รัฐบาลไทย-ข่าวทำเนียบรัฐบาล-ศธ.นำดอกกล้วยไม้มอบ ครม. เพื่อร่วมระลึกพระคุณครู

วันอังคารที่ 9 มกราคม 2561
ศธ.นำดอกกล้วยไม้มอบ ครม. เพื่อร่วมระลึกพระคุณครู
นพ.ธีระเกียรติ เจริญเศรษฐศิลป์ รมว.ศธ. พร้อมด้วย พล.อ.สุรเชษฐ์ ชัยวงศ์ รมช.ศธ. และผู้บริหารสำนักงานเลขาธิการคุรุสภา นำคณะนักเรียน นักศึกษา ศิลปินดารา อาทิ พัดชา AF ตุ้ย AF เข้าพบ พล.อ.ประยุทธ์ จันทร์โอชา นายกรัฐมนตรี และคณะรัฐมนตรี
ก่อนการประชุมคณะรัฐมนตรี เมื่อวันอังคารที่ 9 มกราคม 2561 เวลา 08.45 น. นพ.ธีระเกียรติ เจริญเศรษฐศิลป์ รมว.ศธ. พร้อมด้วย พล.อ.สุรเชษฐ์ ชัยวงศ์ รมช.ศธ. และผู้บริหารสำนักงานเลขาธิการคุรุสภา นำคณะนักเรียน นักศึกษา ศิลปินดารา อาทิ พัดชา AF ตุ้ย AF เข้าพบ พล.อ.ประยุทธ์ จันทร์โอชา นายกรัฐมนตรี และคณะรัฐมนตรี เพื่อมอบดอกกล้วยไม้ ดอกไม้ประจำวันครู และซีดีเพลง "เทิดเกียรติคุณครู" พร้อมรายงานความก้าวหน้าการจัดพิธีการงานวันครู ซึ่งได้เรียนเชิญนายกรัฐมนตรีเป็นประธาน และร่วมรำลึกถึงพระคุณครู กลับไปคารวะครู เนื่องในโอกาสวันครูครั้งที่ 62 พ.ศ.2561 ในวันที่ 16 มกราคมนี้ ณ กระทรวงศึกษาธิการ
โดยนายกรัฐมนตรีได้พูดคุยกับเด็ก ๆ ว่า ครูมีความสำคัญต่อการศึกษามาช้านาน และเรื่องของ "ศรัทธา" ก็มีความสำคัญในการสั่งสอนและสร้างการเรียนรู้ให้กับศิษย์ จึงขอให้ครูทุกคนมีศรัทธาในตัวเอง ส่วนนักเรียนนักศึกษาเอง ก็ต้องศรัทธาในตัวครู ตลอดจนองค์ความรู้ที่ครูอาจารย์ประสิทธิ์ประสาทให้ด้วยเช่นกัน
นวรัตน์ รามสูต: สรุป
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน

ที่มา : http://www.thaigov.go.th/news/contents/details/9259
