รัฐบาลไทย-ข่าวทำเนียบรัฐบาล-MyCloundFulfillment คว้าแชมป์ “สุดยอดสตาร์ทอัพแห่งปี 2017”

วันอังคารที่ 11 กรกฎาคม 2560
MyCloundFulfillment คว้าแชมป์ “สุดยอดสตาร์ทอัพแห่งปี 2017”
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เดินทางให้กำลังใจผู้เข้าแข่งขัน Startup Thailand Pitching Grand Challenge 2017
วันที่ 9 กรกฎาคม 2560 ณ ศูนย์ประชุมแห่งชาติสิริกิติ์ กรุงเทพฯ /  ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เดินทางให้กำลังใจผู้เข้าแข่งขัน Startup Thailand Pitching Grand Challenge 2017 พร้อมมอบรางวัลแก่ผู้เข้าแข่งขัน โดยมีรศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี ดร.ณรงค์ ศิริเลิศวรกุล ผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ ร่วมรับชมการแข่งขัน พร้อมให้กำลังใจแก่ผู้เข้าแข่งขันทุกทีม
ดร.ณรงค์ ศิริเลิศวรกุล ผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ (สวทช.) เปิดเผยว่า กิจกรรม Startup Thailand Pitching Grand Challenge ระดับประเทศนี้  เราต้องการส่งเสริมให้กลุ่มคนรุ่นใหม่หันมาสร้างธุรกิจสตาร์ทอัพที่เป็นระบบ มีนวัตกรรมและใช้เทคโนโลยีช่วยขยายธุรกิจให้เติบโตอย่างรวดเร็ว  และยังเป็นกิจกรรมการจับคู่ธุรกิจระหว่างสตาร์ทอัพที่มีไอเดียและความคิดสร้างสรรค์ที่กระจายตัวอยู่ทั่วภูมิภาคของประเทศไทย กับนักลงทุนที่สนใจจากทั่วโลก เป็นการสร้างโอกาสให้สตาร์ทอัพหน้าใหม่ได้แสดงศักยภาพและมีโอกาสเติบโตสู่ตลาดโลก  ที่จะทำให้ประเทศไทยก้าวไปอยู่ในระดับสากล เช่นเดียวกับแหล่งธุรกิจชั้นนำอย่างซิลิคอนวัลเล่ย์ สต็อคโฮล์ม และอิสราเอล
กิจกรรม Pitching Challenge นี้ ได้จัดการแข่งขันระดับภูมิภาคมาแล้ว 5 จังหวัด โดย 5 ทีมผู้ชนะจากทุกภูมิภาค ได้แก่ ทีม UTU จากเวทีชลบุรี, SHIPPOP จากเวทีสงขลา, ChiiwiiLIVE จากเวทีขอนแก่น, Horganice จากเวทีเชียงใหม่ และ MyCloudFulfillment จากเวทีกรุงเทพฯ ได้ผ่านเข้ารอบมาแข่งขันรอบสุดท้าย เพื่อชิงรางวัลสุดยอดสตาร์ทอัพแห่งปี 2017 : Startup Thailand Pitching Grand Challenge 2017
สำหรับการแข่งขันในรอบสุดท้ายนี้ เริ่มการแข่งขันในเวลา 13.30 น. โดยผู้เข้าแข่งขันทั้ง 5 บริษัทสตาร์ทอัพนำเสนอไอเดีย ผลิตภัณฑ์และบริการแก่กรรมการทีมละ 7 นาทีและเปิดโอกาสให้กรรมการซักถามได้อีก 5 นาที  เพื่อคัดเลือกผู้ที่ชนะเลิศและได้รับสุดยอดสตาร์ทอัพแห่งปี 2017  โดยสตาร์ทอัพที่ชนะเลิศ คือ MyCloundFulfillment จากเวทีกรุงเทพฯ
ดร.ณรงค์ กล่าวเพิ่มเติมว่า กิจกรรม Startup Thailand Pitching Grand Challenge ปีนี้  ได้รับความสนใจจากภาคเอกชนเป็นอย่างมาก  มีการให้รางวัลเพิ่มเติมจากบริษัททีคิวเอ็ม อินชัวร์รันส์ โบรคเกอร์ (TQM)  และบริษัท หัวเว่ย เทคโนโลยี่ (ประเทศไทย) จำกัด  รวมกับเงินรางวัลเดิมที่มี เป็นมูลค่ากว่า 300,000 บาท
นอกจากนี้  เรายังได้รับเกียรติจากผู้นำทางด้านเทคโนโลยีอย่างบริษัท หัวเหว่ย  เทคโนโลยี่ (ประเทศไทย) จำกัด  และนักลงทุนทั้งในประเทศและต่างประเทศ ได้แก่ สหราชอาณาจักร  มาเลเซีย มาร่วมเป็นหนึ่งในคณะกรรมการตัดสินผลรางวัลนี้   จึงถือได้ว่ารางวัลสุดยอดสตาร์ทอัพแห่งปี 2017  เป็นรางวัลที่ทรงเกียรติและน่าภาคภูมิใจอย่างยิ่ง

ที่มา : http://www.thaigov.go.th/news/contents/details/5140
