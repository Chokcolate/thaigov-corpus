รัฐบาลไทย-ข่าวทำเนียบรัฐบาล-กระทรวงมหาดไทย ยืนยันเดินหน้าเสริมสร้างคุณธรรม จริยธรรม บุคลากรในสังกัด ป้องกันปัญหาการทุจริตและประพฤติมิชอบในส่วนราชการ ตามแผนงาน “มหาดไทยใสสะอาด”

วันศุกร์ที่ 2 กุมภาพันธ์ 2561
กระทรวงมหาดไทย ยืนยันเดินหน้าเสริมสร้างคุณธรรม จริยธรรม บุคลากรในสังกัด ป้องกันปัญหาการทุจริตและประพฤติมิชอบในส่วนราชการ ตามแผนงาน “มหาดไทยใสสะอาด”
กระทรวงมหาดไทย ยืนยันเดินหน้าเสริมสร้างคุณธรรม จริยธรรม บุคลากรในสังกัดป้องกันปัญหาการทุจริตและประพฤติมิชอบในส่วนราชการ ตามแผนงาน “มหาดไทยใสสะอาด” ย้ำข้าราชการมหาดไทย ต้องรักษาคุณธรรม จริยธรรม และต่อต้านทุจริตทุกรูปแบบ
วันนี้ (2 ก.พ. 61) นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า การทุจริตคอร์รัปชันถือเป็นอุสรรคที่สำคัญต่อการพัฒนาประเทศทั้งด้านการเมือง เศรษฐกิจและสังคม ซึ่งรัฐบาลได้ตระหนักถึงความสำคัญของปัญหาการทุจริตคอร์รัปชันดังกล่าว และกำหนดให้การป้องกันปราบปรามการทุจริตและประพฤติมิชอบเป็นนโยบายสำคัญและถือเป็นวาระแห่งชาติที่ทุกส่วนราชการจะต้องนำไปปฏิบัติให้บังเกิดผลที่เป็นรูปธรรม
กระทรวงมหาดไทยได้ตระหนักและเห็นความสำคัญในเรื่องดังกล่าว โดยรัฐมนตรีว่าการกระทรวงมหาดไทย พลเอก อนุพงษ์ เผ่าจินดา ได้กำหนดพันธกิจ “มหาดไทยใสสะอาด” เป็นกรอบและแนวทางการดำเนินการ และกระทรวงมหาดไทย ได้แปลงพันธกิจสู่การปฏิบัติเป็น 3 ภารกิจหลัก ประกอบด้วย 1) การส่งเสริมการบริหารกิจการบ้านเมืองที่ดีตามหลักธรรมาภิบาลในเชิงปฏิบัติ 2) การป้องกันปราบปรามการทุจริตอย่างเข้มข้น และ 3) การสนับสนุนให้มี“จังหวัดใสสะอาด อำเภอใสสะอาด และองค์กรปกครองส่วนท้องถิ่นใสสะอาด” ทั่วประเทศ รวมทั้งมีมาตรการสำคัญในการดำเนินงาน ได้แก่ มาตรการด้านการมีระบบการป้องกันการทุจริตในการจัดซื้อจัดจ้าง และมาตรการด้านความเปิดเผยการมีระบบตรวจสอบภายในองค์กรและการมีส่วนร่วม เพื่อให้เป็นไปตามนโยบายรัฐบาล
สำหรับผลการดำเนินงานที่ผ่านมา ด้านการเสริมสร้างคุณธรรม จริยธรรม และการป้องกันปราบปรามการทุจริตและประพฤติมิชอบ กระทรวงมหาดไทยได้ดำเนินการผ่านกลไกคณะกรรมการจริยธรรมประจำหน่วยงานทั้งส่วนราชการระดับกรม/รัฐวิสาหกิจ และจังหวัด รวมทั้งมีคณะอนุกรรมการบริหารยุทธศาสตร์ชาติว่าด้วยการป้องกันและปราบปรามการทุจริตของกระทรวง ซึ่งมีปลัดกระทรวงมหาดไทย เป็นประธาน และคณะอนุกรรมการการดำเนินงานตามยุทธศาสตร์ชาติว่าด้วยการป้องกันและปราบปรามการทุจริตจังหวัด มีผู้ว่าราชการจังหวัด เป็นประธาน เพื่อร่วมกันขับเคลื่อนการดำเนินงานให้บรรลุตามเป้าหมาย รวมทั้งได้ให้ความสำคัญกับการสร้างจิตสำนึกด้านคุณธรรม จริยธรรม และความโปร่งใสในการทำงานแก่บุคลากรมาอย่างต่อเนื่องทั้งการอบรมสัมมนา และการสร้างเครือข่าย เพื่อให้การปฏิบัติราชการเกิดประโยชน์สูงสุดกับพี่น้องประชาชน ด้านการป้องกันปราบปรามการทุจริตฯ กระทรวงมหาดไทยได้ประกาศเจตจำนงนโยบายคุณธรรมและความโปร่งใส เพื่อเป็นมาตรฐานแนวทางปฏิบัติ และค่านิยมสำหรับข้าราชการและบุคลากรขององค์กร รวมทั้งได้ขอความร่วมมือจาก 3 องค์กรตรวจสอบป้องกันการทุจริต ได้แก่ สำนักงานการตรวจเงินแผ่นดิน สำนักงาน ป.ป.ช. และสำนักงาน ป.ป.ท. เพื่อร่วมติดตามตรวจสอบ และสังเกตการณ์โครงการของจังหวัดและกลุ่มจังหวัด เพื่อลดความเสี่ยงในการทุจริต ลดปัญหาการร้องเรียนในพื้นที่ และการดำเนินงานมีประสิทธิภาพมากยิ่งขึ้น นอกจากนี้ยังได้ประกาศยกย่องข้าราชการที่มีคุณงามความดี เพื่อสร้างขวัญกำลังใจ และเป็นต้นแบบการปฏิบัติงานที่ดี เพื่อกระตุ้นให้ข้าราชการและผู้ที่เกี่ยวข้องได้ยึดเป็นแนวทางในการปฏิบัติงาน
รองปลัดกระทรวงมหาดไทย กล่าวเพิ่มเติมว่า สำหรับแนวทางการดำเนินงานในระยะต่อไป ได้เน้นย้ำให้ทุกส่วนราชการในสังกัดให้ความสำคัญกับการเสริมสร้างคุณธรรม จริยธรรม และการป้องกันปราบปรามการทุจริตและประพฤติมิชอบอย่างต่อเนื่อง พร้อมทั้งขับเคลื่อนพันธกิจ “มหาดไทยใสสะอาด” ตาม 3 ภารกิจหลักให้บรรลุตามกรอบดำเนินงาน และเพื่อสร้างความเชื่อมั่นให้กับทุกภาคส่วน ได้ใช้กลไกหน่วยงานตรวจสอบความโปร่งใส และหน่วยตรวจสอบภายในของหน่วยงานตรวจสอบความโปร่งใสของการดำเนินงานโครงการต่างๆ พร้อมทั้งส่งเสริมให้บุคลากรมีความรู้ความเข้าใจ และตระหนักรู้เรื่องผลประโยชน์ทับซ้อน เพื่อลดความเสี่ยงการทุจริตคอรัปชั่น นอกจากนี้ยังได้จัดทำคู่มือแนวทางมาตรฐานจริยธรรมฯ เพื่อใช้เป็นแนวทางการปฏิบัติ รวมทั้งพัฒนาระบบฐานข้อมูลการร้องเรียนการทุจริตกระทรวงมหาดไทย เพื่อให้ทุกภาคส่วนได้มีส่วนร่วมกับการป้องกันและปราบปรามการทุจริตในส่วนราชการ และเป็นไปตามหลักการบริหารกิจการบ้านเมืองที่ดี ทั้งนี้ ขอย้ำว่าการป้องกันปราบปรามการทุจริต ความโปร่งใส และหลักธรรมาภิบาลเป็นพื้นฐานสำคัญในการทำงานของข้าราชการกระทรวงมหาดไทย และถือเป็นวาระเน้นหนักของกระทรวงที่จะต้องดำเนินการให้บรรลุวัตถุประสงค์ให้ได้.
ครั้งที่ 16/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/9802
