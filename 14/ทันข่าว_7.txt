รัฐบาลไทย-ข่าวทำเนียบรัฐบาล-เทศบาลตำบลเขาพระงาม จังหวัดลพบุรี ได้รับรางวัล United Nations Public Service Awards (UNPSA) ประจำปี ค.ศ. 2017

วันจันทร์ที่ 17 กรกฎาคม 2560
เทศบาลตำบลเขาพระงาม จังหวัดลพบุรี ได้รับรางวัล United Nations Public Service Awards (UNPSA) ประจำปี ค.ศ. 2017
เทศบาลตำบลเขาพระงาม จังหวัดลพบุรี ได้รับรางวัล United Nations Public Service Awards (UNPSA) ประจำปี ค.ศ. 2017
สหประชาชาติได้ประกาศผลรางวัล “United Nations Public Service Awards (UNPSA) ประจำปี ค.ศ. 2017” ซึ่งเทศบาลตำบลเขาพระงาม จังหวัดลพบุรี ได้รับรางวัลที่ 2 สาขาความเป็นเลิศในการให้บริการทางการแพทย์ ของภูมิภาคเอเชียและแปซิฟิก จาก “โครงการนวัตกรรมบ้านต้นแบบสุขภาวะผู้ป่วยเรื้อรังและผู้สูงอายุ”โดยนายจิรชัย มูลทองโร่ย ปลัดสำนักนายกรัฐมนตรี ได้นำคณะผู้แทนจากเทศบาลตำบลเขาพระงาม และสำนักงาน ก.พ.ร. เดินทางเข้าร่วมการประชุมและรับรางวัล The 2017 United Nations Public Service Forum & Awards Ceremony เมื่อวันที่ 22 – 23 มิถุนายน 2560 ณ กรุงเฮก ราชอาณาจักรเนเธอร์แลนด์
ปลัดสำนักนายกรัฐมนตรีและคณะผู้แทนไทยได้เข้าร่วมการประชุมอภิปรายในประเด็นที่เกี่ยวข้องกับการบริการสาธารณะ นวัตกรรม และความเชื่อมโยงกับการบรรลุวาระปี ค.ศ. 2030 เป้าหมายการพัฒนาอย่างยั่งยืน (SDGs)และร่วมจัดแสดงนิทรรศการนวัตกรรมการบริการสาธารณะระดับท้องถิ่นที่เป็นเลิศ ในผลงาน “บ้านต้นแบบสุขภาวะผู้ป่วยเรื้อรังและผู้สูงอายุ” (Excellence Happy Home Ward) ซึ่งได้ช่วยยกระดับสุขภาวะของผู้ป่วยเรื้อรังและผู้สูงอายุติดเตียงที่มีความพร้อมและสมัครใจให้ได้รับบริการด้านสุขภาวะที่ครอบคลุมทุกมิติ เป็นการผสมผสานแนวคิดเรื่องที่อยู่อาศัย สุขภาวะ และการจัดการเชิงพื้นที่และเทคโนโลยีเข้าไว้ด้วยกัน โดยผู้ป่วยเรื้อรัง ผู้สูงอายุติดเตียงและครอบครัว จะมีส่วนร่วมในการเรียนรู้ปัญหาและสะท้อนความต้องการของตนเอง เพื่อปรับปรุงเปลี่ยนแปลงและพัฒนาสุขภาวะให้เป็นไปตามทิศทางที่ต้องการ ซึ่งนวัตกรรมนี้ก่อให้เกิดการส่งเสริมความเสมอภาคและความเป็นธรรมทางสังคม รวมทั้งสนับสนุนการมีส่วนร่วมระหว่างภาครัฐ ภาคเอกชน และภาคประชาชนในการจัดบริการร่วมกันจนสามารถบรรลุวัตถุประสงค์ของโครงการได้อย่างแท้จริง โดยผู้เข้าร่วมงานได้ให้ความสนใจในการเข้าเยี่ยมชมนิทรรศการและแลกเปลี่ยนข้อคิดเห็นในนวัตกรรมดังกล่าวเป็นอย่างมาก
ในโอกาสดังกล่าว ปลัดสำนักนายกรัฐมนตรีและคณะผู้แทนจากเทศบาลตำบลเขาพระงาม เป็นผู้แทนในนามประเทศไทย รับมอบรางวัล 2017 United Nations Public Service Awards ในรางวัลที่ 2 สาขาความเป็นเลิศในการให้บริการทางการแพทย์ (Excellence in delivering health services)ของภูมิภาคเอเชียและแปซิฟิกเรื่อง “บ้านต้นแบบสุขภาวะผู้ป่วยเรื้อรังและผู้สูงอายุ” (Excellence Happy Home Ward) ซึ่งเป็นรางวัลอันทรงเกียรติที่สหประชาชาติได้มอบให้แก่หน่วยงานที่ดำเนินการด้านการให้บริการสาธารณะด้วยความเป็นมืออาชีพ และประเทศไทยเป็น 1 ใน 3 ประเทศของภูมิภาคเอเชีย-แปซิฟิก (อินเดีย มองโกเลีย และไทย) ที่ได้รับรางวัลดังกล่าว
ทั้งนี้ United Nations Public Service Awards (UNPSA) เป็นรางวัลที่สหประชาชาติมอบให้หน่วยงาน/องค์กรภาครัฐของประเทศสมาชิกที่ดำเนินการด้านการให้บริการสาธารณะเป็นประจำทุกปีตั้งแต่ปี พ.ศ. 2546 เป็นต้นมา เพื่อสร้างความตระหนักรู้ถึงคุณค่าของบริการสาธารณะต่อชุมชน เน้นย้ำบทบาทของบริการสาธารณะในการส่งเสริมการพัฒนา และระลึกถึงความทุ่มเทเสียสละของเจ้าหน้าที่รัฐซึ่งเมื่อปีที่ผ่านมา(พ.ศ.2559)รางวัล UNPSA ได้ถูกจัดให้อยู่ในแผนงานของ 2030 Agenda for Sustainable Development and the Sustainable Development Goals (SDGs)

ที่มา : http://www.thaigov.go.th/news/contents/details/5245
