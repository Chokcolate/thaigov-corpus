รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี โชว์ผลงานไตรมาสที่ 1 ปีงบประมาณ 2561 เร่งผลักดันทรัพย์สินได้กว่า 31,806 ล้านบาท

วันพุธที่ 17 มกราคม 2561
กระทรวงยุติธรรม โดยกรมบังคับคดี โชว์ผลงานไตรมาสที่ 1 ปีงบประมาณ 2561 เร่งผลักดันทรัพย์สินได้กว่า 31,806 ล้านบาท
กรมบังคับคดี โชว์ผลงานไตรมาสที่ 1 ปีงบประมาณ 2561 เร่งผลักดันทรัพย์สินได้กว่า 31,806 ล้านบาท
ในวันพุธที่ 17 มกราคม 2561 เวลา 10.00 น.
ณ กลุ่มจัดการกลางด้านล้มละลาย (ศูนย์บังคับคดีส่วนหน้า)
อาคารราชบุรีดิเรกฤทธิ์ ชั้น 1 ศูนย์ราชการเฉลิมพระเกียรติฯ
นางสาวรื่นวดี  สุวรรณมงคล อธิบดีกรมบังคับคดี
พร้อมด้วย นางสาวรัตนาวดี สมบูรณ์ รองอธิบดีกรมบังคับคดี และ นางศศิวิมล ธนศานติ รองอธิบดีกรมบังคับคดี
ร่วมแถลงผลการดำเนินงานไตรมาสที่ 1 ปีงบประมาณ พ.ศ.2561 ของกรมบังคับคดี
ซึ่งเน้นการดำเนินงานตามนโยบายรัฐบาลและหลักบริหารของกระทรวงยุติธรรม
เพื่อมุ่งอำนวยความสะดวกให้แก่ประชาชน
อธิบดีกรมบังคับคดี กล่าวว่า ผลการดำเนินงานไตรมาสที่ 1 ของกรมบังคับคดี
สามารถเร่งผลักดันทรัพย์สินขายทอดตลาดได้เป็นจำนวนเงินกว่า 31 ล้านบาท ซึ่งได้สูงสุดในรอบ 7 ปี
สามารถไกล่เกลี่ยข้อพิพาทในชั้นบังคับคดี ภายใต้กลยุทธ์ “เชิงรุก เชิงลึก และครอบคลุม” ได้สำเร็จกว่า 2,793 เรื่อง
เร่งรัดระยะเวลาการดำเนินการในส่วนของสำนวนคดีและการทำบัญชีรับ-จ่ายให้มีความรวดเร็วมากขึ้น
พัฒนาแก้ไขกฎหมายที่เกี่ยวข้องให้มีความทันสมัย มีมาตรฐานสากลและมีการบังคับใช้ที่มีประสิทธิภาพมากขึ้น
โดยที่ประชุมสภานิติบัญญัติมีมติเห็นสมควรประกาศใช้เป็นกฎหมายแล้ว 1 ฉบับ
และอยู่ระหว่างสำนักงานคณะกรรมกากฤษฎีกาตรวจพิจารณาอีก 2 ฉบับ
พร้อมทั้งบูรณาการการทำงานและเชื่อมโยงแลกเปลี่ยนข้อมูลกับหน่วยงานภาครัฐและเอกชน
โดยที่ผ่านมาได้ลงนามบันทึกความร่วมมือกับสำนักงานศาลยุติธรรม
และสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.)
รวมทั้งจะลงนามบันทึกข้อตกลงความร่วมมือการเชื่อมโยงข้อมูลเพิ่มอีก 2 หน่วยงาน
ได้แก่ กองทุนให้กู้ยืมเงินเพื่อการศึกษา (กยศ.) และสำนักงานคณะกรรมการการอุดมศึกษา (สกอ.)
นอกจากนี้ ได้พัฒนาระบบแอปพลิเคชั่น “LED ABC” เพื่อให้ประชาชนสามารถตรวจสอบรายชื่อบุคคลล้มละลาย
พัฒนาระบบลงนัดล่วงหน้า และในประกาศขายทอดตลาดที่เผยแพร่บนเว็บไซต์ของกรมบังคับคดี
ได้เชื่อมโยงข้อมูลกับ LAND MAP ของกรมที่ดิน ให้ประชาชนสามารถพิจารณาภาพถ่ายทรัพย์สินและที่ตั้งของที่ดิน
ได้แบบสามมิติ เพื่อลดระยะเวลาและอำนวยความสะดวกให้กับประชาชนมากขึ้น
อธิบดีกรมบังคับคดี ยังกล่าวอีกว่า ขอเชิญชวนผู้สนใจเข้าร่วมโครงการมหกรรมขายทอดตลาดและไกล่เกลี่ยข้อพิพาท
ในพื้นที่ระเบียงเศรษฐกิจจังหวัดตะวันออก (EEC) ซึ่งประกอบด้วย จังหวัดระยอง จังหวัดชลบุรี
และจังหวัดฉะเชิงเทรา ในวันที่ 17 มีนาคม 2561 และวันที่ 4 เมษายน 2561 ณ ห้องแปซิฟิค ฮอลล์
ศูนย์การค้าแปซิฟิค พาร์ค ศรีราชา จังหวัดชลบุรี เพื่อเสริมสร้างการเติบโตทางเศรษฐกิจของประเทศ

ที่มา : http://www.thaigov.go.th/news/contents/details/9448
