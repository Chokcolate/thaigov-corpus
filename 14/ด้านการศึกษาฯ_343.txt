รัฐบาลไทย-ข่าวทำเนียบรัฐบาล-ม.ล.ปนัดดา ดิศกุล พบปะสนทนากับนักเรียน รร.สตรีนนทบุรี

วันพุธที่ 6 กันยายน 2560
ม.ล.ปนัดดา ดิศกุล พบปะสนทนากับนักเรียน รร.สตรีนนทบุรี
ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ เยี่ยมเยียนพบปะกับผู้บริหาร คณาจารย์ และนักเรียนโรงเรียนสตรีนนทบุรี และบรรยายพิเศษ เรื่อง “ศาสตร์พระราชากับพัฒนาการทางการศึกษา”
เมื่อวันอังคารที่ 5 กันยายน 2560 โดยนายมานะ พุ่มบัว รองผู้อำนวยการ รักษาราชการแทนผู้อำนวยการสำนักงานเขตพื้นที่การศึกษามัธยมศึกษา เขต 3 พร้อมด้วยผู้บริหารโรงเรียนสตรีนนทบุรี คณะครู และนักเรียนชั้นมัธยมศึกษาปีที่ 5 ให้การต้อนรับและร่วมรับฟังบรรยาย
ม.ล.ปนัดดา ดิศกุล กล่าวตอนหนึ่งว่า การมาพบปะกันในครั้งนี้ เพื่อขอความร่วมมือในการขับเคลื่อนโรงเรียนคุณธรรม ซึ่งถือเป็นภารกิจของเราทุกคนที่ต้องช่วยกันขับเคลื่อนให้บรรลุสู่ความสำเร็จ ซึ่งมีกรอบแนวคิดสำคัญ 5 ประการ คือ 1) ความพอเพียง 2) ความกตัญญู 3) ความซื่อสัตย์สุจริต 4) ความรับผิดชอบ 5) อุดมการณ์คุณธรรมจริยธรรม เพื่อสืบสานพระราชปณิธานและถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช ในหลวงรัชกาลที่ 9
ทั้งนี้ ขอฝากลูกหลานนักเรียนโรงเรียนสตรีนนทบุรีในการใช้โซเชียลมีเดียให้เกิดประโยชน์ โพสต์อย่างมีสติ ไม่โพสต์ใส่ร้ายป้ายสีผู้อื่น ไม่แชร์ในสิ่งที่ไม่เป็นความจริง รวมถึงการใช้คำพูด ต้องคิดไตร่ตรองให้ดี และมีความยับยั้งชั่งใจก่อนจะพูดออกไป เพราะก่อนพูดตัวเราเป็นนายคำพูด แต่เมื่อพูดออกไปแล้วคำพูดจะกลายเป็นนายเรา
ในเรื่องของศาสตร์พระราชา ขอฝากลูกหลานนักเรียนในการดำรงไว้ซึ่งเอกลักษณ์ของชนชาติไทย เช่น การอ่อนน้อมถ่อมตน การเป็นสุภาพชน ความขยันหมั่นเพียร ความซื่อสัตย์สุจริต อันเป็นคุณงามความดีที่บรรพชนไทยได้ปฏิบัติสืบทอดต่อกันมา ซึ่งให้ข้อคิดในการประพฤติปฏิบัติตน คบคนด้วยความดี มีความกตัญญูรู้คุณต่อบิดามารดา และต่อผู้มีพระคุณ
ม.ล.ปนัดดา ได้เสนอกรอบแนวคิดเพิ่มเติมเกี่ยวกับการทำงานและการดำรงตน 4 ประการ เพื่อนำไปปรับใช้ในการดำรงชีวิตทั้งส่วนตนและส่วนรวม กล่าวคือ Protocol การรู้จักระเบียบและพิธีการ เพราะการอยู่ในสังคมนั้นเราต้องรู้จักพิธีการในการดำรงชีวิต, Etiquette คือสิ่งที่ควรปฏิบัติหรือสิ่งที่ควรจะเป็น ไม่สุดโต่ง ไม่ออกนอกกรอบ, Manners การมีมารยาทที่ดี และ Education การหมั่นศึกษา ขวนขวายหาความรู้
"น้องบูม" นางสาวธมลวรรณ สว่างโรจน์ นักเรียนชั้นมัธยมศึกษาปีที่ 5/9 ได้ตอบคำถาม ม.ล.ปนัดดา เกี่ยวกับตัวชี้วัด 5 ข้อของโรงเรียนคุณธรรมได้อย่างถูกต้อง โดยมีความเห็นส่วนตัวว่า "ความรับผิดชอบ" เป็นเรื่องที่ตนเองให้ความสำคัญมาก เพราะเมื่อเราเติบโตขึ้น ความรับผิดชอบของตัวเราก็ต้องมากขึ้นตามไปด้วย ทั้งเรื่องการเรียน การทำงาน และความรับผิดชอบต่อครอบครัว
การได้ฟังบรรยายในวันนี้ทำให้ได้รับความรู้เพิ่มขึ้นอย่างมาก โดยเฉพาะเรื่องของโรงเรียนคุณธรรม โดยตั้งใจจะนำแนวคิดและตัวชี้วัดของโรงเรียนคุณธรรมไปปรับใช้ในชีวิตประจำวัน และช่วยขยายผลไปสู่เพื่อนต่างโรงเรียน พ่อแม่ และญาติพี่น้องต่อไป
อิทธิพล รุ่งก่อน/บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ

ที่มา : http://www.thaigov.go.th/news/contents/details/6454
