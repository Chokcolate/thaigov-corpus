รัฐบาลไทย-ข่าวทำเนียบรัฐบาล-บก.ยันอีบิดดิ้งสัมฤทธิผลสูง ช่วยรัฐประหยัดงบกว่า 9 หมื่นล้านบาท

วันพุธที่ 8 พฤศจิกายน 2560
บก.ยันอีบิดดิ้งสัมฤทธิผลสูง ช่วยรัฐประหยัดงบกว่า 9 หมื่นล้านบาท
กรมบัญชีกลางรายงานผลการจัดซื้อจัดจ้างด้วยวิธี e-bidding ที่ผ่านมามีโครงการกว่า 72,547 โครงการ ใช้วงเงินจัดหารวม 779,700 ล้านบาท ซึ่งสามารถช่วยรัฐประหยัดงบประมาณได้กว่า 98,512 ล้านบาท
นางสาวสุทธิรัตน์ รัตนโชติ อธิบดีกรมบัญชีกลาง กล่าวว่า ตั้งแต่ที่หน่วยงานของรัฐเริ่มใช้ระบบการจัดซื้อจัดจ้างภาครัฐด้วยวิธี e-bidding ตั้งแต่วันที่ 16 กุมภาพันธ์ 2558 – วันที่ 30 สิงหาคม 2560 สามารถช่วยรัฐประหยัดงบประมาณได้สูงถึง 98,512 ล้านบาท หรือคิดเป็นร้อยละ 11.22 มีโครงการทั้งสิ้น 72,547 โครงการ มีงบประมาณในการจัดหากว่า 779,700.68 ล้านบาท
สำหรับโครงการที่มีจัดซื้อจัดจ้างด้วยวิธี e-bidding โดยแบ่งเป็นประเภทของ (1) งานจ้างก่อสร้างจำนวน 35,404 โครงการ ดำเนินการจ้างแล้ว 32,046 โครงการ ใช้วงเงินในการจัดหา 583,264.27 ล้านบาท ประหยัดงบประมาณได้ร้อยละ 12.14 (2) งานซื้อจำนวน 28,066 โครงการ ดำเนินการจ้างแล้ว 25,668 โครงการ ใช้วงเงินในการจัดหา 145,689.41 ล้านบาท ประหยัดงบประมาณได้ร้อยละ 8.47 (3) งานจ้างทำของ/จ้างเหมาบริการจำนวน 8,162 โครงการ ดำเนินการจ้างแล้ว 7,383 โครงการ ใช้วงเงินในการจัดหา 45,162.21 ล้านบาท ประหยัดงบประมาณได้ร้อยละ 7.66 และ (4) งานเช่าจำนวน 915 โครงการ ดำเนินการจ้างแล้ว 832 โครงการ ใช้วงเงินในการจัดหา 5,575.79 ล้านบาท ประหยัดงบประมาณได้ร้อยละ 10.71
นางสาวสุทธิรัตน์ กล่าวย้ำว่า ระบบการ e-bidding เป็นระบบที่ทุกขั้นตอนต้องทำผ่านระบบอิเล็กทรอนิกส์ ทำให้ลดการเผชิญหน้าระหว่างผู้ค้ากับผู้ค้า และผู้ค้ากับเจ้าหน้าที่รัฐ ซึ่งทำให้ลดช่องทางการทุจริต ใช้งบประมาณได้อย่างคุ้มค่า นับเป็นการยกระดับความโปร่งใสในโครงการจัดซื้อจัดจ้างของภาครัฐ

ที่มา : http://www.thaigov.go.th/news/contents/details/7900
