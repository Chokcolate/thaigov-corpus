รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงยุติธรรม ลงพื้นที่จังหวัดพิจิตร รับฟังปัญหาความเดือดร้อนของประชาชนพร้อมหาทางช่วยเหลือ

วันเสาร์ที่ 23 ธันวาคม 2560
รองนายกรัฐมนตรีและรัฐมนตรีว่าการกระทรวงยุติธรรม ลงพื้นที่จังหวัดพิจิตร รับฟังปัญหาความเดือดร้อนของประชาชนพร้อมหาทางช่วยเหลือ
รองนายกรัฐมนตรีและรัฐมนตรีว่าการกระทรวงยุติธรรม ลงพื้นที่จังหวัดพิจิตร รับฟังปัญหาความเดือดร้อนของประชาชนพร้อมหาทางช่วยเหลือ
วันนี้ (22 ธันวาคม 2560) เวลา 10.00 น. พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานการประชุมเชิงปฏิบัติการเพื่อเพิ่มประสิทธิภาพการขับเคลื่อนนโยบายและยุทธศาสตร์กระทรวงยุติธรรมในการอำนวยความยุติธรรมเพื่อลดความเหลื่อมล้ำในสังคม ภายใต้โครงการยุติธรรมสู่หมู่บ้าน นำบริการรัฐสู่ประชาชน ครั้งที่ 3  ประจำปีงบประมาณ พ.ศ. 2561 โดยมีผู้บริหารกระทรวงยุติธรรม และหัวหน้าหน่วยงานในสังกัดกระทรวงยุติธรรมในพื้นที่ภาคเหนือตอนล่าง ประกอบด้วย  1) จังหวัดสุโขทัย 2) จังหวัดตาก 3) จังหวัดอุตรดิตถ์ 4) จังหวัดพิษณุโลก 5) จังหวัดกำแพงเพชร  6) จังหวัดพิจิตร 7) จังหวัดเพชรบูรณ์ 8) จังหวัดนครสวรรค์ และ 9) จังหวัดอุทัยธานี เข้าร่วมการประชุมฯ ณ ศูนย์ประชุมและแสดงสินค้าจังหวัดพิจิตร ซีเค คอนเวนชั่นฮอลล์ ตำบลในเมือง อำเภอเมือง จังหวัดพิจิตร
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า ปัญหาส่วนใหญ่ที่พบในพื้นที่ภาคเหนือตอนล่างคือ
ปัญหาหนี้สิน ปัญหาข้อพิพาทเรื่องที่ดิน ปัญหาการไม่รู้ข้อกฎหมาย และการเข้าไม่ถึงบริการภาครัฐ
ทั้งหมดนี้ เป็นปัญหาที่ต้องเร่งรัดดำเนินการแก้ไขอย่างเร่งด่วน
โดยได้มอบหมายให้หน่วยงานในพื้นที่สร้างความรู้ ความเข้าใจเรื่องดังกล่าวให้ประชาชนได้รับทราบ ผ่านช่องทางการสื่อสารทุกรูปแบบ
โดยเฉพาะสื่อโซเชียลมีเดีย รวมถึงการสร้างอาสาสมัครจิตอาสาในหมู่บ้านเพื่อทำหน้าที่อำนวยความยุติธรรมในพื้นที่
เพื่อนำไปสู่การแก้ไขปัญหาให้กับประชาชนต่อไป
นอกจากนี้ได้กล่าวเน้นย้ำถึงแนวทางการดำเนินงานของหน่วยงานในสังกัดกระทรวงยุติธรรม ว่าขอให้ดำเนินงานตามนโยบายของกระทรวงยุติธรรม ดังนี้
1) ปกป้องสถาบันชาติ และพระมหากษัตริย์ ผ่านการบังคับใช้กฎหมาย
2) อำนวยความยุติธรรม และลดความเหลื่อมล้ำในสังคม โดยใช้ประชาชนเป็นศูนย์กลาง
3) ปรับปรุงการทำงานของหน่วยงานเพื่อเพิ่มประสิทธิภาพการทำงานเพื่อบริการประชาชน
และ 4) ดูแลเรื่องสิทธิและเสรีภาพที่ประชาชนพึงมีและควรได้รับตามข้อกฎหมาย
ทั้งนี้ ขอให้ทุกหน่วยงานในสังกัดยึดหลักการบริหารงานที่สำคัญ คือ "อำนวยความยุติธรรม ลดความเหลื่อมล้ำ ขจัดความทุกข์ยาก สร้างประชาสามัคคี ส่งเสริมคนดีสู่สังคม"
หลังจากนั้นเวลา 12.00 น. รองนายกรัฐมนตรีและรัฐมนตรีว่าการกระทรวงยุติธรรมและคณะได้เดินทางไปตรวจเยี่ยมศูนย์การศึกษาพิเศษประจำจังหวัดพิจิตร ที่ตำบลในเมือง อำเภอเมือง จังหวัดพิจิตร ซึ่งเป็นหน่วยงานสังกัดกระทรวงศึกษาธิการ อยู่ในการกำกับดูแลของพลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม โดยมีนายวิทยา นุ่นโฉม ผู้อำนวยการศูนย์การศึกษาพิเศษ ประจำจังหวัดพิจิตร และคณะให้การต้อนรับ พร้อมบรรยายสรุปและนำชมสถานที่ของศูนย์ฯ
จากนั้น เวลา 13.30 น. รองนายกรัฐมนตรีและรัฐมนตรีว่าการกระทรวงยุติธรรม พร้อมคณะได้เดินทางไปยังศูนย์ยุติธรรมชุมชน ตำบลกำแพงดิน อำเภอสามง่าม จังหวัดพิจิตร  เพื่อเปิดโครงการยุติธรรมสู่หมู่บ้าน นำบริการรัฐสู่ประชาชน ครั้งที่ 3 ประจำปีงบประมาณ 2560
โดยมี นางณิทฐา แสวงทอง รองผู้ว่าราชการจังหวัดพิจิตร พร้อมด้วยหัวหน้าส่วนราชการ และประชาชนชาวพิจิตร กว่า 500 คน ให้การต้อนรับ
ทั้งนี้ พลอากาศเอก ประจินฯ ได้เยี่ยมชมนิทรรศการจากหน่วยงานต่าง ๆ ในสังกัดกระทรวงยุติธรรม และได้รับหนังสือจากนางอารมณ์ คำจริง ผู้แทนกลุ่มประชาสังคมปฏิรูปทรัพยากรและทองคำ เรื่องขอให้พิจารณาดำเนินการด้านกฎหมายคดีเหมืองแร่ทองคำที่อยู่ในชั้นสอบสวนของ ป.ป.ช. และ DSI
โดยพลอากาศเอก ประจินฯ ได้กล่าวว่า จะเร่งดำเนินการให้เนื่องจากเป็นความเดือดร้อนของประชาชน
นอกจากนี้ นางมาลี กันสุข อายุ 55 ปี อยู่บ้านเลขที่ 65/4 หมู่ที่ 6 ตำบลกำแพงดิน อำเภอสามง่าม จังหวัดพิจิตร ผู้แทนประชาชนที่ถูก บริษัททีพีไอ ฟ้องร้องคดี จำนวน 120 ราย ได้ร้องขอความช่วยเหลือจากกระทรวงยุติธรรม
ในการนี้ พลอากาศเอก ประจินฯ กล่าวว่า กรณีนี้ จะเร่งดำเนินการแก้ไขให้ โดยแบ่งเป็น 2 ส่วน ส่วนแรก คือ การเร่งติดตามข้อมูลเอกสารที่ประชาชนถูกเอาเปรียบ พร้อมทั้งจะดูแลปัญหาความเดือดร้อนในด้านค่าใช้จ่าย โดยเรื่องที่เข้าสู่สำนักงานยุติธรรมจังหวัดแล้วจะเร่งดำเนินการต่อ ส่วนที่ขึ้นศาลแล้วจะติดตามช่วยเหลือต่อไป  ส่วนที่ 2 ในระยะยาวต้องพิจารณาแก้ไขปัญหาการที่ประชาชนถูกหลอกให้เซ็นเอกสาร แล้วนำไปเพิ่มเติมข้อมูลจะดำเนินการช่วยเหลือประชาชนอย่างไร แต่ทั้งนี้ต้องศึกษาแต่ละกรณีอย่างละเอียดอีกครั้ง ส่วนปัญหาเกี่ยวกับพืชผลทางการเกษตรทั้งพันธุ์พืชปุ๋ยต่างๆ จะต้องประสานกับเกษตรและพาณิชย์เพื่อให้เข้ามาดูแลและช่วยเหลือต่อไป
*****************
กลุ่มงานประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/8954
