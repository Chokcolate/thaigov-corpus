รัฐบาลไทย-ข่าวทำเนียบรัฐบาล-ก.แรงงาน ต่อยอดยกระดับรายได้ผู้มีรายได้น้อย ระดมฝึกทักษะ สร้างอาชีพ เพิ่มรายได้

วันศุกร์ที่ 18 สิงหาคม 2560
ก.แรงงาน ต่อยอดยกระดับรายได้ผู้มีรายได้น้อย ระดมฝึกทักษะ สร้างอาชีพ เพิ่มรายได้
กระทรวงแรงงานเตรียมเสนอโครงการเพิ่มศักยภาพผู้มีรายได้น้อยต่อครม. มุ่งเน้นฝึกทักษะ แรงงานนอกระบบ เพื่อสร้างงาน สร้างอาชีพ เพิ่มรายได้ในการครองชีพ
วันที่ 17 สิงหาคม 2560 นางเพชรรัตน์ สินอวย ผู้ตรวจราชการกระทรวงแรงงาน ในฐานะรองโฆษกกระทรวงแรงงาน เปิดเผยว่า กระทรวงแรงงานเตรียมเสนอ “โครงการเพิ่มศักยภาพผู้มีรายได้น้อยที่ลงทะเบียนสวัสดิการแห่งรัฐ เพื่อสร้างงาน สร้างอาชีพ เพิ่มรายได้ และความมั่นคงในชีวิต” ต่อที่ประชุมคณะรัฐมนตรีร่วมกับกระทรวงการคลัง โดยโครงการดังกล่าวมีจุดประสงค์เพื่อสร้างงาน สร้างอาชีพ เพิ่มรายได้และความมั่นคงในชีวิตให้แก่ผู้มีรายได้ต่ำกว่า 30,000 บาทต่อปี ซึ่งเป็นกลุ่มคนที่รัฐบาลต้องการยกระดับรายได้ให้สามารถดำรงชีวิตได้อย่างมีคุณภาพ ที่จะต้องบูรณาการการทำงานร่วมกับกระทรวงต่างๆ ทั้งภาครัฐและภาคเอกชน โดยการที่จะทำให้ผู้มีรายได้น้อยพ้นจากความยากจน มี 3 ส่วน คือ เพิ่มรายได้ ลดรายจ่าย ลดภาระหนี้สิน
การดำเนินโครงการนี้ กระทรวงแรงงานมีบทบาทเกี่ยวกับการเพิ่มรายได้ เริ่มจากการเพิ่มทักษะฝีมือให้แก่ผู้มีรายได้น้อยซึ่งได้จดทะเบียนไว้แล้ว โดยจัดให้มีการฝึกอบรมทักษะฝีมือแรงงาน เพื่อให้สามารถนำความรู้ที่ได้รับไปประกอบอาชีพอิสระในชุมชนและเพิ่มรายได้ให้แก่ตนเอง และการส่งเสริมการสร้างอาชีพให้แก่แรงงานนอกระบบ โดยจะจัดทำหลักสูตรการส่งเสริมอาชีพ 18 ชั่วโมง เมื่อฝึกอาชีพจบหลักสูตร   จะมอบอุปกรณ์ตั้งต้นให้นำไปใช้ประกอบอาชีพด้วย นอกจากนี้กระทรวงแรงงานจะสร้างหลักประกันความมั่นคงให้แก่ผู้มีรายได้น้อยด้วยการให้สิทธิเป็นผู้ประกันตนตามมาตรา 40 ซึ่งรัฐจะส่งเงินประกันให้เป็นระยะเวลา 6 เดือน ในวงเงินงบประมาณกว่า 2,100 ล้านบาท ผู้ประกันตนจะได้รับสิทธิประโยชน์ต่างๆ ทันที เช่น เงินทดแทนการขาดรายได้เมื่อเจ็บป่วยและนอนโรงพยาบาล เงินทดแทนการขาดรายได้เมื่อทุพพลภาพ หากเกิดกรณีเสียชีวิต มีสิทธิได้รับค่าทำศพ 20,000 บาท และสิทธิประโยชน์อื่นๆ โดยจะเริ่มนำร่องกับกลุ่มที่ลงทะเบียนในโครงการลงทะเบียนเพื่อสวัสดิการแห่งรัฐของกระทรวงการคลัง จำนวน 1 ล้านคน ทั้งนี้ โครงการดังกล่าวกระทรวงแรงงานจะเสนอไปยังกระทรวงการคลังเพื่อรวบรวมเสนอคณะรัฐมนตรีต่อไป นางเพชรรัตน์ฯ กล่าวในท้ายที่สุด
+++++++++++++++++++++++
กองเผยแพร่และประชาสัมพันธ์

ที่มา : http://www.thaigov.go.th/news/contents/details/6034
