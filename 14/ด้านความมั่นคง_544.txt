รัฐบาลไทย-ข่าวทำเนียบรัฐบาล-ทส. เตรียมพร้อมมอบของขวัญในงานวันเด็กแห่งชาติ ประจำปี 2561 กว่า 40,000 ชิ้น

วันศุกร์ที่ 5 มกราคม 2561
ทส. เตรียมพร้อมมอบของขวัญในงานวันเด็กแห่งชาติ ประจำปี 2561 กว่า 40,000 ชิ้น
กระทรวงทรัพยากรธรรมชาติและสิ่งแวดล้อม ตอบสนองนโยบายรัฐบาลที่ให้ความสำคัญกับเด็ก ซึ่งถือเป็นอนาคตของชาติ โดยได้เตรียมมอบของขวัญให้เด็ก ๆ กว่า 40,000 ชิ้น พร้อมจัดกิจกรรมวันเด็กแห่งชาติประจำปี 2561 ภายใต้หัวข้อ "รักษ์ป่า รักษ์ทะเล รักสัตว์และสัตว์ทะเล"
กระทรวงทรัพยากรธรรมชาติและสิ่งแวดล้อม ตอบสนองนโยบายรัฐบาลที่ให้ความสำคัญกับเด็กซึ่งถือเป็นอนาคตของชาติ โดยได้เตรียมมอบของขวัญให้เด็ก ๆ กว่า 40,000 ชิ้น พร้อมจัดกิจกรรมวันเด็กแห่งชาติประจำปี 2561 ภายใต้หัวข้อ "รักษ์ป่า รักษ์ทะเล รักสัตว์และสัตว์ทะเล" ซึ่งได้น้อมนำพระบรมราโชวาทในพระบาทสมเด็จพระเจ้าอยู่หัว รัชกาลที่ 9 และ 10 ด้านทรัพยากรธรรมชาติและสิ่งแวดล้อม มาเป็นหลักในการจัดกิจกรรม อีกทั้งมอบสิทธิพิเศษสำหรับเด็กทุกคนเข้าชมสวนสัตว์และร่วมงานวันเด็กฟรีตลอดวัน ในวันเสาร์ที่ 13 มกราคม 2561 ณ บริเวณลานกิจกรรม สวนสัตว์ดุสิต กรุงเทพมหานคร
เมื่อวันที่ 3 มกราคม 2561 พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยผู้บริหารระดับสูงในสังกัดกระทรวงฯ ได้ประชุมเตรียมความพร้อมและกำหนดรูปแบบกิจกรรมการจัดงานวันเด็กแห่งชาติ ประจำปี 2561 ของกระทรวงทรัพยากรธรรมชาติและสิ่งแวดล้อม เพื่อให้เด็กและเยาวชนได้มีความสุข เกิดการเรียนรู้ เสริมสร้างจิตสำนึก
ดูและรักษาทรัพยากรธรรมชาติและสิ่งแวดล้อม โดยแต่ละกิจกรรมเน้นให้ความสนุกสนาน และใช้เทคโนโลยีที่เหมาะกับเยาวชนในยุคดิจิตัล อาทิ
- กิจกรรมฐานการเรียนรู้ต้นไม้ทรงปลูกในรัชกาลที่ 10
- กิจกรรมการปลูกกล้วยไม้และต้นไม้
- กิจกรรมจิตอาสาคัดแยกขยะ
- กิจกรรมชมสัตว์ทะเลหายาก
- เกมชิงรางวัลเข้าพักที่บ้านพักอุทยานฟรี
- เกมจาก QR code
- การมอบของรางวัล
- การบรรเลงเพลงจากศิลปินรับเชิญ และ ทีม “พยัคฆไพร พญาเสือ ฉลามขาว
- กิจกรรมถ่ายภาพร่วมกับทีมผู้พิทักษ์ทรัพยากรไทย (พยัคฆไพร พญาเสือ ฉลามขาว) เป็นต้น
โอกาสนี้ ขอเชิญชวนผู้ปกครอง โรงเรียน และผู้สนใจ นำเด็กและเยาวชน เข้าร่วมกิจกรรมงานวันเด็กแห่งชาติ ประจำปี 2561 ฟรีตลอดวัน ในวันเสาร์ที่ 13 มกราคม 2561 ณ บริเวณลานกิจกรรม สวนสัตว์ดุสิต กรุงเทพมหานคร
อนึ่ง พลเอก ประยุทธ์ จันทร์โอชา นายกรัฐมนตรี ได้ให้คำขวัญวันเด็ก ประจำปี ๒๕๖๑ คือ "รู้คิด รู้เท่าทัน สร้างสรรค์เทคโนโลยี"

ที่มา : http://www.thaigov.go.th/news/contents/details/9209
