รัฐบาลไทย-ข่าวทำเนียบรัฐบาล-รมว.พม. นำทีม VIP พม. ลงสนามซ้อมใหญ่ เตรียมความก่อนแข่งขันฟุตบอลนัดพิเศษ

วันศุกร์ที่ 7 เมษายน 2560
รมว.พม. นำทีม VIP พม. ลงสนามซ้อมใหญ่ เตรียมความก่อนแข่งขันฟุตบอลนัดพิเศษ
รมว.พม. นำทีม VIP พม. ลงสนามซ้อมใหญ่ เตรียมความก่อนแข่งขันฟุตบอลนัดพิเศษ ระหว่างทีมสิงห์ออลสตาร์ กับ ทีมVIP พม. ในวันที่ 22 เม.ย.นี้
เมื่อวันที่ 5 เม.ย. 60 เวลา 17.00 น. ที่สนามศุภชลาศัย กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นำนักฟุตบอลทีม VIP พม. ลงสนามซ้อมใหญ่เตะฟุตบอลกับนักฟุตบอลทีมสิงห์ออลสตาร์ เพื่อเป็นการเตรียมความพร้อมก่อนการแข่งขันฟุตบอลนัดพิเศษ ระหว่าง "ทีม VIP พม. กับ ทีมสิงห์ออลสตาร์” ที่กำหนดจัดขึ้นในวันเสาร์ที่ 22 เมษายน 2560 ณ สนามศุภชลาศัย กรุงเทพฯ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดย กรมกิจการเด็กและเยาวชน (ดย.) และหน่วยงานในสังกัดกระทรวงการพัฒนาสังคมฯ ได้ร่วมกับ บริษัท บุญรอด บริวเวอรี่ จำกัด จัดกิจกรรมเพื่อสังคม "สิงห์อาสา ร่วมพัฒนาสังคม” ภายใต้โครงการ ประชารัฐร่วมใจ พัฒนาสังคม โดยมีวัตถุประสงค์เพื่อส่งเสริมสร้างแรงจูงใจให้ภาคประชาสังคม ได้มีส่วนร่วมในการสร้างโอกาสและให้กำลังใจกับผู้ประสบปัญหาทางสังคม อีกทั้งร่วมกันส่งเสริม ฟื้นฟู และพัฒนาศักยภาพเด็กและเยาวชน และประชาสัมพันธ์ภารกิจของกระทรวงการพัฒนาสังคมฯ ผ่านช่องทางศูนย์ช่วยเหลือสังคม สายด่วน 1300 โดยได้กำหนดจัดการแข่งขันฟุตบอลนัดพิเศษระหว่างทีมสิงห์ออลสตาร์ กับ ทีม VIP พม. ซึ่งจัดขึ้นวันที่ 22 เมษายน 2560 เวลา 14.00 น. เป็นต้นไป ณ สนามศุภชลาศัย กรุงเทพฯ
พลตำรวจเอก อดุลย์ กล่าวต่อไปว่า ทั้งนี้ เพื่อเป็นการเตรียมความพร้อมก่อนการแข่งขันฟุตบอลนัดพิเศษ วันนี้ตนจึงนำทีมนักฟุตบอลทีม VIP พม. ซึ่งมีคณะผู้บริหารกระทรวงการพัฒนาสังคมฯ ลงสนามซ้อมใหญ่เตะฟุตบอลกับทีมสิงห์ออลสตาร์ ที่นำโดย นายปิติ ภิรมย์ภักดี ประธานสโมสรสิงห์ออลสตาร์ และกรรมการบริหาร บริษัท บุญรอดบริวเวอรี่ จำกัด นายสมชาย เข็มกลัด กัปตันทีมฟุตบอลสิงห์ออลสตาร์ และศิลปิน นักแสดง นักกีฬา อาทิ นายเทวินทร์ สุรเชิดเกียรติ นายโฆษวิส ปิยะสกุลแก้ว นายแก้ว พงษ์ประยูธ และพันตำรวจตรี สืบศักดิ์ ผันสืบ เป็นต้น
"สำหรับกิจกรรมที่จะจัดขึ้นในวันเสาร์ที่ 22 เมษายน 2560 ณ สนามศุภชลาศัย กรุงเทพฯ ประกอบด้วย การแข่งขันฟุตบอลนัดพิเศษ ระหว่าง "ทีมสิงห์ออลสตาร์ กับ ทีม VIP พม.” กิจกรรมคลินิกฟุตบอล พาเหรดศิลปินดารานักแสดง ประมูลของรักของหวงศิลปินดารานักแสดง มินิคอนเสิร์ตศิลปินอาสาร่วมพัฒนาสังคมและศิลปิน S2S และการจัดบูธกิจกรรมของหน่วยงานสังกัดกระทรวงการพัฒนาสังคมฯ และบริษัทในเครือบุญรอดบริววารี่ จำกัด อาทิ การจำหน่ายสินค้าราคาถูก ร้านธงฟ้า ร้านทอฝัน By พม. เป็นต้น อีกทั้งบริการอาหารฟรีจาก ครัว พม. ทั้งนี้ ขอเชิญประชาชนทั่วไปเข้าชมการแข่งขันฟุตบอลนัดพิเศษระหว่างทีมสิงห์ออลสตาร์ กับทีม VIP พม. และร่วมกิจกรรมที่น่าสนใจมากมาย ในกิจกรรม "สิงห์อาสา ร่วมพัฒนาสังคม” โดยไม่เสียค่าใช้จ่ายแต่อย่างใด ในวันเสาร์ที่ 22 เมษายน 2560 เวลา 14.00 น. เป็นต้นไป ณ สนามศุภชลาศัย กรุงเทพฯ” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2965
