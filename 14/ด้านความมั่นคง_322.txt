รัฐบาลไทย-ข่าวทำเนียบรัฐบาล-รมว.แรงงาน นำ ขรก. ขับเคลื่อน VisionEnds สู่เป้าหมาย  เน้นการทำงานตามแนวทางประชารัฐ

วันพฤหัสบดีที่ 21 กันยายน 2560
รมว.แรงงาน นำ ขรก. ขับเคลื่อน VisionEnds สู่เป้าหมาย  เน้นการทำงานตามแนวทางประชารัฐ
รมว.แรงงาน นำข้าราชการขับเคลื่อนวิสัยทัศน์เพื่อการยุติด้านแรงงาน หรือ VisionEnds 3 ประการ ให้บรรลุเป้าหมาย เน้นการทำงานแบบหุ้นส่วน (Partnership) ภายใต้แนวทางประชารัฐ
พลเอก ศิริชัย ดิษฐกุล รัฐมนตรีว่าการกระทรวงแรงงาน เป็นประธานการประชุมสัมมนารัฐมนตรีว่าการกระทรวงแรงงานพบภาคีเครือข่าย เพื่อร่วมสานพลังขับเคลื่อนประเทศไทยไปสู่ Thailand 4.0 และการประชุมสัมมนาเพื่อรับมอบนโยบายและแนวทางการปฏิบัติราชการ ปีงบประมาณ พ.ศ. 2561 ณ ห้องประชุมจอมพล ป. พิบูลสงคราม ชั้น 5 อาคารกระทรวงแรงงาน (วันนี้) โดยกล่าวว่า รัฐบาลให้ความสําคัญกับการพัฒนาประเทศเป็นอย่างยิ่ง โดยได้กําหนดให้มียุทธศาสตร์ชาติ 20 ปี เพื่อใช้เป็นกรอบระยะยาวในการซ่อม เสริม และสร้างประเทศไทยให้เป็นประเทศที่พัฒนาแล้ว สามารถก้าวไปข้างหน้าท่ามกลางบริบทความเปลี่ยนแปลงของโลกได้อย่างยั่งยืน ในการนี้ เพื่อขับเคลื่อนไปสู่เป้าหมายดังกล่าว กระทรวงแรงงานได้จัดทํายุทธศาสตร์การพัฒนาทรัพยากรมนุษย์ 20 ปี และแผนแม่บทพัฒนาแรงงานไทยขึ้น ซึ่งมุ่งเน้นไปที่การสร้างและพัฒนากําลังคนที่แตกต่างไปจากเดิม โดยในระยะ 5 ปีแรกของการสร้างและพัฒนา จะวางเป้าหมายตั้งต้นในระดับ Man Power แล้วขับเคลื่อนไปสู่ Brain Power อันเป็นกําลังคนที่ใช้ทั้งสติปัญญาและทักษะชั้นสูงของการทำงานในช่วงระยะสุดท้ายของยุทธศาสตร์ สิ่งสำคัญคือความร่วมมือกันอย่างใกล้ชิดระหว่างองค์กรไตรภาคีและหุ้นส่วนประชารัฐ ในการเตรียมความพร้อมขับเคลื่อนงานด้านแรงงาน เพื่อรองรับต่อความท้าทายใหม่ๆ ที่จะเกิดขึ้นในอนาคต
รัฐมนตรีว่าการกระทรวงแรงงาน กล่าวต่ออีกว่า ในปี 2561 กระทรวงแรงงานจะขับเคลื่อนวิสัยทัศน์เพื่อการยุติ หรือ VisionEnds โดยมุ่งหวังที่จะยุติปัญหาและอุปสรรคที่ทำให้เกิดการแบกรับสัมภาระของชีวิตด้านแรงงานใน 3 เรื่องสำคัญ ประการแรก คือ การยุติความเหลื่อมล้ำ หรือ End to Ineguality  ในทุกมิติ ประการที่สอง คือ การยุติการจ้างงานในรูปแบบที่ไม่เป็นที่ยอมรับ หรือ End to Unacceptable Forms of Employment และประการสุดท้าย คือ การยุติความไม่มีประสิทธิภาพ หรือ End to Inefficiency ทั้งนี้ ในปี 2561 เป็นก้าวย่างที่มั่นคงสู่ปีที่ 25 ในการวางรากฐานการพัฒนางานด้านแรงงานให้แก่คนรุ่นต่อไป พร้อมทั้งสร้างสมดุลที่เข้มแข็งให้แก่ระบบไตรภาคี เพราะความร่วมมือที่ใกล้ชิดและความเป็นหุ้นส่วนของไตรภาคี คือ Key of Success ซึ่งเป็นปัจจัยสำคัญที่จะกำหนดอนาคตของข้าราชการและเจ้าหน้าที่กระทรวงแรงงานทุกคนร่วมกัน
+++++++++++++++++++

ที่มา : http://www.thaigov.go.th/news/contents/details/6863
