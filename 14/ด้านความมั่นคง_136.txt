รัฐบาลไทย-ข่าวทำเนียบรัฐบาล-รมว.ดิจิทัลฯ หารือทูตออสเตรเลีย ร่วมมือด้าน Cyber security เร่งทำความเข้าใจประชาชน พร้อมรับมือภัยไซเบอร์

วันพฤหัสบดีที่ 8 มิถุนายน 2560
รมว.ดิจิทัลฯ หารือทูตออสเตรเลีย ร่วมมือด้าน Cyber security เร่งทำความเข้าใจประชาชน พร้อมรับมือภัยไซเบอร์
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมหารือกับ ดร.โทไบอัส ฟีคิน (H.E. Dr. Tobias Feakin) เอกอัครราชทูตด้านกิจการไซเบอร์ออสเตรเลีย พร้อมด้วย นายพอล โรบิลลิอาร์ด (H.E. Mr. Paul Robilliard) เอกอัครราชทูตเครือรัฐออสเตรเลียประจำประเทศไทย และเจ้าหน้าที่จากสถานเอกอัครราชทูตออสเตรเลียประจำประเทศไทย ซึ่งได้ร่วมหารือเกี่ยวกับการขับเคลื่อนนโยบายดิจิทัลเพื่อเศรษฐกิจและสังคมของไทย และแนวทางในการสร้างความร่วมมือด้านความมั่นคงปลอดภัยไซเบอร์ (Cyber security) ระหว่างสองประเทศ โดยทั้งสองฝ่ายเห็นเป็นเรื่องสำคัญอย่างยิ่ง ในยุคดิจิทัล เนื่องจากมีผลกระทบทั้งในด้านเศรษฐกิจและสังคม ซึ่งบทบาทสำคัญของภาครัฐเมื่อเกิดการโจมตีทางไซเบอร์ การมีผู้สั่งการหรือผู้ตัดสินใจที่มีศักยภาพ การดำเนินการอย่างรวดเร็ว และการสื่อสารสถานการณ์ที่เกิดขึ้นให้สังคมได้รับทราบและเข้าใจ ถือเป็นสิ่งที่ต้องให้ความสำคัญอย่างยิ่ง อีกทั้งในสถานการณ์ปกติรัฐมีหน้าที่ต้องทำความเข้าใจกับประชาชนว่าการโจมตีทางไซเบอร์เป็นเรื่องปกติที่เกิดขึ้นได้ เพียงแต่จะต้องเรียนรู้วิธีรับมือ รวมถึงสร้างความมั่นใจให้แก่ประชาชนในการยอมรับการใช้เทคโนโลยีและนวัตกรรมด้านดิจิทัลใหม่ๆ ต่อไป เมื่อวันที่ 5 มิถุนายน 2560 ณ ห้องบางกอก คอนเวนชั่น เซ็นเตอร์ โรงแรมเซ็นทาราแกรนด์ แอท เซ็นทรัลเวิลด์ กรุงเทพฯ
*****************************

ที่มา : http://www.thaigov.go.th/news/contents/details/4381
