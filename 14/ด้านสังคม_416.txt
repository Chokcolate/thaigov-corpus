รัฐบาลไทย-ข่าวทำเนียบรัฐบาล-รมว.พม. ตรวจเยี่ยมชุมชนเทพารักษ์ 5 พร้อมมอบเงินสงเคราะห์แก่เด็ก ผู้สูงอายุ และคนพิการ พร้อมติดตามการดำเนินงานของศูนย์เรียนรู้การพัฒนาสตรีและครอบครัวรัตนาภา จ.ขอนแก่น

วันศุกร์ที่ 7 กรกฎาคม 2560
รมว.พม. ตรวจเยี่ยมชุมชนเทพารักษ์ 5 พร้อมมอบเงินสงเคราะห์แก่เด็ก ผู้สูงอายุ และคนพิการ พร้อมติดตามการดำเนินงานของศูนย์เรียนรู้การพัฒนาสตรีและครอบครัวรัตนาภา จ.ขอนแก่น
รมว.พม. ตรวจเยี่ยมชุมชนเทพารักษ์ 5 พร้อมมอบเงินสงเคราะห์แก่เด็ก ผู้สูงอายุ และคนพิการ พร้อมติดตามการดำเนินงานของศูนย์เรียนรู้การพัฒนาสตรีและครอบครัวรัตนาภา จ.ขอนแก่น
วันนี้ (7 ก.ค. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ตรวจเยี่ยมการพัฒนาชุมชนเทพารักษ์ 5 พร้อมมอบเงินสงเคราะห์แก่เด็ก คนพิการ และผู้สูงอายุ ซึ่งเป็นกลุ่มเป้าหมายของกระทรวง พม. รวมจำนวน 60 คน โดยมี นายพงษ์ศักดิ์ ปรีชาวิทย์ ผู้ว่าราชการจังหวัดขอนแก่น พร้อมคณะผู้บริหารกระทรวง พม. และหน่วยงานที่เกี่ยวข้องเข้าร่วม ณ ชุมชนเทพารักษ์ 5 อำเภอเมือง จังหวัดขอนแก่น จากนั้นได้นำคณะลงพื้นที่ตรวจเยี่ยมและติดตามการดำเนินงานของศูนย์เรียนรู้การพัฒนาสตรีและครอบครัวรัตนาภา พร้อมทั้งมอบแนวทางการขับเคลื่อนงานแก่ข้าราชการ และเจ้าหน้าที่ผู้ปฏิบัติงาน ณ ศูนย์เรียนรู้การพัฒนาสตรีและครอบครัวรัตนาภา อำเภอเมือง จังหวัดขอนแก่น
พลตำรวจเอก อดุลย์ กล่าวว่า ชุมชนเทพารักษ์ 5 เป็นชุมชนที่ตั้งอยู่ในที่ของการรถไฟแห่งประเทศไทย ปัจจุบันมีทั้งหมด 103 ครัวเรือน 68 หลังคาเรือน มีประชาชนที่พักอาศัยในชุมชนดังกล่าวจำนวน 480 คน ส่วนใหญ่อพยพมาจากต่างถิ่น ที่ต้องเข้ามาใช้แรงงานในตัวเมือง เป็นชุมชนแออัดที่อาศัยอยู่มานานกว่า 30 ปี โดยประกอบอาชีพรับจ้างทั่วไป ค้าขาย และว่างงาน มีฐานะยากจน ซึ่งการดูแลให้ความช่วยเหลือจากท้องถิ่นและภาครัฐยังติดขัดข้อกฎหมายทางราชการ ทำให้การช่วยเหลือไม่สามารถดำเนินการได้เต็มที่ ทั้งนี้ ชาวชุมชนดังกล่าวได้เสนอให้หน่วยงานที่เกี่ยวข้องช่วยแก้ไขปัญหาในชุมชนด้วยการจัดหาที่ดินและสร้างที่อยู่อาศัยให้ใหม่ โดยการพัฒนาโครงการที่อยู่อาศัยตามแนวทางโครงการบ้านมั่นคง สำหรับแนวทางการช่วยเหลือชุมชนดังกล่าว กระทรวง พม. โดยสถาบันพัฒนาองค์กรชุมชน (องค์การมหาชน) ในฐานะหน่วยงานที่ดูแลด้านที่อยู่อาศัยสำหรับผู้มีรายได้น้อย จะประสานหน่วยงานที่เกี่ยวข้องเพื่อให้การช่วยเหลือในการพัฒนาชุมชนตามแนวทางโครงการบ้านมั่นคงต่อไป
พลตำรวจเอก อดุลย์ กล่าวต่อไปว่า สำหรับการลงพื้นที่ตรวจเยี่ยมศูนย์เรียนรู้การพัฒนาสตรีและครอบครัวรัตนาภา ซึ่งเป็นหน่วยงานในสังกัดกรมกิจการสตรีและครอบครัว (สค.) กระทรวง พม. ที่ให้บริการประชาชนทั่วไป ในการฝึกฝนอาชีพและทักษะด้านต่างๆ ในการเตรียมความพร้อมไปประกอบอาชีพของตนเอง เป็นศูนย์แสดงและจำหน่ายผลิตภัณฑ์ของกลุ่มสตรีในชุมชน และเป็นศูนย์กลางในการประสานงานของเครือข่ายอาชีพสตรีและครอบครัวในชุมชน ในเขตพื้นที่รับผิดชอบ 10 จังหวัดภาคตะวันออกเฉียงเหนือ โดยภายในศูนย์ประกอบด้วยร้านกาแฟ เบเกอรี่ อาหาร นวดแผนไทย สปา เสริมสวยสตรี และตัดผมบุรุษ ฯลฯ ทั้งนี้ ได้มอบนโยบายในการขับเคลื่อนงาน ให้แก่ข้าราชการ เจ้าหน้าที่ผู้ปฏิบัติงาน เพื่อพัฒนาให้เป็นศูนย์ฯ ที่สามารถฝึกทักษะให้สตรีที่ขาดโอกาสหรือกลุ่มเสี่ยง ไปประกอบอาชีพเป็นของตนเองได้
"ทั้งนี้ การลงพื้นที่ตรวจเยี่ยมทั้ง 2 แห่งดังกล่าว เป็นการติดตามการดำเนินการพัฒนาชุมชน พัฒนาอาชีพ เพื่อให้ชาวบ้านมีรายได้เพิ่มขึ้นอย่างมั่นคง มีการพัฒนาสิ่งแวดล้อมที่น่าอยู่ และเป็นการให้โอกาสสตรีที่ขาดโอกาส ได้รับการฝึกฝนอาชีพ และทักษะด้านต่างๆ สามารถออกไปประกอบอาชีพที่มั่นคงได้ในระยะยาวต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5096
