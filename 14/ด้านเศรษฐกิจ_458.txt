รัฐบาลไทย-ข่าวทำเนียบรัฐบาล-ไทยย้ำสานต่อความร่วมมือสหรัฐฯ

วันจันทร์ที่ 22 พฤษภาคม 2560
ไทยย้ำสานต่อความร่วมมือสหรัฐฯ
นางสาววิบูลย์ลักษณ์ ร่วมรักษ์ ปลัดกระทรวงพาณิชย์ หารือร่วมกับ Ms. Diane Farrell, Deputy Assistant Secretary for Asia กระทรวงพาณิชย์สหรัฐฯ เกี่ยวกับแนวนโยบายเศรษฐกิจของสหรัฐฯ และการเสริมสร้างความร่วมมือทางเศรษฐกิจระหว่างกัน
โดยสหรัฐฯ ย้ำว่าจะมุ่งสานต่อความสัมพันธ์ทางการค้าและการลงทุนกับไทยอย่างต่อเนื่อง ซึ่งได้เชิญชวนให้ไทยเข้าไปลงทุนในสาขาปิโตรเลียมและก๊าซธรรมชาติในสหรัฐฯ ด้วย
การหารือในครั้งนี้ ไทยได้รับทราบแนวทางการจัดทำรายงานตามคำสั่งพิเศษของประธานาธิบดีสหรัฐฯ (executive order) ในการประเมินสาเหตุหลักของการขาดดุลการค้าสหรัฐฯ กับประเทศคู่ค้าและการพิจารณาทบทวนข้อผูกพันและการบังคับใช้ความตกลงทางการค้าที่ก่อให้เกิดความไม่เป็นธรรมกับสหรัฐฯ โดยประเมินข้อมูลด้านความสัมพันธ์ทางการค้าของสหรัฐฯ กับประเทศคู่ค้าอย่างรอบด้าน ครอบคลุมการค้าสินค้า การค้าบริการและการลงทุน อีกทั้งสหรัฐฯ ยังให้ความสำคัญกับการมีส่วนร่วมของทุกภาคส่วนในกระบวนการยกร่างกฎหมายที่เกี่ยวข้องกับการค้าของสหรัฐฯ เพื่อเสริมสร้างความโปร่งใส ซึ่งสอดคล้องกับกระบวนการ ยกร่างกฎหมายของไทยที่เปิดโอกาสให้ผู้มีส่วนได้ส่วนเสียเข้าร่วมแสดงความคิดเห็นก่อนกฎหมายมีผลใช้บังคับ
นางสาววิบูลย์ลักษณ์ กล่าวเพิ่มเติมว่า ไทยได้เน้นย้ำถึงความคืบหน้าการดำเนินงานของไทยอย่างมีนัยสำคัญในหลายประเด็นด้านการค้าภายใต้การประชุม TIFA JC อาทิ กฎระเบียบด้านศุลกากรและทรัพย์สินทางปัญญา โดยเฉพาะการป้องกันและปราบปรามการละเมิดทรัพย์สินทางปัญญาของไทย อาทิ การปรับปรุงกฎหมายและการบังคับใช้กฎหมาย รวมทั้งการเข้าเป็นภาคีพิธีสารมาดริดและสนธิสัญญาว่าด้วยลิขสิทธิ์ขององค์การทรัพย์สินทางปัญญาโลก (WCT) เพื่อให้การคุ้มครองทรัพย์สินทางปัญญาของไทยอย่างมีประสิทธิภาพ ซึ่งกรมทรัพย์สินทางปัญญาจะหารือเชิงเทคนิคผ่าน VDO conference กับสำนักงานผู้แทนการค้าสหรัฐฯ ในวันที่ 19 พฤษภาคม 2560 ซึ่งคาดว่าการหารืออย่างต่อเนื่องจะส่งผลในทิศทางบวก ช่วยให้สหรัฐฯ ยกระดับไทยจากบัญชีประเทศที่ต้องจับตามองเป็นพิเศษ (PWL) โดยเร็ว
ปัจจุบัน สหรัฐฯ เป็นคู่ค้าที่สำคัญอันดับที่ 3 ของไทย โดยในปี 2016 มีมูลค่าการค้าระหว่างกัน     รวม 36,553 ล้านเหรียญสหรัฐฯ ลดลงจากปี 2015 ร้อยละ 3.6 โดยสหรัฐฯ เป็นตลาดส่งออกสำคัญ       อันดับที่ 1 ของไทยด้วยมูลค่าการส่งออก 24,495 ล้านเหรียญสหรัฐฯ เพิ่มขึ้นจากปี 2015 ร้อยละ 1.8 และสหรัฐฯ เป็นแหล่งนำเข้าอันดับที่ 3 ของไทย รองจากจีน และญี่ปุ่น คิดเป็นมูลค่าทั้งสิ้น 12,057 ล้านเหรียญสหรัฐฯ ลดลงจากปี 2015 ร้อยละ 13

ที่มา : http://www.thaigov.go.th/news/contents/details/3909
