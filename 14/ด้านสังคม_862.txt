รัฐบาลไทย-ข่าวทำเนียบรัฐบาล-ศูนย์ปฎิบัติการร่วมการแพทย์และสาธารณสุข ดูแลประชาชนที่เข้าชมนิทรรศการพระเมรุมาศอย่างต่อเนื่อง

วันเสาร์ที่ 11 พฤศจิกายน 2560
ศูนย์ปฎิบัติการร่วมการแพทย์และสาธารณสุข ดูแลประชาชนที่เข้าชมนิทรรศการพระเมรุมาศอย่างต่อเนื่อง
ศูนย์ปฎิบัติการร่วมการแพทย์และสาธารณสุข ดูแลประชาชนที่เข้าร่วมงานชมนิทรรศการอย่างต่อเนื่อง ส่วนใหญ่เป็นการปฐมพยาบาลเบื้องต้น
วันนี้ (11 พฤศจิกายน 2560) ที่ กระทรวงสาธารณสุข จ.นนทบุรี นายแพทย์โอภาส  การย์กวินพงศ์ รองปลัดกระทรวงสาธารณสุขในฐานะโฆษก กระทรวงสาธารณสุข ให้สัมภาษณ์ว่า นายแพทย์เจษฎา โชคดำรงสุข ปลัดกระทรวงสาธารณสุข ได้สั่งการให้จัดทีมแพทย์หมุนเวียนดูแลประชาชนอย่างต่อเนื่องพร้อมปรับทีมแพทย์ และจุดบริการให้เหมาะสมกับจำนวนประชาชนที่เข้ามาชมนิทรรศการฯ และพระเมรุมาศ และให้ดูแลประชาชนอย่างดีที่สุด
นายแพทย์โอภาสกล่าวว่า สำหรับ  ผลการดำเนินงานในวันที่ 10 พฤศจิกายน 2560 ที่ผ่านมา พบว่ามีประชาชนเข้ารับบริการทางการแพทย์กว่า 1หมื่นราย ส่วนใหญ่ให้การปฐมพยาบาลเบื้องต้นกว่า 71 ราย  ขอยาดมและแอมโมเนีย12,752  ราย ตรวจโรคและรักษา 220 ราย   นำส่งรักษาต่อที่โรงพยาบาล 2 ราย ด้วยอาการเวียนศรีษะ  นอกจากนี้จะมีการติดตามและเฝ้าระวังผู้ที่มีแนวโน้มที่จะเกิดอาการเครียดและโศกเศร้า พร้อมปรับจุดบริการทางการแพทย์และเริ่มปิดบริการบางจุด เพื่อให้เหมาะสมกับจำนวนประชาชน ทั้งนี้ศูนย์ปฏิบัติการร่วมการแพทย์และสาธารณสุข ได้ร่วมกับกรุงเทพมหานคร กระทรวงกลาโหม โรงเรียนแพทย์  ตำรวจ เอกชนและมูลนิธิจัดบริการทางการแพทย์และสาธารณสุข และโรงพยาบาลสนามดูแลประชาชนอย่างต่อเนื่องตั้งแต่วนที่ 2 พฤศจิกายน-10 พฤศจิกายน 2560 มีประชาชนเข้าชมนิทรรศการแล้วรวมทั้งสิ้น 467,837  คน
ทั้งนี้ขอให้ประชาชนดูแลสุขภาพทั้งร่างกายและจิตใจระมัดระวังความเจ็บป่วยที่มาจากสภาพอากาศที่แปรปรวน ร้อนจัด ฝนตกและอาหารหนาวเย็น เตรียมร่างกายให้พร้อม พักผ่อนให้เพียงพอ เตรียมร่ม พัด ชุดกันฝน โดยเฉพาะผู้สูงอายุ เด็กเล็ก ผู้มีโรคประจำตัวขอให้ระมัดระวังเป็นพิเศษหากเจ็บป่วยสามารถไปรับบริการที่หน่วยปฐมพยาบาลและโรงพยาบาลสนามที่อยู่ใกล้ได้ฟรีหรือโทร1669ตลอด24 ชั่วโมง
**************************** 11 พฤศจิกายน  2560

ที่มา : http://www.thaigov.go.th/news/contents/details/8004
