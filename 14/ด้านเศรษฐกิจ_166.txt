รัฐบาลไทย-ข่าวทำเนียบรัฐบาล-พาณิชย์เสริมเขี้ยวเล็บผู้ประกอบการและเกษตรกร 3 จังหวัดชายแดนใต้  ดันสู่นักการตลาดออนไลน์

วันจันทร์ที่ 10 เมษายน 2560
พาณิชย์เสริมเขี้ยวเล็บผู้ประกอบการและเกษตรกร 3 จังหวัดชายแดนใต้  ดันสู่นักการตลาดออนไลน์
นางอภิรดี  ตันตราภรณ์  รัฐมนตรีว่าการกระทรวงพาณิชย์ เปิดเผยว่าได้สั่งการให้พาณิชย์จังหวัดในพื้นที่ 3 จังหวัดชายแดนภาคใต้ (ปัตตานี นราธิวาส และยะลา) เร่งพัฒนาผู้ประกอบการในพื้นที่ให้มีความรู้เรื่อง ช่องทางการจำหน่ายทางตลาด ออนไลน์ให้เพิ่มขึ้น
ซึ่งแต่เดิมจำหน่ายสินค้าผ่านพ่อค้าคนกลางหรือเป็นเพียง ผู้ผลิตสินค้าเกษตรเพียงอย่างเดียว ให้หันมาเป็นผู้จำหน่ายโดยตรงผ่านระบบออนไลน์ เช่น Facebook และ  Line Application โดยเพิ่มความสำคัญ เรื่อง มาตรฐานสากล และ QR Code สำหรับการส่งออกไปต่างประเทศ โดยเฉพาะในกลุ่มประเทศอาเซียนอย่างประเทศญี่ปุ่นและเกาหลีใต้ เนื่องจาก QR Code สามารถทำให้รู้ข้อมูลของผลิตภัณฑ์และลิงก์เชื่อมไปยังเว็บไซต์หรือร้านค้าออนไลน์ได้อย่างง่ายดาย อีกทั้ง QR Code ยังเป็นสัญญาลักษณ์ที่ผู้บริโภคส่วนใหญ่มีความเชื่อว่า สินค้าคุณภาพจะต้องมี QR Code ติดไว้เสมอ ดังนั้นการทำ QR Code  ใส่ไว้ในผลิตภัณฑ์ คือการตลาดสมัยใหม่ที่จะทำให้เกิดการพัฒนาสินค้าและบริการแบบก้าวกระโดด  อีกทั้ง    การ ขายสินค้าแบบ QR Code ผ่านระบบออนไลน์ยังถือเป็นการขายสินค้าที่ได้รับการยอมรับทั่วโลกว่าสามารถเข้าถึงกลุ่มเป้าหมายได้อย่างมีคุณภาพ
ทั้งนี้กระทรวงพาณิชย์ได้มีการทำงานร่วมกับผู้ประกอบการ Biz Club  ผู้ส่งออก และเกษตรกรในพื้นที่  3 จังหวัดชายแดนใต้ โดยมีเป้าหมายการพัฒนาเบื้องต้น จำนวน 90 คน กำหนดการฝึกอบรม ระหว่างวันที่ 3-5  พฤษภาคม 2560 โดยร่วมกับมหาวิทยาลัยสงขลานครินทร์ วิทยาเขตปัตตานี เป็นการฝึกอบรมในภาคปฏิบัติ ให้ผู้เข้ารับการอบรมมีความใกล้ชิดกับวิทยากรเพื่อถ่ายทอดความรู้อย่างครบถ้วน และนำไปปฏิบัติได้จริง และมุ่งเน้นให้ผู้เข้าร่วมอบรมไม่น้อยว่าร้อยละ 20 สามารถจำหน่ายสินค้าผ่านระบบออนไลน์ได้
สำหรับภาวะเศรษฐกิจภาคใต้ในปี 2559 นั้น มีอัตราการเจริญเติบโตอย่างต่อเนื่อง รายได้เกษตรกร  มีอัตราการขยายตัวเพิ่มสูงขึ้น ซึ่งเป็นผลจากการที่ราคายางพารา ปาล์มน้ำมัน และกุ้งขาว ปรับตัวเพิ่มสูงขึ้นนอกจากนั้นแล้วยังมีปัจจัยบวกจากจำนวนนักท่องเที่ยวจากจีน รัสเซีย และยุโรป ที่ให้ความสนใจมาเที่ยวภาคใต้ของไทยกันเพิ่มมากขึ้น
รัฐมนตรีว่าการกระทรวงพาณิชย์ กล่าวเพิ่มเติมว่า สำหรับ 3 จังหวัดชายแดนใต้ นั้น ที่ผ่านมากระทรวงพาณิชย์ในพื้นที่ก็ได้เร่งจัดกิจกรรมเพื่อกระตุ้นเศรษฐกิจของชุมชนมาอย่างต่อเนื่อง และล่าสุดก็ได้มีกำหนดจัดกิจกรรมที่น่าสนใจ เช่น การจัดงานเทศกาลอาหารจานเด็ด สุไหงโกลก ระหว่างวันที่ 7-11 เมษายน 2560    ณ จังหวัดนราธิวาส , การจัดงานเล่าขาน 111 ปีเมืองเบตง ระหว่างวันที่ 10-14 พฤษภาคม 2560 ณ จังหวัดยะลา และการจัดงานมหกรรมอาหารปลอดภัยไก่ฆอและ ภาคใต้ ระหว่างวันที่ 23-26 พฤษภาคม 2560  ณ จังหวัดปัตตานี โดยมีวัตถุประสงค์เพื่อส่งเสริมและขยายช่องทางการตลาดให้แก่ผู้ประกอบการจังหวัดชายแดนภาคใต้ ทั้งนี้เชื่อว่าในอนาคต ผู้ประกอบการไทยในสามจังหวัดชายแดนใต้ ซึ่งมีผลิตภัณฑ์ที่มีความเป็นอัตลักษณ์ เช่น ส้มโชกุนยะลา ไก่เบตง ปลากือเลาะ รวมถึงสินค้าพื้นเมืองต่างๆ จะสามารถใช้ประโยชน์  จากการค้าออนไลน์เพื่อสร้างช่องทางด้านการตลาดให้กับตัวสินค้าตลอดจนสามารถขยายตลาดไปสู่ต่างประเทศได้เพิ่มมากขึ้น

ที่มา : http://www.thaigov.go.th/news/contents/details/2994
