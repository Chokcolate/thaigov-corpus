รัฐบาลไทย-ข่าวทำเนียบรัฐบาล-รัฐบาลเตือน!! ระวังมัลแวร์เรียกค่าไถ่ WannaCry ที่กำลังระบาดไปทั่วโลก สั่ง ก.ดิจิทัล ติดตามสถานการณ์และให้คำแนะนำแก่ประชาชน

วันจันทร์ที่ 15 พฤษภาคม 2560
รัฐบาลเตือน!! ระวังมัลแวร์เรียกค่าไถ่ WannaCry ที่กำลังระบาดไปทั่วโลก สั่ง ก.ดิจิทัล ติดตามสถานการณ์และให้คำแนะนำแก่ประชาชน
พลเอก ประยุทธ์ จันทร์โอชา นายกรัฐมนตรี ได้รับรายงานจาก กระทรวงดิจิทัลเพื่อเศรษฐกิจและสังคม (ดศ.) ว่าขณะนี้มีมัลแวร์เรียกค่าไถ่ ชื่อ WannaCry ระบาดไปยังคอมพิวเตอร์ที่ใช้ระบบปฏิบัติการ Microsoft ทั่วโลก
วันนี้ (13 พฤษภาคม 2560) พลเอก ประยุทธ์ จันทร์โอชา นายกรัฐมนตรี ได้รับรายงานจาก กระทรวงดิจิทัลเพื่อเศรษฐกิจและสังคม (ดศ.) ว่าขณะนี้มีมัลแวร์เรียกค่าไถ่ ชื่อ WannaCry ระบาดไปยังคอมพิวเตอร์ที่ใช้ระบบปฏิบัติการ Microsoft ทั่วโลก จึงฝากเตือนประชาชนให้ระมัดระวังการดาวน์โหลดไฟล์เอกสารจากโลกออนไลน์
“ผู้ใช้งานคอมพิวเตอร์อาจดาวน์โหลดมัลแวร์ หรือ โปรแกรมที่ถูกสร้างขึ้นมาเพื่อสร้างความเสียหายแก่ข้อมูลในคอมพิวเตอร์ โดยไม่รู้ตัวจากการเปิดไฟล์เอกสารที่แนบมากับ e-mail เมื่อมัลแวร์เรียกค่าไถ่ WannaCry เข้ามาอยู่ในระบบคอมพิวเตอร์แล้ว ก็จะเข้าไปล็อกไฟล์เอกสารต่างๆ ทำให้ไม่สามารถเปิดใช้งานได้ และขู่ให้ผู้ใช้งานจ่ายเงินค่าไถ่เพื่อปลดล็อกไฟล์เอกสาร”
นายกรัฐมนตรี ได้กำชับให้ ดศ. เร่งตรวจสอบสถานการณ์แพร่ระบาดของมัลแวร์เรียกค่าไถ่ในไทย พร้อมเผยแพร่คำแนะนำในการป้องกันและแก้ไขให้ประชาชนทราบโดยเร็ว พร้อมฝากเตือนประชาชนที่ใช้งานคอมพิวเตอร์ระบบ Microsoft หลีกเลี่ยงการเปิดเอกสารแนบ email โดยไม่จำเป็น ซึ่งหากเอกสารใดจำเป็นต้องเปิดควรตรวจสอบกับผู้ส่งก่อนทุกครั้งว่ามีการส่งเอกสารนั้นมาจริงหรือไม่ พร้อมทั้งปรับปรุงระบบปฏิบัติการให้เป็นปัจจุบัน และหากมีข้อสงสัยสอบถามเพิ่มเติมได้ที่ศูนย์ประสานงานความมั่นคงปลอดภัยไซเบอร์ (ThaiCERT) 1212
นอกจากนี้ นายกรัฐมนตรี ยังได้รับรายงานกรณีอุบัติเหตุต้นไม้ขนาดใหญ่ล้มทับเสาไฟฟ้าจนหักโค่นทับรถจักรยานยนต์ใน ซ.ชิดลม ข้างห้างสรรพสินค้าเซ็นทรัล สาขาชิดลม เมื่อช่วงสายที่ผ่านมา ได้ฝากแสดงความเสียใจต่อครอบครัวผู้เสียชีวิต พร้อมเร่งให้หน่วยงานที่เกี่ยวข้องเข้าดูแลที่เกิดเหตุ และให้ความช่วยเหลือเยียวยาแก่ครอบครัวของผู้เสียชีวิตอย่างดีที่สุด

ที่มา : http://www.thaigov.go.th/news/contents/details/3700
