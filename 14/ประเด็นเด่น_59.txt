รัฐบาลไทย-ข่าวทำเนียบรัฐบาล-กรมการค้าภายในชี้แจง ติดตามสถานการณ์ปาล์มน้ำมันและน้ำมันปาล์ม อย่างใกล้ชิดต่อเนื่อง เผยเตรียมมาตรการรองรับการแก้ไขปัญหาราคาผลปาล์มน้ำมันตกต่ำไว้แล้ว

วันอาทิตย์ที่ 19 พฤศจิกายน 2560
กรมการค้าภายในชี้แจง ติดตามสถานการณ์ปาล์มน้ำมันและน้ำมันปาล์ม อย่างใกล้ชิดต่อเนื่อง เผยเตรียมมาตรการรองรับการแก้ไขปัญหาราคาผลปาล์มน้ำมันตกต่ำไว้แล้ว
พณ.มอบหมายกรมการค้าภายใน ติดตามสถานการณ์ปาล์มน้ำมันและน้ำมันปาล์มอย่างใกล้ชิดต่อเนื่อง ตรวจสอบสต็อกน้ำมันปาล์มทั้งระบบเพิ่มเติมช่วง 15-17 พ.ย.60 เผยเตรียมมาตรการรองรับการแก้ไขปัญหาราคาผลปาล์มน้ำมันตกต่ำไว้แล้ว
วันที่ 17 พ.ย. 60 นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ ชี้แจงประเด็นปัญหาราคาน้ำมันปาล์มตกต่ำผิดปกติ ตามที่นายชัยฤทธิ์ ถ่ายย้วน นายกสมาคมชาวสวนปาล์มน้ำมันจังหวัดตรัง พร้อมด้วย เลขานุการสมาคมฯ และตัวแทนกรรมการสมาคมฯ แถลงข่าวเรียกร้องรัฐบาล เร่งตรวจสอบสต็อกน้ำมันปาล์มที่ผู้ประกอบการโรงกลั่นน้ำมันในประเทศอ้างว่าล้นสต็อก ทำให้ความต้องการรับซื้อผลผลิตจากเกษตรกรน้อยลง ทำให้ราคาปาล์มน้ำมันตกลงมาอย่างรวดเร็ว เหลือราคากิโลกรัมละ 2 - 3.50 บาท ทำให้เกษตรกรได้รับความเดือดร้อนอย่างมาก นั้น
กรมการค้าภายใน ขอชี้แจงว่า  ผลผลิตปาล์มน้ำมัน ปี 2560  สำนักงานเศรษฐกิจการเกษตร คาดว่าจะมีปริมาณ 12.47 ล้านตัน ใกล้เคียงกับ ปี 2557-2558  ซึ่งเมื่อเทียบกับ ปี 2559 อยู่ที่ 10.997 ล้านตัน เพิ่มขึ้น คิดเป็น ร้อยละ 13.39  ปัจจุบัน (17 พ.ย.60) ราคาผลปาล์มน้ำมัน (18%) กก.ละ 3.80 - 4.10 บาท และน้ำมันปาล์มดิบ กก.ละ 20.75 - 21.00 บาท ในขณะที่ราคาน้ำมันปาล์มดิบมาเลเซีย (16 พ.ย.60) กก.ละ 21.32 บาท
ด้านสต็อกน้ำมันปาล์มดิบคงเหลือ จากการแจ้งตามประกาศ กกร. นับตั้งแต่เดือน พ.ค.60 เป็นต้นมา สต็อกน้ำมันปาล์มคงเหลือมีจำนวนมากกว่า 400,000 ตันCPO มาถึงปัจจุบัน ทั้งนี้ เป็นผลสืบเนื่องมาจากปริมาณผลปาล์มที่ออกสู่ตลาดมีมากเพิ่มขึ้นอย่างต่อเนื่อง ตั้งแต่เดือน มี.ค.60 ปริมาณผลปาล์ม อยู่ที่ 1.11 ล้านตัน จนถึงปัจจุบัน ต.ค.60 อยู่ที่ 1.57 ล้านตัน ประกอบกับมีการส่งเสริมให้เกษตรกรทำปาล์มคุณภาพโดยการตัดปาล์มสุก เปอร์เซ็นต์น้ำมันเพิ่มขึ้น จาก  15 - 16% เป็น 17 - 18% ทำให้มีปริมาณน้ำมันปาล์มดิบเพิ่มขึ้นตามไปด้วย
ทั้งนี้ การนำเข้าน้ำมันปาล์มเถื่อนเป็นไปได้ยาก เนื่องจากมีหน่วยงานที่เกี่ยวข้องกำกับดูแลอย่างเข้มงวด ประกอบกับราคาน้ำมันปาล์มดิบของไทยใกล้เคียงกับราคาน้ำมันปาล์มของมาเลเซียมากจึงไม่มีความจำเป็นที่จะต้องลักลอบนำเข้า
แนวทางการแก้ไข
(1) กระทรวงพาณิชย์ ขอความร่วมมือกรมธุรกิจพลังงาน ประสานผู้ค้าน้ำมันตามมาตรา 7 ให้สำรองไบโอดีเซล (B100) เพิ่มขึ้นซึ่งสำรองตามกฎหมาย (ร้อยละ 1) อยู่ที่ 14.339 ล้านลิตร/13,479 ตันCPO ล่าสุด (15 ต.ค.60) อยู่ที่ 87.945 ล้านลิตร/82,668.30 ตันCPO และได้แจ้งปริมาณสต็อกน้ำมันปาล์มคงเหลือให้กระทรวงพลังงานได้พิจารณาให้โรงงานผลิตไฟฟ้า จ.กระบี่ นำน้ำมันปาล์มไปเป็นเชื้อเพลิง
(2) คณะอนุกรรมการเพื่อบริหารจัดการปาล์มน้ำมันและน้ำมันปาล์มด้านการตลาด ได้ประชุมเมื่อ 1 พ.ย.60 และได้เตรียมมาตรการรองรับการแก้ไขปัญหาราคาผลปาล์มน้ำมันตกต่ำไว้แล้ว แต่เนื่องจากผู้แทนเกษตรกรและสมาคมที่เกี่ยวข้อง ต้องการแก้ไขปัญหาโดยใช้กลไกตลาดปกติทำงาน จึงได้มอบหมายกรมการค้าภายใน ในฐานะฝ่ายเลขานุการฯ ติดตามสถานการณ์ปาล์มน้ำมันและน้ำมันปาล์มอย่างใกล้ชิดและต่อเนื่อง รวมทั้ง ดำเนินการตรวจสอบสต็อกน้ำมันปาล์มทั้งระบบเพิ่มเติม ในช่วง 15-17 พ.ย.60 หากสถานการณ์ยังไม่ดีขึ้น ให้เสนอมาตรการแก้ไขปัญหาต่อคณะอนุกรรมการฯ ด้านการตลาด โดยด่วนต่อไป
-----------------------

ที่มา : http://www.thaigov.go.th/news/contents/details/8192
