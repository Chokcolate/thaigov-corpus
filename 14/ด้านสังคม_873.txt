รัฐบาลไทย-ข่าวทำเนียบรัฐบาล-สธ.มอบผู้ตรวจฯ เป็นประธานคกก.สืบข้อเท็จจริงกรณีอุบัติเหตุ พร้อมเพิ่มมาตรการความปลอดภัย

วันพุธที่ 15 พฤศจิกายน 2560
สธ.มอบผู้ตรวจฯ เป็นประธานคกก.สืบข้อเท็จจริงกรณีอุบัติเหตุ พร้อมเพิ่มมาตรการความปลอดภัย
กระทรวงสาธารณสุข มอบผู้ตรวจราชการกระทรวงสาธารณสุข เป็นประธานคณะกรรมการสืบข้อเท็จจริงกรณีอุบัติเหตุรถชน พร้อมเพิ่มความปลอดภัย เพิ่มไฟส่องสว่าง ตัดแต่งต้นไม้ ทาสีประตูรั้วด้วยสีสะท้อนแสง ป้องกันอุบัติเหตุจราจร
กระทรวงสาธารณสุข มอบผู้ตรวจราชการกระทรวงสาธารณสุข เป็นประธานคณะกรรมการสืบข้อเท็จจริงกรณีอุบัติเหตุรถชน พร้อมเพิ่มความปลอดภัย เพิ่มไฟส่องสว่าง ตัดแต่งต้นไม้ ทาสีประตูรั้วด้วยสีสะท้อนแสง ป้องกันอุบัติเหตุจราจร
วันนี้ (15 พฤศจิกายน 2560) ที่กระทรวงสาธารณสุข จ.นนทบุรี แพทย์หญิงพรรณพิมล  วิปุลากร รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า นายแพทย์เจษฎา  โชคดำรงสุข ปลัดกระทรวงสาธารณสุข ได้ตั้งคณะกรรมการสืบข้อเท็จจริงกรณีอุบัติเหตุรถชนเป็นที่เรียบร้อยแล้ว มีนายแพทย์ณัฐวุฒิ ประเสริฐสิริพงศ์ ผู้ตรวจราชการกระทรวงสาธารณสุข เป็นประธาน และมอบให้ตนรับผิดชอบในเรื่องนี้ โดยในวันนี้ ได้สั่งการให้ฝ่ายอาคารสถานที่ เร่งดำเนินการเพิ่มความปลอดภัยด้านการจราจรภายในกระทรวงสาธารณสุข ป้องกันอุบัติเหตุ โดย 1.ประสานการไฟฟ้านครหลวงเขตนนทบุรี สำรวจ ออกแบบ ติดตั้งไฟฟ้าเพิ่มเติม เพื่อเพิ่มไฟส่องสว่างทุกประตูทางเข้า-ออก ตัดแต่งต้นไม้ใหญ่ที่อยู่ใกล้สายไฟฟ้า เพื่อไม่ให้บดบังแสงไฟ เพิ่มทัศนวิสัยในการมองเห็นให้ชัดเจนยิ่งขึ้น 2.ในวันนี้ ได้ทาสีสะท้อนแสงบนประตูรั้วเดิมที่เป็นสีเขียวเข้ม เพื่อให้เห็นชัดเจน ยกเว้นประตูด้านสถาบันบำราศนราดูรจะต้องรอจนกว่าคดีสิ้นสุด
แพทย์หญิงพรรณพิมลกล่าวต่อว่า กระทรวงสาธารณสุข ได้ให้การดูแลผู้บาดเจ็บอย่างดีที่สุด และยินดีให้ความร่วมมือกับทุกฝ่ายอย่างเต็มที่ เนื่องจากทั้ง 2 ฝ่ายเป็นเจ้าหน้าที่ของกระทรวงสาธารณสุข อย่างไรก็ดี ขอให้บุคลากรกระทรวงสาธารณสุข และประชาชนที่ใช้ทางผ่านกระทรวงสาธารณสุข ปฏิบัติตามกฎจราจรอย่างเคร่งครัด ทั้งการสวมหมวก/คาดเข็มขัดนิรภัย ลดความเร็วเมื่อขับขี่ในเขตชุมชน (city limit)

ที่มา : http://www.thaigov.go.th/news/contents/details/8098
