รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.อ่างทอง และเพชรบูรณ์

วันพฤหัสบดีที่ 27 เมษายน 2560
รมว. พม. กำชับ จนท. เร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.อ่างทอง และเพชรบูรณ์
รมว. พม. กำชับ จนท. เร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.อ่างทอง และเพชรบูรณ์
วันนี้ (27 เม.ย. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)
เปิดเผยภายหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 618/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีหญิงรายหนึ่ง ต้องรับภาระเพียงลำพังเลี้ยงดูลูกสาววัย 21 ปี ที่ประสบอุบัติเหตุทำให้พิการทางสมอง ต้องให้อาหารทางสายยาง นอนป่วยติดเตียง ไม่สามารถช่วยเหลือตัวเองได้ ด้านผู้เป็นแม่ต้องลาออกจากงาน เพื่อมาอยู่ดูแลลูกสาวอย่างใกล้ชิด จึงทำให้ไม่มีรายได้จุนเจือครอบครัว ที่อำเภอไชโย จังหวัดอ่างทอง และกรณีชายชราวัย 63 ปี พิการเป็นอัมพฤกษ์ ไม่สามารถเดินได้ อาศัยอยู่กับลูกชายและลูกสะใภ้ ที่มีอาชีพรับจ้างทั่วไป ต้องผลัดกันออกไปทำงาน เนื่องจากต้องมีคนอยู่ดูแลชายชรา ทั้ง 3 ชีวิต อาศัยในกระท่อมสภาพเก่าใกล้ผุพัง ไม่สามารถบังฝนได้ และไม่มีไฟฟ้าใช้ ครอบครัวมีฐานะยากจน ที่อำเภอวังโป่ง จังหวัดเพชรบูรณ์ นั้น ตนได้กำชับให้พัฒนาสังคมและความมั่นคงของมนุษย์จังหวัด ทั้ง 2 จังหวัด คือ พมจ.อ่างทอง และ พมจ.เพชรบูรณ์ พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ และมอบสิ่งของเครื่องใช้ที่จำเป็น อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยอย่างต่อเนื่อง และการดูแลเรื่องการปรับปรุงที่อยู่อาศัยให้อยู่สภาพที่มั่นคง ถูกสุขลักษณะ และเหมาะสม รวมทั้ง การแนะนำให้คำปรึกษาในเรื่องการส่งเสริมการประกอบอาชีพ เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้

ที่มา : http://www.thaigov.go.th/news/contents/details/3340
