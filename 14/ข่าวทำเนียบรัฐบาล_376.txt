รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐคิวบาประจำประเทศไทยเข้าเยี่ยมคารวะนายสุวิทย์ เมษินทรีย์ รัฐมนตรีประจำสำนักนายกรัฐมนตรี ในโอกาสเข้ารับตำแหน่ง

วันอังคารที่ 20 มิถุนายน 2560
เอกอัครราชทูตสาธารณรัฐคิวบาประจำประเทศไทยเข้าเยี่ยมคารวะนายสุวิทย์ เมษินทรีย์ รัฐมนตรีประจำสำนักนายกรัฐมนตรี ในโอกาสเข้ารับตำแหน่ง
เอกอัครราชทูตสาธารณรัฐคิวบาประจำประเทศไทยเข้าเยี่ยมคารวะนายสุวิทย์ เมษินทรีย์ รัฐมนตรีประจำสำนักนายกรัฐมนตรี ในโอกาสเข้ารับตำแหน่ง
วันนี้ (20 มิ.ย. 2560) เวลา 15.00 น. นายเอกตอร์ กอนเด อัลเมย์ดา เอกอัครราชทูตสาธารณรัฐคิวบาประจำประเทศไทย เข้าเยี่ยมคาราวะ นายสุวิทย์ เมษินทรีย์ รัฐมนตรีประจำสำนักนายกรัฐมนตรี เนื่องในโอกาสรับตำแหน่งเอกอัครราชทูตประจำประเทศไทย ณ ทำเนียบรัฐบาล สรุปสาระสำคัญดังนี้
รัฐมนตรีประจำสำนักนายกรัฐมนตรีแสดงความยินดีที่นายเอกตอร์ กอนเด อัลเมย์ดา เข้ารับตำแหน่งเอกอัครราชทูตสาธารณรัฐคิวบาฯ ซึ่งเอกอัครราชทูตสาธารณรัฐคิวบาฯ กล่าวขอบคุณที่รัฐมนตรีประจำสำนักนายกรัฐมนตรีอนุญาตให้เข้าพบในวันนี้ และขอถือโอกาสนี้กล่าวในนามของรัฐบาลและประชาชนชาวคิวบา แสดงความอาลัยต่อการสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งรัฐมนตรีประจำสำนักนายกรัฐมนตรีได้กล่าวแสดงความเสียใจต่อการถึงแก่อสัญกรรมของนายฟีเดล กัสโตร อดีตประธานสภาแห่งรัฐฯ คิวบา ผู้ที่ต่อสู้เพื่อความยุติธรรมและความเจริญก้าวหน้าของคิวบา
เอกอัครราชทูตสาธารณรัฐคิวบาฯ กล่าวยืนยันความสัมพันธ์ที่ดีระหว่างกัน โดยไทยและคิวกำลังจะครบรอบ 60 ปี ของการสถาปนาความสัมพันธ์ทางการทูตในเดือนพฤษภาคม ปี พ.ศ. 2561 ซึ่งรัฐบาลไทยยินดีให้การสนับสนุนกิจกรรมต่าง ๆ ที่จะจัดขึ้น เพื่อระลึกถึงโอกาสสำคัญดังกล่าว ทั้งนี้ เอกอัครราชทูตสาธารณรัฐคิวบาฯ สนับสนุนให้มีการแลกเปลี่ยนการเยือนระหว่างผู้นำระดับสูง โดยขอเชิญชวนให้รัฐมนตรีของแต่ละกระทรวงเดินทางเยือนประเทศคิวบาในการเข้าร่วมการประชุมต่าง ๆ ซึ่งจะเป็นโอกาสดีที่จะแลกเปลี่ยนความสัมพันธ์และความร่วมมือระหว่างสองประเทศให้มากยิ่งขึ้น
ทั้งสองฝ่ายประสงค์ให้ยกระดับความสัมพันธ์และความร่วมมือระหว่างกันให้ใกล้ชิดมากยิ่งขึ้น โดยเฉพาะการค้าและการลงทุน การท่องเที่ยว การศึกษา และด้านวิทยาศาสตร์และเทคโนโลยี ซึ่งรัฐมนตรีประจำสำนักนายกรัฐมนตรีกล่าวขอบคุณที่คิวบาให้การสนับสนุนความร่วมมือระหว่างบริษัท Siam Bioscience ของไทย และบริษัท CIMAB ของคิวบา ที่สอดคล้องกับอุตสาหกรรม First S-Curve และนโยบาย Thailand 4.0 ซึ่งจะเป็นประโยชน์ต่อการพัฒนาคุณภาพชีวิตของประชาชนไทยอย่างแท้จริง
ในช่วงท้าย เอกอัครราชทูตสาธารณรัฐคิวบาฯ กล่าวขอบคุณที่ทางการไทยให้การสนับสนุนข้อมติ เรื่อง Necessity of Ending the Economic, Commercial and Financial Embargo imposed by the United States of America against Cuba ซึ่งเป็นมติที่คิวบาเรียกร้องให้ประชาคมระหว่างประเทศกดดันให้สหรัฐอเมริกายุติการคว่ำบาตรทางการค้าและเศรษฐกิจต่อคิวบา ตั้งแต่ปี พ.ศ. 2536 เป็นต้นมา พร้อมยืนยันว่าคิวบาพร้อมให้การสนับสนุนไทยในทุกด้านเพื่อประโยชน์ของทั้งสองประเทศ

ที่มา : http://www.thaigov.go.th/news/contents/details/4667
