รัฐบาลไทย-ข่าวทำเนียบรัฐบาล-รัฐมนตรีเกษตรฯ พบเกษตรจังหวัดทั่วประเทศ พร้อมมอบนโยบายในการขับเคลื่อนการทำงาน

วันจันทร์ที่ 8 มกราคม 2561
รัฐมนตรีเกษตรฯ พบเกษตรจังหวัดทั่วประเทศ พร้อมมอบนโยบายในการขับเคลื่อนการทำงาน
รัฐมนตรีเกษตรฯ พบเกษตรจังหวัดทั่วประเทศ พร้อมมอบนโยบายในการขับเคลื่อนการทำงาน อีกทั้งจัดตั้งคณะทำงาน 2 คณะ ทั้งระดับจังหวัดและระดับอำเภอ เพื่อขับเคลื่อนงานในพื้นที่ให้เกิดประสิทธิภาพ
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังเปิดการประชุมและมอบนโยบายการบริหารราชการ ณ กรมส่งเสริมการเกษตร ว่า กระทรวงเกษตรและสหกรณ์ได้มีการจัดทัพขับเคลื่อนเกษตร โดยแต่งตั้งคณะอำนวยการขับเคลื่อนงานนโยบายสำคัญและการแก้ไขปัญหาภาคเกษตรระดับจังหวัด (Chief of Operation) โดยมีเกษตรจังหวัด เป็นประธาน และคณะทำงานปฏิบัติการขับเคลื่อนงานนโยบายสำคัญและแก้ไขปัญหาการเกษตรระดับอำเภอ (Operation Team) โดยมีเกษตรอำเภอ เป็นประธาน ตั้งเป้าหมายเพื่อให้นโยบายการบริหารงานด้านการเกษตรเป็นไปอย่างมีประสิทธิภาพ รวมทั้ง เฝ้าระวัง ติดตาม และรายงานสถานการณ์ ที่จะเป็นปัญหาหรือส่งผลกระทบต่อภาคเกษตร เพื่อควบคุม และแก้ไขปัญหาการเกษตรในพื้นที่ ในสถานการณ์ฉุกเฉิน ผลักดันการแก้ไขปัญหาสินค้าเกษตร เกิดการบูรณาการทำงานร่วมกัน ทั้งด้านข้อมูล การผลิต การตลาด เพื่อให้เศรษฐกิจฐานรากเกิดความเข้มแข็ง ตามแนวทางที่นายกรัฐมนตรี (พลเอก ประยุทธ์ จันทร์โอชา) ต้องการให้มีการบูรณาการการทำงานของหน่วยงานเพื่อพัฒนาภาคเกษตรกรรมของไทยสู่การเป็นภาคเกษตรชั้นนำของโลก โดยใช้การตลาดนำการผลิต เพื่อให้การบริหารจัดการสินค้าเกษตรให้เป็นไปอย่างมีเสถียรภาพด้านราคาและตลาด นำไปสู่การพลิกโฉมสู่ภาคเกษตร 4.0
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ กล่าวเพิ่มเติมว่า กระทรวงเกษตรและสหกรณ์ โดยกรมส่งเสริมการเกษตร จึงได้จัดการประชุมทางวิชาการ การบริหารราชการ กรมส่งเสริมการเกษตรขึ้น เพื่อให้ผู้เข้าร่วมประชุม ซึ่งประกอบด้วย ผู้อำนวยการกอง/สำนัก ผู้อำนวยการสำนักส่งเสริมและพัฒนาการเกษตรที่ 1 - 9 เกษตรจังหวัด และผู้เกี่ยวข้อง ให้มีความรู้ความเข้าใจเกี่ยวกับการบริหารราชการเพิ่มมากขึ้น และสามารถนำความรู้ที่ได้รับไปใช้ในการบริหารงานของหน่วยงานได้อย่างมีประสิทธิภาพ ซึ่งคณะทำงาน ทั้ง 2 คณะ ทั้งระดับจังหวัดและระดับอำเภอ จะทำให้เกิดการขับเคลื่อนงานเกษตรในพื้นที่ ครอบคลุมทั่วถึง รวดเร็ว และทันต่อสถานการณ์
ด้าน นายสมชาย ชาญณรงค์กุล อธิบดีกรมส่งเสริมการเกษตร กล่าวว่า ในส่วนของกรมส่งเสริมการเกษตร ได้กำชับให้เกษตรจังหวัดและเกษตรอำเภอในพื้นที่ขับเคลื่อนการทำงานของ 2 คณะ ให้เป็นรูปธรรม โดยทำงานให้สอดคล้องกันอย่างเป็นระบบ ทั้งการรายงานผลการปฏิบัติการ เช่น การเกิดโรคระบาดในพืช จะต้องมีทีมเกษตรเข้าไปสนับสนุนการปฏิบัติการช่วยเหลือเกษตรกรในทันที รวมทั้งได้กำชับให้จัดทำและสำรวจข้อมูลเกษตรกร ข้อมูลพื้นที่ปลูกสินค้าเกษตรชนิดต่าง ๆ ของแต่ละพื้นที่ เพื่อให้เกิดประสิทธิภาพสูงสุดในการปฏิบัติงาน โดยข้อมูลจะต้องสัมพันธ์กันทั้งส่วนกลางและส่วนภูมิภาค เพื่อให้สามารถวางแผนการทำงานร่วมกันได้อย่างเป็นระบบ นอกจากนี้ จะต้องนำหลักการทำงาน โดยใช้ระบบส่งเสริมการเกษตร T&V system (Training & visiting) เข้ามาประยุกต์ใช้ให้เหมาะสม เพื่อให้เกิดการทำงานแบบสมดุลทั้งงานนโยบายและงานภารกิจปกติ ซึ่งการปฏิบัติการเชิงรุกครั้งนี้ จะทำให้สามารถตอบโจทย์ และช่วยเหลือเกษตรกรได้อย่างทันสถานการณ์ และยังสามารถวางแผนการขับเคลื่อนภาคเกษตรให้เกิดประสิทธิภาพสูงสุดได้อีกด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9227
