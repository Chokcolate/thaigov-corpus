รัฐบาลไทย-ข่าวทำเนียบรัฐบาล-โฆษกรัฐบาลเผยนายกรัฐมนตรีย้ำการจัดสร้างสาธารณะ เส้นทางคมนาคม ต้องไม่ให้ประชาชนได้รับความเดือดร้อน ค่าเวนคืนที่ดินจะต้องเป็นไปตามสภาพเศรษฐกิจในปัจจุบัน

วันอังคารที่ 15 สิงหาคม 2560
โฆษกรัฐบาลเผยนายกรัฐมนตรีย้ำการจัดสร้างสาธารณะ เส้นทางคมนาคม ต้องไม่ให้ประชาชนได้รับความเดือดร้อน ค่าเวนคืนที่ดินจะต้องเป็นไปตามสภาพเศรษฐกิจในปัจจุบัน
พลโท สรรเสริญ แก้วกำเนิด โฆษกประจำสำนักนายกรัฐมนตรี  เผยนายกรัฐมนตรีย้ำการจัดสร้างสาธารณะ เส้นทางคมนาคม ต้องไม่ให้ประชาชนได้รับความเดือดร้อน ค่าเวนคืนที่ดินจะต้องเป็นไปตามสภาพเศรษฐกิจในปัจจุบัน
วันนี้ ( 15 ส.ค. 60 ) เวลา 14.10 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ  พลโท สรรเสริญ แก้วกำเนิด โฆษกประจำสำนักนายกรัฐมนตรี  ได้กล่าวถึงเรื่องการขออนุมัติกรอบวงเงินเพิ่มเติมสำหรับงานเวนคืนที่ดินและอสังหาริมทรัพย์ โครงการก่อสร้างทางคู่ในเส้นทางรถไฟสายชายฝั่งทะเลตะวันออก ช่วงฉะเชิงเทรา-คลองสิบเก้า-แก่งคอย ของการรถไฟแห่งประเทศไทย ซึ่งกระทรวงคมนาคม (คค.) เสนอต่อที่ประชุมครม.พิจารณาว่า โครงการดังกล่าว ครม. ได้มีมติอนุมัติตั้งแต่ปี 2555 วงเงินทั้งสิ้น จำนวน 11,348 ล้านบาทเศษ โดยแยกออกเป็นค่าเวนคืนที่ดินและรื้อย้ายสิ่งปลูกสร้าง จำนวน 128 ล้านบาทเศษ ค่าก่อสร้าง จำนวน 10,805 ล้านบาทเศษ และค่าจ้างที่ปรึกษาประกวดราคาหาผู้รับจ้างและควบคุมงานก่อสร้าง จำนวน 414 ล้านบาทเศษ
ทั้งนี้ การอนุมัติดังกล่าว นายกรัฐมนตรี ได้ให้นโยบายต่อการดำเนินการว่า การจัดสร้างสิ่งสาธารณะ   ต่าง ๆ ไม่ว่าจะเป็นเส้นทางคมนาคม อย่าให้ประชาชนได้รับความเดือดร้อน โดยเฉพาะเรื่องค่าเวนคืนที่ดินจะต้องเป็นไปตามสภาพเศรษฐกิจในปัจจุบัน จึงได้นำราคาประเมินที่ดินปี พ.ศ. 2559 – 2562 มาใช้ ทำให้ราคาเวนคืนที่ดินและรื้อย้ายสิ่งปลูกสร้างจากเดิม จำนวน 128 ล้านบาทเศษ (คำนวณโดยใช้ฐานจากราคาประเมิน พ.ศ. 2551- 2554) เปลี่ยนแปลงเป็นจำนวน 372 ล้านบาทเศษ เพิ่มขึ้น จำนวน 243 ล้านบาทเศษ อย่างไรก็ตามการเพิ่มขึ้นวงเงินดังกล่าว จะไม่ทำให้กรอบวงเงินรวมของโครงการฯ เกินกว่ากรอบวงเงินที่คณะรัฐมนตรีอนุมัติไว้เมื่อปี พ.ศ.2555 เพราะเป็นการนำเงินในส่วนของค่าจ้างที่ปรึกษาประกวดราคาและควบคุมงานก่อสร้างที่ลดลงจากกรอบวงเงินเดิม  414 ล้านบาทเศษ มาใช้ในส่วนของค่าเวนคืนที่ดินและรื้อย้ายสิ่งปลูกสร้าง
สำหรับประเด็นที่ประชุม ครม. ให้ความสำคัญคือ แม้จะมีการสร้างความเจริญให้เกิดขึ้นจากส่วนกลางไปยังภูมิภาคแต่ต้องไม่ทำให้ประชาชนได้รับความเดือดร้อน โดยราคาที่จะเวนคืนที่ดินต้องเหมาะสมกับสภาพของเศรษฐกิจในปัจจุบัน
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5953
