รัฐบาลไทย-ข่าวทำเนียบรัฐบาล-คณะกรรมการสิ่งแวดล้อมฯ เห็นชอบร่างพระราชบัญญัติส่งเสริมและรักษาคุณภาพสิ่งแวดล้อมแห่งชาติ พ.ศ. ....

วันจันทร์ที่ 31 ตุลาคม 2559
คณะกรรมการสิ่งแวดล้อมฯ เห็นชอบร่างพระราชบัญญัติส่งเสริมและรักษาคุณภาพสิ่งแวดล้อมแห่งชาติ พ.ศ. ....
คณะกรรมการสิ่งแวดล้อมฯ เห็นชอบร่างพระราชบัญญัติส่งเสริมและรักษาคุณภาพสิ่งแวดล้อมแห่งชาติ พ.ศ. ....
วันนี้ (21 ก.ย.59) เวลา 09.30 น. ณ ตึกสันติไมตรี หลังใน ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการสิ่งแวดล้อมแห่งชาติ ครั้งที่ 4/2559 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญ ดังนี้
ที่ประชุมได้มีมติเห็นชอบร่างพระราชบัญญัติส่งเสริมและรักษาคุณภาพสิ่งแวดล้อมแห่งชาติ พ.ศ. .... ตามที่กระทรวงทรัพยากรธรรมชาติและสิ่งแวดล้อมเสนอ พร้อมมอบหมายให้กระทรวงทรัพยากรธรรมชาติและสิ่งแวดล้อม โดยสำนักงานปลัดกระทรวงทรัพยากรธรรมชาติและสิ่งแวดล้อม นำร่างพระราชบัญญัติดังกล่าวรวมทั้งข้อคิดเห็นและข้อเสนอแนะของคณะกรรมการสิ่งแวดล้อมแห่งชาติเสนอคณะรัฐมนตรีเพื่อพิจารณา ตลอดจนนำไปใช้ในการประกอบการพิจารณาตรวจร่างพระราชบัญญัติร่วมกับสำนักงานคณะกรรมการกฤษฎีกาด้วย
พร้อมกันนี้ ที่ประชุมมีมติเห็นชอบกรอบทิศทางการสนับสนุนเงินกองทุนสิ่งแวดล้อมตามมาตรา 23 (4) แห่งพระราชบัญญัติส่งเสริมและรักษาคุณภาพสิ่งแวดล้อม พ.ศ. 2535 ในช่วงปีงบประมาณ พ.ศ. 2560 – 2564 ซึ่งประกอบด้วยกรอบการสนับสนุน 6 ด้าน โดยมีพื้นที่เป้าหมาย ดังนี้ กรอบที่ 1) การปกป้อง คุ้มครอง และฟื้นฟูพื้นที่อนุรักษ์ พื้นที่ต้นน้ำ ทรัพยากรป่าไม้ สัตว์ป่า และทรัพยากรทางทะเลและชายฝั่ง กรอบที่ 2) การอนุรักษ์และใช้ประโยชน์ทรัพยากรธรรมชาติและสิ่งแวดล้อม สิ่งแวดล้อมธรรมชาติ สิ่งแวดล้อมศิลปกรรม และความหลากหลายทางชีวภาพให้เกิดความยั่งยืน กรอบที่ 3) การจัดการขยะและน้ำเสียที่แหล่งกำเนิด โดยกระบวนการมีส่วนร่วมของชุมชน กรอบที่ 4) การเสริมสร้างศักยภาพชุมชน ในการรับมือกับการเปลี่ยนแปลงสภาพภูมิอากาศ กรอบที่ 5) การสนับสนุนการเกษตรตามหลักปรัชญาเศรษฐกิจพอเพียง และส่งเสริมการบริโภคที่เป็นมิตรต่อสิ่งแวดล้อม กรอบที่ 6) การส่งเสริมและสนับสนุนการวิจัยด้านทรัพยากรธรรมชาติและสิ่งแวดล้อมและการใช้เทคโนโลยีที่สะอาด
ทั้งนี้ พื้นที่เป้าหมายทั่วประเทศ โดยมีกลุ่มเป้าหมาย/ผู้มีสิทธิยื่นขอรับการสนับสนุนตามกรอบทิศทางการให้การสนับสนุนเงินกองทุนสิ่งแวดล้อม ตามมาตรา 23 (4) ในช่วงปีงบประมาณ พ.ศ. 2560 -2564 ได้แก่ ส่วนราชการ องค์กรปกครองส่วนท้องถิ่น องค์กรเอกชนด้านสิ่งแวดล้อม เครือข่ายอาสาสมัครพิทักษ์ทรัพยากรธรรมชาติและสิ่งแวดล้อมหมู่บ้าน (ทสม.) องค์การมหาชน สถาบันการศึกษา คณะกรรมการหมู่บ้าน สภาองค์กรชุมชนตำบล และหน่วยอนุรักษ์สิ่งแวดล้อมธรรมชาติและศิลปกรรมท้องถิ่น (เฉพาะกรอบที่ 2)
นอกจากนี้ ที่ประชุมเห็นชอบร่างกฎกระทรวงกำหนดพื้นที่อำเภอปลวกแดง อำเภอบ้านค่าย และอำเภอนิคมพัฒนา จังหวัดระยอง เป็นเขตพื้นที่คุ้มครองสิ่งแวดล้อม ตามความเห็นของคณะอนุกรรมการพิจารณาการจัดการด้านสิ่งแวดล้อมในเขตพื้นที่คุ้มครองสิ่งแวดล้อม โดยมอบหมายให้สำนักงานนโยบายและแผนทรัพยากรธรรมชาติและสิ่งแวดล้อม นำร่างกฎกระทรวงกำหนดให้พื้นที่อำเภอปลวกแดง อำเภอบ้านค่าย และอำเภอนิคมพัฒนา จังหวัดระยอง เป็นเขตพื้นที่คุ้มครองสิ่งแวดล้อมเสนอคณะรัฐมนตรีพิจารณาต่อไป
สำหรับสาระสำคัญของร่างกฎกระทรวงกำหนดพื้นที่อำเภอปลวกแดง อำเภอบ้านค่าย และอำเภอนิคมพัฒนา จังหวัดระยอง เป็นเขตพื้นที่คุ้มครองสิ่งแวดล้อม ประกอบด้วย มาตรการ 13 ข้อ ดังนี้
ข้อ 1 กำหนดคำนิยาม เพื่อความเข้าใจที่ถูกต้องตรงกัน เกิดความชัดเจนในการตีความของกฎหมาย และป้องกันการเกิดปัญหาในทางปฏิบัติ
ข้อ 2 กำหนดเขตพื้นที่คุ้มครองสิ่งแวดล้อม และจำแนกขอบเขตพื้นที่เป็นบริเวณย่อย เพื่อเป็นฐานในการกำหนดมาตรการคุ้มครองสิ่งแวดล้อม
ข้อ 3 มาตรการคุ้มครองสิ่งแวดล้อมเรื่องห้ามการกระทำหรือกิจกรรมใดๆ ที่อาจเป็นอันตรายหรือก่อให้เกิดผลกระทบในทางการเปลี่ยนแปลงระบบนิเวศน์ของพื้นที่จากลักษณะตามธรรมชาติและควบคุมการใช้ประโยชน์ที่ดินเพื่อรักษาสภาพธรรมชาติมิให้กระทบกระเทือนต่อระบบนิเวศน์ตามธรรมชาติ
ข้อ 4 มาตรการคุ้มครองสิ่งแวดล้อมเรื่องการตรวจสอบและควบคุม เจ้าของหรือผู้ครอบครองแหล่งกำเนิดมลพิษ ตามมาตรา 80 แห่งพระราชบัญญัติส่งเสริมและรักษาคุณภาพสิ่งแวดล้อมแห่งชาติ พ.ศ. 2535
ข้อ 5 การกำหนดให้โครงการหรือกิจการ จัดทำรายงานการวิเคราะห์ผลกระทบสิ่งแวดล้อม (EIA) หรือรายงานการวิเคราะห์ผลกระทบสิ่งแวดล้อมและสุขภาพ (EHIA) ตามหลักเกณฑ์ วิธีการ และระเบียบปฏิบัติที่กำหนดไว้ตามมาตรา 46 แห่งพระราชบัญญัติส่งเสริมและรักษาคุณภาพสิ่งแวดล้อมแห่งชาติ พ.ศ. 2535
ข้อ 6 – ข้อ 8 มาตรการคุ้มครองสิ่งแวดล้อมเรื่องการบริหารจัดการทรัพยากรธรรมชาติและสิ่งแวดล้อมในเขตพื้นที่คุ้มครองสิ่งแวดล้อม โดยกำหนดให้มีการแต่งตั้งคณะกรรมการกำกับและติดตามผลการคุ้มครองสิ่งแวดล้อมของพื้นที่ ให้มีอำนาจหน้าที่พิจารณาจัดทำแผนฟื้นฟู รวมทั้งดูแล ติดตาม ตรวจสอบการบังคับใช้มาตรการคุ้มครองสิ่งแวดล้อม โดยให้รายงานต่อคณะกรรมการสิ่งแวดล้อมแห่งชาติอย่างน้อยปีละหนึ่งครั้ง
ข้อ 9 – ข้อ 13 มาตรการที่มีลักษณะเป็นบทเฉพาะกาล ซึ่งกำหนดขึ้นเพื่อรองรับกรณีต่าง ๆ ที่มีหรือเกิดขึ้นแล้ว ก่อนวันที่กฎกระทรวงฉบับนี้ใช้บังคับ
--------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/494
