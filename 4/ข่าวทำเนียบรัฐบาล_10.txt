รัฐบาลไทย-ข่าวทำเนียบรัฐบาล-รอง ลธน.ม. เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 9/2559

วันจันทร์ที่ 31 ตุลาคม 2559
รอง ลธน.ม. เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 9/2559
ที่ประชุมมีมติเห็นชอบมอบหมายให้กระทรวงคมนาคมจัดงาน ตลาดคลองผดุงกรุงเกษม ข้างทำเนียบรัฐบาล ภายใต้แนวคิด “คลองผดุงสุขใจ คมนาคม เชื่อมไทย เชื่อมโลก” 5 – 25 ต.ค. 59
วันนี้ (22 กันยายน 2559) เวลา 14.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 9/2559
ที่ประชุมได้พิจารณาและมีมติเห็นชอบมอบหมายให้กระทรวงคมนาคมโดยความร่วมมือของสำนักเลขาธิการนายกรัฐมนตรี จัดงานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “คลองผดุงสุขใจ คมนาคม เชื่อมไทย เชื่อมโลก” ซึ่งจัดขึ้นระหว่างวันที่ 5 - 25 ตุลาคม 2559 ระหว่างเวลา 10.00 – 19.00 น. ทุกวัน ไม่เว้นวันหยุดราชการและวันนักขัตฤกษ์
รายละเอียดของการจัดงานฯ จะแบ่งงานในแต่ละสัปดาห์ ดังนี้สัปดาห์ที่ 1 (ทางบก) “ตลาดนัดคนเดิน ทั่วไทย 4 ภาค” สัปดาห์ที่ 2 (ทางอากาศ) “ตลาดลอยฟ้า ทั่วไทย 4 ภาค” สัปดาห์ที่ 3 (ทางน้ำ/ราง)ตลาดน้ำ-ราง รวมใจ ทั่วไทย 4 ภาค” ซึ่งการจัดงานทั้ง 3 สัปดาห์จะมีการตกแต่งงานที่แตกต่างกัน โดยภายในงานจะมีการให้บริการและจำหน่ายสินค้าของหน่วยงานในสังกัดกระทรวงคมนาคม เช่น ให้บริการเปลี่ยนใบอนุญาตขับรถแบบพลาสติก หรือออกใบแทนอนุญาตขับรถกรณีสูญหาย จำหน่ายบัตรรถโดยสารประจำทางล่วงหน้ารายเดือน รายสัปดาห์ จำหน่ายบัตรรถโดยสาร บขส.ราคาพิเศษ และจำหน่ายบัตรโดยสารเครื่องบิน (Low Cost Airline) ราคาพิเศษ จำหน่ายบัตรรถไฟ และแพ็คเกจที่พักและท่องเที่ยว รวมทั้งจำหน่ายบัตรโดยสารรถไฟฟ้า ซึ่งราคาที่นำมาจัดจำหน่ายจะราคาถูกกว่าที่ขายตามปกติ แต่ถ้าจำหน่ายในราคาปกติจะมีของแถมพิเศษให้ ทั้งนี้ยังมีสินค้าจากชุมชนที่หน่วยงานในสังกัดให้การสนับสนุนมาจำหน่ายอีกด้วย
นอกจากนี้ ที่ประชุมรับทราบผลตอบรับของการจัดงานตลาดคลองผดุงกรุงเกษม “เกษตรดิจิทัล” ภายใต้แนวคิด “เทคโนโลยีดิจิทัลก้าวไกล การเกษตรไทยก้าวหน้า” จัดโดยกระทรวงเกษตรและสหกรณ์พร้อมด้วยกระทรวงเทคโนโลยีสารสนเทศและการสื่อสาร ปัจจุบันคือกระทรวงดิจิทัลเพื่อเศรษฐกิจและสังคมด้วยความร่วมมือของสำนักเลขาธิการนายกรัฐมนตรี ซึ่งมีรายได้กระจายสู่ชุมชนกว่า 31 ล้านบาท โดยมีประชาชนเข้าร่วมชมและอุดหนุนสินค้ามากกว่า 1 แสน 2 หมื่นคน (ณ วันที่ 21 กันยายน 2559)
พร้อมกันนี้ นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม ได้กล่าวเชิญชวนประชาชนผู้สนใจเข้ามาร่วมงานชม ชิม ช้อปสินค้าเกษตรคุณภาพดีเยี่ยมและสินค้าไอทีคุณภาพราคามาตรฐานและย่อมเยาในงานตลาดคลองผดุงกรุงเกษม “เกษตรดิจิทัล” ซึ่งจัดไปจนถึงวันอาทิตย์ที่ 25 กันยายน 2559 เวลา 10.00 – 19.00 น. จำหน่ายทุกวัน ไม่เว้นวันหยุดราชการและวันนักขัตฤกษ์
************************************
กลุ่มประชาสัมพันธ์และเผยแพร่ สำนักโฆษก
อภิวัฒน์/รายงาน
ดวงใจ/ตรวจ

ที่มา : http://www.thaigov.go.th/news/contents/details/499
