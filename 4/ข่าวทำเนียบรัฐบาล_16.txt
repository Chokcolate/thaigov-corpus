รัฐบาลไทย-ข่าวทำเนียบรัฐบาล-โฆษกรัฐบาลเผย กทม.ขึ้นแท่นอันดับ 1 เมืองน่าเที่ยวที่สุดในโลก ชี้รัฐตั้งเป้าปี 59 สร้างรายได้ 2.3 ล้านลบ. ควบคู่พัฒนาคุณภาพ แก้ปัญหาทัวร์ศูนย์เหรียญ พร้อมชวนคนไทยเป็นเจ้าบ้านที่ดีต้

วันจันทร์ที่ 31 ตุลาคม 2559
โฆษกรัฐบาลเผย กทม.ขึ้นแท่นอันดับ 1 เมืองน่าเที่ยวที่สุดในโลก ชี้รัฐตั้งเป้าปี 59 สร้างรายได้ 2.3 ล้านลบ. ควบคู่พัฒนาคุณภาพ แก้ปัญหาทัวร์ศูนย์เหรียญ พร้อมชวนคนไทยเป็นเจ้าบ้านที่ดีต้
โฆษกรัฐบาลเผย กทม.ขึ้นแท่นอันดับ 1 เมืองน่าเที่ยวที่สุดในโลก ชี้รัฐตั้งเป้าปี 59 สร้างรายได้ 2.3 ล้านลบ. ควบคู่พัฒนาคุณภาพ แก้ปัญหาทัวร์ศูนย์เหรียญ พร้อมชวนคนไทยเป็นเจ้าบ้านที่ดีต้อนรับผู้มาเยือน
พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า ผลสำรวจสุดยอดจุดหมายปลายปลายทางโลกของมาสเตอร์การ์ดประจำปี 2559 กรุงเทพมหานครขึ้นแท่นอันดับหนึ่ง เมืองที่มีผู้เดินทางมาเยือนมากที่สุดในโลก หลังจากอยู่ในอันดับ 2 มา 2 ปีติดต่อกัน “ปีที่ผ่านมา กทม.ต้อนรับนักท่องเที่ยวจากทั่วโลกมากถึง 21.47 ล้านคน มากกว่ากรุงลอนดอนซึ่งเป็นแชมป์เมื่อปีที่แล้วที่มีนักท่องเที่ยวไปเยือน 19.88 ล้านคน ตามด้วยกรุงปารีส ที่มีจำนวนนักท่องเที่ยว 18.03 ล้านคน โดยจุดเด่นของ กทม. คือ ตำแหน่งที่ตั้ง และความหลากหลายของแหล่งท่องเที่ยว สินค้า อาหาร วัฒนธรรม ความบันเทิง และการเดินทางที่สะดวก”
พลตรี สรรเสริญ กล่าวต่อว่า พลเอก ประยุทธ์ จันทร์โอชา นายกรัฐมนตรี รู้สึกยินดีที่ กทม. เมืองหลวงของไทยเป็นที่นิยมของนักท่องเที่ยว ซึ่งถือว่าเป็นความสำเร็จในด้านปริมาณ แต่รัฐบาลมีนโยบายที่จะพัฒนาด้านคุณภาพควบคู่ไปด้วย โดยเฉพาะการสร้างแรงจูงใจให้นักท่องเที่ยวใช้เวลาท่องเที่ยวให้นานขึ้น มีค่าใช้จ่ายต่อหัวสูงขึ้น รวมทั้งพัฒนามาตรฐานของแหล่งท่องเที่ยวและการบริการ การอำนวยความสะดวก และดูแลความปลอดภัยให้แก่นักท่องเที่ยว “ปีนี้รัฐบาลตั้งเป้าสร้างรายได้จากการท่องเที่ยว 2.3 ล้านล้านบาท และเร่งแก้ไขปัญหาทัวร์ศูนย์เหรียญอย่างเด็ดขาด โดยได้ลงนามความร่วมมือกับประเทศต้นทางโดยเฉพาะประเทศจีน เพื่อแก้ไขปัญหาด้านการท่องเที่ยวอย่างยั่งยืนและสร้างความเข้าใจในเจตนารมณ์ของรัฐบาล ซึ่งมั่นใจว่าทุกประเทศก็คาดหวังให้นักท่องเที่ยวของตนได้รับการดูแลที่ดีและไม่ถูกเอาเปรียบจากประเทศที่ไปท่องเที่ยว”
ทั้งนี้ รัฐบาลขอเชิญชวนพี่น้องประชาชนร่วมเป็นเจ้าบ้านที่ดี ในโอกาสที่ประเทศไทยจะเป็นเจ้าภาพจัดงานเฉลิมฉลอง “วันท่องเที่ยวโลก 2559” ระหว่างวันที่ 26 - 29 ก.ย.นี้ ที่ กทม.และ จ.ขอนแก่น ซึ่งจะมีผู้นำอุตสาหกรรมการท่องเที่ยวจาก 157 ประเทศทั่วโลก เดินทางมาประชุมและเฉลิมฉลองในบ้านของเรา
..............
กลุ่มประชาสัมพันธ์และแผนการประชาสัมพันธ์

ที่มา : http://www.thaigov.go.th/news/contents/details/505
