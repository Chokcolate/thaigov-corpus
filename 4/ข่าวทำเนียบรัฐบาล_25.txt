รัฐบาลไทย-ข่าวทำเนียบรัฐบาล-นายกรัฐมนตรี ระบุ การแก้ปัญหาอุทกภัยจะต้องแก้ทั้งระบบ พร้อมดูแลเยียวยาประชาชนที่มีผลกระทบ

วันจันทร์ที่ 31 ตุลาคม 2559
นายกรัฐมนตรี ระบุ การแก้ปัญหาอุทกภัยจะต้องแก้ทั้งระบบ พร้อมดูแลเยียวยาประชาชนที่มีผลกระทบ
นายกรัฐมนตรี ระบุ การแก้ปัญหาอุทกภัยจะต้องแก้ทั้งระบบ พร้อมดูแลเยียวยาประชาชนที่มีผลกระทบ
วันนี้ (27 กันยายน 2559) เวลา 14.00 น. ณ บริเวณห้องโถง ชั้น 1 ตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี พลเอกประยุทธ์ จันทร์โอชา นายกรัฐมนตรี ได้กล่าวถึงเรื่องสถานการณ์อุกภัยว่า วันนี้ระบบการบริหารจัดการน้ำที่ผ่านยังไม่ดีพอ เป็นเหตุทำให้เกิดภัยพิบัติ จำเป็นต้องมีการบริหารจัดการน้ำใหม่ทั้งระบบ โดยได้มอบหมายให้ทางกรมชลประทานชี้แจงถึงปัญหา รวมทั้งวางนโยบายและร่วมกำกับดูแลการจัดการน้ำที่ไหลมาจากเขื่อนสำคัญๆ ในประเทศ พร้อมทั้งดูแลพื้นที่ 14 จังหวัดที่มีความเสี่ยงสูงต่อสถานการณ์น้ำท่วม
นายกรัฐมนตรี กล่าวต่อไปว่า รัฐบาลได้มีการสั่งการให้กระทรวงมหาดไทย กรมชลประทาน และกรมป้องกันและบรรเทาสาธารณะภัย ร่วมกันดำเนินการวางนโยบาย แก้ไขปัญหาระบบการบริหารจัดการน้ำใหม่ พร้อมมอบหมายให้ผู้ว่าราชการจังหวัดเป็นผู้ดูแลในแต่ละท้องที่อย่างทั่วถึง และที่สำคัญต้องคำนึงถึงเกษตรกรทุกภาคส่วน ทั้งในเรื่องของการกักเก็บน้ำเพื่อการเกษตร และพื้นที่ทางการเกษตรที่ถูกภัยพิบัติน้ำท่วม ซึ่งรัฐบาลได้มีมาตรการรองรับและเยียวยาแก่ผู้เสียหายตามระเบียบขั้นตอนอย่างต่อเนื่องอีกแล้ว
นอกจากนี้ นายกรัฐมนตรี ได้กล่าวถึงเรื่องปัญหาการจราจรในเขตพื้นที่ชุมชนเมืองที่มีมาอย่างยาวนานว่า การแก้ไขระบบจราจรนั้น จำเป็นต้องแก้ พฤติกรรมของผู้ใช้รถใช้ถนนเสียก่อน โดยสร้างจิตสำนึกถึงการขับขี่ยานยนต์ พาหนะโดยสารถึงผลที่ตามมาถ้าการไม่ปฏิบัติตามกฎจราจร และจะทำให้ผู้อื่นเกิดความเดือดร้อนเพียงใด รวมไปถึงการจัดระเบียบการใช้เส้นทางจราจรในการจอดรถ พร้อมกับการดูแลทรัพยากรธรรมชาติควบคู่กันไปด้วย ขณะนี้ได้มีการสั่งการให้นำระบบเทคโนโลยีเข้ามาช่วยในการควบคุมดูแลพฤติกรรมของผู้ขับขี่ในระบบจราจร ของเจ้าหน้าที่เพื่อให้ดูแลอย่างทั่วถึง ผ่านกล้องวรจรปิด และสามารถเสียค่าปรับผ่านทางระบบเทคโนโลยีได้อีกด้วย
--------------------------------------------------
กลุ่มยุทธศาสตร์และแผนการประชาสัมพันธ์ สำนักโฆษก

ที่มา : http://www.thaigov.go.th/news/contents/details/514
