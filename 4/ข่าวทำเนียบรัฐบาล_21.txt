รัฐบาลไทย-ข่าวทำเนียบรัฐบาล-ลธน. เป็นประธานในพิธีปิดตลาดคลองผดุงกรุงเกษม “ตลาดเกษตรดิจิทัล” ผลการจัดงานเป็นที่น่าพึงพอใจ รายได้กระจายสู่ชุมชนกว่า 40 ล้านบาท

วันจันทร์ที่ 31 ตุลาคม 2559
ลธน. เป็นประธานในพิธีปิดตลาดคลองผดุงกรุงเกษม “ตลาดเกษตรดิจิทัล” ผลการจัดงานเป็นที่น่าพึงพอใจ รายได้กระจายสู่ชุมชนกว่า 40 ล้านบาท
ลธน. เป็นประธานในพิธีปิดตลาดคลองผดุงกรุงเกษม “ตลาดเกษตรดิจิทัล” ผลการจัดงานเป็นที่น่าพึงพอใจ รายได้กระจายสู่ชุมชนกว่า 40 ล้านบาท
วันนี้ (25 กันยายน 2559) เวลา 15.00 น. ณ เวทีกลางบริเวณตลาดคลองผดุงกรุงเกษม ข้างทำเนียบรัฐบาล พลเอก วิลาศ อรุณศรี เลขาธิการนายกรัฐมนตรี เป็นประธาน ในพิธีปิดงาน “เกษตรดิจิทัล" ทั้งนี้ โดยมีนางสาวเรณู ตังคจิวางกูร รองเลขาธิการนายกรัฐมนตรีฝ่ายการเมืองในฐานะประธานกรรมการดำเนินโครงการตลาดคลองผดุงกรุงเกษมและผู้บริหารจากกระทรวงเกษตรและสหรณ์และกระทรวงดิจิทัลเพื่อเศรษฐกิจและสังคมพร้อมตัวแทนหน่วยงานที่เกี่ยวข้องเข้าร่วมงาน ซึ่งผลของการจัดงานเป็นที่น่าพึงพอใจ รายได้กระจายสู่ชุมชนกว่า 40 ล้านบาท
​โอกาสนี้ นายธีรภัทร ประยูรสิทธิ ปลัดกระทรวงเกษตรและสหกรณ์และพร้อมด้วย นาวาอากาศเอก สมศักดิ์ ขาวสุวรรน์ รองปลัดกระทรวงดิจิทัลเพื่อเศรษฐกิจและสังคม ได้กล่าวรายงานสรุปความว่า กระทรวงเกษตรและสหกรณ์พร้อมด้วยกระทรวงเทคโนโลยีสารสนเทศและการสื่อสารปัจจุบันคือ กระทรวงดิจิทัลเพื่อเศรษฐกิจและสังคม ด้วยความร่วมมือของสำนักงานเลขาธิการนายกรัฐมนตรีได้ร่วมกันจัดงาน “เกษตรดิจิทัล” เพื่อให้เกษตรกรได้มีโอกาสนำผลผลิตทางการเกษตรมาแสดงและจำหน่ายในงานนี้ ซึ่งตลอดระยะเวลาของการจัดงานได้รับความร่วมมือเป็นอย่างดีจากประชาชนมาร่วมงานและอุดหนุนสินค้าทางการเกษตรอย่างต่อเนื่อง ขณะเดียวกัน กระทรวงดิจิทัลเพื่อเศรษฐกิจและสังคมได้นำสินค้าด้าน ICT คุณภาพดีราคาพิเศษมาจัดแสดงและจำหน่ายในงาน ซึ่งได้รับการตอบรับจากประชาชนเป็นจำนวนมากเกินกว่าที่คาดไว้
​หลังจากนั้น เลขาธิการนานกรัฐมนตรี กล่าวปิดงานว่า พลเอก ประยุทธ์ จันทร์โอชา นายกรัฐมนตรีมีนโยบายให้ตลาดคลองผดุงกรุงเกษมเป็นตลาดตามแนวทางประชารัฐ เพื่อเป็นสื่อกลางระหว่างผู้ประกอบการ SME ซึ่งในเรื่องของเทคโนโลยีดิจิทัลเป็นเรื่องที่ทางรัฐบาลให้ความสำคัญ เพราะการทำเกษตรในยุคปัจจุบันเทคโนโลยีดิจิทัลสามารถช่วยในเรื่องของการเพิ่มช่องทางจัดจำหน่าย เพิ่มรายได้ซึ่งเกษตรกรรายย่อยจะได้มีโอกาสนำผลิตภัณฑ์มาจัดแสดงและจำหน่ายแก่ประชาชนโดยตรงไม่ผ่านพ่อค้าคนกลางให้มีการเพิ่มรายได้ สร้างโอกาส และพัฒนาคุณภาพชีวิตที่ดีขึ้นให้แก่ผู้ประกอบการ SME เกษตรกรรายย่อยต่อไป
​พร้อมกันนี้ ประธานในพิธีฯ ได้มอบรางวัลประกาศนียบัตรแก่ตัวแทนหน่วยงานและผู้ประกอบการ SME รวมทั้งเกษตรกร ที่มาร่วมงานตลอดช่วงของการจัดงาน พร้อมทั้งปลัดกระทรวงทั้ง 2 ดังกล่าวได้ส่งมอบป้ายตลาดคลองผดุงกรุงเกษมให้แก่ประธานในพิธีฯ เพื่อส่งมอบต่อให้ตัวแทนผู้บริหารกระทรวงคมนาคม และได้ถ่ายภาพร่วมกันเป็นที่ระลึก
​อนึ่ง กระทรวงคมนาคมด้วยความร่วมมือของสำนักเลขาธิการนายกรัฐมนตรีมีกำหนดจัดงานตลาด “คลองผดุงสุขใจ คมนาคม เชื่อมไทย เชื่อมโลก” ระหว่างวันที่ 5 – 25 ตุลาคม 2559 ณ ริมคลองผดุงกรุงเกษม ข้างทำเนียบรัฐบาล ระหว่างเวลา 10.00 – 19.00 น. ทุกวันไม่เว้นวันหยุดราชการและวันหยุดนักขัตฤกษ์ จึงขอเชิญชวนประชาชนมาร่วมงานดังกล่าว
*********************************
กลุ่มประชาสัมพันธ์และเผยแพร่ สำนักโฆษก
อภิวัฒน์ / รายงาน
ดวงใจ / ตรวจ

ที่มา : http://www.thaigov.go.th/news/contents/details/510
