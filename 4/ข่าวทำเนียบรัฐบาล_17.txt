รัฐบาลไทย-ข่าวทำเนียบรัฐบาล-นายกฯสั่งการหน่วยงานที่เกี่ยวข้องระดมกำลังดูแลช่วยเหลือประชาชนที่ประสบปัญหาอุทกภัยทุกพื้นที่

วันจันทร์ที่ 31 ตุลาคม 2559
นายกฯสั่งการหน่วยงานที่เกี่ยวข้องระดมกำลังดูแลช่วยเหลือประชาชนที่ประสบปัญหาอุทกภัยทุกพื้นที่
นายกฯสั่งการหน่วยงานที่เกี่ยวข้องระดมกำลังดูแลช่วยเหลือประชาชนที่ประสบปัญหาอุทกภัยทุกพื้นที่
วันนี้ (วันที่ 25 กันยายน 2559) เวลา 07:00 น. ณ ท่าอากาศยานสุวรรณภูมิ จังหวัดสมุทรปราการ พลเอกประยุทธ์ จันทร์โอชา นายกรัฐมนตรี ให้สัมภาษณ์สื่อมวลชนภายหลังเดินทางกลับจากการเข้าร่วมการประชุมสหประชาชาติสมัยสามัญ ครั้งที่ 17 ณ นครนิวยอร์ค ประเทศสหรัฐอเมริกาเกี่ยวกับกรณีเรื่องที่มีการนำตัวละครของวรรณคดีไทย มาแสดงในรูปแบบสื่อบันเทิงว่า การแสดงโขนวรรณคดีไทยถือได้ว่าเป็นศิลปะชั้นสูง ซึ่งต้องใช้ความชำนาญการและการฝึกฝนจากครูบาอาจารย์ ที่มีการสืบทอดเป็นประเพณีมาอย่างยาวนาน ถือได้ว่าการแสดงเหล่านี้ เป็นวัฒนธรรมไทยที่ควรจะอนุรักษ์รักษาไว้โดยคนรุ่นสมัยใหม่ด้วย อย่างไรก็ตาม การปรับเปลี่ยนการแสดงละครวรรณคดีไทยนั้น ต้องคำนึงถึงประโยชน์และความเหมาะสมเป็นสิ่งสำคัญ รวมถึงเคารพประเพณีวัฒนธรรมของการแสดงจากครูบาอาจารย์ที่สืบกันเรื่อยมาเป็นเวลายาวนานอีกด้วย
นอกจากนี้ นายกรัฐมนตรี ได้กล่าวถึงเรื่อง ความเดือดร้อนของประชาชนจากสถานการณ์อุทกภัยที่เกิดในหลายจังหวัดในช่วงที่ผ่านนี้มาว่า รัฐบาลได้มีการสั่งการให้ กระทรวงมหาดไทย กระทรวงเกษตรและสหกรณ์ คณะรักษาความสงบแห่งชาติ รวมทั้งเจ้าหน้าที่ที่เกี่ยวข้องทุกภาคส่วน ร่วมมือกันระดมกำลังลงพื้นที่ให้ความ ช่วยเหลือประชาชนเพื่ือบรรเทาความเดือดร้อนของประชาชนในพื้นที่ ซึ่งการดำเนินงานของเจ้าหน้าที่ในช่วงระยะที่ผ่านมา มีผลงานที่ดี ประชาชนในพื้นที่เกิดความพอใจ และ ยังได้รับความร่วมมือจากคนในพื้นที่เป็นอย่างดีอีกด้วย
------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/506
