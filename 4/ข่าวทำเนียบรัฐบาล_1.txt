รัฐบาลไทย-ข่าวทำเนียบรัฐบาล-โฆษกรัฐบาลแจงเหตุเรือล่มกลางแม่น้ำเจ้าพระยา จ.อยุธยา เกิดจากรับผู้โดยสารเกินอัตรา ขอให้ทุกฝ่ายเคารพกฎหมาย ปฏิบัติตามคำแนะนำ เพื่อป้องกันไม่ให้เกิดเหตุการณ์ซ้ำ

วันจันทร์ที่ 31 ตุลาคม 2559
โฆษกรัฐบาลแจงเหตุเรือล่มกลางแม่น้ำเจ้าพระยา จ.อยุธยา เกิดจากรับผู้โดยสารเกินอัตรา ขอให้ทุกฝ่ายเคารพกฎหมาย ปฏิบัติตามคำแนะนำ เพื่อป้องกันไม่ให้เกิดเหตุการณ์ซ้ำ
โฆษกรัฐบาลแจงเหตุเรือล่มกลางแม่น้ำเจ้าพระยา จ.อยุธยา เกิดจากรับผู้โดยสารเกินอัตรา ขอให้ทุกฝ่ายเคารพกฎหมาย ปฏิบัติตามคำแนะนำ เพื่อป้องกันไม่ให้เกิดเหตุการณ์ซ้ำ
วันนี้ ( 20 ก.ย. 59) เวลา 13.15 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี ได้มอบหมายให้พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานฯ การประชุม ครม.แทน พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงเรื่องที่รองนายกรัฐมนตรีได้รับบัญชาจากนายกรัฐมนตรีให้มีการหารือและได้มีการรายงานความคืบหน้าเกี่ยวกับกรณีเรือบรรทุกผู้โดยสารอับปางกลางแม่น้ำเจ้าพระยา บริเวณวัดสนามไชย จังหวัดพระนครศรีอยุธยา ซึ่งรัฐมนตรีว่าการกระทรวงคมนาคม ได้รายงานว่า สาเหตุที่ทำให้มีผู้เสียชีวิตจำนวนมาก เกิดจากเรือรับผู้โดยสารเกินอัตราที่กำหนดไว้ ประมาณสองเท่าของจำนวนผู้โดยสารที่เรือสามารถรับได้อย่างปลอดภัย ขณะเดียวกันผู้โดยสารได้ใช้บริการอีกเป็นจำนวนมากทำให้เกิดความแออัด ขณะที่อุปกรณ์เครื่องชูชีพมีจำนวนไม่เพียงพอในการรองรับผู้โดยสารเวลาเกิดอุบัติเหตุ ที่สำคัญคือพนักงานขับเรือไม่สามารถมองเห็นตอม่อซึ่งจมอยู่ใต้น้ำจึงทำให้เรือชนตอม่อจนเกิดอุบัติเหตุขึ้น อีกทั้งโป๊ะหรือท่าเรือบริเวณนั้นไม่ได้เป็นของส่วนราชการแต่เป็นของเอกชนที่ทางวัดได้จัดทำขึ้น
ทั้งนี้ นายกรัฐมนตรี ได้สั่งการให้มีการตรวจสอบและสอบสวนว่า มีบุคคลใดที่มีส่วนเกี่ยวข้องและประมาทเลินเล่อหรือคิดถึงแต่เพียงเรื่องผลกำไรโดยไม่คำนึกถึงความปลอดภัย แม้กฎหมายที่เกี่ยวกับการจราจรขนส่งทางน้ำมีอยู่แล้ว แต่ผู้ที่เกี่ยวข้องละเลยและไม่ปฏิบัติ รวมทั้งผู้โดยสารอาจขึ้นเรือโดยรู้เท่าไม่ถึงการณ์ว่าจะเกิดเหตุการณ์เช่นนี้ถ้ามีผู้โดยสารจำนวนมากเกินไป ส่วนท่าเรือหรือโป๊ะดังกล่าวกรมเจ้าท่าต้องพิจารณาใช้อำนาจหน้าที่เร่งตรวจสอบ รวมถึงท่าเรือหรือโป๊ะอื่น ๆ ด้วย อย่างไรก็ตามเรื่องนี้ถือเป็นอุทาหรณ์สำคัญที่ก่อให้เกิดความสูญเสียกับประชาชนเป็นจำนวนมาก ซึ่งขณะนี้มียอดผู้เสียชีวิตแล้วประมาณ 26 ราย และยังหาไม่พบอีกจำนวน 3 ราย โดยนายกรัฐมนตรี ได้ฝากแสดงความเสียใจและขอให้ทุกฝ่ายที่เกี่ยวข้องได้ดำเนินการตรวจสอบและสอบสวน พักใบอนุญาต ขณะเดียวกันรัฐมนตรีว่าการกระทรวงคมนาคม กล่าวว่าต้องมีการดำเนินการทั้งทางอาญาและแพ่ง กับผู้ควบคุมเรือ และเจ้าของเรือและบริษัทเจ้าของเรือ ซึ่งทุกฝ่ายได้มีการแจ้งให้ทุกหน่วยงานที่เกี่ยวข้องไปดำเนินการดูแลรับผิดชอบ กำกับ ตรวจสอบการเดินทาง การขนส่งทางสาธารณะอื่น ๆ ด้วยไม่เฉพาะการขนส่งทางเรือเท่านั้น จึงขอวิงวอนทุกฝ่ายให้เคารพกฎหมาย และปฏิบัติตามคำแนะนำต่าง ๆ เพื่อป้องกันไม่ให้เกิดเหตุการณ์เช่นนี้ขึ้นอีก
นอกจากนี้ นากยกรัฐมนตรี ได้มอบหมายให้พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานคณะกรรมการขับเคลื่อนแก้ไขปัญหาทัวร์ศูนย์เหรียญ ซึ่งได้มีการประชุมผู้ที่เกี่ยวข้องภายหลังการประชุมคณะรัฐมนตรี ทั้งนี้ นายกรัฐมนตรี ได้กำชับให้มีการตรวจสอบให้ครบถ้วนโดยไม่ต้องเกรงกลัวอิทธิพลใด ๆ ทั้งสิ้น เพราะถือว่าเป็นช่วงที่คณะรักษาความสงบแห่งชาติ (คสช.) ต้องจัดระเบียบสังคมและเรื่องเศรษฐกิจต่าง ๆ ที่ไม่ถูกต้องตามกฎหมายและก่อให้เกิดความสูญเสียทางเศรษฐกิจ ซึ่งหากมีบุคคลใดเข้าไปเกี่ยวข้องก็ต้องดำเนินการอย่างเต็มที่ ขณะเดียวกันนายกรัฐมนตรี ต้องการให้มีความชัดเจนถึงสิ่งที่ได้ดำเนินการแก้ไขปัญหาในวันนี้ โดยเฉพาะในเรื่องการอำนวยความสะดวกต่าง ๆ จะไม่ส่งผลกระทบต่อการท่องเที่ยวทั้งในประเทศและต่างประเทศ อย่างไรก็ตามเชื่อมั่นว่านักท่องเที่ยวที่เดินทางมาเที่ยวประเทศไทยต้องรู้สึกชื่นชอบต่อการดำเนินการดังกล่าว เพราะประเทศไทยได้มีการดูแลให้นักท่องเที่ยวต่างประเทศเกิดความปลอดภัยและไม่ถูกลอยแพในระหว่างการเดินทางมาท่องเที่ยวในประเทศไทย
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/490
