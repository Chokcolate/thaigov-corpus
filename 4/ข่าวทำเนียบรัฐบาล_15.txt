รัฐบาลไทย-ข่าวทำเนียบรัฐบาล-นายกรัฐมนตรีชมนิทรรศการปรัชญาเศรษฐกิจพอเพียง ในงานเลี้ยงรับรองการประชุมระดับรัฐมนตรีกลุ่ม 77 ครั้งที่ 40

วันจันทร์ที่ 31 ตุลาคม 2559
นายกรัฐมนตรีชมนิทรรศการปรัชญาเศรษฐกิจพอเพียง ในงานเลี้ยงรับรองการประชุมระดับรัฐมนตรีกลุ่ม 77 ครั้งที่ 40
นายกรัฐมนตรีชมนิทรรศการปรัชญาเศรษฐกิจพอเพียง ในงานเลี้ยงรับรองการประชุมระดับรัฐมนตรีกลุ่ม 77 ครั้งที่ 40
วันนี้ (23 กันยายน 2559)  เวลา 19.00 น. ห้อง Delegates Dining Room พลเอกประยุทธ์ จันทร์โอชา นายกรัฐมนตรี ร่วมงานเลี้ยงรับรอง (Reception) ในการประชุมระดับรัฐมนตรีกลุ่ม 77 ครั้งที่ 40  ระหว่างการเข้าร่วมการประชุมสมัชชาสหประชาชาติ สมัยสามัญ ครั้งที่ 71  ณ สำนักงานใหญ่สหประชาชาติ นครนิวยอร์ก พลตรี วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรี กล่าวแสดงความยินดีกับความสำเร็จของการประชุมฯ ในวันนี้ ซึ่งแสดงให้เห็นในอีกวาระว่า กลุ่ม 77  มีความสำคัญต่อการขับเคลื่อนงานของสหประชาชาติ   ซึ่งต้องร่วมมือกันแสดงพลังอย่างเป็นเอกภาพและสร้างสรรค์ เพื่อรักษาและผลักดันผลประโยชน์ของกลุ่ม รวมทั้งสานความเป็นหุ้นส่วนด้านการพัฒนาให้แน่นแฟ้นขึ้น โดยเฉพาะอย่างยิ่ง ตลอดการประชุมสมัชชาสหประชาชาติ สมัยที่ 71 นี้
ประเทศไทยได้ปฏิบัติหน้าที่ประธานกลุ่ม 77  ในปี ค.ศ. 2016  โดยมุ่งมั่นที่จะนำวิสัยทัศน์ ซึ่งก็คือวาระ 2030 ไปสู่การปฏิบัติ โดยปีนี้เป็นปีแรกของพวกเราในการเริ่มอนุวัติวาระ 2030  จึงจำเป็นต้องเริ่มวางรากฐานที่แข็งแกร่ง เพื่อให้เราเดินไปข้างหน้าอย่างเข้มแข็งด้วยกัน โดยไม่ทิ้งใครไว้เบื้องหลัง
นายกรัฐมนตรีได้ชื่นชมการอภิปรายภายใต้หัวข้อ “ปรัชญาเศรษฐกิจพอเพียงกับการบรรลุการพัฒนาที่ยั่งยืน” ในวันนี้ ที่มีเสียงตอบรับเชิงบวกและเป็นประโยชน์อย่างยิ่ง หัวใจของหลักปรัชญาเศรษฐกิจพอเพียง คือ การสร้างความเข้มแข็งจากภายใน เพื่อนำไปสู่การพัฒนาที่สมดุลและยั่งยืน สามารถนำมาประยุกต์ใช้กับ
การทำงานของกลุ่ม 77  โดยเฉพาะในช่วงเวลานี้ ที่เผชิญกับสิ่งท้าทายในหลายรูปแบบและหลากมิติ
ปีนี้ ไทยได้มีบทบาทและนำเสนอสิ่งที่เป็นประโยชน์สำคัญของกลุ่มอย่างเป็นรูปธรรมอย่างน้อย 3 เรื่อง ได้แก่
(1) การส่งเสริมการสร้างความเป็นหุ้นส่วนในระดับโลกเพื่ออนุวัติวาระ ค.ศ. 2030 ซึ่งไทยได้พยายามทำหน้าที่ผู้สร้างสะพานเชื่อม และยินดีที่ในปีนี้เป็นปีแรกที่ประธานกลุ่ม 77  ได้รับเชิญให้เข้าร่วมการประชุมผู้นำ G20 ซึ่งเป็นโอกาสที่ได้สะท้อนเสียงของประเทศกำลังพัฒนาให้ดังมากยิ่งขึ้นในเวทีระหว่างประเทศ
(๒) การส่งเสริมความเข้มแข็งให้กับความร่วมมือใต้-ใต้ ไทยให้ความสำคัญกับการสร้างศักยภาพของประเทศกำลังพัฒนา จึงได้บริจาคเงินสนับสนุนเป็นกรณีพิเศษให้แก่กองทุน PGTF จำนวน 520,000 ดอลลาร์สหรัฐ เพื่อเป็นทุนสำหรับโครงการความร่วมมือใต้-ใต้ ของประเทศต่าง ๆ ที่จะช่วยให้บรรลุ เป้าหมายการพัฒนาที่ยั่งยืน และพร้อมที่จะร่วมสนับสนุน (co-finance) โครงการต่าง ๆ ที่เกี่ยวข้องกับหลักปรัชญาเศรษฐกิจพอเพียง รวมทั้งส่งเสริมมิติใหม่ของความร่วมมือใต้-ใต้ อาทิ การใช้ ICT เพื่อการพัฒนาที่ยั่งยืน
(3) การแบ่งปันแนวทางการพัฒนาที่ยั่งยืนของไทย ไม่มีสูตรสำเร็จรูปเรื่องแนวทางการพัฒนาที่ยั่งยืน แต่ละประเทศต้องแสวงหาแนวทางที่เหมาะสมกับเงื่อนไขภายในประเทศของตัวเอง ซึ่งสามารถที่จะแลกเปลี่ยนเรียนรู้ และแบ่งปันแนวทางตลอดจนประสบการณ์และบทเรียนของแต่ละประเทศเพื่อการบรรลุเป้าหมายการพัฒนาที่ยั่งยืนได้ ไทยพร้อมที่จะแบ่งปันและริเริ่มความร่วมมือกับประเทศต่าง ๆ ในการสร้าง SEP for SDGs Partnership รวมถึง SEP for SDGs Youth Partnership ทั้งในรูปแบบโครงการพัฒนา การฝึกอบรม หรือการให้ทุนการศึกษา
โอกาสนี้ นายกรัฐมนตรีได้กล่าวเชิญชวนผู้ร่วมงานเลี้ยง ชมนิทรรศการ SEP ที่เป็นความตั้งใจของไทยที่จะแบ่งปันความรู้และประสบการณ์กับประเทศสมาชิก เชื่อว่าสามารถสร้างความเข้าใจ แรงบันดาลใจ และจุดประกายความคิดที่จะนำไปสู่ความร่วมมือ เพื่อนำหลักปรัชญาเศรษฐกิจพอเพียงไปประยุกต์ใช้ตามสภาพภูมิสังคมของประเทศที่สนใจ พร้อมกล่าวแสดงความยินดีกับเอกวาดอร์ ที่จะรับหน้าที่ประธานกลุ่ม 77 สำหรับปี ค.ศ. 2017  ไทยพร้อมที่จะแลกเปลี่ยนเรียนรู้ประสบการณ์การทำงานในฐานะประธานฯ เพื่อสนับสนุนเอกวาดอร์ในการขับเคลื่อนงานของกลุ่มเราในปีต่อไป

ที่มา : http://www.thaigov.go.th/news/contents/details/504
