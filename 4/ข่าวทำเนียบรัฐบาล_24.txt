รัฐบาลไทย-ข่าวทำเนียบรัฐบาล-นายกรัฐมนตรีระบุการแต่งตั้ง พลตรี สรรเสริญ แก้วกำเนิด ให้รักษาราชการในตำแหน่งอธิบดีกรมประชาสัมพันธ์เพราะต้องการบูรณาการงานประชาสัมพันธ์ภาครัฐให้เป็นไปในทิศทางเดียวกัน

วันจันทร์ที่ 31 ตุลาคม 2559
นายกรัฐมนตรีระบุการแต่งตั้ง พลตรี สรรเสริญ แก้วกำเนิด ให้รักษาราชการในตำแหน่งอธิบดีกรมประชาสัมพันธ์เพราะต้องการบูรณาการงานประชาสัมพันธ์ภาครัฐให้เป็นไปในทิศทางเดียวกัน
นายกรัฐมนตรีระบุการแต่งตั้ง พลตรี สรรเสริญ แก้วกำเนิด ให้รักษาราชการในตำแหน่งอธิบดีกรมประชาสัมพันธ์เพราะต้องการบูรณาการงานประชาสัมพันธ์ภาครัฐให้เป็นไปในทิศทางเดียวกัน
วันนี้ (27 กันยายน 2559) เวลา 15.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวถึงกรณีการแต่งตั้ง พลตรี สรรเสริญ แก้วกำเนิด ให้รักษาราชการ ในตำแหน่งอธิบดีกรมประชาสัมพันธ์ สำนักงานปลัด สำนักนายกรัฐมนตรีว่า เพื่อต้องการบูรณาการงานประชาสัมพันธ์ให้เป็นเนื้อเดียวกัน สามารถรวบรวมงานประชาสัมพันธ์ทุกหน่วยงานได้ ซึ่งที่ผ่านมาไม่สามารถบูรณาการการทำงานได้เท่าที่ควร จึงต้องการการบูรณาโดยให้คิดใหม่ทำใหม่ ทั้งนี้ พลตรี สรรเสริญ แก้วกำเนิด เป็นคนมีความรู้ ความสามารถ รู้ถึงความต้องการการประชาสัมพันธ์ของรัฐบาล และคณะรักษาความสงบแห่งชาติให้เป็นแนวทางเดียวกันเพื่อไม่ให้เกิดความขัดแย้ง ซึ่งจะแต่งตั้งให้รักษาราชการไปจนกว่าจะมีการแต่งตั้งผู้ที่มีคุณสมบัติเหมาะสมเป็นอธิบดีกรมประชาสัมพันธ์
สำหรับกรณี พลตำรวจเอก วุฒิ ลิปตพัลลภ รองผู้บัญชาการตำรวจแห่งชาติ ให้โอนไปเป็นข้าราชการพลเรือนสามัญ ประเภทบริหารระดับสูง ดำรงตำแหน่ง ผู้ตรวจราชการพิเศษประจำสำนักนายกรัฐมนตรี นายกรัฐมนตรีกล่าวว่า เพื่อมอบหมายให้ดูงานด้านการตรวจสอบข้อเท็จจริง การตรวจสอบข้อร้องเรียน
ร้องทุกข์ การให้บริการประชาชน การตรวจราชการ และการปฏิบัติภารกิจเพื่อการรักษาความสงบเรียบร้อยตามที่นายกรัฐมนตรีหรือคณะรัฐมนตรีมอบหมาย ซึ่งบุคคลดังกล่าวเป็นผู้มีความรู้ด้านกฎหมาย และเพื่อเป็นการปรับโครงสร้างของสำนักงานตำรวจแห่งชาติ โดยลดอัตราตำแหน่งรองผู้บัญชาการตำรวจแห่งชาติ สำนักงานตำรวจแห่งชาติ
------------------------------------------------
กลุ่มประชาสัมพันธ์และเผยแพร่

ที่มา : http://www.thaigov.go.th/news/contents/details/513
