รัฐบาลไทย-ข่าวทำเนียบรัฐบาล-ธ.ก.ส. เปิดตลาดนัดวายุภักษ์รักประชาชน ครั้งที่ 7

วันพุธที่ 27 มิถุนายน 2561
ธ.ก.ส. เปิดตลาดนัดวายุภักษ์รักประชาชน ครั้งที่ 7
ธ.ก.ส. ผนึกกำลังสถาบันการเงินเฉพาะกิจของรัฐ 8 แห่ง เปิดตลาดนัดวายุภักษ์ รักประชาชน ครั้งที่ 7 สนับสนุนผู้มีรายได้น้อยและผู้ประกอบการให้มีอาชีพ สร้างรายได้ตามนโยบายกระทรวงการคลัง ณ ธ.ก.ส. สำนักงานใหญ่ บางเขน ระหว่างวันที่ 27-29 มิ.ย.2561
ธ.ก.ส. ผนึกกำลังสถาบันการเงินเฉพาะกิจของรัฐ 8 แห่ง เปิดตลาดนัดวายุภักษ์ รักประชาชน ครั้งที่ 7 สนับสนุนผู้มีรายได้น้อยและผู้ประกอบการให้มีอาชีพ สร้างรายได้ตามนโยบายกระทรวงการคลัง โดยจัดสินค้ากว่า 100 บูธ  พร้อมโปรโมชั่นพิเศษในงานทุกวัน ณ บริเวณด้านหน้าอาคาร ธ.ก.ส. สำนักงานใหญ่ บางเขน ระหว่างวันที่ 27-29 มิถุนายน 2561  นี้
วันนี้ (27 มิถุนายน 2561 ) ณ บริเวณด้านหน้าอาคาร ธนาคารเพื่อการเกษตรและสหกรณ์การเกษตร (ธ.ก.ส.).สำนักงานใหญ่ บางเขน นางโสภา พงศ์กระพันธุ์  ผู้ช่วยผู้จัดการธนาคารเพื่อการเกษตรและสหกรณ์การเกษตรเป็นประธานในพิธีเปิดตลาดนัดประชารัฐวายุภักษ์รักประชาชนครั้งที่ 7 พร้อมด้วยผู้บริหารจากสถาบันการเงินเฉพาะกิจ (SFIs)  8 แห่งร่วมพิธีเปิดตลาดดังกล่าว  โดยมีวัตถุประสงค์เพื่อเป็นสถานที่ให้ประชาชนผู้มีรายได้น้อยใช้เป็นพื้นที่ในการประกอบอาชีพ ส่งผลให้มีเงินหมุนเวียนในระบบเศรษฐกิจ
นางโสภา พงศ์กระพันธุ์ กล่าวว่า รู้สึกเป็นเกียรติและยินดีอย่างยิ่งที่ได้เป็นเจ้าภาพในการจัดตลาดนัดประชารัฐวายุภักษ์รักประชาชน ครั้งที่ 7 โดยกำหนดจัดตลาดเป็นเวลา 3 วัน  ตั้งแต่ 27 -29  มิถุนายน 2561 กิจกรรมภายในงานประกอบด้วยบูธจำหน่ายสินค้ากว่า 100  บูธ  คัดสินค้าคุณภาพเกรดพรีเมี่ยมจากทั่วทุกสารทิศมาจำหน่าย อาทิ  ทุเรียนหลินลับแลหลงลับแล จากจังหวัดอุตรดิตถ์ เงาะโรงเรียนบ้านนาสาร จากจังหวัดสุราษฏร์ธานี  เนื้อโคขุนคุณภาพ จากจังหวัดมุกดาหาร  แกงน้ำเคย 100  หม้อจากจังหวัดนครศรีธรรมราช  น้ำเห็ดถั่งเช่า กฤษณะฟาร์ม จังหวัดกรุงเทพมหานคร  หม้อห้อม จากจังหวัดแพร่ พิเศษ!! สุด กับโปรโมชั่นจัดใหญ่ไฟกระพริบกับสินค้าราคาถูก  เช่น ผลไม้ราคาถูกคุณภาพเหนือราคา และสินค้าอื่น ๆ อีกมากมาย ในช่วงเวลา 11.00-13.00 น. ของทุกวัน  นอกจากนั้นยังมีสินค้าจากผู้ประกอบการ SMEs  สินค้า OTOP อาหารสด อาหารแปรรูป ของใช้ต่าง ๆ รวมถึงร้านอาหารอร่อย คุณภาพดี ราคาประหยัด
“ขอเชิญชวนพี่น้องประชาชนร่วมสนับสนุนสินค้าจากเกษตรกรลูกค้าและผู้มีรายได้น้อยด้วยการชม ชิม ช้อป งานตลาดนัดวายุภักษ์รักประชาชน ครั้งที่ 7  ณ บริเวณด้านหน้า ธ.ก.ส.สำนักงานใหญ่ บางเขน 27-29 มิถุนายน 2561  เพื่อสนับสนุนและเป็นกำลังใจให้แก่เกษตรกรและผู้มีรายได้น้อยได้มีโอกาสและช่องทางในการจำหน่ายสินค้าคุณภาพในราคาที่เหมาะสม เพื่อเสริมสร้างรายได้และกระตุ้นเศรษฐกิจในภาพรวม” นางโสภากล่าว

ที่มา : http://www.thaigov.go.th/news/contents/details/13373
