รัฐบาลไทย-ข่าวทำเนียบรัฐบาล-ธ.ก.ส.พร้อมเยียวยาชาวบ้านผู้รับน้ำจากถ้ำหลวง จ.เชียงราย

วันพฤหัสบดีที่ 5 กรกฎาคม 2561
ธ.ก.ส.พร้อมเยียวยาชาวบ้านผู้รับน้ำจากถ้ำหลวง จ.เชียงราย
ธ.ก.ส.พร้อมจ่ายเงินเยียวยาให้ชาวบ้านที่ได้รับผลกระทบจากการระบายน้ำจาก   ถ้ำหลวง-ขุนน้ำนางนอน เพื่อช่วยเหลือ 13 ชีวิตทีมหมูป่า ครัวเรือนละ 3,000 บาท พร้อมประสานสมาคมประกันวินาศภัยไทย เร่งชดเชยความเสียหายกรณีเกษตรกรทำประกันภัยข้าวนาปี
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. พร้อมให้ความช่วยเหลือเกษตรกรรวมถึงประชาชนที่ได้รับผลกระทบจากกรณีการเร่งระบายน้ำจากวนอุทยานถ้ำหลวง-ขุนน้ำนางนอน อำเภอแม่สาย  จังหวัดเชียงราย เพื่อช่วยเหลือเยาวชนและโค้ชทีมหมูป่าจำนวน 13 ชีวิต  โดยได้มอบหมายให้พนักงาน ธ.ก.ส.ในพื้นที่เร่งสำรวจความเสียหาย เบื้องต้นพบว่ามีพื้นที่ทำนาที่เป็นจุดรับน้ำจำนวน 3 ตำบล คือ ต.ศรีเมืองชุม ต.โป่งผา และ ต.บ้านด้าย  จำนวนพื้นที่ 1,397  ไร่   เกษตรกรได้รับผลกระทบจำนวน 101  ราย
การเสียสละของชาวบ้านครั้งนี้  ถือเป็นน้ำใจอันยิ่งใหญ่ที่คนไทยได้แสดงออกมาเพื่อช่วยเหลือซึ่งกันและกันในยามวิกฤติ ธ.ก.ส. จึงขอเป็นกำลังใจโดยมอบเงินจากกองทุนบรรเทาความเดือดร้อนผู้ประสบภัย ให้กับชาวบ้านครัวเรือนละ 3,000 บาท โดยโอนเงินเข้าบัญชีโดยตรงให้กับผู้ได้รับผลกระทบทุกราย ส่วนการเยียวยาจากภาครัฐกรณีนาข้าวเสียหาย  จะได้รับเงินช่วยเหลือในอัตราไร่ละ 1,113 บาท และในกรณีที่เกษตรกรในกลุ่มดังกล่าวได้ทำประกันภัยข้าวนาปี ปีการผลิต 2561 ซึ่งกำหนดอัตราการชดเชยค่าเสียหายไร่ละ 1,260 บาท   ธ.ก.ส. จะเร่งประสานสมาคมประกันวินาศภัยไทย  ให้ดำเนินการจ่ายเงินชดเชยความเสียหายให้กับเกษตรกรโดยเร็ว   ซึ่งการช่วยเหลือดังกล่าว จะทำให้เกษตรกรเฉพาะผู้ที่ทำประกันภัย ได้รับการเงินช่วยเหลือและเงินชดเชยรวมไร่ละ 2,373 บาท  สำหรับการดำเนินงานในระยะต่อไป  ธ.ก.ส. และกระทรวงเกษตรและสหกรณ์จะเข้าไปดูแลและฟื้นฟูตามสภาพความเป็นจริง เพื่อให้เกษตรกรสามารถประกอบอาชีพได้ตามปกติ
ทั้งนี้ ในส่วนของการปรับแผนการระบายน้ำ  ที่อาจส่งผลกระทบไปยังชาวบ้านในตำบลอื่น ๆ เช่น มีรายงานเพิ่มเติมเข้ามาว่า  ต. โป่งงาม  เป็นอีกหนึ่งพื้นที่ที่รับน้ำตามแผนปฏิบัติการในการเข้าไปช่วยเหลือครั้งนี้  ซึ่ง ธ.ก.ส.ก็จะเร่งสำรวจและให้ความช่วยเหลือเช่นเดียวกัน  นายอภิรมย์กล่าว

ที่มา : http://www.thaigov.go.th/news/contents/details/13619
