รัฐบาลไทย-ข่าวทำเนียบรัฐบาล-บสย. ลงนามค้ำฯสินเชื่อ ”กรุงไทย มินิบัส” 2,000 ลบ.


วันพฤหัสบดีที่ 28 มิถุนายน 2561
229
พิมพ์
บสย. ลงนามค้ำฯสินเชื่อ ”กรุงไทย มินิบัส” 2,000 ลบ.
บสย. เดินหน้า ลงนามความร่วมมือธนาคารกรุงไทย “ค้ำประกันสินเชื่อ” สนับสนุนการเข้าถึงแหล่งเงินทุนผู้ประกอบการเปลี่ยนรถตู้โดยสารเป็นมินิบัส  ตามนโยบายรัฐบาล
นายวิเชษฐ วรกุล รองผู้จัดการทั่วไป สายงานธุรกิจ บรรษัทประกันสินเชื่ออุตสาหกรรมขนาดย่อม (บสย.)  เปิดเผยว่า ได้ลงนามบันทึกข้อตกลงความร่วมมือ (MOU) การพัฒนาระบบการขนส่งด้วยรถโดยสารสาธารณะ โครงการเปลี่ยนรถโดยสารขนาดเล็กที่ได้มาตรฐาน ระหว่าง บสย. กับ ธนาคารกรุงไทย จำกัด (มหาชน) กรมการขนส่งทางบก และ บริษัท ขนส่ง จำกัด  โดยจะสนับสนุนด้านการค้ำประกันสินเชื่อ Term Loan  ในโครงการสินเชื่อ “กรุงไทย มินิบัส” ให้กับผู้ประกอบการที่จะเปลี่ยนมาเป็นรถมินิบัสและขอสินเชื่อจากธนาคารกรุงไทย
โครงการค้ำประกันสินเชื่อมินิบัส เป็นโครงการความร่วมมือแบบบูรณาการข้ามหน่วยงาน  ภายใต้แนวคิดของกรมการขนส่งทางบกที่ต้องการยกระดับมาตรฐานความปลอดภัยรถโดยสารสาธารณะ กำหนดให้ผู้ประกอบการรถตู้ เปลี่ยนมาใช้รถโดยสารขนาดเล็กแทน ตามนโยบายรัฐบาล โดยต้องไม่สร้างผลกระทบให้ผู้ประกอบการที่มีความประสงค์จะเปลี่ยนรถที่มีอายุครบ 10 ปี และต้องเปลี่ยนมาเป็นรถมินิบัส ขนาดไม่เกิน 20 ที่นั่ง ซึ่งในปี 2561 มีรถที่จะหมดอายุในหมวด 2  คือ รถตู้ที่วิ่งระหว่าง กรุงเทพ-ต่างจังหวัด จำนวน 222 คัน และมีรถที่จะหมดอายุในหมวด 3  คือ รถตู้ที่วิ่งระหว่างจังหวัดกับจังหวัด จำนวน 69 คัน  มีโอกาสเข้าถึงสินเชื่อได้ง่ายขึ้น โดยธนาคารกรุงไทยปล่อยสินเชื่อแบบไม่ต้องมีหลักประกัน  และให้ บสย.ค้ำประกันสินเชื่อ
สำหรับแนวทางการดำเนินการ บสย.จะค้ำประกันสินเชื่อแบบเต็มวงเงินของวงเงินกู้ (Term Loan) ระยะเวลาการค้ำประกัน สินเชื่อไม่เกิน 7 ปี  ร่วมกับธนาคารกรุงไทย ในโครงการสินเชื่อ กรุงไทย มินิบัส เพื่อช่วยให้ผู้ประกอบการเข้าถึงสินเชื่อได้ง่ายขึ้น ตามเจตนารมย์ของรัฐบาลในการให้ความช่วยเหลือผู้ประกอบการขนส่งที่เข้าร่วมโครงการ ”เปลี่ยนรถโดยสารขนาดเล็กที่ได้มาตรฐาน”  เพื่อยกระดับมาตรฐานบริการ และเพื่อให้ผู้โดยสารได้รับความสะดวกสบายและปลอดภัยในการเดินทาง รวมทั้งสนับสนุนและส่งเสริมให้ผู้ประกอบการรถตู้โดยสารที่ต้องการเปลี่ยนรถโดยสารประจำทางขนาดเล็กแทนรถตู้โดยสารได้รับผลกระทบน้อยที่สุด
โครงการความร่วมมือและการลงนามข้อตกลงความร่วมมือครั้งนี้ ยังได้รับความสนใจจากบริษัทนำเข้ารถยนต์  อาทิ ยูตง ไฮเกอร์ ฮีโน่ และโตโยต้า ร่วมออกบูธ พร้อมเผยโฉมรถโดยสารขนาดเล็ก พร้อมติดตั้งอุปกรณ์ด้านความปลอดภัย  เพื่อเป็นทางเลือกให้ผู้ประกอบการ SMEs  ภายในงาน ซึ่งมีกลุ่มผู้ประกอบการรถตู้เข้าร่วมงานในวันนี้ด้วย
บรรษัทประกันสินเชื่ออุตสาหกรรมขนาดย่อม ศูนย์ลูกค้าสัมพันธ์ 0-2890-9999
ชนิญญา สันสมภาค  081-860-7477      chaninya@tcg.or.th
ศรัญยู ตันติเสรี    091-771-2885      saranyu@tcg.or.th
วิชุดา ก้องกีรติ    089-605-9870     wichuda@tcg.or.th
www.facebook.com/tcg.or.th                www.tcg.or.th

ที่มา : http://www.thaigov.go.th/news/contents/details/13405