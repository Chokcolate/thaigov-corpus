รัฐบาลไทย-ข่าวทำเนียบรัฐบาล-ที่ปรึกษา รมช.ศธ.เปิดศูนย์ประสานงานการผลิตและพัฒนากำลังคนอาชีวศึกษา ภาคเหนือตอนบน จังหวัดเชียงใหม่


วันอังคารที่ 19 มิถุนายน 2561
200
ที่ปรึกษา รมช.ศธ.เปิดศูนย์ประสานงานการผลิตและพัฒนากำลังคนอาชีวศึกษา ภาคเหนือตอนบน จังหวัดเชียงใหม่
พล.อ.สุทัศน์ กาญจนานนท์กุล ที่ปรึกษารัฐมนตรีช่วยว่าการกระทรวงศึกษาธิการ เป็นประธานเปิดศูนย์ประสานงานการผลิตและพัฒนากำลังคนอาชีวศึกษา ภาคเหนือตอนบน (NEC TVET Career Center)
พล.อ.สุทัศน์ กาญจนานนท์กุล ที่ปรึกษารัฐมนตรีช่วยว่าการกระทรวงศึกษาธิการ เป็นประธานเปิดศูนย์ประสานงานการผลิตและพัฒนากำลังคนอาชีวศึกษา ภาคเหนือตอนบน (NEC TVET Career Center) และเป็นประธานการประชุมติดตามการดำเนินงานศูนย์ประสานงานการผลิตและพัฒนากำลังคนอาชีวศึกษา ภาคเหนือ เมื่อวันจันทร์ที่ 18 มิถุนายน 2561 ณ วิทยาลัยเทคนิคเชียงใหม่
พล.อ.สุทัศน์ กาญจนานนท์กุล กล่าวว่า จากการที่รัฐมนตรีช่วยว่าการกระทรวงศึกษาธิการ (พล.อ.สุรเชษฐ์ ชัยวงศ์) ได้มอบหมายให้สำนักงานคณะกรรมการการอาชีวศึกษา (สอศ.) จัดทำยุทธศาสตร์การผลิตและพัฒนากำลังคนอาชีวศึกษาในระดับภูมิภาค ตามแผนพัฒนาเศรษฐกิจและสังคมแห่งชาติ ฉบับที่ 12 ในการจัดตั้งศูนย์ประสานงานการผลิตและพัฒนากำลังคนอาชีวศึกษา เป็นจำนวน 17 ศูนย์ทั่วประเทศ ประกอบด้วย ภาคกลาง 3 ศูนย์ ภาคตะวันออกเฉียงเหนือ 5 ศูนย์ ภาคตะวันออก 3 ศูนย์ ภาคใต้ 2 ศูนย์ ภาคใต้ชายแดน 1 ศูนย์ และภาคเหนือ 3 ศูนย์ คือ ศูนย์จังหวัดเชียงใหม่ พิษณุโลก และนครสวรรค์
ขณะนี้ได้เปิดศูนย์ประสานงานฯ ดังกล่าวแล้วจำนวน 7 ศูนย์ คือ
ภาคตะวันออก - ศูนย์ประสานงานการผลิตและพัฒนากำลังคนอาชีวศึกษา ภาคตะวันออก (EEC) ที่วิทยาลัยเทคนิคสัตหีบ วิทยาลัยเทคนิคระยอง และวิทยาลัยสารพัดช่างฉะเชิงเทรา
ภาคใต้ชายแดน - ศูนย์ประสานงานการผลิตและพัฒนากำลังคนอาชีวศึกษา เขตพัฒนาพิเศษเฉพาะกิจจังหวัดชายแดนภาคใต้ (SEC) ที่วิทยาลัยกาญจนาภิเษกปัตตานี
ภาคกลาง - ศูนย์ประสานงานการผลิตและพัฒนากำลังคนอาชีวศึกษา ภาคกลาง (CEC) ที่วิทยาลัยเทคนิคสมุทรปราการ
ภาคตะวันออกเฉียงเหนือ - ศูนย์ประสานงานการผลิตและพัฒนากำลังคนอาชีวศึกษา ภาคตะวันออกเฉียงเหนือ (NEEC) ที่วิทยาลัยเทคนิคร้อยเอ็ด
ภาคเหนือ - ศูนย์ประสานงานการผลิตและพัฒนากำลังคนอาชีวศึกษา ภาคเหนือตอนล่าง 2 (NEC) ที่วิทยาลัยเทคนิคนครสวรรค์
สำหรับจังหวัดเชียงใหม่ กำหนดให้วิทยาลัยเทคนิคเชียงใหม่ เป็นศูนย์การประสานงานของกลุ่มจังหวัดภาคเหนือตอนบน และเป็นศูนย์หลักในการรวบรวมวิเคราะห์ข้อมูลระดับภาค คือ ภาคเหนือตอนบน ประกอบด้วยจังหวัดเชียงใหม่ ลำพูน ลำปาง แม่ฮ่องสอน เชียงราย พะเยา แพร่ และน่าน เพื่อเป็นการเชื่อมโยงข้อมูลการผลิตและพัฒนากำลังคนอาชีวศึกษา รวมทั้งการเชื่อมโยงข้อมูลความต้องการของสถานประกอบการ โดยศูนย์ประสานงานฯ ได้จัดโครงการประชุมเชิงปฏิบัติการ การบันทึกข้อมูลโปรแกรม (Big Data System) ให้กับหัวหน้างานศูนย์ข้อมูลในสถานศึกษา 8 จังหวัด รวม 69 แห่ง (ภาครัฐ 44 แห่ง เอกชน 25 แห่ง)
โดยได้นำต้นแบบจากศูนย์ที่ได้เปิดไปแล้วทั้ง 7 ศูนย์มาดำเนินการ เพื่อตอบสนองภาคการผลิตอุตสาหกรรมและบริการที่สอดคล้องตามยุทธศาสตร์ชาติ 20 ปี และโมเดลประเทศไทย 4.0 ประกอบกับการขับเคลื่อน มีแนวคิดในการคิดวิเคราะห์ สภาพปัญหา ความต้องการของสถานประกอบการ การวางแผนการผลิตและพัฒนากำลังคน เพื่อให้เป็นการจัดการอาชีวศึกษาแบบมีส่วนร่วม ใช้กลไกมาตรฐานอาชีพ เพื่อกำกับคุณภาพผู้สำเร็จการศึกษา ซึ่งเป็นสาระที่จำเป็นของช่างอุตสาหกรรม
ทั้งนี้ ขอให้ศูนย์ประสานงานฯ ให้ความสำคัญในการเสริมสร้างความเข้มแข็งและยั่งยืนให้กับเศรษฐกิจภายในประเทศ โดยเน้นประสานงานการผลิตและพัฒนากำลังคนอาชีวศึกษาให้มีคุณภาพตามมาตรฐานสากล ตอบสนองความต้องการของสถานประกอบการและตลาดแรงงาน
ขอขอบคุณความร่วมมืออย่างดียิ่งจากทุกภาคส่วน ทั้งจากสถานประกอบการที่ร่วมจัดอาชีวศึกษาระบบทวิภาคี สถานประกอบการที่ร่วมจัดฝึกอบรมวิชาชีพระยะสั้นฐานสมรรถนะ สถานประกอบการที่ร่วมจัดฝึกประสบการณ์วิชาชีพให้กับนักเรียนนักศึกษา หน่วยงานทวิภาคีเครือข่ายทั้งภาครัฐและเอกชน องค์กรปกครองส่วนภูมิภาค และองค์กรปกครองส่วนท้องถิ่น ซึ่ง สอศ. ถือเป็นหน่วยงานหลักในการเชื่อมกับภาคเอกชนในการผลิตและพัฒนากำลังคนสายอาชีพเพื่อป้อนสู่ระบบเศรษฐกิจของประเทศ ได้ดำเนินโครงการที่สอดคล้องกับนโยบายด้านการศึกษาของรัฐบาล คือ การส่งเสริมการศึกษาเพื่อการมีงานทำ ทำให้ผู้เรียนมีเป้าหมายในการเรียน มีแรงบันดาลใจและค้นพบเป้าหมายในการดำเนินชีวิต
โอกาสนี้ พล.อ.สุทัศน์ ได้เยี่ยมชมนิทรรศการ ผลงานนวัตกรรม และสิ่งประดิษฐ์ของนักเรียนนักศึกษาอาชีวศึกษาภาคเหนือ ได้รับรางวัลการประกวดสิ่งประดิษฐ์ของคนรุ่นใหม่อาชีวศึกษา ประจำปีการศึกษา 2560 ระดับชาติ อาทิ เครื่องกำจัดเชื้อโรคในหมวกนิรภัยด้วยหลอดโอโซน อุปกรณ์ลดอุณหภูมิน้ำร้อน โดรนตรวจวัดค่าฝุ่นละอองในอากาศ เครื่องบริหารปอดระบบนับจำนวนอัตโนมัติ ถุงมือพูดได้ ฯ
Written by กลุ่มประชาสัมพันธ์ สอศ.
Photo Credit กลุ่มประชาสัมพันธ์ สอศ.
Rewriter/Editor บัลลังก์ โรหิตเสถียร

ที่มา : http://www.thaigov.go.th/news/contents/details/13158