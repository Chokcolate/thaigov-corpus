รัฐบาลไทย-ข่าวทำเนียบรัฐบาล-เอกอัครราชทูตมาเลเซียประจำประเทศไทย เข้าเยี่ยมคารวะนายกรัฐมนตรี ในโอกาสเข้ารับหน้าที่


วันพุธที่ 13 มิถุนายน 2561
509
พิมพ์
เอกอัครราชทูตมาเลเซียประจำประเทศไทย เข้าเยี่ยมคารวะนายกรัฐมนตรี ในโอกาสเข้ารับหน้าที่
เอกอัครราชทูตมาเลเซียประจำประเทศไทย เข้าเยี่ยมคารวะนายกรัฐมนตรี ในโอกาสเข้ารับหน้าที่
วันนี้ (13 มิถุนายน 2561) เวลา 13.30 น. ณ ทำเนียบรัฐบาล ดาโต๊ะ โจจี แซมูเอล (Dato’ Jojie Samuel) เอกอัครราชทูตมาเลเซียประจำประเทศไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ในโอกาสเข้ารับหน้าที่ สรุปสาระสำคัญของการสนทนาดังนี้
นายกรัฐมนตรียินดีในการเข้ารับหน้าที่ใหม่ของเอกอัครราชทูตฯ และยินดีที่การจัดการเลือกตั้งทั่วไปที่ผ่านมาประสบความสำเร็จด้วยดี โดยรัฐบาลไทยพร้อมสนับสนุนการปฏิบัติหน้าที่ของเอกอัครราชทูตฯ และพร้อมทำงานร่วมกับรัฐบาลมาเลเซียชุดใหม่ เพื่อส่งเสริมความสัมพันธ์ระหว่างทั้งสองประเทศให้แน่นแฟ้นในทุกมิติ
ทั้งสองฝ่ายเห็นพ้องในการขับเคลื่อนความร่วมมือด้านต่างๆภายใต้กลไกทวิภาคีที่มีอยู่ให้มีความคืบหน้า รวมทั้งเร่งขับเคลื่อนเรื่องที่ยังคั่งค้างอยู่ให้เป็นรูปธรรมโดยเร็ว ภายหลังการเข้ามาบริหารงานของรัฐบาลใหม่มาเลเซีย ทั้งนี้ นายกรัฐมนตรีเห็นว่า การที่ทั้งสองประเทศมีชายแดนติดต่อกัน ประชาชนมีความคุ้นเคยกัน รวมถึงมีความสัมพันธ์ที่แน่นแฟ้นในหลายมิตินั้นถือเป็นพื้นฐานสำคัญในการเสริมสร้างความร่วมมือ เพื่อประชาชนของทั้งสองประเทศ
ในด้านความร่วมมือทวิภาคี ไทยเห็นว่าควรจะมีการหารือแบบพหุภาคี เพื่อให้เกิดประโยชน์สูงสุดแก่ทั้งสองประเทศ และภูมิภาค เช่น IMT-GT หรือการประชุมในระดับภูมิภาค ซึ่งสอดคล้องกับแผนงานของไทยและมาเลเซียในความร่วมมือต่างๆ เช่น ระเบียงเศรษฐกิจพิเศษ โครงการหนึ่งแถบ หนึ่งเส้นทาง และอินโดแปซิฟิก ในโอกาสนี้ นายกรัฐมนตรียังได้กล่าวเชิญชวนนักธุรกิจมาเลเซียให้เข้ามาลงทุนใน EEC ด้วย
ด้านเอกอัครราชทูตฯ กล่าวยินดีในการเข้ามารับตำแหน่งใหม่ที่ประเทศไทย และพร้อมปฏิบัติหน้าที่อย่างเต็มความสามารถเพื่อกระชับความสัมพันธ์และมิตรภาพที่มีมาอย่างยาวนานระหว่างสองประเทศ โดยนโยบายภายใต้การนำของตุน ดร. มหาธีร์ฯ ให้ความสำคัญกับการส่งเสริมความร่วมมือกับประเทศเพื่อนบ้านให้เจริญรุ่งเรืองไปด้วยกัน (Prosper-thy-neighbour) ซึ่งสอดคล้องกับนโยบายประเทศไทย + 1 ของนายกรัฐมนตรี ทั้งนี้ มาเลเซียพร้อมที่จะร่วมมือกับไทยอย่างเต็มที่ โดยเฉพาะอย่างที่ไทยจะเป็นประธานอาเซียนในปี 2562
************************************

ที่มา : http://www.thaigov.go.th/news/contents/details/13013