รัฐบาลไทย-ข่าวทำเนียบรัฐบาล-มท. ร่วมกับ สธ. นำเสนอนิทรรศการการพัฒนาคุณภาพชีวิตระดับพื้นที่ (พชอ./พชข.) แก่ ครม. หวังสร้างวัฒนธรรม “คนไทยใส่ใจดูแลกัน”


วันอังคารที่ 3 กรกฎาคม 2561
238
มท. ร่วมกับ สธ. นำเสนอนิทรรศการการพัฒนาคุณภาพชีวิตระดับพื้นที่ (พชอ./พชข.) แก่ ครม. หวังสร้างวัฒนธรรม “คนไทยใส่ใจดูแลกัน”
มท. ร่วมกับ สธ. นำเสนอนิทรรศการการพัฒนาคุณภาพชีวิตระดับพื้นที่ (พชอ./พชข.) แก่ ครม.
หวังสร้างวัฒนธรรม “คนไทยใส่ใจดูแลกัน”
วันนี้ (3 ก.ค. 2561) เวลา 07.00 น. ที่ตึกบัญชาการ 1 ทำเนียบรัฐบาล กระทรวงมหาดไทย ร่วมกับ กระทรวงสาธารณสุข จังหวัดศรีสะเกษ และ กรุงเทพมหานคร จัดนิทรรศการการพัฒนาคุณภาพชีวิตระดับพื้นที่ เพื่อเป็นการประชาสัมพันธ์การดำเนินงานการพัฒนาคุณภาพชีวิตระดับพื้นที่ ทั้งในส่วนภูมิภาค และในพื้นที่กรุงเทพมหานคร เพื่อนำเสนอแก่นายกรัฐมนตรี และคณะรัฐมนตรี ตลอดจนสื่อมวลชน ได้รับทราบถึงความคืบหน้าของการดำเนินงานตามนโยบายดังกล่าว
นายบุญธรรม เลิศสุขีเกษม รองปลัดกระทรวงมหาดไทย เปิดเผยว่า ตามที่กระทรวงมหาดไทย และ กระทรวงสาธารณสุข ได้ร่วมกันดำเนินการพัฒนาคณะกรรมการพัฒนาคุณภาพชีวิตระดับอำเภอ (พชอ.) และ คณะกรรมการพัฒนาคุณภาพชีวิตระดับเขต (พชข.) เพื่อสนับสนุนการพัฒนาคุณภาพชีวิตและสุขภาพประชาชน ตามแนวคิดพื้นที่เป็นฐาน โดยมีประชาชนเป็นศูนย์กลางตามแนวทางประชารัฐ ซึ่งคณะกรรมการนโยบายพัฒนาคุณภาพชีวิตระดับพื้นที่ จะประกอบด้วยหลายหน่วยงานที่เกี่ยวข้องร่วมกันเป็นคณะกรรมการ เพื่อให้การดำเนินงานเป็นไปตามเจตนารมณ์ของระเบียบสำนักนายกรัฐมนตรีว่าด้วยการพัฒนาคุณภาพชีวิตระดับพื้นที่ พ.ศ.2561 ที่ได้กำหนดบทบาทของคณะกรรมการฯ ในการสร้างการมีส่วนร่วมของทุกภาคส่วนและมีการบูรณาการร่วมกันในการพัฒนาคุณภาพชีวิตและสุขภาพของประชาชน ทั้งองค์การภาครัฐ ภาคเอกชน และภาคประชาชน เพื่อสร้างสังคมที่เกื้อกูลและแบ่งปัน ก่อให้เกิดวัฒนธรรม “คนไทยใส่ใจดูแลกัน”
สำหรับความก้าวหน้าของการดำเนินงานของคณะกรรมการพัฒนาคุณภาพชีวิตระดับอำเภอ (พชอ.) ซึ่งดำเนินการโดยสำนักงานปลัดกระทรวงสาธารณสุข และกรมการปกครอง และ การดำเนินงานของคณะกรรมการพัฒนาคุณภาพชีวิตระดับเขต (พชข.) ดำเนินการโดยกรุงเทพมหานคร ซึ่งขณะนี้ในส่วนของอำเภอ ได้มีการแต่งตั้งคณะกรรมการฯ (พชอ.) ครบทั้ง 878 อำเภอแล้ว และในด้านของกระทรวงสาธารณสุข ได้มีการพัฒนาทีมเลขานุการ และจัดเวทีแลกเปลี่ยนเรียนรู้ รวมทั้งจัดทำคู่มือแนวทางการขับเคลื่อนงานให้แก่ผู้ปฏิบัติในทุกอำเภอ เพื่อให้การขับเคลื่อนงานเกิดเป็นรูปธรรม และเกิดประโยชน์สูงสุดแก่พี่น้องประชาชน และในส่วนของกรุงเทพมหานคร (พชข.) ได้มีการเตรียมพร้อมของคณะกรรมการฯ เช่น การจัดสัมมนาและศึกษาดูงาน รวมทั้งจัดเวทีเสวนาในเรื่องดังกล่าวให้แก่คณะกรรมการฯ เรียบร้อยแล้ว ซึ่งการนำเสนอนิทรรศการการพัฒนาคุณภาพชีวิตระดับพื้นที่ในครั้งนี้ ได้มีการคัดเลือกพื้นที่ดำเนินการเพื่อเป็นต้นแบบการพัฒนาคุณภาพชีวิตระดับอำเภอ (พชอ.) ได้แก่อำเภอกันทรลักษณ์ และอำเภอขุนหาญ ในพื้นที่จังหวัดศรีสะเกษ และในกรุงเทพมหานคร พื้นที่ที่คัดเลือกเพื่อเป็นต้นแบบการพัฒนาคุณภาพชีวิตระดับเขต (พชข.) ได้แก่ เขตหนองแขม เพื่อมานำเสนอความสำเร็จในการดำเนินงานตามนโยบายดังกล่าว

ที่มา : http://www.thaigov.go.th/news/contents/details/13551