รัฐบาลไทย-ข่าวทำเนียบรัฐบาล-พม. ช่วยเหลือเด็กชายวัย 7 ขวบ ป่วยเป็นโรคมะเร็งในกระดูกระยะสุดท้าย ครอบครัวมีฐานะยากจน ที่ จ.บุรีรัมย์

วันศุกร์ที่ 13 กรกฎาคม 2561
พม. ช่วยเหลือเด็กชายวัย 7 ขวบ ป่วยเป็นโรคมะเร็งในกระดูกระยะสุดท้าย ครอบครัวมีฐานะยากจน ที่ จ.บุรีรัมย์
พม. ช่วยเหลือเด็กชายวัย 7 ขวบ ป่วยเป็นโรคมะเร็งในกระดูกระยะสุดท้าย ครอบครัวมีฐานะยากจน ที่ จ.บุรีรัมย์
วันนี้ (13 ก.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รอง ปพม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 99/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กชายวัย 7 ขวบ ป่วยเป็นโรคมะเร็งในกระดูกระยะสุดท้าย มีสภาพแขนซ้ายปูดบวมขนาดใหญ่ รวมทั้งมีแผล อาศัยอยู่กับแม่วัย 28 ปี ที่ไม่ได้ประกอบอาชีพ เนื่องจากต้องอยู่ดูแลลูกชายอย่างใกล้ชิด มีเพียงผู้เป็นพ่อที่ทำงานรับจ้างหารายได้จุนเจือครอบครัวเพียงคนเดียว ซึ่งต้องเลี้ยงดูถึง 6 ชีวิต โดยในจำนวนนี้มีผู้ป่วยทางจิต 2 คน ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดบุรีรัมย์ นั้น ได้กำชับให้พัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) พร้อมทีม One Home ของจังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด รวมทั้ง การให้คำแนะนำในเรื่องสวัสดิการสังคม เพื่อขอรับสิทธิทางกฎหมายตามความเหมาะสม และให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอ และมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงสาววัย 18 ปี พิการขาด้วน 2 ข้าง แต่สู้ชีวิตรับจ้างแต่งหน้าในงานพิธีต่างๆ ที่จังหวัดนนทบุรี นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภค บริโภค พร้อมให้คำแนะนำเรื่องสิทธิและสวัสดิการสำหรับคนพิการ และการกู้ยืมเงินทุนประกอบอาชีพ อีกทั้งพิจารณาให้ความช่วยเหลือเรื่องการปรับสภาพที่อยู่อาศัยให้เหมาะสม ต่อไป 2) กรณีหญิงวัย 47 ปี อาศัยอยู่กับลูกชายวัย 7 ขวบ ในบ้านพักสภาพเก่าทรุดโทรม ไม่มีไฟฟ้า น้ำประปา และห้องน้ำใช้ ที่จังหวัดพิษณุโลก นั้น ทางทีม One Home ได้ลงพื้นที่ตรวจสอบข้อเท็จจริง พร้อมมอบเครื่องอุปโภค บริโภค เพื่อพิจารณาช่วยเหลือเงินอุดหนุนช่วยเหลือผู้ประสบปัญหาทางสังคมกรณีฉุกเฉิน และประสานหน่วยงานที่เกี่ยวข้องช่วยเหลือการสร้างบ้าน ซึ่งขณะนี้ได้ติดตั้งน้ำประปาเรียบร้อยแล้ว 3) กรณีหญิงชราวัย 74 ปี ถูกคนร้ายเป็นชายวัย 30 ปี ข่มขืนกระทำชำเรา และทำร้ายร่างกายบาดเจ็บสาหัส ที่จังหวัดเชียงใหม่ นั้น ทางทีม One Home ได้ลงพื้นที่ตรวจสอบข้อเท็จจริง ขณะนี้พบว่าหญิงชราดังกล่าวยังไม่รู้สึกตัว ร่างกายบาดเจ็บอย่างรุนแรง การรักษาอยู่ในอาการวิกฤต ทั้งนี้ ได้เข้าเยี่ยมครอบครัวผู้ประสบปัญหา พร้อมมอบสิ่งของช่วยเหลือครอบครัวผู้ประสบปัญหา และเงินช่วยเหลือผู้ประสบปัญหากรณีฉุกเฉินในเบื้องต้น เพื่อเป็นขวัญและกำลังใจแก่ครอบครัว และการติดตามผลคืบหน้าการดำเนินคดี รวมทั้ง ช่วยเหลือฟื้นฟูเยียวยาด้านสภาพร่างกายและจิตใจร่วมกับทีมสหวิชาชีพจังหวัดเชียงใหม่ และองค์กรปกครองส่วนท้องถิ่นในระยะยาวต่อไป
ทั้งนี้ ปัญหาทางสังคมและปัญหาความรุนแรงเกิดขึ้นอย่างต่อเนื่องรายวัน จึงขอความร่วมมือจากบุคคลใกล้ชิดในครอบครัว และทุกคนในสังคม ช่วยกันเฝ้าระวัง หากประชาชนพบเห็นเหตุการณ์ในลักษณะดังกล่าว หรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13837
