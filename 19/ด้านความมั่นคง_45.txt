รัฐบาลไทย-ข่าวทำเนียบรัฐบาล-กระทรวงมหาดไทย เฝ้ารับเสด็จ พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ ทรงเป็นประธานการประชุมประธานคณะกรรมการอุปการะเยาวชนประจำจังหวัด (ประธานแม่บ้านมหาดไทยจังหวัด) ณ

วันจันทร์ที่ 25 มิถุนายน 2561
กระทรวงมหาดไทย เฝ้ารับเสด็จ พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ ทรงเป็นประธานการประชุมประธานคณะกรรมการอุปการะเยาวชนประจำจังหวัด (ประธานแม่บ้านมหาดไทยจังหวัด) ณ
กระทรวงมหาดไทย เฝ้ารับเสด็จ พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ ทรงเป็นประธานการประชุมประธานคณะกรรมการอุปการะเยาวชนประจำจังหวัด (ประธานแม่บ้านมหาดไทยจังหวัด) ณ ศาลาว่าการกระทรวงมหาดไทย
เมื่อวันเสาร์ที่ 23 มิถุนายน 2561 เวลา 14.00 น. พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ ประธานมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ ทรงพระกรุณาเสด็จไปทรงเป็นประธานการประชุม “ประธานคณะกรรมการอุปการะเยาวชนประจำจังหวัด (ประธานแม่บ้านมหาดไทยจังหวัด)” ของมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ ณ ห้องประชุมราชสีห์ ศาลาว่าการกระทรวงมหาดไทย และประทานเข็ม “พุ่มเพชร” สัญลักษณ์มูลนิธิฯ แก่ปลัดกระทรวงมหาดไทย ผู้สนับสนุนงานมูลนิธิฯ และประทานแก่ผู้ดำรงตำแหน่งประธานคณะกรรมการอุปการะเยาวชนประจำจังหวัด ที่ได้รับการแต่งตั้งใหม่ โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย พร้อมด้วยคณะผู้บริหาร หัวหน้าส่วนราชการระดับกรม และรัฐวิสาหกิจ ตลอดจนเจ้าหน้าที่ เฝ้ารับเสด็จ
สำหรับการจัดประชุมประธานคณะกรรมการอุปการะเยาวชนประจำจังหวัดทุกจังหวัดในวันนี้ เพื่อให้ประธานคณะกรรมการอุปการะเยาวชนประจำจังหวัดทุกจังหวัด ซึ่งเป็นกำลังสำคัญในการดำเนินงานของมูลนิธิฯ ในแต่ละจังหวัดได้มีโอกาสเข้าเฝ้าองค์ประธานมูลนิธิฯ เพื่อเป็นสิริมงคลและเป็นขวัญกำลังใจแก่ผู้เป็นกำลังสำคัญในการดำเนินงานของมูลนิธิฯ ในการพัฒนาคุณภาพชีวิตของเยาวชนผู้ด้อยโอกาสในจังหวัดให้เป็นพลเมืองที่ดีมีคุณธรรมของประเทศชาติสืบไปในอนาคต พร้อมทั้งเพื่อให้ผู้ทำงานในแต่ละจังหวัดได้มีโอกาสพบและแลกเปลี่ยนความคิดเห็น  โดยเฉพาะอย่างยิ่งในการออกไปเยี่ยมเยียนติดตามดูแลทุกข์สุขของเยาวชนผู้รับทุนมูลนิธิฯ อย่างใกล้ชิดในจังหวัดต่างๆ ซึ่งเป็นเยาวชนผู้ด้อยโอกาสและขาดแคลน อันจะส่งผลให้เยาวชนมีความรู้สึกอบอุ่น ไม่โดดเดี่ยว เป็นการส่งเสริมสถาบันครอบครัวให้เข้มแข็ง และเป็นการสกัดกั้นต้นเหตุแห่งปัญหายาเสพติดในกลุ่มเยาวชนผู้ด้อยประสบการณ์ชีวิตได้อย่างดีที่สุด ทั้งนี้เพื่อผนึกกำลังใจร่วมกันพัฒนาเยาวชนที่มีความประพฤติดีและยากไร้ในแต่ละจังหวัดให้มีความรู้ควบคู่คุณธรรม มีความจงรักภักดีต่อสถาบันชาติ ศาสนา พระมหากษัตริย์ ซึ่งคุณธรรมล้ำค่าดังกล่าวคู่ควรแก่การปลูกฝังไว้ในสายเลือดของเยาวชนไทยทุกคนสืบไป เพื่อน้อมเกล้าฯ ถวายเป็นพระราชกุศลแด่ สมเด็จพระบูรพมหากษัตริยาธิราชเจ้าทุกพระองค์
มูลนิธิร่วมจิตต์น้อมเกล้าฯ เพื่อเยาวชนฯ ก่อตั้งขึ้นในวโรกาสสมโภชกรุงรัตนโกสินทร์ 200 ปี เมื่อปี พ.ศ.2525 โดย สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ทรงเป็นประธานก่อตั้งและประธานกิตติมศักดิ์ของมูลนิธิฯ ตามคำกราบทูลเชิญของหม่อมงามจิตต์ บุรฉัตร และปัจจุบัน พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ ทรงเป็นประธานกรรมการอำนวยการมูลนิธิฯ ซึ่งได้ประทานพระเมตตาสนับสนุนการดำเนินงานของมูลนิธิฯ อย่างต่อเนื่องตลอดมาตั้งแต่เริ่มก่อตั้ง โดยมูลนิธิฯ ได้ดำเนินงานในการพัฒนาคุณภาพชีวิตเยาวชนผู้ยากไร้ด้อยโอกาสในทุกจังหวัดอย่างต่อเนื่องมาเป็นเวลาถึง 36 ปี แล้ว
ปัจจุบันมูลนิธิร่วมจิตต์น้อมเกล้าฯ ได้ให้ทุนการศึกษาอบรมแก่เยาวชนผู้ด้อยโอกาส ทุกอำเภอทุกสังกัด ทุกระดับการศึกษาทั่วประเทศ ปีละประมาณ 2,200 ทุน เป็นเงินปีละประมาณ 9 ล้านบาท และตลอด 36 ปีที่ผ่านมา มูลนิธิฯ ได้ให้ทุนการศึกษาอบรมแก่เยาวชนไปแล้วรวมทั้งสิ้นกว่า 29,000 ทุน เป็นเงินทุนทั้งสิ้นกว่า 223 ล้านบาท โดยมีผู้ว่าราชการจังหวัด และภริยา เป็นประธานทุนการศึกษาและประธานคณะกรรมการอุปการะเยาวชนประจำจังหวัด นอกจากนี้มูลนิธิฯ ยังได้จัดกิจกรรมพิเศษเพื่อเฉลิมพระเกียรติและถวายเป็นพระราชกุศลในปีมหามงคลต่างๆ เป็นประจำและต่อเนื่อง

ที่มา : http://www.thaigov.go.th/news/contents/details/13318
