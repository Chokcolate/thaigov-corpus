รัฐบาลไทย-ข่าวทำเนียบรัฐบาล-สธ. เตรียมความพร้อมร่างกายและจิตใจนักฟุตบอลเยาวชนทีมหมูป่าและโค้ช ให้พร้อมกลับบ้าน

วันอาทิตย์ที่ 15 กรกฎาคม 2561
สธ. เตรียมความพร้อมร่างกายและจิตใจนักฟุตบอลเยาวชนทีมหมูป่าและโค้ช ให้พร้อมกลับบ้าน
ปลัดกระทรวงสาธารณสุข เผยทีมแพทย์ จิตแพทย์ สหวิชาชีพ โรงพยาบาลเชียงรายประชานุเคราะห์ ดูแลรักษาทีมนักฟุตบอลเยาวชนและโค้ชให้พร้อมกลับบ้าน วันนี้สภาพร่างกายดีขึ้นตามลำดับ เตรียมความพร้อมด้านจิตใจ ให้รับรู้เหตุการณ์ที่เกิดขึ้น ซึ่งทุกคนร้องไห้ เขียนแสดงค
ปลัดกระทรวงสาธารณสุข เผยทีมแพทย์ จิตแพทย์ สหวิชาชีพ โรงพยาบาลเชียงรายประชานุเคราะห์ ดูแลรักษาทีมนักฟุตบอลเยาวชนและโค้ชให้พร้อมกลับบ้าน วันนี้สภาพร่างกายดีขึ้นตามลำดับ เตรียมความพร้อมด้านจิตใจ ให้รับรู้เหตุการณ์ที่เกิดขึ้น ซึ่งทุกคนร้องไห้ เขียนแสดงความรู้สึกขอบคุณบนภาพวาดของนาวาตรีสมาน และสัญญาว่าจะเป็นคนดี
นายแพทย์เจษฎา  โชคดำรงสุข ปลัดกระทรวงสาธารณสุข ให้สัมภาษณ์ว่า ในวันนี้ (15 กรกฎาคม 2561)  ได้รับรายงานจากนายแพทย์ไชยเวช  ธนไพศาล ผู้อำนวยการโรงพยาบาลเชียงรายประชานุเคราะห์ ภายหลังจากที่ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ได้มาเยี่ยมให้กำลังใจนักฟุตบอลเยาวชนทีมหมูป่าอะคาเดมีและโค้ช ซึ่งพบว่าทุกคนมีสภาพร่างกายดีขึ้นตามลำดับ ผลการตรวจทางห้องปฏิบัติการ ไม่พบเชื้อโรคติดต่ออุบัติใหม่ ทีมแพทย์ได้มีการปรับห้องให้มีความเหมาะสม พร้อมให้ญาติเข้าเยี่ยมดูแลใกล้ชิด
อาการล่าสุดเช้าวันนี้ กลุ่มที่ 1 จำนวน 4 คน เข้ารับการรักษาที่โรงพยาบาลตั้งแต่วันที่ 8 กรกฎาคม 2561 อาการทั่วไปปกติ ไม่มีไข้ รับประทานอาหารได้ปกติ สำหรับ 2 รายที่มีปัญหาปอดติดเชื้ออาการดีขึ้น ให้ยาปฏิชีวนะครบ 7 วันแล้ว
กลุ่มที่ 2  จำนวน4 คน เข้ารับการรักษาในโรงพยาบาลตั้งแต่วันที่ 9 กรกฎาคม 2561 อาการโดยรวมดี สัญญาณชีพปกติ ไม่มีไข้ รับประทานอาหารได้ปกติ รอให้ยาปฏิชีวนะครบ 7 วัน
กลุ่มที่ 3 จำนวน 5 คน เข้ารับการรักษาตั้งแต่วันที่ 10 กรกฎาคม 2561 อาการทั่วไปปกติ ไม่มีไข้แล้ว     รายที่มีอาการหูอื้อดีขึ้น รอให้ยาปฏิชีวนะครบ 7 วัน
นายแพทย์เจษฎากล่าวต่อว่า สำหรับการดูแลด้านจิตใจ เมื่อวานนี้ (14 กรกฎาคม 2561) แพทย์พิจารณาแล้วว่า สภาพร่างกายของน้อง ๆ นักฟุตบอลและโค้ชแข็งแรงขึ้น สภาพจิตใจดีขึ้น จึงได้ตัดสินใจให้ญาติแจ้งข่าวการเสียชีวิตของนาวาตรีสมาน กุนัน ภายใต้การดูแลอย่างใกล้ชิดของทีมจิตแพทย์ นักจิตวิทยา ซึ่งทุกคนร้องไห้ และแสดงความเสียใจ โดยเขียนความรู้สึกลงบนภาพวาดของนาวาตรีสมาน ร่วมกันยืนไว้อาลัย กล่าวขอบคุณและสัญญาว่าจะเป็นคนดี ซึ่งพล.ต.วุฒิไชย อิศระ แพทย์ใหญ่กองทัพภาค 3 ได้กล่าวกับผู้ประสบภัย ในฐานะตัวแทนทหารว่า ถือเป็นภารกิจ เป็นเกียรติยศ ศักดิ์ศรี
นอกจากนี้ ทีมจิตแพทย์ นักจิตวิทยา สหวิชาชีพ ของโรงพยาบาลเชียงรายประชานุเคราะห์ ได้วางแผนการดูแลต่อเนื่อง เช่น การสื่อสารในครอบครัว การทำกลุ่มเตรียมความพร้อมก่อนกลับบ้าน การประสานงานกับสำนักงานเขตพื้นที่การศึกษาเพื่อติดตามผลในระบบโรงเรียน เพื่อให้ทุกคนมีสภาพจิตใจพร้อมที่จะกลับไปดำเนินชีวิตที่บ้าน โดยเฉพาะในช่วง 1 เดือนหลังออกจากโรงพยาบาล ซึ่งราชวิทยาลัยจิตแพทย์แห่งประเทศไทยได้มีข้อเสนอแนะสิ่งที่ควรและไม่ควรทำ สำหรับผู้เกี่ยวข้อง ทั้งสื่อมวลชน ตัวน้อง ๆ และโค้ชทีมหมูป่า ครอบครัว โรงเรียนชุมชน และสังคม
“เข้าใจว่าทุกคนมีความเป็นห่วงและหวังดี ไม่อยากให้มีการตำหนิหรือกล่าวโทษใคร ขอให้ใช้ช่วงเวลานี้ในการช่วยเหลือหรือให้กำลังใจซึ่งกันและกัน เพื่อให้เป็นช่วงเวลาที่ดีงามของคนทั้งประเทศ” นายแพทย์เจษฎากล่าว
******************************  15 กรกฎาคม 2561

ที่มา : http://www.thaigov.go.th/news/contents/details/13862
