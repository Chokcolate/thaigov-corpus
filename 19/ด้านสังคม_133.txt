รัฐบาลไทย-ข่าวทำเนียบรัฐบาล-พลเอก ฉัตรชัย รองนายกฯ เร่งรัดมาตรการให้ไทยปลอดมาลาเรียใน ปี 2567

วันศุกร์ที่ 20 กรกฎาคม 2561
พลเอก ฉัตรชัย รองนายกฯ เร่งรัดมาตรการให้ไทยปลอดมาลาเรียใน ปี 2567
พลเอก ฉัตรชัย รองนายกรัฐมนตรี ประชุมคณะกรรมการอำนวยการกำจัดมาลาเรียแห่งชาติทบทวนแผนปฏิบัติการปี 2563-2564 เร่งรัดจังหวัดที่มีมาลาเรียสูงให้ไทยปลอดโรคตามเป้าหมายเพื่อขอรับรองจากองค์การอนามัยโลกภายในปี 2569
บ่ายวันนี้ (20 กรกฎาคม 2561) ที่ทำเนียบรัฐบาล กทม. พลเอก ฉัตรชัย สาริกัลยะ รองนายกรัฐมนตรี พร้อมด้วย นายแพทย์ธวัช สุนทราจารย์ ผู้ช่วยรัฐมนตรีประจำกระทรวงสาธารณสุข ประชุมคณะกรรมการอำนวยการกำจัดมาลาเรียแห่งชาติ ครั้งที่ 1/2561 เพื่อติดตามสถานการณ์โรคไข้มาลาเรีย และผลการดำเนินงานขับเคลื่อนการกำจัดโรคไข้มาลาเรีย
พลเอก ฉัตรชัย สาริกัลยะ รองนายกรัฐมนตรี ให้สัมภาษณ์ว่า ในวันนี้ คณะกรรมการอำนวยการกำจัดมาลาเรียแห่งชาติ ได้ทบทวนแผนปฏิบัติการปี 2563-2564 ตามยุทธศาสตร์กำจัดโรคไข้มาลาเรีย โดยเข้มข้นการดำเนินงานในพื้นที่ที่พบโรคไข้มาลาเรียชุกชุม 6 จังหวัดตามแนวชายแดนเพื่อเร่งรัดให้ไทยปลอดโรคไข้มาลาเรียภายในปี 2567 คือทุกอำเภอปลอดจากการแพร่เชื้อ โดยมีพันธกิจคือกำจัดเชื้อที่ดื้อต่อยา ใช้มาตรการที่เหมาะสมในแต่ละพื้นที่ เพิ่มการเข้าถึงบริการในกลุ่มประชากรเสี่ยง และพัฒนาการมีส่วนร่วมทั้งในและต่างประเทศ เพื่อให้เป็นไปตามที่กำหนดขอการรับรองจากองค์การอนามัยโลกภายในปี 2569
พลเอก ฉัตรชัย กล่าวต่อว่า สถานการณ์โรคไข้มาลาเรีย ในปีงบประมาณ 2561 พบผู้ป่วย 5,572 ราย ลดลงร้อยละ 51 จากช่วงเดียวกันของปีที่แล้ว จำนวนผู้ป่วยสูงสุดที่จังหวัดตาก 1,920 ราย ยะลา 1,103 ราย และศรีษะเกษ 626 ราย จึงได้กำหนดจุดเน้นตาม 4 ยุทธศาสตร์กำจัดโรคไข้มาลาเรีย โดยยุทธศาสตร์ที่ 1 เร่งรัดกำจัดการแพร่เชื้อมาลาเรีย โดยการเฝ้าระวังโรค การขยายการตรวจรักษาในโรงพยาบาลส่งเสริมสุขภาพตำบล มาลาเรียคลินิก และมาลาเรียชุมชน เร่งรัดค้นหาผู้ป่วยในกลุ่มเสี่ยงในพื้นที่แพร่เชื้อ เช่น ทหาร เจ้าหน้าที่ป่าไม้ ประชาชนตามแนวชายแดน การแจกมุ้งชุบสารเคมี ติดตามผลการรักษาและเฝ้าระวังเชื้อดื้อยา ยุทธศาสตร์ที่ 2 พัฒนาเทคโนโลยี มาตรการและรูปแบบ โดยศึกษาวิจัย ประยุกต์ใช้องค์ความรู้และเทคโนโลยี ยุทธศาสตร์ที่ 3 สร้างความร่วมมือระหว่างภาคีเครือข่าย โดยบูรณาการแผนงานมาลาเรียทั้งในระดับประเทศและระดับพื้นที่ ยุทธศาสตร์ที่ 4 ส่งเสริมให้ประชาชนมีศักยภาพในการดูแลตนเองสื่อสารผ่านอาสาสมัครสาธารณสุข (อสม.)ในพื้นที่เสี่ยง พัฒนาชุมชนต้นแบบกำจัดโรคไข้มาลาเรีย
ในปีนี้ กรมควบคุมโรค กระทรวงสาธารณสุข ให้การประกาศรับรองจังหวัดปลอดโรคไข้มาลาเรีย จำนวน 34 จังหวัด และ 1 กทม. เป็นที่เรียบร้อยแล้วในวันมาลาเรียโลกปี 2561 เมื่อวันที่ 25 เมษายน 2561 ที่ผ่านมาและจะดำเนินการประเมินความก้าวหน้าทุกปี
***********************************  20 กรกฎาคม 2561

ที่มา : http://www.thaigov.go.th/news/contents/details/14004
