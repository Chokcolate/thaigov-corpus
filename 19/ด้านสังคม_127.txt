รัฐบาลไทย-ข่าวทำเนียบรัฐบาล-พม. เร่งช่วยเหลือครอบครัวคนพิการด้อยโอกาสและประสบปัญหาทางสังคม ที่ จ.สุรินทร์ และประจวบคีรีขันธ์

วันพฤหัสบดีที่ 19 กรกฎาคม 2561
พม. เร่งช่วยเหลือครอบครัวคนพิการด้อยโอกาสและประสบปัญหาทางสังคม ที่ จ.สุรินทร์ และประจวบคีรีขันธ์
พม. เร่งช่วยเหลือครอบครัวคนพิการด้อยโอกาสและประสบปัญหาทางสังคม ที่ จ.สุรินทร์ และประจวบคีรีขันธ์
วันนี้( 19 ก.ค. 61) เวลา 8.30 น. นายอภิชาติ อภิชาตบุตร หัวหน้าผู้ตรวจราชการกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 101/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณี หญิงชราวัย 81 ปี อาศัยอยู่กับลูกชายที่ป่วยพิการทางสมอง ครอบครัวมีฐานะยากจน ถูกชาย 2 คน บุกเข้าบ้าน และจี้ชิงเงิน 200 บาท ซึ่งเป็นเงินทั้งหมดที่มีอยู่ของครอบครัว ทำให้ไม่มีเงินสำหรับซื้ออาหารใช้ประทังชีวิต ที่ จังหวัดสุรินทร์ และกรณีหญิงวัย 34 ปี ประสบอุบัติเหตุถูกรถชน ทำให้มีเลือดคลั่งในสมอง ไม่รู้สึกตัว ต้องนอนป่วยติดเตียง ช่วยเหลือตัวเองไม่ได้ ในขณะที่น้องชายต้องลาออกจากงาน เพื่อมาอยู่ดูแลอย่างใกล้ชิด ทำให้ครอบครัวขาดรายได้ ที่ จังหวัดประจวบคีรีขันธ์ จากกรณีดังกล่าว ได้กำชับให้พัฒนาสังคมและความมั่นคงของมนุษย์จังหวัด สุรินทร์ (พมจ.สุรินทร์) และประจวบคีรีขันธ์ (พมจ.ประจวบคีรีขันธ์) พร้อมด้วยทีม One Home ทั้ง 2 จังหวัด เร่งลงพื้นที่เยี่ยมบ้านและประเมินทางสังคม เพื่อให้การช่วยเหลือในเบื้องต้นตามภารกิจด้านผู้สูงอายุ คนพิการ และครอบครัวของกระทรวง พม. โดยเฉพาะการมอบสิ่งของเครื่องใช้ที่จำเป็น เงินสงเคราะห์ และการให้คำปรึกษาแนะนำในเรื่องการประกอบอาชีพที่มั่นคง และการขอรับสิทธิสวัสดิการตามกฎหมาย ซึ่งต่อไปจะมีการหารือร่วมกับหน่วยงานในพื้นที่ เพื่อวางแผนในการช่วยเหลือระยะยาวต่อไป รวมทั้งการจัดส่งทีม One Home ลงพื้นที่เยี่ยมบ้าน และติดตาม ให้ความช่วยเหลือตามความต้องการเป็นระยะอย่างต่อเนื่องต่อไป
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13966
