รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษ เรื่อง 'การเป็นคนไทยที่ดีตามรอยพระยุคลบาท'  แก่เยาวชนของศูนย์ฝึกและอบรมเด็กและเยาวชนหญิงบ้านปรานี จ.นครปฐม


วันอังคารที่ 26 มิถุนายน 2561
44
ม.ล.ปนัดดาฯ บรรยายพิเศษ เรื่อง 'การเป็นคนไทยที่ดีตามรอยพระยุคลบาท'  แก่เยาวชนของศูนย์ฝึกและอบรมเด็กและเยาวชนหญิงบ้านปรานี จ.นครปฐม
ม.ล.ปนัดดาฯ บรรยายพิเศษ เรื่อง 'การเป็นคนไทยที่ดีตามรอยพระยุคลบาท' แก่เยาวชนของศูนย์ฝึกและอบรมเด็กและเยาวชนหญิงบ้านปรานี จ.นครปฐม
เมื่อวันจันทร์ที่ ๒๕ มิถุนายน ๒๕๖๑ เวลา ๑๓.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ตรวจเยี่ยมและพบปะกับผู้บริหาร ข้าราชการ พนักงานราชการ ครูอาจารย์
นักสังคมสงเคราะห์ ฝ่ายปกครอง บุคลากรในสังกัด รวมทั้งปฏิบัติหน้าที่ครูพิเศษ
บรรยาย เรื่อง 'การเป็นคนไทยที่ดีตามรอยพระยุคลบาท' แก่เยาวชน
ของศูนย์ฝึกและอบรมเด็กและเยาวชนหญิงบ้านปรานี
ณ ศูนย์ฝึกและอบรมเด็กและเยาวชนหญิงบ้านปรานี อ.สามพราน จ.นครปฐม
ม.ล.ปนัดดาฯ บรรยายตอนหนึ่งว่า : "มาที่นี่วันนี้ แลเห็นความยิ้มแย้มแจ่มใสของผู้บริหาร ครูอาจารย์
และลูกหลานเยาวชน ก็ย่อมทำให้เกิดกำลังใจกับทุกๆ คน เพราะกำลังใจเกิดขึ้นได้มีที่มา
จากคนใกล้ตัวเราทั้งสิ้น คนที่เรารักและเคารพนับถือ พูดกับลูกๆ หลานๆ มาก่อนหน้าวันนี้ว่า
เราต้องมีแบบอย่างที่ได้มาจากบุคคลที่เราเห็นว่าเป็นคนดีมีศีลธรรม มีความซื่อตรง ไกลไปกว่านั้น
คือ บุคคลผู้มีความรักบ้านรักเมือง ไม่ใช่คนที่จะมานำเราไปสู่การกระทำที่ไม่ถูกต้อง
ขัดต่อหลักศีลธรรมจรรยา หรือผิดกฎหมาย ดั่งพระราชดำรัสคำสอน 'จะแน่วแน่แก้ไขในสิ่งผิด'
ลูกหลานต้องจดจำให้แม่นยำในพระราชกระแสรับสั่งนี้ คือ ให้ลูกหลานไทยเพียรรักษาความสุภาพเรียบร้อย ความซื่อตรง และความเพียร เป็นสิ่งคู่กาย การกระทำสิ่งหนึ่งสิ่งใดที่อาจเกิดขึ้นได้ต่างๆ
ต้องถือเป็นบทเรียนสำคัญที่จะไม่กระทำผิดซ้ำ
หากปลอบใจตนเองว่าไม่เป็นไรๆ เหมือนกับว่าความบกพร่องผิดพลาดไม่ใช่อุทาหรณ์สอนใจบุคคล
เราก็จะไม่มีความเข็ดขยาด และกระทำผิดซ้ำซากอยู่ร่ำไป จนกลายเป็นอุปนิสัยใจคออันไม่พึงประสงค์
ของสังคมและประเทศชาติ ทุกอย่างเริ่มต้นที่ใจเราทั้งสิ้น ทำดีทำถูกต้อง หรือทำไม่ดีทำไม่ถูกต้อง
ย่อมมีที่มาจากการเรียนรู้ว่าผิดหรือถูก และการกระทำของตัวเราเองทั้งสิ้น การสบถสาบานย่อมไม่ช่วย
แต่จะกลายเป็นภาพลักษณ์ของการใช้คำพูดคำจาอันฟุ่มเฟือย ขาดความเชื่อถือศรัทธา
บุพการี ครูอาจารย์ และพระมหากรุณาธิคุณปกเกล้าฯ ปวงชนชาวไทย เป็นสิ่งที่เราต้องจารึกจดจำ
นำสู่การดำเนินชีวิตของการเป็นคนไทยที่ดี และช่วยกันดูแลรักษาชาติบ้านเมือง ให้มีความร่มเย็นเป็นสุข
เราคนไทยทุกคนมีความรู้รักสามัคคี" ม.ล.ปนัดดา กล่าว

ที่มา : http://www.thaigov.go.th/news/contents/details/13335