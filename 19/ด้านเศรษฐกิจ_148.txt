รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานและสักขีพยานในพิธีลงนาม MOU สนับสนุนผู้ประกอบการด้านสตาร์ตอัพจากญี่ปุ่นเข้าร่วมงาน “CEBIT ASEAN Thailand 2018”

วันพฤหัสบดีที่ 5 กรกฎาคม 2561
รมว.ดิจิทัลฯ เป็นประธานและสักขีพยานในพิธีลงนาม MOU สนับสนุนผู้ประกอบการด้านสตาร์ตอัพจากญี่ปุ่นเข้าร่วมงาน “CEBIT ASEAN Thailand 2018”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดงาน และเป็นสักขีพยานในพิธีลงนามบันทึกข้อตกลงความร่วมมือว่าด้วยการสนับสนุนผู้ประกอบการด้านสตาร์ตอัพจากประเทศญี่ปุ่นเข้าร่วมงาน “CEBIT ASEAN Thailand 2018” ระหว่างองค์การส่งเสริมการค้าต่างประเทศของญี่ปุ่น (เจโทร กรุงเทพฯ) กับบริษัท อิมแพ็ค เอ็กซิบิชั่น แมเนจเม้นท์ จำกัด ภายใต้โครงการ “Jetro Innovation Program : JIP” ซึ่งจะเป็นการกระชับความสัมพันธ์ทางธุรกิจระหว่างไทยและญี่ปุ่น ส่งเสริมให้เกิดการยกระดับขีดความสามารถในการแข่งขันของตลาดเทคโนโลยีและดิจิทัล กระตุ้นเศรษฐกิจของภูมิภาค สร้างโอกาสให้ประเทศไทยขยายธุรกิจในตลาดโลก สำหรับการจัดงาน “CEBIT ASEAN Thailand 2018” โดยกระทรวงดิจิทัลฯ ได้ให้ความสำคัญกับการใช้เทคโนโลยีดิจิทัลในการขับเคลื่อนประเทศ จึงสนับสนุนการเป็นเจ้าภาพจัดงานฯ ดังกล่าวขึ้นเป็นครั้งแรกในประเทศไทย ร่วมกับ กระทรวงวิทยาศาสตร์และเทคโนโลยี บริษัท อิมแพ็ค เอ็กซิบิชั่น แมเนจเม้นท์ จำกัด และดอชเช่อ เมสเซ่ เอจี ประเทศเยอรมนี ซึ่งจะจัดขึ้นระหว่างวันที่ 18-20 ตุลาคม 2561 ณ ศูนย์แสดงสินค้าและการประชุมอิมแพ็ค เมืองทองธานี โดยจะมีการเนรมิตพื้นที่ให้เป็นแหล่งรวบรวมเทคโนโลยีและผู้เชี่ยวชาญด้านดิจิทัลจากทั้งภาครัฐและภาคเอกชน ตลอดจนเป็นศูนย์กลางการแลกเปลี่ยนความรู้และการเจรจาธุรกิจ เพื่อรองรับการปฏิรูปประเทศขับเคลื่อนเศรษฐกิจและสังคมสู่ยุคดิจิทัล ซึ่งคาดว่าจะมีนักลงทุน ผู้จัดแสดงสินค้าจากทั่วโลกกว่า 300 บริษัท รวมถึงผู้เชี่ยวชาญด้านเทคโนโลยีและผู้นำด้านอุตสาหกรรมกว่า 8,000 รายทั่วทั้งภูมิภาคอาเซียนเดินทางมาในงานฯ ทั้งนี้ งาน “CEBIT ASEAN Thailand 2018” จะทำให้ผู้เข้าร่วมงานได้เห็นถึงศักยภาพของอุตสาหกรรมสารสนเทศ เทคโนโลยีดิจิทัลในปัจจุบัน และนวัตกรรมที่กำลังจะเกิดขึ้นในอนาคตอีกด้วย เมื่อวันที่ 5 กรกฎาคม 2561 ณ ห้องประชุมฟีนิคส์ 6 ศูนย์แสดงสินค้าและการประชุมอิมแพ็ค เมืองทองธานี ถนนแจ้งวัฒนะ อำเภอปากเกร็ด จังหวัดนนทบุรี
**********************

ที่มา : http://www.thaigov.go.th/news/contents/details/13616
