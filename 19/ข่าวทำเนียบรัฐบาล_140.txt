รัฐบาลไทย-ข่าวทำเนียบรัฐบาล-ประธาน JETRO Bangkok เข้าเยี่ยมคารวะรองนายกรัฐมนตรี

วันศุกร์ที่ 13 กรกฎาคม 2561
ประธาน JETRO Bangkok เข้าเยี่ยมคารวะรองนายกรัฐมนตรี
เพื่อรายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทย
วันนี้ (วันศุกร์ที่ 13 ก.ค. 2561) เวลา 09.00 น. นาย Hiroki Mitsumata ประธาน JETRO Bangkok เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญของการหารือ ดังนี้
รองนายกรัฐมนตรีกล่าวต้อนรับ และแสดงความยินดีที่ได้พบ ประธาน JETRO Bangkok อีกครั้ง และยินดีที่ได้พบคณะผู้บริหารหอการค้าญี่ปุ่น กรุงเทพฯ ชุดใหม่ รัฐบาลไทยให้ความสำคัญกับการจัดทำรายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทย ซึ่ง JETRO Bangkok ดำเนินการสำรวจความเห็นของสมาชิกหอการค้าญี่ปุ่น – กรุงเทพฯ และรายงานรัฐบาลไทย ทุกครึ่งปี เห็นว่า การจัดทำรายงานนี้จะช่วยให้รัฐบาลไทยกำหนดนโยบายเพื่อสนับสนุนการค้าการลงทุนได้ตรงกับความต้องการของเอกชนต่างชาติ โดยเฉพาะอย่างยิ่งเอกชนญี่ปุ่น ซึ่งเป็นคู่ค้า และนักลงทุนที่สำคัญในประเทศไทย และภูมิภาคเอเชียตะวันออกเฉียงใต้ ตลอดจน รัฐบาลไทย และหน่วยงานที่เกี่ยวข้อง ยินดีให้ความช่วยเหลือเพื่อสนับสนุน และอำนวยความสะดวกการลงทุนของเอกชนในประเทศไทย สามารถแจ้งความต้องการ และข้อจำกัดได้
รายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทย มีผลออกมาเป็นที่น่าพอใจในรอบหลายๆปี มีการเติบโตอย่างก้าวกระโดด โดยบริษัทร่วมทุนญี่ปุ่นในไทยมั่นใจต่อภาวะการค้าและการส่งออกของไทย ในขณะที่บริษัทญี่ปุ่นสนใจเข้ามาลงทุนในเขต EEC ในปีนี้เพิ่มมากขึ้นกว่าร้อยละ 60
ทั้งนี้ รองนายกรัฐมนตรีจะเดินทางเยือนญี่ปุ่นระหว่างวันที่ 17 – 21 กรกฎาคม 2561 เพื่อเป็นประธาน การประชุมคณะกรรมาธิการร่วมระดับสูงไทย – ญี่ปุ่น (HLJC) ครั้งที่ 4 ร่วมกับนายโยชิฮิเดะ สึกะ เลขาธิการคณะรัฐมนตรีญี่ปุ่น และในโอกาสการเยือนครั้งนี้ จะได้พบหารือกับประธาน JETRO ญี่ปุ่นด้วย โดยจะมีการเยือนจังหวัดไอจิ และมิเอะ เพื่อส่งเสริมความสัมพันธ์ในระดับท้องถิ่น ด้านเศรษฐกิจ และการท่องเที่ยว ด้วย

ที่มา : http://www.thaigov.go.th/news/contents/details/13835
