รัฐบาลไทย-ข่าวทำเนียบรัฐบาล-มท.ร่วม 3 หน่วยงาน พณ. กษ. อต.ขับเคลื่อนการบริหารจัดการแผนการผลิตและการตลาดพืชเกษตรอย่างครบวงจร


วันพุธที่ 11 กรกฎาคม 2561
226
มท.ร่วม 3 หน่วยงาน พณ. กษ. อต.ขับเคลื่อนการบริหารจัดการแผนการผลิตและการตลาดพืชเกษตรอย่างครบวงจร
มท.ร่วม 3 หน่วยงาน พณ. กษ. อต.ขับเคลื่อนการบริหารจัดการแผนการผลิตและการตลาดพืชเกษตรอย่างครบวงจร
วันนี้ (11 ก.ค. 61) เวลา 14.00 น. ณ ห้องประชุมราชสีห์ กระทรวงมหาดไทย นางสาวชุติมา บุณยประภัศร รัฐมนตรีช่วยว่าการกระทรวงพาณิชย์ เป็นประธานการประชุมร่วมกับ นางจินตนา ชัยยวรรณาการ ผู้ช่วยรัฐมนตรีประจำนายกรัฐมนตรี และนายนิสิต จันทร์สมวงศ์ รองปลัดกระทรวงมหาดไทย ในการประชุมหารือการบริหารจัดการแผนการผลิตและการตลาดพืชเกษตรอย่างครบวงจร พร้อมด้วย ผู้แทนจากหน่วยงานที่เกี่ยวข้อง อาทิ กระทรวงพาณิชย์ กรมการค้าภายใน กรมเจรจาการค้าระหว่างประเทศ กรมการค้าต่างประเทศ สำนักงานนโยบายและยุทธศาสตร์การค้า กระทรวงอุตสาหกรรม สำนักงานคณะกรรมการอ้อยเเละน้ำตาลทราย กระทรวงเกษตรและสหกรณ์ สำนักงานเศรษฐกิจการเกษตร กรมส่งเสริมการเกษตร กรมส่งเสริมสหกรณ์ กรมการข้าว และ การยางแห่งประเทศไทย เข้าร่วมประชุม
โอกาสนี้ รัฐมนตรีช่วยว่าการกระทรวงพาณิชย์ ได้ชี้แจงที่มาของการประชุมในครั้งนี้ มาจากข้อสั่งการของนายกรัฐมนตรีในคราวประชุมคณะรัฐมนตรี เมื่อวันที่ 19 มิถุนายน 2561 ที่สั่งการให้กระทรวงมหาดไทยเป็นหน่วยงานหลักในการประสานงานกับหน่วยงานที่เกี่ยวข้อง เพื่อจัดทำข้อมูลเกี่ยวกับพืชเกษตรอย่างครบวงจรของ
พืชเศรษฐกิจหลัก 6 ชนิด (ได้แก่ ข้าว มันสำปะหลัง ปาล์มน้ำมัน ยางพารา อ้อย และข้าวโพด) พืชเพื่อการพาณิชย์ เเละพืชเพื่อการบริโภค โดยจะต้องแสดงให้เห็นถึงการดำเนินการที่เกี่ยวกับพืชแตละชนิดดังกล่าว ตลอดจนห่วงโซ่การผลิตตั้งแต่การเพาะปลูก การแปรรูป ไปจนถึงการจัดจำหน่าย เพื่อเป็นข้อมูลประกอบการตัดสินใจในการทำการเกษตรของเกษตรกรได้อย่างเหมาะสม
จากนั้น ผู้แทนหน่วยงานที่เกี่ยวข้องได้รายงานสถานการณ์การผลิตและการตลาดสินค้าเกษตรหลัก 6 ชนิด รวมทั้งแผนการผลิตและการตลาดของสินค้าเกษตรทั้ง 6 ชนิด ที่แต่ละหน่วยงานรับผิดชอบ ซึ่งที่ประชุมมีมติให้แต่ละหน่วยงานไปจัดทำสรุปข้อมูลพร้อมแผนการดำเนินงานรวบรวมส่งให้กระทรวงมหาดไทย เพื่อใช้เป็นข้อมูลในการบริหารจัดการและขับเคลื่อนสินค้าเกษตรในพื้นที่ทุกระดับต่อไป
นายนิสิต จันทร์สมวงศ์ ได้กล่าวเพิ่มเติมว่า กระทรวงมหาดไทยมีกลไกการบริหารจัดการสินค้าเกษตรในทุกระดับตั้งแต่ระดับจังหวัด อำเภอ และระดับตำบล ซึ่งจะต้องอาศัยความร่วมมือจากหน่วยงานที่เกี่ยวข้อง ในการวิเคราะห์ตัวเลขอุปสงค์ (Demand) และ อุปทาน (Supply) ที่ชัดเจนสอดรับกับความต้องการทั้งภายในประเทศและต่างประเทศ โดยกระทรวงมหาดไทยจะนำข้อมูลที่ได้ไปกำหนดเป้าประสงค์และแผนการผลิตผลผลิตของพืชแต่ละชนิด พร้อมทั้งวางแผนการส่งเสริมการผลิตและการบริหารจัดการในแต่ละท้องที่ให้เป็นไปตามความต้องการที่แท้จริงและเพียงพอต่อความต้องการของตลาด รวมถึงการสร้างการรับรู้ให้กับเกษตรกรในการเลือกปลูกพืชให้เหมาะสมกับความต้องการและในจำนวนที่เหมาะสม ซึ่งจะช่วยแก้ไขปัญหาสินค้าการเกษตรล้นตลาดได้ ทั้งนี้ กระทรวงมหาดไทยพร้อมให้การสนับสนุนและขับเคลื่อนนโยบายของรัฐบาลให้เกิดผลสัมฤทธิ์อย่างเป็นรูปธรรม เพื่อเสริมสร้างความเข้มแข็งด้านเศรษฐกิจอย่างยั่งยืนต่อไป

ที่มา : http://www.thaigov.go.th/news/contents/details/13783