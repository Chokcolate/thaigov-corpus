รัฐบาลไทย-ข่าวทำเนียบรัฐบาล-ปลัด ก.อุตฯ เปิดงาน Fast Auto Show Thailand 2018 มหกรรมแสดงและจำหน่ายรถยนต์ใหม่และรถยนต์ใช้แล้ว กระตุ้นอุตฯ ยานยนต์

วันพุธที่ 27 มิถุนายน 2561
ปลัด ก.อุตฯ เปิดงาน Fast Auto Show Thailand 2018 มหกรรมแสดงและจำหน่ายรถยนต์ใหม่และรถยนต์ใช้แล้ว กระตุ้นอุตฯ ยานยนต์
ปลัดกระทรวงอุตสาหกรรม เป็นประธานในพิธีเปิดงาน Fast Auto Show Thailand 2018  ณ ฮอลล์ EH 105-106 ศูนย์นิทรรศการและการประชุมไบเทค บางนา
วันนี้ (27 มิถุนายน 2561) นายพสุ โลหารชุน ปลัดกระทรวงอุตสาหกรรม เป็นประธานในพิธีเปิดงาน Fast Auto Show Thailand 2018 จัดโดย บริษัท คิกออฟ ออโต้ โปรดักส์ จำกัด งานนี้จัดขึ้นระหว่างวันที่ 27 มิถุนายน - 1 กรกฎาคม 2561 ณ ฮอลล์ EH 105-106 ศูนย์นิทรรศการและการประชุมไบเทค บางนา
ปลัดกระทรวงอุตสาหกรรม กล่าวว่า สำหรับงาน Fast Auto Show Thailand 2018 ในครั้งนี้ ถือเป็นงานที่ช่วยกระตุ้นยอดจำหน่ายรถยนต์ ทั้งรถยนต์ใหม่และรถยนต์ใช้แล้วได้เป็นอย่างดี ซึ่งอุตสาหกรรมยานยนต์ ถือเป็นอุตสาหกรรมหลักที่สร้างรายได้ให้กับประเทศไทยเป็นอันดับต้นๆ ทั้งนี้ ภาครัฐได้ให้ความสำคัญกับอุตสาหกรรมยานยนต์เป็นอย่างมาก โดยเฉพาะอย่างยิ่งยานยนต์แห่งอนาคต ซึ่งถือเป็นอุตสาหกรรมที่มีศักยภาพ S-Curve โดยได้มีมาตรการส่งเสริมเป็นรูปธรรมอย่างต่อเนื่อง และเป็นกลไกนำไปสู่การกระตุ้นเศรษฐกิจและอุตสาหกรรมยานยนต์ในภาพรวมได้เป็นอย่างดี
สำหรับการจัดงานดังกล่าว จัดขึ้นเพื่อเป็นศูนย์รวมและเป็นเวทีกลางของการซื้อและการขายรถยนต์ ทั้งรถยนต์ใหม่ป้ายแดงและรถยนต์ใช้แล้วที่มีการรับประกันคุณภาพ 5 ข้อ สำหรับรถยนต์ใช้แล้ว ได้แก่ ไม่ไฟไหม้ ไม่จมน้ำ ไม่มีการตัดต่อ โอนทะเบียนได้ถูกกฎหมาย และไม่มีชนหนัก พร้อมมีทีมงานตรวจสอบรถยนต์ที่นำเข้ามาจำหน่ายภายในงาน จึงเป็นการรับรองมาตรฐานได้เป็นอย่างดี ซึ่งการจัดงานในครั้งนี้จัดขึ้นเป็นปีที่ 7 ภายใต้แนวคิด "เลือกคันที่ชอบ ถอยคันที่ใช่" โดยได้รับความสนใจจากผู้ประกอบการรถยนต์ใหม่ 15 ราย และผู้ประกอบการรถยนต์ใช้แล้ว 16 ราย เข้าร่วมงานในครั้งนี้

ที่มา : http://www.thaigov.go.th/news/contents/details/13384
