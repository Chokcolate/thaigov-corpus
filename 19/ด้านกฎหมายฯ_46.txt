รัฐบาลไทย-ข่าวทำเนียบรัฐบาล- กระทรวงยุติธรรม โดยกรมบังคับคดีเข้าร่วมพิธีเปิดงาน บ้าน ธอส.เอ็กซ์โป@กรุงเทพฯ ประจำปี ๒๕๖๑ และร่วมลงนามบันทึกความร่วมมือในการพัฒนาระบบฐานข้อมูลอสังหาริมทรัพย์มือสองฯ

วันอาทิตย์ที่ 8 กรกฎาคม 2561
กระทรวงยุติธรรม โดยกรมบังคับคดีเข้าร่วมพิธีเปิดงาน บ้าน ธอส.เอ็กซ์โป@กรุงเทพฯ ประจำปี ๒๕๖๑ และร่วมลงนามบันทึกความร่วมมือในการพัฒนาระบบฐานข้อมูลอสังหาริมทรัพย์มือสองฯ
กรมบังคับคดีเข้าร่วมพิธีเปิดงาน บ้าน ธอส.เอ็กซ์โป@กรุงเทพฯ ประจำปี  ๒๕๖๑ และร่วมลงนามบันทึกความร่วมมือในการพัฒนาระบบฐานข้อมูลอสังหาริมทรัพย์มือสองกับศูนยข้อมูลอสังหาริมทรัพย์ ธนาคารอาคารสงเคราะห์
เมื่อวันศุกร์ที่ ๖ กรกฎาคม ๒๕๖๑ เวลา ๐๙.๐๐ น. กรมบังคับคดีร่วมในพิธีเปิดงาน บ้าน ธอส. เอ็กซ์โป@กรุงเทพฯ ประจำปี ๒๕๖๑ โดยมีดร.สมคิด จาตุศรีพิทักษ์ รองนายกรัฐมนตรี  เป็นประธานในพิธีเปิดงาน พร้อมให้เกียรติเป็นสักขีพยาน  พร้อมด้วยนางกรรณิการ์ แสงทอง รองปลัดกระทรวงยุติธรรม หัวหน้ากลุ่มภารกิจ ด้านบริหารความยุติธรรมในการลงนามบันทึกความร่วมมือในการพัฒนาระบบฐานข้อมูลอสังหาริมทรัพย์มือสอง ระหว่างกรมบังคับคดี โดยนางสาวรื่นวดี สุวรรณมงคล อธิบดีกรมบังคับคดี และศูนย์ข้อมูลอสังหาริมทรัพย์ ธนาคารอาคารสงเคราะห์ โดยนายฉัตรชัย  ศิริไล กรรมการผู้จัดการศูนย์ข้อมูลอสังหาริมทรัพย์ ธนาคารอาคารสงเคราะห์   ณ ห้อง Plenary Hall  ๑ – ๓ ศูนย์การประชุมแห่งชาติสิริกิติ์
นางสาวรื่นวดี  สุวรรณมงคล  อธิบดีกรมบังคับคดี กล่าวว่า วัตถุประสงค์ในการลงนามบันทึกความร่วมมือกันระหว่างกรมบังคับคดี และศูนย์ข้อมูลอสังหาริมทรัพย์ ธนาคารอาคารสงเคราะห์ ในครั้งนี้เพื่อการพัฒนาระบบฐานข้อมูลอสังหาริมทรัพย์มือสอง  การกำหนดแนวทางการพัฒนาให้เกิดตลาดกลางในการซื้อ และขายอสังหาริมทรัพย์มือสองในรูปแบบ Digital Virtual Market ซึ่งจะเป็นประโยชน์ในการรวบรวมและวิเคราะห์ข้อมูลอุปสงค์ และอุปทานในภาพรวมตลาดที่อยู่อาศัยให้สามารถวางแผนการลงทุนและการพัฒนาที่อยู่อาศัยของภาครัฐและภาคเอกชน  นอกจากนี้ยังเป็นการก่อให้เกิดสภาพคล่องของตลาดอสังหาริมทรัพย์มือสองในการให้การสนับสนุนสินเชื่อ Reverse Mortgage ตามนโยบายภาครัฐ และสร้างทางเลือกที่อยู่อาศัยให้แก่ผู้มีรายได้น้อย  โดยกรมบังคับคดีจะส่งข้อมูลและรายละเอียดทรัพย์ที่อยู่ระหว่างการประกาศขายทอดตลาดให้แก่ศูนย์ข้อมูลอสังหาริมทรัพย์เพื่อบันทึกเข้าเป็นข้อมูลในระบบฐานข้อมูลอสังหาริมทรัพย์มือสองที่ศูนย์ข้อมูลพัฒนาขึ้น  และทำการเผยแพร่ประชาสัมพันธ์ข้อมูลดังกล่าวผ่านระบบฐานข้อมูลบ้านมือสองหรือช่องทางที่ศูนย์ข้อมูลฯ จัดขึ้นและจะร่วมมือกันในการพัฒนาระบบการขายทอดตลาดทรัพย์ผ่านช่องทางออนไลน์  เพื่อให้ประชาชนสามารถเข้าถึงข้อมูล เป็นการสร้างทางเลือกที่อยู่อาศัยให้กับผู้ที่มีรายได้น้อย  และเป็นเข้าถึงบริการของรัฐได้อย่างสะดวก

ที่มา : http://www.thaigov.go.th/news/contents/details/13673
