รัฐบาลไทย-ข่าวทำเนียบรัฐบาล-นายกฯ ห่วงใยสถานการณ์น้ำท่วม สั่งการเร่งช่วยเหลือผู้ประสบภัย พร้อมกำชับตรวจสอบซ่อมแซมพนังกั้นน้ำทุกจุด ย้ำวางแผนควบคุมระบายน้ำให้เกิดประสิทธิภาพสูงสุด

วันศุกร์ที่ 20 กรกฎาคม 2561
นายกฯ ห่วงใยสถานการณ์น้ำท่วม สั่งการเร่งช่วยเหลือผู้ประสบภัย พร้อมกำชับตรวจสอบซ่อมแซมพนังกั้นน้ำทุกจุด ย้ำวางแผนควบคุมระบายน้ำให้เกิดประสิทธิภาพสูงสุด
นายกฯ ห่วงใยสถานการณ์น้ำท่วม สั่งการเร่งช่วยเหลือผู้ประสบภัย พร้อมกำชับตรวจสอบซ่อมแซมพนังกั้นน้ำทุกจุด ย้ำวางแผนควบคุมระบายน้ำให้เกิดประสิทธิภาพสูงสุด
วันนี้ (20 ก.ค.61) พลเอก ประยุทธ์ จันทร์โอชา นายกรัฐมนตรี กล่าวระหว่างการปฏิบัติภารกิจที่ภูฏานว่า ได้ติดตามสถานการณ์ฝนตกหนักจนเกิดอุทกภัยในหลายพื้นที่โดยเฉพาะภาคตะวันออกเฉียงเหนือ โดยแสดงความห่วงใยในสวัสดิภาพและความปลอดภัยของพี่น้องประชาชน รวมถึงพื้นที่การเกษตรและทรัพย์สินอื่น ๆ ที่อาจได้รับความเสียหาย จึงได้สั่งการให้หน่วยงานที่เกี่ยวข้อง เช่น กระทรวงมหาดไทย กระทรวงเกษตรและสหกรณ์ สำนักงานทรัพยากรน้ำแห่งชาติ รวบรวมข้อมูลและออกให้ความช่วยเหลือผู้ประสบภัยอย่างเร่งด่วน เพื่อบรรเทาความเดือดร้อนเฉพาะหน้า
นอกจากนี้ นายกรัฐมนตรียังได้กำชับเรื่องการบริหารจัดการน้ำในทุกพื้นที่ โดยขอให้วางแผนให้ดีเพื่อไม่ให้เกิดผลกระทบในวงกว้าง ทั้งนี้ ได้รับทราบว่ากระทรวงเกษตรฯ สามารถควบคุมและระบายน้ำบริเวณเขื่อนปากมูล เขื่อนยโสธร และเขื่อนธาตุน้อยได้ดี ทำให้การไหลเวียนของน้ำในลุ่มน้ำชีและแม่น้ำสายต่าง ๆ ของภาคตะวันออกเฉียงเหนือเป็นไปอย่างมีประสิทธิภาพ
“นายกฯ เน้นย้ำให้ตรวจสอบความพร้อมของพนังกั้นน้ำทุกแห่ง และเร่งรัดซ่อมแซมจุดที่มีปัญหา ส่วนการช่วยเหลือเยียวยาเกษตรกรและประชาชนที่ได้รับผลกระทบจากน้ำท่วมนั้น รัฐบาลจะดำเนินการโดยเร็วที่สุด เพื่อสร้างความอุ่นใจให้กับทุกคน”
--------------------------------

ที่มา : http://www.thaigov.go.th/news/contents/details/13985
