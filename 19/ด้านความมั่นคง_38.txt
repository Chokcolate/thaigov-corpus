รัฐบาลไทย-ข่าวทำเนียบรัฐบาล-กสร.ย้ำนายจ้างไม่จัดน้ำดื่มให้ลูกจ้างมีความผิด

วันเสาร์ที่ 23 มิถุนายน 2561
กสร.ย้ำนายจ้างไม่จัดน้ำดื่มให้ลูกจ้างมีความผิด
กรมสวัสดิการและคุ้มครองแรงงาน ย้ำนายจ้างต้องจัดน้ำสะอาดสำหรับดื่มให้ลูกจ้างตามกฎหมายคุ้มครองแรงงาน ฝ่าฝืนมีความผิด
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า
กฎหมายคุ้มครองแรงงาน กำหนดให้เป็นหน้าที่ของนายจ้างที่จะต้องจัดน้ำสะอาดสำหรับดื่มให้กับลูกจ้าง โดยต้องไม่น้อยกว่าหนึ่งที่สำหรับลูกจ้างไม่เกิน 40 คน และให้จัดเพิ่มขึ้นในอัตราส่วน 1 ที่ต่อลูกจ้างทุก ๆ 40 คน กรณีเศษของลูกจ้างถ้าเกิน 20 คนให้ถือเป็น 40 คน กสร. จึงขอย้ำให้นายจ้างปฏิบัติให้ถูกต้องตามกฎหมาย
อธิบดีกรมสวัสดิการและคุ้มครองแรงงาน กล่าวเพิ่มเติมว่า กรณีที่นายจ้างไม่ปฏิบัติตามจะมีความผิด โดยมีโทษจำคุกไม่เกิน 6 เดือน ปรับไม่เกิน 1 แสนบาทหรือทั้งจำทั้งปรับ นายจ้าง ลูกจ้าง มีข้อสงสัยหรือต้องการข้อมูลเพิ่มเติมสอบถามได้ที่ สำนักงานสวัสดิการและคุ้มครองแรงงานกรุงเทพมหานครพื้นที่ 1 ถึง 10 สำนักงานสวัสดิการและคุ้มครองแรงงานจังหวัดทุกจังหวัด หรือโทรศัพท์สายด่วน 1506 กด 3

ที่มา : http://www.thaigov.go.th/news/contents/details/13291
