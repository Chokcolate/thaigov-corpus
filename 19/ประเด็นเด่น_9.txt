รัฐบาลไทย-ข่าวทำเนียบรัฐบาล-สนข.ชี้แจงประเด็นปัญหาโครงการบัตรแมงมุม


วันจันทร์ที่ 2 กรกฎาคม 2561
206
พิมพ์
สนข.ชี้แจงประเด็นปัญหาโครงการบัตรแมงมุม
สำนักงานนโยบายและแผนการขนส่งและจราจร (สนข.) กระทรวงคมนาคม ชี้แจงประเด็นปัญหาโครงการบัตรแมงมุม
เมื่อวันเสาร์ที่ 23 มิถุนายน 2561 นายชัยวัฒน์ ทองคำคูณ ผู้อำนวยการสำนักงานนโยบายและแผนการขนส่งและจราจร (สนข.) กระทรวงคมนาคม ชี้แจงประเด็นปัญหาโครงการบัตรแมงมุม ตามที่ ไทย PBS นำเสนอข่าวหลังจาก สนข. เริ่มนำระบบตั๋วร่วมที่เรียกว่า “บัตรแมงมุม” มาใช้งาน โดยเริ่มแจกบัตร 200,000 ใบครั้งแรก และแม้จะมีการตั้งเป้าหมายไว้ว่าระบบตั๋วร่วมของ ขสมก.จะเริ่มดำเนินการได้ตั้งแต่วันที่ 1 ตุลาคม 2561 แต่มีข้อมูลว่า ขณะนี้ ขสมก.ยังไม่มีความพร้อมอาจทำให้ไม่สามารถใช้งานได้ทันวันที่ 1 ตุลาคมนี้ เนื่องจากติดปัญหาดังนี้
1. โครงการเครื่องอ่านบัตรค่าโดยสารรถประจำทางสาธารณะ หรือ E-ticket และเครื่องหยอดเหรียญเก็บค่าโดยสาร หรือ Cashbox ที่ติดตั้งบนรถ 2,600 คัน วงเงิน 1,665 ล้านบาท บริษัท ชทวี จำกัด (มหาชน) ยังไม่สามารถส่งมอบได้ตามแผน เพราะต้องรอหนังสือตอบกลับจากกรมบัญชีกลาง เพื่อดำเนินการยกเลิกสัญญาบางส่วน หลังจากที่ Cashbox ใช้การไม่ได้
2. มีปัญหาด้านเทคนิค โดยเฉพาะเรื่องของระบบซอฟต์แวร์ E-ticket ที่ไม่สามารถเชื่อมต่อกับระบบตั๋วร่วมของรัฐบาลได้ ขณะนี้ยังไม่มีการเจรจาว่าใครจะเป็นผู้รับผิดชอบค่าใช้จ่ายและบริษัทเอกชนจะยอมลงทุนเพิ่มหรือไม่ เนื่องจากข้อผิดพลาดดังกล่าวเป็นเรื่องระดับนโยบาย
สาระสำคัญ
ตามที่มีข่าวว่า ขสมก. ยังไม่มีความพร้อมในการจัดทำระบบ E-ticket รองรับการใช้งานบัตรแมงมุมให้สามารถใช้งานได้ทันในเดือนตุลาคม 2561 ตามเป้าหมายที่กระทรวงคมนาคมกำหนดไว้นั้น ขสมก. ได้ทำสัญญากับบริษัท ช ทวี จำกัด (มหาชน) เพื่อดำเนินโครงการเช่าระบบบัตรโดยสารอิเล็กทรอนิกส์ (E-ticket) บนรถโดยสาร จำนวน 2,600 คัน ซึ่งตามสัญญาบริษัทฯ จะต้องติดตั้งระบบให้เป็นไปตามมาตรฐานกลางระบบตั๋วร่วมหรือระบบบัตรแมงมุมของกระทรวงคมนาคม ซึ่ง ขสมก. ได้เตรียมดำเนินการ ดังนี้
1. ขสมก. จะเชิญบริษัท ช ทวี จำกัด (มหาชน) มาเจรจาเพื่อให้บริษัทฯ ดำเนินการปรับปรุงระบบให้สามารถรองรับบัตรแมงมุม ตามมาตรฐานของ รฟม.ให้แล้วเสร็จและสามารถใช้งานได้ภายในเดือนตุลาคม 2561 ส่วนการติดตั้งระบบ Cashbox จะทำการยกเลิกและแก้ไขสัญญาฯ รวมทั้งปรับลดวงเงินค่าเช่ากับบริษัทฯ ให้คงเหลือค่าเช่าเฉพาะระบบ E-ticket ตามมาตรฐานระบบบัตรแมงมุมของรฟม.เท่านั้น
2. ปัญหาทางด้านเทคนิค ในเบื้องต้น ขสมก. ได้มอบหมายให้บริษัทฯ ประสานกับ รฟม. เพื่อพิจารณารายละเอียดทางด้านเทคนิค ในการเร่งรัดปรับปรุงระบบ E-ticket ให้เป็นไปตามมาตรฐานระบบของ รฟม. อย่างไรก็ตาม หากบริษัทฯ ไม่สามารถดำเนินการให้แล้วเสร็จได้ทันการใช้งานในเดือนตุลาคม 2561 ขสมก. จะพิจารณาร่วมกับ รฟม. เพื่อเตรียมการนำระบบ E-ticket ที่ใช้เครื่องอ่านบัตรแบบมือถือ (Handheld) มาใช้บนรถโดยสารไปก่อน จนกว่าบริษัทฯ จะสามารถดำเนินการปรับปรุงระบบแล้วเสร็จ เพื่อไม่ให้ส่งผลกระทบต่อผู้ที่จะใช้บัตรแมงมุมขึ้นรถโดยสาร
-------------------------

ที่มา : http://www.thaigov.go.th/news/contents/details/13502