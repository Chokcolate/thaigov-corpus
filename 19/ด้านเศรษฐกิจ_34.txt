รัฐบาลไทย-ข่าวทำเนียบรัฐบาล-สำนักงานนโยบายและแผนการขนส่งและจราจรจัดประชุมสัมมนาและรับฟังความคิดเห็น ครั้งที่ 1 (ปฐมนิเทศโครงการ) โครงการศึกษาแผนแม่บทการพัฒนาระบบขนส่งสาธารณะในเขตเมืองอุดรธานี


วันพุธที่ 20 มิถุนายน 2561
115
สำนักงานนโยบายและแผนการขนส่งและจราจรจัดประชุมสัมมนาและรับฟังความคิดเห็น ครั้งที่ 1 (ปฐมนิเทศโครงการ) โครงการศึกษาแผนแม่บทการพัฒนาระบบขนส่งสาธารณะในเขตเมืองอุดรธานี
สำนักงานนโยบายและแผนการขนส่งและจราจร (สนข.) กระทรวงคมนาคม ดำเนินโครงการศึกษาแผนแม่บทการพัฒนาระบบขนส่งสาธารณะในเขตเมืองอุดรธานี เพื่อพัฒนาระบบขนส่งมวลชนที่มีประสิทธิภาพ ปลอดภัย เชื่อมโยงการเดินทางและการขนส่งสินค้าในภูมิภาค
ลดต้นทุนโลจิสติกส์ แก้ไขปัญหาการจราจรในเขตเมือง รวมทั้งสนับสนุนให้จังหวัดอุดรธานีเป็นเมืองศูนย์กลางการคมนาคมและการท่องเที่ยวของภาคตะวันออกเฉียงเหนือตอนบน
นายชัยวัฒน์ ทองคำคูณ ผู้อำนวยการ สนข. เป็นประธานเปิดการประชุมสัมมนาและรับฟังความคิดเห็น ครั้งที่ 1 (ปฐมนิเทศโครงการ) โครงการศึกษาแผนแม่บทการพัฒนาระบบขนส่งสาธารณะในเขตเมืองอุดรธานี เมื่อวันที่ 16 มิถุนายน 2561 ณ โรงแรมเซ็นทาราและคอนเวนชันเซ็นเตอร์ จังหวัดอุดรธานี โดยมี นายสิธิชัย จินดาหลวง รองผู้ว่าราชการจังหวัดอุดรธานี ผู้แทนจากหน่วยงานภาครัฐ ภาคเอกชน องค์กรปกครองส่วนท้องถิ่น ผู้นำชุมชน และสื่อมวลชนเข้าร่วมการประชุมสัมมนาฯ
นายชัยวัฒน์ ทองคำคูณ ผู้อำนวยการ สนข. กล่าวว่า รัฐบาลมีนโยบายเพิ่มขีดความสามารถการแข่งขันของประเทศในระยะยาว เน้นการพัฒนาโครงสร้างพื้นฐานด้านการคมนาคมขนส่ง โดยเฉพาะการขนส่งทางราง เช่น การพัฒนารถไฟฟ้าขนส่งมวลชนในกรุงเทพฯ และปริมณฑล รถไฟทางคู่ และรถไฟความเร็วสูง เพื่อเชื่อมโยงกรุงเทพฯ กับจังหวัดต่าง ๆ ในภูมิภาค ซึ่งกระทรวงฯ ได้กำหนดเป็นกรอบยุทธศาสตร์การพัฒนาโครงสร้างพื้นฐานด้านคมนาคมขนส่งของไทยระยะ 8 ปี (พ.ศ. 2558 - 2565) โดยมีเป้าหมายสำคัญในการเสริมสร้างรากฐานความมั่นคงทางสังคม เศรษฐกิจ ความปลอดภัยในระบบคมนาคมขนส่ง และเสริมสร้างขีดความสามารถการแข่งขันของประเทศให้เกิดประโยชน์สูงสุดจากการเป็นประชาคมเศรษฐกิจอาเซียน ซึ่งในกรอบยุทธศาสตร์ฯ ดังกล่าวจะดำเนินการพัฒนาโครงข่ายคมนาคมเชื่อมโยงกับเมืองหลัก และแก้ไขปัญหาการจราจรของเมืองหลักด้วยระบบขนส่งมวลชนที่มีประสิทธิภาพ มีความปลอดภัย กระทรวงฯ ได้มอบให้ สนข. ดำเนินโครงการศึกษาจัดทำแผนแม่บทการพัฒนาระบบขนส่งสาธารณะในเขตเมืองอุดรธานี เพื่อให้จังหวัดอุดรธานีเป็นเมืองศูนย์กลางการคมนาคมและการท่องเที่ยวของภาคตะวันออกเฉียงเหนือตอนบน โดยในการศึกษาจะจัดทำจุดจอดแล้วจร (Transit Oriented Development : TOD) รวมทั้งจัดทำแผนจัดการจราจรเพื่อให้เกิดการพัฒนาเมืองอย่างเป็นระบบ แก้ไขปัญหาจราจรด้วยระบบขนส่งสาธารณะที่มีประสิทธิภาพ มีการเชื่อมต่อและอำนวยความสะดวกการเดินทางของประชาชน นักธุรกิจ และนักท่องเที่ยวไปยังย่านการค้า สถาบันการศึกษา ศูนย์ราชการ แหล่งอุตสาหกรรม แหล่งท่องเที่ยวและวัฒนธรรมที่สำคัญของจังหวัดอุดรธานี ช่วยเพิ่มความมีชีวิตชีวาของเมืองให้พร้อมรับการพัฒนาในด้านต่าง ๆ ที่จะเกิดขึ้นในอนาคต ถือเป็นการดำเนินโครงการพัฒนาระบบโครงสร้างพื้นฐานที่มีความสอดคล้องและเป็นไปตามแผนพัฒนาเศรษฐกิจและสังคมแห่งชาติ ฉบับที่ 12 รวมทั้งนโยบายของรัฐบาลและกระทรวงฯ ที่จะกระจายความเจริญสู่เมืองในภูมิภาคด้วยระบบขนส่งสาธารณะที่ทันสมัย และมีประสิทธิภาพ
ทั้งนี้ สนข. ได้นำเสนอรายละเอียดโครงการฯ รวมทั้งรับฟังความคิดเห็น ข้อเสนอแนะจากหน่วยงานราชการ ภาคเอกชน ผู้นำชุมชน ตลอดจนตัวแทนภาคประชาชนและสื่อมวลชน เพื่อนำไปประกอบการศึกษาแผนแม่บทการพัฒนาระบบขนส่งสาธารณะในเขตเมืองอุดรธานีให้เกิดประโยชน์สูงสุด มีความสอดคล้องกับความต้องการของประชาชนในพื้นที่ และได้รับการยอมรับจากทุกภาคส่วนต่อไป

ที่มา : http://www.thaigov.go.th/news/contents/details/13195