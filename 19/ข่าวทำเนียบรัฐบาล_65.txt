รัฐบาลไทย-ข่าวทำเนียบรัฐบาล-นายกรัฐมนตรี เยี่ยมชมนิทรรศการตามโครงการบทเพลงรักแห่งแผ่นดิน ปีที่ 8 “อุ่นใจใต้ร่มพระบารมี”

วันพุธที่ 27 มิถุนายน 2561
นายกรัฐมนตรี เยี่ยมชมนิทรรศการตามโครงการบทเพลงรักแห่งแผ่นดิน ปีที่ 8 “อุ่นใจใต้ร่มพระบารมี”
นายกรัฐมนตรี เยี่ยมชมนิทรรศการฯ “อุ่นใจใต้ร่มพระบารมี” พร้อมรับฟังบทเพลงรักแห่งแผ่นดิน และเพลงสยามินทร์ราชา มหาวชิราลงกรณ ซึ่งได้เชื่อมโยงความรู้สึกจากหัวใจคนไทยทุกคนที่น้อมสำนึกในพระมหากรุณาธิคุณของบูรพกษัตริย์ทุกพระองค์
วันนี้ (27 มิ.ย. 61) เวลา 08.30 น.  ณ บริเวณโถงกลางตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอก เฉลิมชัย สิทธิสาท ผู้บัญชาการทหารบก นำคณะเข้าพบ พลเอก ประยุทธ์ จันทร์โอชา นายกรัฐมนตรี เพื่อจัดแสดงนิทรรศการตามโครงการบทเพลงรักแห่งแผ่นดิน ปีที่ 8 “อุ่นใจใต้ร่มพระบารมี”
ทั้งนี้ กองทัพบก ได้ดำเนินโครงการบทเพลงรักแห่งแผ่นดิน ร่วมกับ บริษัท ปตท. จำกัด (มหาชน) มาอย่างต่อเนื่องตั้งแต่ปี 2554 จนถึงปัจจุบัน เพื่อให้ประชาชนชาวไทยทุกภาคส่วนได้น้อมสำนึกในพระมหากรุณาธิคุณของสถาบันพระมหากษัตริย์ โดยมีกิจกรรมได้แก่ การประกวดวงดนตรีสากลร่วมสมัยประเภทมัธยมศึกษา ชิงถ้วยพระราชทาน สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9
สำหรับปี 2561 นับเป็นปีที่ 8 ได้ดำเนินภายใต้แนวคิด “อุ่นใจใต้ร่มพระบารมี” โดยได้รับพระราชทานพระราชานุญาตจากสมเด็จพระเจ้าอยู่หัวมหาวชิราลงกรณ บดินทรเทพยวรางกูร เพื่อเผยแพร่วีดิทัศน์บทเพลงสยามินทร์ราชามหาวชิราลงกรณ เพื่อเชื่อมโยงความรู้สึกจากหัวใจคนไทยทุกคนที่น้อมสำนึกในพระมหากรุณาธิคุณของบูรพกษัตริย์ทุกพระองค์ โดยเฉพาะพระบาทสมเด็จพระปรมินทรมหาภูมิพลอดุลยเดช บรมนาถบพิตร และสมเด็จพระเจ้าอยู่หัวมหาวชิราลงกรณ บดินทรเทพยวรางกูร
โอกาสนี้ นายกรัฐมนตรี ได้จารึกนามลงบนถ้วยรางวัลเกียรติยศ เพื่อนำไปมอบให้แก่ผู้ได้รับรางวัลชนะเลิศ ในการประกวดดังกล่าว  จากนั้น วงดนตรีโรงเรียนเตรียมอุดมศึกษาได้บรรเลงเพลง “บทเพลงรักแห่งแผ่นดิน” และเพลง “สยามินทร์ราชา มหาวชิราลงกรณ” พร้อมรับชมวีดิทัศน์ประกอบบทเพลงฯ ดังกล่าว รวมทั้งนายกรัฐมนตรี ได้ร่วมร้องเพลง “คืนความสุขให้ประเทศไทย” อีกด้วย
ในตอนท้าย นายกรัฐมนตรี ได้กล่าวว่า เพลงของทุกชาติล้วนมีความสำคัญ และมีความหมายที่ดีซึ่งเป็นพหุทางด้านวัฒนธรรมและช่วยให้เกิดความรักความสามัคคี พร้อมช่วยกล่อมเกลาทางด้านจิตใจ โดยได้กล่าวย้ำให้ทุกคนรักชาติ ศาสนา พระมหากษัตริย์ และให้เยาวชนนักเรียนที่มาร่วมร้องเพลงเป็นเด็กดี ตั้งใจเรียน พร้อมกล่าวแสดงความห่วงใยไปยังเยาวชนที่ยังติดอยู่ที่ถ้ำของวนอุทยานถ้ำหลวง-ขุนน้ำนางนอน และให้กำลังใจทีมค้นหาจากทุกภาคส่วนที่มุ่งมั่นและตั้งใจปฏิบัติงานครั้งนี้ร่วมกันอย่างเต็มกำลังความสามารถ
..................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13379
