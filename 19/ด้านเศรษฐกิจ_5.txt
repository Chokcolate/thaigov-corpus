รัฐบาลไทย-ข่าวทำเนียบรัฐบาล-​รชอ.สมชาย เป็นประธานเปิดงานการประชุม Thai Sugar Conference 2018 เพื่อส่งเสริมอุตสาหกรรมอ้อยและน้ำตาลทรายในตลาดโลก

วันพฤหัสบดีที่ 14 มิถุนายน 2561
​รชอ.สมชาย เป็นประธานเปิดงานการประชุม Thai Sugar Conference 2018 เพื่อส่งเสริมอุตสาหกรรมอ้อยและน้ำตาลทรายในตลาดโลก
รัฐมนตรีช่วยว่าการกระทรวงอุตสาหกรรม เป็นประธานเปิดการประชุม Thai Sugar Conference 2018 ณ โรงแรมดุสิตธานี พัทยา จ.ชลบุรี
วันนี้ (14 มิ.ย. 61) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานเปิดการประชุม Thai Sugar Conference 2018 จัดโดย คณะกรรมการประสาน 3 สมาคมโรงงานน้ำตาลทราย โดยมี นายเชิดพงษ์ สิริวิชช์ ประธานบริษัท ไทยชูการ์มิลเลอร์ จำกัด ให้การต้อนรับ พร้อมด้วยแขกผู้มีเกียรติจากกลุ่มผู้ค้าอ้อยและน้ำตาลทรายทั้งในประเทศและต่างประเทศ เข้าร่วม ณ โรงแรมดุสิตธานี พัทยา จ.ชลบุรี
บริษัท ไทยชูการ์มิเตอร์ จำกัด หรือ TSMC ในฐานะตัวแทนกลุ่ม 3 สมาคมโรงงานน้ำตาล ประกอบด้วย สมาคมโรงงานน้ำตาลไทย สมาคมผู้ผลิตน้ำตาลและชีวพลังงานไทย และสมาคมการค้าอุตสาหกรรมน้ำตาล ได้จัดงานการประชุม Thai Sugar Conference 2018 ขึ้นเพื่อ เป็นการประชาสัมพันธ์ถึงภาพลักษณ์และความแข็งแกร่งของอุตสาหกรรมอ้อยและน้ำตาลทรายของประเทศไทย และเป็นการตอกย้ำศักยภาพของประเทศไทยในฐานะผู้ส่งออกน้ำตาลทรายอันดับ 2 ของโลก พร้อมทั้งเป็นการกระชับความสัมพันธ์กับคู่ค้าจากทั่วโลก
ทั้งนี้งานประชุมดังกล่าว นับเป็นการประชุมครั้งที่ 3
โดยในครั้งแรกจัดขึ้นเมื่อปี 2012 และต่อมาในปี 2014 เป็นความร่วมมือกันของภาคอุตสาหกรรมอ้อยและน้ำตาลทราย ซึ่งประกอบด้วยหน่วยงานภาครัฐและภาคเอกชน โดยกลุ่มบริษัท ไทยชูการ์มิลเลอร์ จำกัดนี้ มีโรงงานน้ำตาลร่วมเป็นสมาชิกทั้งหมดกว่า 52 โรงงาน สำหรับการประชุมในครั้งนี้ มีกลุ่มสมาชิกคู่ค้าจากทั่วโลกเข้าร่วมประชุมกว่า 300 คน นับเป็นก้าวสำคัญของอุตสาหกรรมอ้อยและน้ำตาลทรายของประเทศไทยที่จะสามารถพัฒนาเศรษฐกิจของไทยรวมไปถึงระเบียงเศรษฐกิจภาคตะวันออกให้เติบโตได้อย่างมีศักยภาพในอนาคต

ที่มา : http://www.thaigov.go.th/news/contents/details/13046
