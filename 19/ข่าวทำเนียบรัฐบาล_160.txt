รัฐบาลไทย-ข่าวทำเนียบรัฐบาล-เอกอัครราชทูตไอร์แลนด์ประจำประเทศไทยเข้าเยี่ยมคารวะนายกรัฐมนตรีในโอกาสพ้นจากหน้าที่

วันอังคารที่ 17 กรกฎาคม 2561
เอกอัครราชทูตไอร์แลนด์ประจำประเทศไทยเข้าเยี่ยมคารวะนายกรัฐมนตรีในโอกาสพ้นจากหน้าที่
เอกอัครราชทูตไอร์แลนด์ประจำประเทศไทยเข้าเยี่ยมคารวะนายกรัฐมนตรีในโอกาสพ้นจากหน้าที่
วันนี้ (17 ก.ค. 2561) เวลา 15.00 น. นายเบร็นดัน รอเจอรส์ (H.E. Mr. Brendan Rogers) เอกอัครราชทูตไอร์แลนด์ประจำประเทศไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ในโอกาสพ้นจากหน้าที่  ณ ห้องสีงาช้าง ตึกไทยคู่ฟ้า ทำเนียบรัฐบาล สรุปสาระสำคัญดังนี้
นายกรัฐมนตรีและเอกอัครราชทูตไอร์แลนด์ ประจำประเทศไทย มีความยินดีที่ทั้งสองฝ่ายมีความสัมพันธ์ที่ราบรื่น และมีความร่วมมือระหว่างกันทั้งด้านเศรษฐกิจ การศึกษา วิทยาศาสตร์และเทคโนโลยี และนวัตกรรม โอกาสนี้ นายกรัฐมนตรียังชื่นชมบทบาทของเอกอัครราชทูตไอร์แลนด์ ประจำประเทศไทย ที่ร่วมมือกับหน่วยงานไทยในการส่งเสริมความสัมพันธ์และความร่วมมือระหว่างกันตลอดช่วงเวลาดำรงตำแหน่งในประเทศไทย หวังว่าเมื่อเดินทางกลับไปประเทศแล้ว จะช่วยส่งเสริมความสัมพันธ์ที่ดีระหว่างไทยและไอร์แลนด์ต่อไปในทุกมิติ
นายกรัฐมนตรีชื่นชมไอร์แลนด์ที่มีมาตรฐานการศึกษาที่ได้รับการยอมรับว่าเป็นหนึ่งในประเทศที่ดีที่สุดในโลก รวมถึงเป็นต้นแบบในการพัฒนาทรัพยากรมนุษย์ วิทยาศาสตร์ เทคโนโลยี และนวัตกรรม จึงขอให้ทั้งสองฝ่ายสนับสนุนความร่วมมือในเรื่องดังกล่าว รวมทั้งส่งเสริมให้เกิดการแลกเปลี่ยนองค์ความรู้ในสาขาที่ไอร์แลนด์มีศักยภาพและสอดคล้องกับความต้องการของไทย อาทิ วิทยาศาสตร์ เทคโนโลยีและนวัตกรรม  ดิจิทัล อุตสาหกรรมอาหาร การเกษตร และการทำปศุสัตว์ ซึ่งทางเอกอัครราชทูตไอร์แลนด์ฯ ยินดีสนับสนุนให้เกิดการแลกเปลี่ยนความร่วมมือด้านการศึกษา การพัฒนาทรัพยากรมนุษย์ วิทยาศาสตร์ เทคโนโลยี และนวัตกรรม ระหว่างกัน
สำหรับความร่วมมือทางเศรษฐกิจ ทั้งสองฝ่ายประสงค์ให้ขยายการค้าและการลงทุนระหว่างกันเพิ่มมากขึ้น โอกาสนี้ นายกรัฐมนตรีชื่นชมนโยบาย Ireland’s Global Footprint 2025 ซึ่งมีวัตถุประสงค์เพื่อส่งเสริมการขยายการลงทุนของไอร์แลนด์ในต่างประเทศ ซึ่งสอดคล้องกับนโยบาย Thailand 4.0 ของไทย จึงหวังว่าภาครัฐและนักธุรกิจไอร์แลนด์ จะศึกษาถึงโอกาสการลงทุนใน EEC โดยเฉพาะอุตสาหกรรมเป้าหมาย เอกอัครราชทูตไอร์แลนด์ประจำประเทศไทย กล่าวชื่นชมนโยบาย Thailand 4.0 ของไทยว่า จะมีส่วนช่วยส่งเสริมให้เกิดการพัฒนาเศรษฐกิจไทยและยินดีสนับสนุนให้นักลงทุนไอร์แลนด์มาลงทุนในไทยมากขึ้น
ในตอนท้าย ทั้งสองฝ่ายหารือกันถึงความร่วมมือในกรอบต่าง ๆ โดยไทยและไอร์แลนด์ต่างยินดีส่งเสริมบทบาทของกันและกัน และเชื่อมโยงส่งเสริมความร่วมมือระหว่างไทย อาเซียน ไอร์แลนด์ และสหภาพยุโรปให้มีความร่วมมือมากยิ่งขึ้น

ที่มา : http://www.thaigov.go.th/news/contents/details/13914
