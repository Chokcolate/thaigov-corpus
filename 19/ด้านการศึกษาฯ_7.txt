รัฐบาลไทย-ข่าวทำเนียบรัฐบาล-Thailand GreenMech Contest 2018


วันจันทร์ที่ 18 มิถุนายน 2561
428
Thailand GreenMech Contest 2018
นายพีระ รัตนวิจิตร รองปลัดกระทรวงศึกษาธิการ เป็นประธานเปิดงานการแข่งขัน “การออกแบบนวัตกรรม เทคโนโลยีพื้นฐานวิศวกรรม Thailand GreenMech Contest 2018” ในระดับชั้นประถมศึกษาตอนปลาย มัธยมศึกษาตอนต้น มัธยมศึกษาตอนปลาย
นายพีระ รัตนวิจิตร รองปลัดกระทรวงศึกษาธิการ เป็นประธานเปิดงานการแข่งขัน “การออกแบบนวัตกรรม เทคโนโลยีพื้นฐานวิศวกรรม Thailand GreenMech Contest 2018” ในระดับชั้นประถมศึกษาตอนปลาย มัธยมศึกษาตอนต้น มัธยมศึกษาตอนปลาย ชิงถ้วยประทานรางวัลพระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ เมื่อวันเสาร์ที่ 16 มิถุนายน 2561 ณ Westgate Hall ศูนย์การค้าเซ็นทรัลพลาซา เวสต์เกต อ.บางใหญ่ จ.นนทบุรี
นายพีระ รัตนวิจิตร กล่าวว่า การแข่งขันครั้งนี้เพื่อคัดเลือกตัวแทนจากประเทศไทยไปร่วมการแข่งขันระดับนานาชาติ “2018 GreenMech World and Taiwan Contests” ในวันที่ 1 สิงหาคม 2561 ณ National Chung Hsing University เมืองไทยจง ประเทศไต้หวัน
ขอชื่นชมในความตั้งใจของคณะกรรมการจัดการแข่งขัน ที่ได้ให้ความสำคัญต่อสถานการณ์ของโลกปัจจุบันในเชิงวิทยาศาสตร์และเทคโนโลยีที่ได้มีการเปลี่ยนแปลงและพัฒนาอยู่ตลอดเวลา ทำให้โอกาสในการเรียนรู้ของนักเรียนและบุคลากรการศึกษาต้องมีการปรับตัวอย่างสม่ำเสมอให้ทันกับเหตุการณ์ โดยเฉพาะอย่างยิ่งการเรียนรู้และการพัฒนาความคิดสร้างสรรค์ด้านวิทยาศาสตร์ เทคโนโลยี พลังงานและสิ่งแวดล้อมที่มีผลต่อการดำรงชีวิตในศตวรรษที่ 21
ทั้งนี้ โอกาสทางการศึกษาของเยาวชนรุ่นใหม่ได้เปลี่ยนแปลงไปจากอดีตมาก มีการพัฒนาโปรแกรมเพิ่มทักษะและการเรียนรู้สำหรับการเรียนการสอนให้มีความเข้าใจง่ายขึ้น ส่งเสริมพัฒนารูปแบบในการจัดการเรียนรู้อย่างเหมาะสม เพื่อเป็นพื้นฐานไปสู่การเป็นนักประดิษฐ์คิดค้นเชิงนวัตกรรมในอนาคต
การแข่งขันออกแบบนวัตกรรมและเทคโนโลยี Thailand Green Mech Contest 2018 นี้ นอกจากจะทำให้นักเรียนตื่นตัวในด้านการพัฒนาความคิดสร้างสรรค์แล้ว ยังเป็นการฝึกหัดให้นักเรียนรู้จักประยุกต์วิทยาศาสตร์ในการพัฒนาสร้างอุปกรณ์หรือระบบที่ช่วยกู้ภัยต่าง ๆ เพื่อช่วยเหลือเกื้อกูลกัน รู้จักเรียนรู้ในการทำงานร่วมกัน รวมทั้งทำให้เกิดจิตสำนึกรักษาสิ่งแวดล้อม ซึ่งเป็นจุดมุ่งหมายหลักที่สำคัญยิ่งของการพัฒนาประเทศ
กระทรวงศึกษาธิการ พร้อมสนับสนุนการแข่งขันออกแบบนวัตกรรมและเทคโนโลยีพื้นฐานวิศวกรรม Thailand Green Mech contest 2018
Written by บัลลังก์ โรหิตเสถียร
Photo Credit คณะทำงานฯ
Rewriter
Editor บัลลังก์ โรหิตเสถียร

ที่มา : http://www.thaigov.go.th/news/contents/details/13127