รัฐบาลไทย-ข่าวทำเนียบรัฐบาล-เด็กอายุระหว่าง ๓-๑๘ ปี กว่า ๒.๗ หมื่นคนกลับเข้ามาเรียนได้สำเร็จ

วันพุธที่ 11 กรกฎาคม 2561
เด็กอายุระหว่าง ๓-๑๘ ปี กว่า ๒.๗ หมื่นคนกลับเข้ามาเรียนได้สำเร็จ
“ สุรเชษฐ์ ” ก้าวเดินตามแผนยุทธศาสตร์การศึกษาจังหวัดชายแดนภาคใต้ ๒๐ ปี ด้วย ๖ ยุทธศาสตร์ “ เห็นผลลัพธ์ในเชิงประจักษ์ ”
“ นายอิชิโร มิยาซาวา ” ผู้แทนองค์การยูเนสโก “ กล่าวชื่นชมและแสดงความยินดีในความสำเร็จของประเทศไทย ”
เมื่อ เวลา ๑๓.๓๐ น. ของวันที่ ๕ กรกฎาคม ๒๕๖๑ ที่ผ่านมา พลเอก สุรเชษฐ์ ชัยวงศ์ หัวหน้าผู้แทนพิเศษของรัฐบาล/รัฐมนตรีช่วยว่าการกระทรวงศึกษาธิการ เป็นประธานพิธีโครงการรายงานผลการดำเนินการแก้ปัญหาประชากรวัยเรียนที่อยู่นอกระบบการศึกษาจังหวัดชายแดนภาคใต้ ณ โรงแรมเซาท์เทิร์น วิว ปัตตานี จังหวัดปัตตานี
พลเอก สุรเชษฐ์ ชัยวงศ์ กล่าวว่า กระทรวงศึกษาธิการ ได้จัดตั้งศูนย์ประสานงานและบริหารการศึกษาจังหวัดชายแดนภาคใต้หรือกระทรวงศึกษาธิการส่วนหน้า ตั้งอยู่ที่กองพลทหารราบที่ ๑๕ ค่ายสมเด็จพระสุริโยทัย อำเภอหนองจิก จังหวัดปัตตานี ทำหน้าที่ในการประสานงาน เชื่อมโยงให้หน่วยงานทางการศึกษา ในพื้นที่จังหวัดชายแดนภาคใต้ ประกอบด้วย ๕ จังหวัด คือ จังหวัดปัตตานี ยะลา นราธิวาส สตูล และ ๔ อำเภอของจังหวัดสงขลา คือ อำเภอจะนะ เทพา นาทวีและสะบ้าย้อย ให้สามารถบริหารจัดการศึกษาแบบบูรณาการให้เกิดประสิทธิภาพและมีคุณภาพ โดยมีกรอบทิศทางการจัดการศึกษาตามแผนยุทธศาสตร์การศึกษาจังหวัดชายแดนภาคใต้ ๒๐ ปี ประกอบด้วย  ๖  ยุทธศาสตร์ คือ ๑) การศึกษาเพื่อเสริมสร้างความมั่นคง ๒) ผลิตและพัฒนากำลังคนให้มีสมรรถนะในการแข่งขัน ๓) การพัฒนาศักยภาพคนทุกช่วงวัยและสร้างสังคมแห่งการเรียนรู้ ๔) การสร้างโอกาส ความเสมอภาคและเท่าเทียมทางการศึกษา ๕) การจัดการศึกษาเพื่อเสริมสร้างคุณภาพชีวิตเป็นมิตรกับสิ่งแวดล้อม และ ๖) การพัฒนาระบบการบริหารจัดการศึกษา
การแก้ปัญหาประชากรวัยเรียนที่อยู่นอกระบบการศึกษาจังหวัดชายแดนภาคใต้ เป็นหนึ่งในงานที่รัฐบาล นำโดย พลเอก ประยุทธ์ จันทร์โอชา นายกรัฐมนตรี ได้มอบหมายให้กระทรวงศึกษาธิการพัฒนาการศึกษาในพื้นที่ให้มีคุณภาพ พร้อมสร้างโอกาสในการเข้าถึงการศึกษาอย่างทั่วถึง การสร้างสังคมแห่งการเรียนรู้ และอยู่ร่วมกันในสังคมพหุวัฒนธรรมอันดีงามตามประเพณี ด้วยหลักปรัชญาของเศรษฐกิจพอเพียง ตลอดจนเท่าทันต่อพัฒนาการและเทคโนโลยีที่เปลี่ยนแปลงไป ซึ่งต้องยอมรับว่า ปัญหานี้เป็นปัญหาที่ค่อนข้างยากและสะสมมาเป็นเวลานาน แต่ด้วยความเพียรและมุ่งมั่นตั้งใจของทุกคน และทุกภาคส่วนที่เกี่ยวข้องในตลอด ๗ เดือนที่ผ่านมา นับตั้งแต่การประกาศเจตนารมณ์ร่วมกันว่า “ พวกเราจะร่วมติดตาม ช่วยเหลือ สนับสนุน แก้ไขปัญหา ให้เด็กวัยเรียนที่อยู่นอกระบบการศึกษาในพื้นที่รับผิดชอบ ได้เข้ารับการศึกษาในรูปแบบต่าง ๆ ครบทุกคน โดยเร็ว ” เมื่อเดือนพฤศจิกายน ๒๕๖๐ โดยน้อมนำยุทธศาสตร์พระราชทานของพระบาทสมเด็จพระปรมินทรมหาภูมิพลอดุลยเดช (รัชกาลที่ ๙) “ เข้าใจ เข้าถึง พัฒนา ” เป็นหลักคิดในการดำเนินงาน ตั้งแต่การจัดทำฐานข้อมูลนักเรียนของสถานศึกษาสังกัดต่าง ๆ  การศึกษาระเบียบกฎหมาย ตลอดจนกำหนดแนวทางการดำเนินงาน ติดตาม ค้นหาสาเหตุ และจัดหาที่เรียน พร้อมกำหนดผู้รับผิดชอบดูแลนักเรียน และติดตามผลเป็นระยะ จึงได้เกิดเป็นวันแห่งความภาคภูมิใจร่วมกันในครั้งนี้ ซึ่งมีผลการดำเนินโครงการแก้ปัญหาอยู่ในระดับที่น่าพึงพอใจ โดยสามารถนำประชากรวัยเรียนอายุระหว่าง ๓-๑๘ ปี เข้าสู่ระบบการศึกษาได้กว่า ๒๗,๓๗๖ คน คิดเป็นร้อยละ ๖๐.๔๕ ของจำนวนเด็กที่อยู่นอกระบบฯ จำนวน๔๕,๒๘๙ คน
ภารกิจครั้งนี้ ถือว่าประสบความสำเร็จแล้วในระดับหนึ่ง ด้วยความร่วมมือจากทุกภาคส่วนในรูปแบบ “ ประชารัฐ ” ที่เป็นแบบอย่างของการทำงานที่ดีในพื้นที่ชายแดนภาคใต้ สูตรความสำเร็จ “ ความสำเร็จต้องเกิดจากความเพียร ความร่วมมือและประชารัฐ ” ความเพียรนั้นหมายถึงความขยันหมั่นเพียร ความมุ่งมั่น ส่วนความร่วมมือ คือการทำงานในลักษณะการบูรณาการ สร้างการรับรู้ สร้างความเข้าใจให้เกิดขึ้น จึงขอขอบคุณทุกคนทุกฝ่ายทั้งสำนักงานคณะกรรมการส่งเสริมการศึกษาเอกชน และศูนย์ประสานงานและบริหารการศึกษาจังหวัดชายแดนภาคใต้ (กระทรวงศึกษาธิการส่วนหน้า) ที่ริเริ่มและรวบรวมข้อมูลเชื่อมโยงสู่ระดับจังหวัดและอำเภอ โดยมีผู้ว่าราชการจังหวัด นายอำเภอ ผู้นำท้องถิ่น ผู้นำศาสนา และทุกองค์กรหลักของกระทรวงศึกษาธิการ ร่วมขับเคลื่อนงานแต่ละขั้นตอนจนมีความก้าวหน้ามาโดยลำดับ รวมทั้งประชาชน พ่อแม่ผู้ปกครองที่สนับสนุนให้บุตรหลานเข้ามาเรียนหนังสือ เพราะตระหนักถึงความสำคัญของการศึกษาที่จะเป็นรากฐานสำคัญของชีวิต
ขอขอบคุณทุกภาคส่วนอีกครั้ง ที่ได้ร่วมขับเคลื่อนงานพัฒนาการศึกษาตลอดระยะเวลา ๓ ปีที่ผ่านมา โดยน้อมนำพระบรมราโชวาทในสมเด็จพระเจ้าอยู่หัว มหาวชิราลงกรณ บดินทรเทพยวรางกูร (ในหลวงรัชกาลที่ ๑๐) มาเป็นหลักในการปฏิบัติงาน ซึ่งทรงพระราชทานเกี่ยวกับการศึกษาที่ต้องมุ่งสร้างพื้นฐานให้แก่ผู้เรียน ๔ ด้าน คือ ๑) มีทัศนคติที่ถูกต้องต่อบ้านเมือง ที่ยึดมั่นในสถาบันชาติศาสนาพระมหากษัตริย์ รู้รักสามัคคี ๒) มีพื้นฐานชีวิตที่มั่นคง มีคุณธรรม ๓) มีงานทำ มีอาชีพ ๔) เป็นพลเมืองดี
และได้มอบโล่เกียรติคุณ ให้กับหน่วยงาน จำนวน ๔๓ หน่วยงาน ประกอบด้วย ๑) ผู้ว่าราชการจังหวัด ๕ จังหวัด ๒) สำนักงานศึกษาธิการจังหวัด ๕ จังหวัด ๓) สพป./สพม. ๑๓ เขต ๔) กศน.จังหวัด ๕ จังหวัด ๕) สช.จังหวัด ๕ จังหวัด ๖) สำนักงานอาชีวศึกษา ๕ จังหวัด และศูนย์การศึกษาพิเศษจังหวัด ๕ จังหวัด พร้อมทั้งมอบเกียรติบัตร/ทุนการศึกษาแก่เด็กดีขยันเรียน จำนวน ๒๖ คน
ต่อจากนั้น นายอิชิโร มิยาซาวา ผู้เชี่ยวชาญด้านการรู้หนังสือและการเรียนรู้ตลอดชีวิต องค์การยูเนสโก ได้กล่าว ชื่นชมและแสดงความยินดีกับประเทศไทย ที่ประสบความสำเร็จในการแก้ปัญหาประชากรวัยเรียนที่อยู่นอกระบบการศึกษา จังหวัดชายแดนภาคใต้ ซึ่งถือว่าไทยเป็นประเทศผู้นำด้านการศึกษาในภูมิภาคอาเซียน เพราะมีนโยบายส่งเสริมการศึกษาเพื่อให้ทุกคนได้เข้าถึงการศึกษา โดยพระบาทสมเด็จพระปรมินทรมหาภูมิพลอดุลยเดช (ในหลวงรัชกาลที่ ๙) ทรงมีพระราชดำริริเริ่มการส่งเสริมการศึกษาให้กับประชาชนทุกหมู่เหล่า โดยเฉพาะบริเวณชายแดน และพระบรมวงศานุวงศ์ทุกพระองค์ทรงสืบสานพระราชปณิธาน โดยเฉพาะอย่างยิ่งสมเด็จพระเทพรัตนราชสุดา ฯ สยามบรมราชกุมาร
นอกจากนี้ ไทยยังเป็นผู้นำในการยกร่างปฏิญญาอาเซียนว่าด้วยการสร้างเสริมความเข้มแข็งด้านการศึกษาให้กับเด็กและเยาวชนตกหล่น ซึ่งปฏิญญาฉบับนี้ได้รับการลงนามและรับรองในการประชุมสุดยอดอาเซียน เมื่อปี ๒๕๕๐ ที่สาธารณรัฐประชาธิปไตยประชาชนลาว ในปัจจุบัน จำนวนประชากรตกหล่นทางการศึกษาในภูมิภาคอาเซียน มีมากถึง ๔.๑ ล้านคน ซึ่งจำนวนนี้เป็นเพียงการประมาณการของรัฐบาลเท่านั้น เชื่อว่าหากสำรวจอย่างจริงจังคงมีจำนวนสูงกว่านี้แน่นอน ดังนั้น จึงมีความจำเป็นที่ทุกประเทศต้องมีความร่วมมือในการให้การศึกษาแก่เด็กตกหล่นร่วมกัน
ถือว่าความพยายามในแก้ปัญหาเด็กตกหล่นของไทยตลอด ๗ เดือนที่ผ่านมา ได้สอดคล้องและเป็นไปตามปฏิญญาอาเซียนว่าด้วยการสร้างเสริมความเข้มแข็งด้านการศึกษาให้กับเด็กและเยาวชนตกหล่น จึงสมควรเผยแพร่ผลความสำเร็จให้ทั่วโลกรับรู้ทั้งในระดับภูมิภาคและระดับสากล และในฐานะองค์การยูเนสโก ต้องขอแสดงความยินดีกับทุกหน่วยงานที่ได้รับโล่เกียรติคุณและเกียรติบัตรเด็กดีขยันเรียนทุกคนในวันนี้ และหวังว่าจะมีการขยายผลการดำเนินงานไปยังจังหวัดอื่นทั่วประเทศไทย รวมทั้งประเทศต่าง ๆ ในภูมิภาคอาเซียนด้วย

ที่มา : http://www.thaigov.go.th/news/contents/details/13773
