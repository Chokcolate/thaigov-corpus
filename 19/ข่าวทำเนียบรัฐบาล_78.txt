รัฐบาลไทย-ข่าวทำเนียบรัฐบาล-นายกฯ ยินดีอันดับค้ามนุษย์ไทยดีขึ้น พร้อมขอบคุณทุกฝ่ายที่ร่วมผลักดันความสำเร็จ ยืนยันเดินหน้าต่อให้ดีขึ้น

วันศุกร์ที่ 29 มิถุนายน 2561
นายกฯ ยินดีอันดับค้ามนุษย์ไทยดีขึ้น พร้อมขอบคุณทุกฝ่ายที่ร่วมผลักดันความสำเร็จ ยืนยันเดินหน้าต่อให้ดีขึ้น
นายกฯ ยินดีอันดับค้ามนุษย์ไทยดีขึ้น พร้อมขอบคุณทุกฝ่ายที่ร่วมผลักดันความสำเร็จ ยืนยันเดินหน้าต่อให้ดีขึ้น
พันเอก อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี กล่าวถึงกรณีที่กระทรวงการต่างประเทศสหรัฐฯ ออกรายงานสถานการณ์การค้ามนุษย์ หรือ ทิปรีพอร์ต (TiP Report) ประจำปี 2561 โดยประเทศไทยได้รับการปรับสถานะขึ้นไปอยู่ระดับ ‘เทียร์ 2’ จากระดับ ‘เทียร์ 2 ต้องเฝ้าจับตามอง’ ว่า
“เป็นเรื่องน่ายินดี และขอบคุณที่สหรัฐฯ เห็นถึงความมุ่งมั่นของรัฐบาลไทยในการทำงานเพื่อแก้ไขปัญหาการค้ามนุษย์ รัฐบาลไทยยืนยันว่าจะยังคงเดินหน้าปราบปรามและกำจัดการค้ามนุษย์ในไทยให้มากที่สุด และในปีหน้าที่ไทยจะเป็นประธานอาเซียนก็จะผลักดันการแก้ไขปัญหาค้ามนุษย์ในระดับภูมิภาคอาเซียนให้เห็นผลเป็นรูปธรรมมากยิ่งขึ้นไปอีก"
นอกจากนี้ นายกรัฐมนตรียังได้ขอบคุณข้าราชการผู้ปฏิบัติงานและมิตรประเทศ โดยเฉพาะรัฐบาลสหรัฐฯ ออสเตรเลีย และอีกหลายประเทศ รวมทั้งภาค NGOs ทั้งในประเทศและต่างประเทศที่ร่วมมือทำงานอย่างหนักกับรัฐบาลไทย
"นายกฯ ย้ำว่า ถือเป็นวันที่มีข่าวดี แต่อย่างไรก็ตามรัฐบาลและทุกฝ่ายต้องทำงานหนักยิ่งขึ้นอีก ไม่ใช่น้อยลงเพื่อแก้ไขปัญหาค้ามนุษย์ให้สำเร็จอย่างดีที่สุด พร้อมทั้งขอให้ประชาชนช่วยกันดูแล สอดส่อง และแจ้งข้อมูลแก่เจ้าหน้าทีหากพบเห็นปัญหาการค้ามนุษย์ทุกแห่ง
ขณะเดียวกันได้กำชับทุกส่วนราชการ โดยเฉพาะกระทรวงแรงงานให้บูรณาการกับทุกฝ่าย เพื่อให้การคุ้มครองดูแลแรงงานไทยและต่างชาติ และการบังคับใช้กฎหมายมีมาตรฐาน ได้รับการยอมรับ และส่งเสริมคุณภาพชีวิตของแรงงานทุกคนอย่างยั่งยืน"

ที่มา : http://www.thaigov.go.th/news/contents/details/13448
