รัฐบาลไทย-ข่าวทำเนียบรัฐบาล-ลก.รมว.ศธ.ลงพื้นที่ตรวจเยี่ยมโรงเรียนใน จ.ตาก

วันอังคารที่ 17 กรกฎาคม 2561
ลก.รมว.ศธ.ลงพื้นที่ตรวจเยี่ยมโรงเรียนใน จ.ตาก
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ลงพื้นที่จังหวัดตาก ระหว่างวันที่ 15-16 กรกฎาคม 2561 เพื่อตรวจเยี่ยมและติดตามผลการจัดการเรียนการสอนของโรงเรียนสังกัดต่าง ๆ ในพื้นที่อำเภอแม่สอด และอำเภอท่าสองยาง
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ลงพื้นที่จังหวัดตาก ระหว่างวันที่ 15-16 กรกฎาคม 2561 เพื่อตรวจเยี่ยมและติดตามผลการจัดการเรียนการสอนของโรงเรียนสังกัดต่าง ๆ ในพื้นที่อำเภอแม่สอด และอำเภอท่าสองยาง
สำหรับการเดินทางลงพื้นที่จังหวัดตากในครั้งนี้ เลขานุการรัฐมนตรีว่าการกระทรวงศึกษาธิการได้ตรวจเยี่ยมโรงเรียนอนุกูล (วัดดอนแก้ว) อำเภอแม่สอด ซึ่งเป็นโรงเรียนการกุศลของวัดในพระพุทธศาสนา เปิดรับนักเรียนชาย-หญิงที่ขาดโอกาสทางการศึกษา ตามโครงการพัฒนาเด็กและเยาวชนในถิ่นทุรกันดาร และนักเรียนที่รับมาจาก 5 อำเภอชายแดนฝั่งตะวันตก ได้แก่ อำเภออุ้มผาง อำเภอพบพระ อำเภอแม่สอด อำเภอแม่ระมาด และอำเภอท่าสองยาง สังกัดสำนักงานคณะกรรมการส่งเสริมการศึกษาเอกชน สำนักงานศึกษาธิการจังหวัดตาก เป็นโรงเรียนขนาดกลาง เปิดทำการสอนตั้งแต่ระดับชั้นอนุบาล 1 ถึงมัธยมศึกษาตอนต้น ปัจจุบันมีครูและบุคลากรทางการศึกษาจำนวน 38 รูป/คน มีนักเรียนทั้งหมด 695 รูป/คน
จากนั้นได้เดินทางต่อไปยังอำเภอท่าสองยาง เพื่อเยี่ยมโรงเรียนสังกัดสำนักงานคณะกรรมการการศึกษาขั้นพื้นฐาน (สพฐ.) ซึ่งเป็นโรงเรียนในพื้นที่ภูเขาสูง และโรงเรียนในโครงการตามพระราชดำริ ได้แก่ โรงเรียนท่าสองยางวิทยาคม สังกัดสำนักงานเขตพื้นที่การศึกษามัธยมศึกษา เขต 38 (สุโขทัย-ตาก) โรงเรียนบ้านแม่อุสุวิทยา มีนักเรียนประมาณ 1,200 คน และโรงเรียนบ้านแม่สลิดหลวงวิทยา มีนักเรียนทั้งสิ้น 2,400 คน ซึ่งทั้งสองโรงเรียนเป็นโรงเรียนขยายโอกาสทางการศึกษา สังกัดสำนักงานเขตพื้นที่การศึกษาประถมศึกษาตาก เขต 2 รับนักเรียนตั้งแต่ชั้นอนุบาล จนถึงระดับชั้นมัธยมศึกษาปีที่ 6 เด็กนักเรียนส่วนใหญ่อาศัยอยู่บนพื้นที่ภูเขาสูงและตามแนวชายแดน ทางโรงเรียนจำเป็นที่จะต้องจัดหอพักนอนให้กับนักเรียนบ้านไกล
โอกาสนี้ เลขานุการรัฐมนตรีว่าการกระทรวงศึกษาธิการได้สอบถามความเป็นอยู่ และให้กำลังใจข้าราชการ ครู และบุคลากรทางการศึกษา ตลอดจนนักเรียนพักนอนอีกด้วย
Written by ศตายุ วาดพิมาย/สพป.ตาก เขต 2
Photo Credit ศตายุ วาดพิมาย/สพป.ตาก เขต 2
Rewriter/Editor บัลลังก์ โรหิตเสถียร

ที่มา : http://www.thaigov.go.th/news/contents/details/13897
