รัฐบาลไทย-ข่าวทำเนียบรัฐบาล-รมว.ดิจิทัลฯ ปาฐกถาพิเศษหัวข้อ “สังคมดิจิทัล เป้าหมายและนโยบายของรัฐบาลไทย”

วันจันทร์ที่ 25 มิถุนายน 2561
รมว.ดิจิทัลฯ ปาฐกถาพิเศษหัวข้อ “สังคมดิจิทัล เป้าหมายและนโยบายของรัฐบาลไทย”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดงานสัมมนาเรื่อง “สังคมดิจิทัล อนาคตที่หลีกไม่พ้น ก้าวเดินของจีน พัฒนาการของไทย” พร้อมปาฐกถาพิเศษหัวข้อ “สังคมดิจิทัล เป้าหมายและนโยบายของรัฐบาลไทย” โดยสมาคมผู้สื่อข่าวไทย-จีน จัดขึ้น เพื่อให้สังคมได้รับทราบข้อมูลที่ถูกต้องเกี่ยวกับแนวโน้มและทิศทางเศรษฐกิจดิจิทัลและสังคมไร้เงินสด ซึ่งจัดให้มีการแสดงความคิดเห็นจากผู้เชี่ยวชาญ ผู้ทรงคุณวุฒิ ถึงปรากฏการณ์และประโยชน์ที่แท้จริงของสังคมไร้เงินสด รวมทั้งการเรียนรู้เกี่ยวกับปัญหาอุปสรรคที่อาจเกิดขึ้นจากประสบการณ์ของประเทศจีน พร้อมกับการรับฟังความคิดเห็นในการหาแนวทางการปรับตัวเตรียมความพร้อมเพื่ออนาคต ตลอดจนการทำให้สังคมตื่นตัวและเห็นประโยชน์ของสังคมไร้เงินสด สามารถแสวงหาช่องทางธุรกิจที่เกี่ยวเนื่องทั้งธุรกิจของจีนและของไทยในอนาคต ทั้งนี้ กระทรวงดิจิทัลฯ นับเป็นหน่วยงานหลักในการผลักดันนโยบายดิจิทัลเพื่อเศรษฐกิจและสังคม โดยได้ดำเนินโครงการยกระดับโครงสร้างพื้นฐานโทรคมนาคม เพื่อขับเคลื่อนเศรษฐกิจของประเทศ (เน็ตประชารัฐ) ผ่านการขยายโครงข่ายอินเทอร์เน็ตความเร็วสูงให้ครอบคลุมทุกพื้นที่ทั่วประเทศ เพื่อให้คนไทยเข้าถึงเทคโนโลยีดิจิทัลอย่างเท่าเทียมรองรับการก้าวเข้าสู่สังคมดิจิทัล สอดรับการทำธุรกรรมทางการเงินด้วยระบบอิเล็กทรอนิกส์ ซึ่งถือเป็นนวัตกรรมด้านการเงินที่กำลังเข้ามาเปลี่ยนผ่านประเทศสู่สังคมไร้เงินสดต่อไป เมื่อวันที่ 25 มิถุนายน 2561 ณ โรงแรมแกรนด์ เมอร์เคียว ฟอร์จูน ถนนรัชดาภิเษก เขตดินแดง กรุงเทพฯ
*******************

ที่มา : http://www.thaigov.go.th/news/contents/details/13327
