รัฐบาลไทย-ข่าวทำเนียบรัฐบาล-ม.ล.ปนัดดาฯ เสริมสร้างความรู้แก่นักบริหารการคมนาคม รุ่นที่ ๑๐  ย้ำความรับผิดชอบที่พึงมีต่อสังคมและประเทศชาติ 


วันพฤหัสบดีที่ 14 มิถุนายน 2561
148
ม.ล.ปนัดดาฯ เสริมสร้างความรู้แก่นักบริหารการคมนาคม รุ่นที่ ๑๐  ย้ำความรับผิดชอบที่พึงมีต่อสังคมและประเทศชาติ
ม.ล.ปนัดดาฯ เสริมสร้างความรู้แก่นักบริหารการคมนาคม รุ่นที่ ๑๐ ย้ำความรับผิดชอบที่พึงมีต่อสังคมและประเทศชาติ
เมื่อวันพุธที่ ๑๓ มิถุนายน ๒๕๖๑ เวลา ๑๓.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
บรรยายพิเศษ เรื่อง “ศาสตร์พระราชา แนวคิดและคำสอนของพ่อ” แก่ข้าราชการ
และพนักงานรัฐวิสาหกิจของกระทรวงคมนาคม ที่เข้ารับการฝึกอบรมในหลักสูตร
“'นักบริหารการคมนาคม รุ่นที่ ๑๐ การสร้างผู้นำคมนาคมรุ่นใหม่สู่การเปลี่ยนแปลง”
ณ ห้องชมนภา (ชั้น ๒) โรงแรมเอสดี อเวนิว ถนนบรมราชชนนี เขตบางพลัด กรุงเทพฯ
ม.ล.ปนัดดาฯ กล่าวว่า “ศาสตร์พระราชาและหลักการทรงงานของพระบาทสมเด็จ
พระปรมินทรมหาภูมิพลอดุลยเดช รัชกาลที่ ๙ และพระราชดำรัสคำสอนของสมเด็จ
พระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ ๑๐ สอนให้เราทุกคนผู้เป็นข้าราชการ
และเจ้าหน้าที่ของรัฐ รู้ซึ้งถึงความหมายของความรับผิดชอบที่ตนพึงมีต่อสังคมและประเทศชาติ
เป็นคนดีที่ต้องรักษาความดีที่เกิดขึ้นแก่ตัวให้มีความสม่ำเสมอ แบบอย่างแห่งพระองค์ท่าน คือ
ความสง่างามอย่างที่สุดของผู้เป็นข้าราชการและเจ้าหน้าที่ของรัฐ กล่าวคือ ความเพียร ความซื่อตรง
การวางตัวที่เหมาะสม ไม่มาก ไม่น้อย มีความเสมอต้นเสมอปลายในการรักษาชื่อเสียงเกียรติคุณ
ขององค์กรและประเทศชาติ
การกระทำที่ไม่ถูกต้อง ไม่ชอบด้วยกฎหมาย กลับกลายเป็นความเสียหายเสียชื่อเสียงแก่ส่วนราชการ
ย่อมยังผลกระทบต่อความรู้สึกของข้าราชการและเจ้าหน้าที่ของรัฐทุกภาคส่วน หาใช่กระทรวงใคร
กระทรวงเขา กรมใครกรมเขา รัฐวิสาหกิจใครรัฐวิสาหกิจเขา หรือแม้แต่จังหวัดใครจังหวัดเขา
อำเภอใครอำเภอเขา อปท.ใคร อปท.เขา เสียที่ไหนกัน ในเมื่อความรับผิดชอบมีความหมายถึง
ความเกี่ยวพันกันทั้งระบบ ดีครบถ้วนก็คือความดีอันสมบูรณ์แบบทั้งระบบ เราทุกหน่วยต้องช่วยกัน
ตรวจตราดูแลไม่ให้เกิดความผิดพลาดทั้งทางยุทธศาสตร์ที่เป็นหัวใจ ยุทธวิธีที่เป็นธงชัยนำทาง
และผลลัพธ์จากการปฏิบัติที่ปรากฏ ความเป็นเอกภาพของระบบราชการ คือ ความเป็นแบบอย่างแก่กัน
ในทางที่ถูกที่ควร ไม่ใช่แบบอย่างของการกระทำผิด หรือความบกพร่องเสียหาย
ผู้บังคับบัญชาของวิทยากรเคยสั่งสอนอบรมข้าราชการ
รุ่นเดียวกับวิทยากรว่า ปฏิบัติงานใดๆ ความรับผิดชอบต้องนำหน้าการใช้อำนาจ ผู้บริหารที่ประสบความสำเร็จ
แต่ครั้งอดีต คือ การมีความรับผิดชอบเป็นธงชัย ในทางตรงข้าม การใช้อำนาจที่มากมายเกินเหตุจะทำให้
ตัวเราหลงทางและไม่ประสบความสำเร็จ หลักคิดว่าด้วยศาสตร์พระราชา คือ ความเรียบง่าย ความพอเพียง
ความซื่อตรง และมีความสุจริตต่อหน้าที่รับผิดชอบ ความสุจริตของทุกภาคส่วน ถือเป็นหน้าเป็นตา (remarkable)
แก่ระบบการบริหารกิจการบ้านเมืองที่ดี ปราศจากหลักคิดนี้อย่างเคร่งครัด คือ
ความยากลำบากอย่างที่สุดในการขับเคลื่อนองค์กรและบ้านเมือง แนวคิดดังกล่าวนี้ อารยประเทศจึงถือว่า
มีความสำคัญเป็นอันดับแรก”

ที่มา : http://www.thaigov.go.th/news/contents/details/13041