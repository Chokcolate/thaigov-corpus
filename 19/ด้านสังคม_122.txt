รัฐบาลไทย-ข่าวทำเนียบรัฐบาล-พม. จับมือภาคีเครือข่าย ร่วมจัดงานเวทีประชุมวิชาการการขับเคลื่อนและพัฒนาสู่ความยั่งยืน ภายใต้แนวคิด “คนไทยไม่เจ็บป่วยฉุกเฉินมีโรคคุมได้แก้ไขได้ทัน”

วันพุธที่ 18 กรกฎาคม 2561
พม. จับมือภาคีเครือข่าย ร่วมจัดงานเวทีประชุมวิชาการการขับเคลื่อนและพัฒนาสู่ความยั่งยืน ภายใต้แนวคิด “คนไทยไม่เจ็บป่วยฉุกเฉินมีโรคคุมได้แก้ไขได้ทัน”
พม. จับมือภาคีเครือข่าย ร่วมจัดงานเวทีประชุมวิชาการการขับเคลื่อนและพัฒนาสู่ความยั่งยืน ภายใต้แนวคิด “คนไทยไม่เจ็บป่วยฉุกเฉินมีโรคคุมได้แก้ไขได้ทัน”
วันนี้ (18 ก.ค. 61) เวลา 09.00 น. นางสุภัชชา สุทธิพล ผู้ตรวจราชการกระทรวงและโฆษกกระทรวงการพัฒนาสังคมและความมั่นคงของมนุษย์ เป็นประธานงานเวทีประชุมวิชาการการขับเคลื่อนและพัฒนาสู่ความยั่งยืนภายใต้แนวคิด "คนไทยไม่เจ็บป่วยฉุกเฉินมีโรคคุมได้แก้ไขได้ทัน” ตามโครงการส่งเสริมและป้องกันคนไทยไม่ให้เจ็บป่วยฉุกเฉิน ซึ่งมี กระทรวงการพัฒนาสังคมและความมั่นคงของมนุษย์(พม.) กระทรวงศึกษาธิการ(ศธ.) สมาคมเวชศาสตร์ฉุกเฉินแห่งประเทศไทย สำนักงานกองทุนสนับสนุนการสร้างเสริมสุขภาพ(สสส.) และ 20 ภาคีเครือข่าย ร่วมเป็นเจ้าภาพ โดยมีบุคลากร ด้านการแพทย์ฉุกเฉินและผู้สนใจเข้าร่วมกว่า 500 คน ณ ห้องประชุมวายุภักษ์แกรนด์บอลรูม ชั้น 4 โรงแรมเซ็นทรา ศูนย์ราชการแจ้งวัฒนะ กรุงเทพมหานคร
ปัจจุบัน สังคมผู้สูงอายุของไทยมีอายุขัยเฉลี่ยสูงขึ้น โดยจัดอยู่ในอันดับ 3 ของภูมิภาคเอเชีย รองลงมาจากประเทศเกาหลีใต้และประเทศญี่ปุ่น ซึ่งผู้สูงอายุส่วนใหญ่มีโรคประจำตัวหรือโรคเรื้อรัง อีกทั้งลูกหลานไม่มีเวลาดูแล เนื่องจากปัจจัยด้านเศรษฐกิจและสังคม จากสถิติผู้ป่วยฉุกเฉินเข้ารับการรักษาเฉลี่ยปีละ 25 ล้านราย ในจำนวนนี้มีทั้งเสียชีวิตและพิการ ดังนั้น หากคนไทยให้ความสำคัญกับการดูแลตนเองเพื่อให้มีสุขภาพที่ดี จนเป็นผู้สูงอายุที่มีอายุยืนอย่างมีคุณภาพ นับว่า เป็นการเตรียมความพร้อมเพื่อเข้าไปสู่สังคมผู้สูงอายุอย่างมีคุณภาพในอนาคต ไม่เป็นภาระให้ลูกหลานและประเทศชาติ
สมาคมเวชศาสตร์ฉุกเฉินแห่งประเทศไทย ได้ขับเคลื่อนงานพัฒนาคุณภาพชีวิตให้คนไทยอยู่ดีมีสุขอย่างยั่งยืนตามภารกิจสำคัญของรัฐบาล ทั้งนี้ จากสถิติปี 2560 มีจำนวนผู้สูงอายุสูงถึง 11 ล้านคน ซึ่งในจำนวนนี้ มีจำนวน 8 ล้านคนที่มีสุขภาพแข็งแรง ช่วยเหลือตัวเองได้เล็กน้อยประมาณกว่า 2 ล้านคน และเป็นผู้ป่วยติดเตียงร้อยละ 1.5 โดยคาดว่าอีก 13 ปีข้างหน้า ประเทศไทยจะเข้าสู่สังคมผู้สูงอายุอย่างสมบูรณ์ กล่าวคือจะมีผู้สูงอายุมากถึงร้อยละ 28
กระทรวงการพัฒนาสังคมและความมั่นคงของมนุษย์ (พม.) มีความพร้อมในการขับเคลื่อนการพัฒนา มาตรการ กลไก นวัตกรรม และบูรณาการ อีกทั้งสนับสนุนให้ภาคีเครือข่ายทุกภาคส่วนที่เกี่ยวข้อง เช่น กระทรวงศึกษาธิการ กระทรวงสาธารณสุข กระทรวงมหาดไทย องค์กรส่วนท้องถิ่น ภาคเอกชน และภาคประชาชน บูรณาการความร่วมมือกัน เพื่อให้ผู้สูงอายุอยู่ดีมีสุข และสามารถเข้าถึงระบบสวัสดิการสังคมได้อย่างทั่วถึงและเป็นธรรม เพื่อการพัฒนาอย่างยั่งยืน ด้วย การลดจำนวนผู้ป่วยฉุกเฉินที่เกิดการเจ็บป่วยด้วยสาเหตุที่ป้องกันได้ การเสียชีวิตและความพิการจากการเจ็บป่วยฉุกเฉิน โดยกำหนดเป้าหมายเพื่อให้คนไทยมีสุขภาพดี มีทักษะในการแก้ไขสถานการณ์และอาการป่วยฉุกเฉิน นำไปช่วยเหลือผู้อื่นได้
ทั้งนี้ ภายในงานครั้งนี้ ประกอบด้วยกิจกรรมที่น่าสนใจ ได้แก่ 1) นิทรรศการให้คำแนะนำเทคนิคการควบคุมโรคและ วิธีป้องกันแก้ไข 2) ฐานสาธิตตัวอย่างการสอนทักษะ "ค่ายรู้รอดปลอดภัย” 3) การเสวนา เรื่องต้องรู้เมื่อมีอาการป่วย "มีโรคคุมได้…แก้ไขได้ทัน” โดย ศ.นพ.สันต์ หัตถีรัตน์ นายกสมาคมเวชศาสตร์ฉุกเฉินแห่งประเทศไทย สมาคมเบาหวานแห่งประเทศไทย สมาคมความดันโลหิตสูงแห่งประเทศไทย สถาบันประสาทวิทยา 4) การเสวนาเรื่อง "การช่วยผู้ป่วยที่ไม่ถูกต้องและพบบ่อยในสังคมไทย” โดย พญ.ณธิดา สุเมธโชติเทธา และทีมศูนย์กู้ชีพ นเรนทร และ 5) การขับเคลื่อนเชิงนโยบายเด็กไทยรู้รอดปลอดภัยของการทรวงศึกษาธิการ โดย รศ.นพ.โศภณ นภาธร ผู้ช่วยรัฐมนตรีว่าการกระทรวงศึกษาธิการ(ศธ.) เป็นต้น

ที่มา : http://www.thaigov.go.th/news/contents/details/13930
