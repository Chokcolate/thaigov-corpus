รัฐบาลไทย-ข่าวทำเนียบรัฐบาล-พม. จัดงานสัมมนาวิชาการระดับชาติและนานาชาติด้านคนพิการ เพื่อ“การขับเคลื่อนสู่สังคมยั่งยืนเพื่อคนทั้งมวล”

วันอังคารที่ 10 กรกฎาคม 2561
พม. จัดงานสัมมนาวิชาการระดับชาติและนานาชาติด้านคนพิการ เพื่อ“การขับเคลื่อนสู่สังคมยั่งยืนเพื่อคนทั้งมวล”
พม. จัดงานสัมมนาวิชาการระดับชาติและนานาชาติด้านคนพิการ เพื่อ“การขับเคลื่อนสู่สังคมยั่งยืนเพื่อคนทั้งมวล”
วันนี้ (9 ก.ค. 2561) เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบรางวัลผลงานบทความทางวิชาการและผลงานประกวดนวัตกรรมงานสัมมนาวิชาการระดับชาติด้านคนพิการ ครั้งที่ 10 ประจำปี 2561 และการสัมมนาวิชาการระดับนานาชาติด้านคนพิการ ครั้งที่ 5 ภายใต้แนวคิด "การขับเคลื่อนสู่สังคมยั่งยืนเพื่อคนทั้งมวล” (Moving towards Sustainable Society for All) โดยมีคณะผู้บริหารกระทรวง พม. สถาบันการศึกษา องค์กรด้านคนพิการ และหน่วยงานที่เกี่ยวข้อง จำนวนกว่า 800 คน เข้าร่วมงาน ณ ศูนย์ประชุมวายุภักษ์โรงแรมเซ็นทรา บายเซ็นทารา ศูนย์ราชการและคอนเวนชั่นเซนเตอร์ ถนนแจ้งวัฒนะ กรุงเทพมหานคร
รัฐบาลภายใต้การนำของ พลเอกประยุทธ์ จันทร์โอชา นายกรัฐมนตรี ได้กำหนดยุทธศาสตร์ชาติระยะ 20 ปี (พ.ศ. 2560 – 2579) เพื่อเป็นกรอบในการขับเคลื่อนและพัฒนาประเทศนำไปสู่ "ความมั่นคง มั่งคั่ง ยังยืน” โดยมอบหมายกระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักในการยกระดับและพัฒนาคุณภาพชีวิตคนทุกกลุ่มเป้าหมาย สำหรับกลุ่มคนพิการรัฐบาลให้ความสำคัญในการสร้างโอกาสเข้าถึงบริการของรัฐอันเป็นสิทธิพื้นฐาน ภายใต้ "ประเทศไทย 4.0” ภายใต้แนวคิด "ไม่ทิ้งใครไว้ข้างหลัง” โดยประสานพลังประชารัฐร่วมกับหน่วยงานภาครัฐ เอกชน และประชาสังคมด้านคนพิการ โดยอาศัยฐานความรู้ จากภาคีเครือข่ายทุกภาคส่วนทั้งในประเทศและระดับต่างประเทศ เพื่อพัฒนาคนพิการในทุกมิติและในทุกช่วงวัยให้เป็นคนดี คนเก่ง และ มีคุณภาพ
สำหรับการจัดงานในครั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ร่วมกับมหาวิทยาลัยเทคโนโลยีพระจอมเกล้าธนบุรี และวิทยาลัยราชสุดา มหาวิทยาลัยมหิดล เป็นเจ้าภาพการจัดงานสัมมนาวิชาการระดับชาติด้านคนพิการ ครั้งที่ 10 ประจำปี 2561 และสัมมนาวิชาการระดับนานาชาติ ครั้งที่ 5 ภายใต้แนวคิด "การขับเคลื่อนสู่สังคมยั่งยืนเพื่อคนทั้งมวล” (Moving towards Sustainable Society for All) โดยมีวัตถุประสงค์เพื่อมุ่งเน้นการพัฒนาองค์ความรู้ งานวิชาการ งานวิจัย นวัตกรรมและเทคโนโลยี ให้สอดคล้องกับสถานการณ์ในยุคดิจิทัลที่มีการเปลี่ยนแปลงอย่างรวดเร็ว โดยเฉพาะการเตรียมความพร้อมของประเทศที่กำลังก้าวสู่สังคมผู้สูงอายุอย่างเต็มรูปแบบที่มีคนพิการอยู่ไม่น้อยกว่า ร้อยละ 50 ดังนั้น จึงควรให้ความสำคัญกับการนำเสนอรูปแบบของการสร้างโอกาสและความเสมอภาคทางสังคมเพื่อคนพิการและผู้สูงอายุให้ได้รับการอำนวยความสะดวกในการดำรงชีวิตประจำวัน และการทำกิจกรรมร่วมกับทุกคนในสังคมอย่างปกติสุข
ทั้งนี้ ภายในงานครั้งนี้ ประกอบด้วยกิจกรรมสำคัญ ได้แก่ 1) การปาฐกถาพิเศษ เรื่อง "การพัฒนาคุณภาพชีวิตคนพิการให้สอดคล้องกับพระราชบัญญัติส่งเสริมและพัฒนาคุณภาพชีวิตคนพิการ พ.ศ.2550 และที่แก้ไขเพิ่มเติม (ฉบับที่ 2) พ.ศ.2556” โดย นายสนั่น อังอุบลกุล ประธานกรรมการและกรรมการผู้จัดการ บริษัท ศรีไทยซุปเปอร์แวร์ จำกัด (มหาชน) 2) การปาฐกถาพิเศษ หัวข้อ "Sustainable and Inclusive Development for Persons with disabilities” โดย Mr.Silatul Rahim Bin Dahman ประธานกรรมการมูลนิธิคนตาบอด ประเทศมาเลเซีย โดยนำเสนอผลงานวิชาการทั้งภาษาไทยและภาษาอังกฤษ อีกทั้งผลงานวิชาการที่เกี่ยวข้อง จำนวน กว่า 50 เรื่อง นอกจากนี้ มีการจัดแสดง ผลงานนวัตกรรมสิ่งประดิษฐ์และเชิงความคิด จำนวนกว่า 60 ชิ้น ของนักศึกษาจากสถาบันเครือข่ายส่งเข้าประกวด ภายใต้ 6 หัวข้อหลัก ได้แก่ 1) ภูมิปัญญาท้องถิ่นเพื่อพัฒนาคุณภาพชีวิตคนพิการ 2) นวัตกรรมเพื่อคนพิการ และสังคมสูงอายุ 3) นวัตกรรมการศึกษาเพื่อคนพิการ 4) นโยบายการบริหารจัดการเพื่อส่งเสริมความเท่าเทียม 5) การออกแบบ เพื่อคนทั้งมวล และ 6) การเสริมพลังคนพิการ อีกทั้งการมอบรางวัลผลงานวิชาการและนวัตกรรมระดับดีเยี่ยม จำนวน 13 รางวัล รวมทั้งการมอบธงเจ้าภาพกับสถาบันเทคโนโลยีพระจอมเกล้าเจ้าคุณทหารลาดกระบัง ในปี 2562
กระทรวง พม. ขอขอบคุณสถาบันการศึกษา และภาคีเครือข่ายด้านคนพิการ ที่ได้ให้ความร่วมมือทางวิชาการและพัฒนานวัตกรรมเพื่อการพัฒนาคุณภาพชีวิตคนพิการ รวมถึงการขับเคลื่อนผลงานวิชาการ งานวิจัย งานนวัตกรรม เทคโนโลยี สิ่งอำนวยความสะดวก และการออกแบบเพื่อคนทั้งมวล ไปสู่การปฏิบัติอย่างเป็นรูปธรรมอย่างกว้างขวาง เพื่อนำไปสู่การลดความเหลื่อมล้ำของสังคม และกระจายโอกาสในการเข้าถึงบริการของรัฐ ทำให้คนพิการมีคุณภาพชีวิตที่ดี ด้วยศักดิ์ศรี และคุณค่าของมนุษย์ ส่งผลให้สังคมมีความเท่าเทียมกันอย่างยั่งยืนต่อไป

ที่มา : http://www.thaigov.go.th/news/contents/details/13712
