รัฐบาลไทย-ข่าวทำเนียบรัฐบาล-พม. เร่งกำชับช่วยเหลือ 2 สามี-ภรรยาแก่ชรา พิการตาบอดทั้ง 2 ข้าง อาศัยอยู่กันเพียงลำพัง ที่ จ.เพชรบุรี

วันศุกร์ที่ 29 มิถุนายน 2561
พม. เร่งกำชับช่วยเหลือ 2 สามี-ภรรยาแก่ชรา พิการตาบอดทั้ง 2 ข้าง อาศัยอยู่กันเพียงลำพัง ที่ จ.เพชรบุรี
พม. เร่งกำชับช่วยเหลือ 2 สามี-ภรรยาแก่ชรา พิการตาบอดทั้ง 2 ข้าง อาศัยอยู่กันเพียงลำพัง ที่ จ.เพชรบุรี พร้อมช่วยเหลือผู้ด้อยโอกาสและประสบปัญหาทางสังคม ที่ จ.สุรินทร์ และสระแก้ว
วันนี้ (29 มิ.ย. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 93/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีพบสองสามี-ภรรยาแก่ชรา วัย 67 ปี และ 68 ปี พิการตาบอด 2 ข้าง ทั้ง 2 คน ด้านชายชรายังป่วยเป็นตุ่มแผลมีเลือดไหลทั่วทั้งร่างกาย และเดินไม่ได้ อาศัยอยู่กันเพียงลำพังในบ้านเช่าสภาพเก่าทรุดโทรมใกล้ผุพัง ส่วนลูกชายวัย 38 ปี ถูกดำเนินคดีอยู่ในเรือนจำ อาศัยเพียงเบี้ยยังชีพผู้สูงอายุและคนพิการใช้ประทังชีวิต ที่จังหวัดเพชรบุรี และกรณีเด็กหญิงวัย 5 ขวบ ประสบอุบัติเหตุได้รับบาดเจ็บสาหัสแขนขาด ทำให้ต้องหยุดเรียนอย่างกะทันหัน และต้องเข้ารับการทำแขนเทียม ซึ่งมีค่าใช้จ่ายจำนวนมาก ที่จังหวัดสุรินทร์ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.เพชรบุรี และ พมจ.สุรินทร์ พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านผู้สูงอายุและด้านเด็กของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงาน ที่เกี่ยวข้องช่วยเหลือดูแลในเรื่องการรักษาพยาบาลอาการป่วยและอาการบาดเจ็บอย่างต่อเนื่องในระยะยาว และดูแล เรื่องการศึกษาของเด็กหญิงวัย 5 ขวบ อย่างต่อเนื่อง อีกทั้ง เรื่องการปรับปรุงสภาพที่อยู่อาศัยของสองสามี-ภรรยาพิการตาบอดให้มั่นคง แข็งแรง และถูกสุขลักษณะ รวมทั้ง ให้คำแนะนำในเรื่องสวัสดิการสังคมเพื่อขอรับสิทธิตามกฎหมายตามความเหมาะสม และให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอ และมั่นคงในระยะยาวต่อไป
อีกกรณีหญิงชราวัย 67 ปี ร้องขอความเป็นธรรมกรณีหลานสาววัย 9 ขวบ ถูกผู้เป็นลุงแท้ๆ พร้อมด้วยลูกเลี้ยง ของลุง และเพื่อนของลูกเลี้ยง ร่วมกันบังคับข่มขืนกระทำชำเราหลายครั้ง ที่จังหวัดสระแก้ว นั้น ได้กำชับให้พัฒนาสังคมและความมั่นคงของมนุษย์จังหวัดสระแก้ว (พมจ.สระแก้ว) พร้อมทีม One Home เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด ทั้งนี้ ทางกระทรวง พม. มีบ้านพักเด็กและครอบครัวจังหวัดสระแก้ว พร้อมให้การดูแลและคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 ต่อไป
ทั้งนี้ ปัญหาเด็กถูกล่วงละเมิดทางเพศเกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานอย่างใกล้ชิด หากประชาชนพบเห็นเหตุการณ์ในลักษณะดังกล่าว หรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสาน หน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13466
