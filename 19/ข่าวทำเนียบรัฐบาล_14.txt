รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 15 มิถุนายน 2561


วันเสาร์ที่ 16 มิถุนายน 2561
1,347
พิมพ์
สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 15 มิถุนายน 2561
พลเอก ประยุทธ์ จันทร์โอชา นายกรัฐมนตรีได้กล่าวกับประชาชนผ่านรายการ “ศาสตร์พระราชา สู่การพัฒนาอย่างยั่งยืน” ทางสถานีโทรทัศน์รวมการเฉพาะกิจแห่งประเทศไทย ในวันศุกร์ที่ 15 มิถุนายน 2561 เวลา 20.15 น. ในประเด็นต่าง ๆ ซึ่งสรุปสาระสำคัญดังนี้
นายกรัฐมนตรีกล่าวถึงแนวทางการสร้างความเชื่อมโยงเศรษฐกิจฐานราก (จุลภาค)   กับระดับประเทศ(มหภาค) ด้วยการกระจายรายได้ไปยังเศรษฐกิจฐานราก โดยต้องเน้นการพัฒนาผลิตภัณฑ์  ให้ได้มาตรฐานและมีคุณภาพ พร้อมเพิ่มการแปรรูป การปรับใช้เทคโนโลยี และการสร้างนวัตกรรม รวมถึงการสร้างขีดความสามารถในการแข่งขัน ให้กระจายลงไปจนถึงฐานราก ทั้งนี้ เพื่อให้พี่น้องเกษตรกรและชุมชนในเศรษฐกิจฐานราก สามารถนำไปใช้ประโยชน์ในการปรับตัว ตลอดจนการพัฒนาตนเอง เพื่อเสริมสร้างรายได้มากยิ่งขึ้น
สำหรับการลงพื้นที่ของนายกรัฐมนตรีและคณะรัฐมนตรีที่ผ่านมา (11-12 มิ.ย. 61) ของพื้นที่ภาคเหนือตอนล่าง 2 ที่จังหวัดพิจิตรและนครสวรรค์ในครั้งนี้นั้น เป็นแนวคิดของการนำไปประยุกต์ใช้ พร้อมกับการขับเคลื่อนของจังหวัดพิจิตร โดยยึดหลักการ “ระเบิดจากข้างใน” ตามกลไกประชารัฐและโครงการไทยนิยม ยั่งยืน เพื่อให้สอดคล้องกับแนวคิดที่รัฐบาลต้องการส่งเสริมการมีส่วนร่วมและพลังของชุมชน จากการพัฒนาบึงสีไฟ ในช่วงปี 2559 นั้น ซึ่งเป็นกลไกประชารัฐ ในการช่วยแก้ไขปัญหาด้วยความร่วมแรงร่วมใจกันเปิดเส้นทางน้ำ กำจัดผักตบชวา ตลอดจนแม่น้ำที่เคยแห้งขอดและอุดตัน ให้ไหลผ่านตลอดทั้งสายความยาว 127 กิโลเมตร เปิดทางน้ำให้เข้ามาเติมในบึงสีไฟได้ ทำให้เห็นความร่วมมือระหว่างองค์กรเครือข่ายภาครัฐ และภาคประชาชน เช่น จังหวัดคุณธรรม โรงเรียนผู้นำตามรอยพ่อ ชมรมผู้สูงอายุ ชมรมคนรักในหลวง ชมรมดูนกพิจิตร และกลุ่มคนพิจิตรคืนชีวิตให้บึงสีไฟ เป็นต้น
ด้านการเตรียมความพร้อมสู่การพัฒนายกระดับ “บึงสีไฟ” ให้เป็นแหล่งท่องเที่ยวเชิงธรรมชาติ และพันธุ์สัตว์น้ำที่สำคัญของประเทศ โดยการก่อสร้าง ปรับปรุง และพัฒนาอาคารพิพิธภัณฑ์จระเข้ รวมถึง   การปรับปรุงอาคารพิพิธภัณฑ์จัดแสดงพันธุ์ปลา เฉลิมพระเกียรติสมเด็จพระเทพรัตนราชสุดาฯสยามบรมราชกุมารี ให้สมบูรณ์แบบ ขณะเดียวกันนายรักกี้ สุขประเสริฐ ผู้ใหญ่บ้าน หมู่ที่ 4 ตำบลย่านยาวได้ร่วมกับแกนนำชาวบ้านอีกจำนวนหนึ่งพัฒนาแม่น้ำพิจิตร ด้วยการทำความสะอาดและนำน้ำลงมาเติมให้กับแม่น้ำ อย่างต่อเนื่อง โดยการผันน้ำจากคลอง และปรับปรุงอาคารบังคับน้ำดงเศรษฐีที่กั้นระหว่างแม่น้ำน่านกับแม่น้ำพิจิตร ทำให้น้ำจากแม่น้ำน่านไหลเข้าสู่แม่น้ำพิจิตรได้เป็นครั้งแรก ในปี 2560  ก่อให้เกิดความตื่นเต้นและความหวังภายในใจประชาชนใน 4 อำเภอ 13 ตำบล เพราะสองฝั่งแม่น้ำพิจิตร เป็น “สายน้ำแห่งความหวัง” ในพื้นที่ตอนล่างของลุ่มน้ำนี้ อีกด้วย นอกจากนี้ การพัฒนาแม่น้ำพิจิตร มีการก่อตั้งกลุ่มผู้ใช้น้ำที่ใช้ชื่อว่า  “ขุนศึกลูกพ่อปู่ กอบกู้แม่น้ำพิจิตร” อีกด้วย
ทั้งนี้ รัฐบาลยังได้สนับสนุนโครงการการฝึกอบรมการทำเกษตรผสมผสานด้วยการเน้นปริมาณผลผลิตเพื่อการค้าขาย มาเป็นแบบพึ่งพาตนเองเพื่อบริโภคในครัวเรือน ตามหลักปรัชญาของเศรษฐกิจพอเพียง โดยฟื้นฟูพื้นที่เพาะปลูกและริเริ่มทำการเกษตรทฤษฎีใหม่ รวมถึงแบ่งพื้นที่เป็นสัดส่วนตามหลักการ “30-30-30-10” คือ นาข้าว 6 ไร่ น้ำ 6 ไร่ ไม้ผล 6 ไร่ ที่อยู่อาศัย พืชผักสวนครัว และเลี้ยงสัตว์ 2 ไร่ ตามลำดับ ทำให้มีผลผลิตเพื่อใช้บริโภคในครัวเรือน หรือแลกเปลี่ยนผลผลิตภายในชุมชน ทั้งนี้ จะเห็นได้ว่า       ในการทำเกษตรกรรม โดยเน้นการน้อมนำหลักปรัชญาของเศรษฐกิจพอเพียง และการเกษตรทฤษฎีใหม่        มาประยุกต์ใช้ให้เหมาะสมกับพื้นที่ อีกทั้งมีการใช้ทรัพยากรที่มีอยู่ในพื้นที่อย่างคุ้มค่ามากที่สุด ส่งผลให้ประชาชนภายในชุมชนมีคุณภาพชีวิตที่ดีขึ้นอย่างแท้จริง
นอกจากนี้ นายกรัฐมนตรียังได้กล่าวถึงการจัดงานนิทรรศการระดับชาติ ถือเป็นอีกแนวทางหนึ่งที่ส่งเสริมการขาย และการเข้าถึงสินค้าทางธุรกิจ ในงาน OTOP Midyear 2018 ภายใต้แนวคิด “เอกลักษณ์จากเสน่ห์วิถีไทยนิยม” ซึ่งจัดขึ้นระหว่างวันที่ 9 – 17 มิถุนายน 2561 นี้ ณ ศูนย์แสดงสินค้าและการประชุมอิมแพค เมืองทองธานี จังหวัดนนทบุรี ซึ่งเป็นโครงการที่มีส่วนสำคัญในการขับเคลื่อนเศรษฐกิจฐานราก เชื่อมโยงกับเศรษฐกิจมหภาค รวมทั้งการสร้างงาน สร้างรายได้ สร้างอาชีพ ให้กับพี่น้องประชาชนทุกภาคส่วน โดยการพัฒนาศักยภาพผู้ผลิตและผู้ประกอบการ ให้สามารถพัฒนา และยกระดับผลิตภัณฑ์ให้ได้มาตรฐาน นำไปสู่การแข่งขันในตลาดทั้งภายในประเทศและต่างประเทศ ได้อย่างมีประสิทธิภาพมากยิ่งขึ้น ได้แก่ ตลาดท้องถิ่น ตลาดภูมิภาค ตลาดต่างประเทศ และตลาดออนไลน์ รวมทั้งการซื้อขายผ่านระบบ e-Commerce ซึ่งเป็นการพัฒนาเศรษฐกิจของประเทศ ให้ก้าวเข้าสู่โมเดล “Thailand 4.0” อย่างแท้จริง
ในตอนท้ายของรายการฯ นายกรัฐมนตรีได้กล่าวถึง “เทศกาลการแข่งขันกีฬาฟุตบอลโลก 2018” ซึ่งจัดขึ้นที่ประเทศรัสซีย โดยนายกรัฐมนตรีได้แสดงความห่วงใยต่อเด็กและเยาวชน ให้เชียร์ฟุตบอลโลกอย่างมีสติเพื่อความสนุกสนานและเพลิดเพลิน ซึ่งจะเป็นการสร้างแรงบันดาลใจเพื่อนำมาพัฒนาตนเอง โดยให้ผู้ปกครองดูแลอย่างใกล้ชิดให้ห่างไกลจากอบายมุขทุกประเภท ทั้งนี้ รัฐบาลโดยกรมสุขภาพจิต กระทรวงสาธารณสุข พร้อมให้บริการคำปรึกษาตลอด 24 ชั่วโมง ผ่านสายด่วน 1323 เพื่อแก้ปัญหาการพนัน“ฟุตบอลโลกออนไลน์ 2018” อย่างเป็นรูปธรรม
…………………………………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13090