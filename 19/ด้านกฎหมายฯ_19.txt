รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษ เรื่อง 'ศาสตร์พระราชา นำพาประเทศสู่ความร่มเย็นเป็นสุข'

วันศุกร์ที่ 22 มิถุนายน 2561
ม.ล.ปนัดดาฯ บรรยายพิเศษ เรื่อง 'ศาสตร์พระราชา นำพาประเทศสู่ความร่มเย็นเป็นสุข'
ม.ล.ปนัดดาฯ บรรยายพิเศษ เรื่อง 'ศาสตร์พระราชา นำพาประเทศสู่ความร่มเย็นเป็นสุข'
เมื่อวันพฤหัสบดีที่ ๒๑ มิถุนายน ๒๕๖๑ เวลา ๑๓.๓๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
บรรยายพิเศษ เรื่อง 'ศาสตร์พระราชา นำพาประเทศสู่ความร่มเย็นเป็นสุข'
ให้แก่ผู้เข้ารับการอบรม 'หลักสูตรเสาหลักเพื่อแผ่นดิน เกียรติยศ รุ่นที่ สกพ.๔'
ณ อาคารศูนย์ประชุมสถาบันวิจัยจุฬาภรณ์ ถนนวิภาวดีรังสิต เขตหลักสี่
ดังความตอนหนึ่งของการบรรยายพิเศษของ ม.ล.ปนัดดาฯ ว่า : "หากจะขอกล่าวถึงการน้อมนำ
ศาสตร์พระราชามาสู่การปฏิบัติให้เกิดประโยชน์สูงสุดทางการปฏิบัติราชการ สามารถกล่าวโดยสรุป
ได้เป็น ๓ เรื่องสำคัญ ที่จะสัมพันธ์ไปถึงการปกครองที่นำพาความร่มเย็นเป็นสุขมาสู่ประเทศชาติ
ประการแรก คือ การสอนให้เราทุกคนมีความรู้รักสามัคคี ปราศจากจริยธรรมประการนี้
คงไม่สามารถพัฒนาอะไรได้ท่ามกลางความแบ่งแยกหรือแตกแยก คนในชาติต้องรักกัน สามัคคีกัน
ที่จะเกิดความร่วมมือร่วมใจในการทำทุกสิ่งทุกอย่างเพื่อแผ่นดิน คำว่า 'สุจริตธรรม' จะเป็นตัวชี้วัด
บ่งบอกถึงความสำเร็จหรือไม่ในการทำงานหรือการพัฒนาที่เกิดขึ้น เราทุกคนยอมรับว่า
ความซื่อสัตย์สุจริตโดยแท้ คือ การนำพาสังคมนั้นสู่การเป็นที่ยอมรับกับอีกเป็นสังคมอารยะ
ที่ประชาคมระหว่างประเทศให้ความเคารพยำเกรง สิ่งอื่นๆ ในเชิงบวกทั้งทางเศรษฐกิจและสังคม
ย่อมเกิดขึ้นตามมา เมื่อทุกผู้ทุกฝ่ายต่างมีความซื่อสัตย์สุจริตและมีความจริงใจให้กัน
ประการที่สอง คือ ความเข้าใจในธรรมชาติของมนุษย์ว่าโดยข้อเท็จจริง ชีวิตอันดีงามของบุคคล
หาใช่เรื่องของการสวมหน้ากากเข้าหากัน หรือโอบกอดพูดดีต่อกันแต่ถือมีดไว้ข้างหลัง เป้าหมายชีวิตคน
คือความสุขความเจริญที่ทุกคนปรารถนาที่จะให้เกิดขึ้น และไม่ใช่ทุกคนที่จะมีความมักใหญ่ใฝ่สูง
บนความทุกข์ยากของคนอื่น แต่ปรารถนาความพอเพียง ความไม่สุดโต่ง ความไม่โลภโมโทสัน
ได้แก่ การรู้จักความพอดี ไม่มากไม่น้อย มีจรรยามารยาท การไม่ทำให้ผู้อื่นเดือดร้อน
การไม่กล่าวคำเท็จ เพราะสุดท้ายเราทั้งหลายอยู่บนผืนแผ่นดินเดียวกัน ใครจะไปจากแผ่นดินเกิด
ของเราได้สักกี่คน เราคนไทยเกิดที่นี่และตายที่นี่ ความจริงใจ
ไม่เป็นศัตรูต่อกัน ย่อมทำให้สังคมเกิดการพัฒนาที่ยั่งยืนและมีความสุข
ประการที่สาม คือ สังคมที่มีความเจริญตามอุดมคติของชนชาติอารยะและสมควรนำพระราชปณิธาน
ว่าด้วยความเข้าใจ เข้าถึงและพัฒนา ประการนี้มีความสำคัญในการดำรงชีวิต ความเข้าใจนำมาซึ่งการเรียนรู้ มีความวิริยะอุตสาหะ ความเข้าถึงนำมาซึ่งความรัก ความมีเมตตากรุณา ความจริงใจต่อกัน และการพัฒนา
จะเกิดขึ้นได้ในสังคมของคนในชาติ กล่าวคือ ต้องมีความสมัครสมานสามัคคี ไม่ทะเลาะหรือขัดแย้ง
ถึงขั้นเป็นศัตรูต่อกัน ความสามัคคีจะก่อให้เกิดทัศนคติที่ดีที่มีต่อกัน ไม่ทำให้ตนเองรู้สึกว่าขาดที่พึ่งพา
หรืออยู่อย่างโดดเดี่ยว หัวเดียวกระเทียมลีบ หรือถูกห้อมล้อมด้วยบุคคลที่เป็นศัตรู บุคคลผู้ทุจริตคดโกง
หรือสังคมที่ปราศจากธรรมาภิบาล ในฐานะคนชาติเดียวกัน พลเมืองของประเทศเดียวกัน
ความรู้สึกเช่นนี้ต้องไม่มีเกิดขึ้น"

ที่มา : http://www.thaigov.go.th/news/contents/details/13255
