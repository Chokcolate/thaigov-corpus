รัฐบาลไทย-ข่าวทำเนียบรัฐบาล-รองนรม. พล.อ.อ.ประจินฯ เป็นประธานสักขีพยานในพิธีลงนามบันทึกความร่วมมือเพื่อให้ประชาชนเข้าถึงงานบริการพื้นฐานของรัฐ

วันอังคารที่ 10 กรกฎาคม 2561
รองนรม. พล.อ.อ.ประจินฯ เป็นประธานสักขีพยานในพิธีลงนามบันทึกความร่วมมือเพื่อให้ประชาชนเข้าถึงงานบริการพื้นฐานของรัฐ
รองนรม. พล.อ.อ.ประจินฯ เป็นประธานสักขีพยานในพิธีลงนามบันทึกความร่วมมือเพื่อให้ประชาชนเข้าถึงงานบริการพื้นฐานของรัฐ
ระหว่างตัวแทนหัวหน้าส่วนราชการ ทั้ง 8 หน่วยงาน ภายใต้แนวคิด “เท่าเทียมทั่วถึง รวมเป็นหนึ่งเพื่อประชาชน”
วันนี้ (10 กรกฎาคม 2561) เวลา 14.30 น. ณ ตึกสันติไมตรี (หลังนอก) ทำเนียบรัฐบาล พลเอกประยุทธ์ จันทร์โอชา นายกรัฐมนตรี มอบหมาย พลอากาศเอก ประจิน จั่นตอง รองนายกรัฐมนตรี เป็นประธานสักขีพยานในพิธีลงนามบันทึกข้อตกลงการบูรณาการความร่วมมือเพื่อให้ความช่วยเหลือประชาชนให้เข้าถึงงานบริการพื้นฐานของรัฐ ระหว่างตัวแทนหัวหน้าส่วนราชการ ทั้ง 8 หน่วยงาน ได้แก่ กระทรวงยุติธรรม กระทรวงการพัฒนาสังคมและความมั่นคงของมนุษย์ กระทรวงดิจิทัลเพื่อเศรษฐกิจและสังคม กระทรวงมหาดไทย กระทรวงแรงงาน กระทรวงศึกษาธิการ กระทรวงสาธารณสุข และสำนักงานตำรวจแห่งชาติ
โอกาสนี้ รองนายกรัฐมนตรี เป็นประธานกล่าวเปิดงานในพิธีลงนามบันทึกข้อตกลงการบูรณาการความร่วมมือดังกล่าวความตอนหนึ่งว่า ในนามของรัฐบาลภายใต้การนำของพลเอกประยุทธ์ จันทร์โอชา นายกรัฐมนตรี ขอแสดงความยินดีกับหน่วยงานภาครัฐ ระหว่างตัวแทนหัวหน้าส่วนราชการ ทั้ง 8 หน่วยงาน อันประกอบด้วย กระทรวงการพัฒนาสังคมและความมั่นคงของมนุษย์ กระทรวงดิจิทัลเพื่อเศรษฐกิจและสังคม กระทรวงมหาดไทย กระทรวงแรงงาน กระทรวงศึกษาธิการ กระทรวงสาธารณสุข กระทรวงยุติธรรม และสำนักงานตำรวจแห่งชาติ ที่ได้ร่วมมือร่วมใจกันจัดทำบันทึกข้อตกลงการบูรณาการความร่วมมือเพื่อให้ความช่วยเหลือประชาชนให้เข้าถึงงานบริการพื้นฐานของรัฐ ภายใต้แนวคิด “เท่าเทียมทั่วถึง รวมเป็นหนึ่งเพื่อประชาชน”
ทั้งนี้ รัฐบาลได้กำหนดให้การลดความเหลื่อมล้ำทางสังคมและการสร้างโอกาสเพื่อเข้าถึงบริการพื้นฐานของรัฐเป็นนโยบายสำคัญในการขับเคลื่อนประเทศ โดยเฉพาะอย่างยิ่งความเหลื่อมล้ำด้านการเข้าถึงกระบวนการยุติธรรมของประชาชน ดังนั้น รัฐบาลจึงได้กำหนดแนวทางเป็นการพัฒนาเพื่อเพิ่มขีดความสามารถในการให้บริการประชาชนด้านอำนวยความยุติธรรมและให้คำปรึกษา พร้อมช่วยเหลือประชาชนทางด้านให้ความรู้เกี่ยวกับกฎหมายอย่างถูกต้อง ผ่านสื่อกระแสหลัก สื่อออนไลน์ หรือผ่านโครงการ และกิจกรรมต่าง ๆ ส่งผลทำให้ประชาชนมีความรู้ความเข้าใจในระเบียบ ข้อบังคับ รวมทั้งกฎกติกาของกฎหมายที่จะต้องนำไปปฏิบัติตาม ซึ่งจะนำไปสู่การเคารพสิทธิของผู้อื่น โดยไม่กระทำความผิด ทำให้ประชาชนสามารถอยู่ร่วมกันในสังคมอย่างสงบสุขและยั่งยืนตลอดไป
จากนั้น รองนายกรัฐมนตรีได้เป็นประธานสักขีพยานในพิธีการลงนามบันทึกข้อตกลงการบูรณาการ ความร่วมมือเพื่อให้ความช่วยเหลือประชาชนให้เข้าถึงงานบริการพื้นฐานของรัฐ ระหว่างตัวแทนหัวหน้าส่วนราชการทั้ง 8 หน่วยงานดังกล่าว พร้อมเยี่ยมชมนิทรรศการผลงานของหน่วยงานฯ ที่จัดขึ้น ณ โถงกลาง ตึกสันติไมตรีด้วยความสนใจ
.................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13744
