รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ เป็นประธานการประชุมบูรณาการขับเคลื่อนการแก้ไขปัญหาการจราจรในเขตกรุงเทพมหานครและปริมณฑล ครั้งที่ 2/2561


วันศุกร์ที่ 6 กรกฎาคม 2561
430
พิมพ์
รอง นรม.พล.อ.ประวิตรฯ เป็นประธานการประชุมบูรณาการขับเคลื่อนการแก้ไขปัญหาการจราจรในเขตกรุงเทพมหานครและปริมณฑล ครั้งที่ 2/2561
รอง นรม.พล.อ.ประวิตรฯ เป็นประธานการประชุมบูรณาการขับเคลื่อนการแก้ไขปัญหาการจราจรฯ เพื่อรับทราบแนวทางการเตรียมความพร้อม และแผนมาตรการป้องกันอุทกภัยในช่วงหน้าฝน พร้อมแผนการจราจรอย่างเป็นระบบของ กทม.
วันนี้ (6 กรกฎาคม 2561) เวลา 10.00 น. ณ ตึกสันติไมตรี (หลังใน) ทำเนียบรัฐบาล พลเอก ประวิตร  วงษ์สุวรรณ รองนายกรัฐมนตรี เป็นประธานการประชุมบูรณาการขับเคลื่อนการแก้ไขปัญหาการจราจรในเขตกรุงเทพมหานครและปริมณฑล สรุปสาระสำคัญดังนี้
ที่ประชุมรับทราบ รายงานของกรุงเทพมหานครเกี่ยวกับแนวทางการเตรียมความพร้อมแผนป้องกันและแผนรองรับกรณีเกิดอุทกภัยในเขตกรุงเทพมหานครและปริมณฑลในช่วงหน้าฝน ซึ่งส่งผลกระทบต่อปัญหาจราจรโดยได้มีการบริหารจัดการอย่างเป็นระบบ พร้อมกันนี้ได้จัดตั้งศูนย์ควบคุมระบบป้องกันน้ำท่วมกรุงเทพมหานคร โดยมีการติดตามข้อมูลสภาพอากาศจากระบบเรดาร์ตรวจอากาศ และระบบตรวจวัดข้อมูลอัตโนมัติตลอดจนการติดตามข้อมูลน้ำท่วมขังจากเจ้าหน้าที่ประจำจุดเสี่ยงน้ำท่วมทั่ว กทม. และเครือข่ายกล้องวงจรปิด พร้อมรับทราบการรายงานสภาพฝน ปริมาณฝน และพื้นที่น้ำท่วมขังรวมทั้งมีการวิเคราะห์ประเมินสถานการณ์แจ้งไปยังหน่วยงานที่เกี่ยวข้องรวมทั้งแจ้งเตือนประชาชนผ่านช่องทางการสื่อสารต่าง ๆ เพื่อให้ประชาชนทุกกลุ่มเป้าหมายได้รับทราบอย่างทั่วถึง
ขณะเดียวกัน กรุงเทพมหานครยังร่วมมือกับสำนักงานตำรวจแห่งชาติโดยมีศูนย์ควบคุมและสื่อสารจราจรในการติดตามข้อมูลสภาพการจราจรจากเครือข่ายกล้องวงจรปิดและเจ้าหน้าที่ประจำจุดเฝ้าระวังตลอด 24 ชั่วโมงพร้อมรับทราบรายงานสภาพปัญหาการจราจรและวิเคราะห์ประเมินสถานการณ์อย่างต่อเนื่องตลอดเวลาและสม่ำเสมอ เพื่อบรรเทาปัญหาการจราจรในช่วงหน้าฝนของปี 61
.....................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13645