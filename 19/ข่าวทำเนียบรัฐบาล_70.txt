รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการต่างประเทศญี่ปุ่น เข้าเยี่ยมคารวะนายกรัฐมนตรี


วันพุธที่ 27 มิถุนายน 2561
608
พิมพ์
รัฐมนตรีว่าการกระทรวงการต่างประเทศญี่ปุ่น เข้าเยี่ยมคารวะนายกรัฐมนตรี
รัฐมนตรีว่าการกระทรวงการต่างประเทศญี่ปุ่น เข้าเยี่ยมคารวะนายกรัฐมนตรี
วันนี้ (27 มิ.ย. 61) เวลา 16.30 น. นายทะโร โคโนะ (Mr. Taro Kono) รัฐมนตรีว่าการกระทรวงการต่างประเทศญี่ปุ่น เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล ในโอกาสการเยือนไทยอย่างเป็นทางการเพื่อเข้าร่วมการประชุม Conference on Cooperation among East Asian Countries for Palestinian Development (CEAPAD) ระดับรัฐมนตรี ครั้งที่ 3 โดยภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรีกล่าวสรุปสาระสำคัญดังนี้
นายกรัฐมนตรียินดีต้อนรับนายทะโร โคโนะ ในการเยือนไทยครั้งแรกในฐานะรัฐมนตรีว่าการกระทรวงการต่างประเทศ และแสดงความเสียใจต่อเหตุการณ์แผ่นดินไหวในเขตคันไซของญี่ปุ่น รัฐบาลและประชาชนไทยยินดีให้ความช่วยเหลือญี่ปุ่นในฐานะมิตรประเทศที่ใกล้ชิด
รัฐมนตรีว่าการกระทรวงการต่างประเทศญี่ปุ่นกล่าวว่าภาคเอกชนญี่ปุ่นแสดงความสนใจที่จะลงทุนในอุตสาหกรรมเป้าหมายของไทยและโครงการ EEC ซึ่งนายกรัฐมนตรีรับที่จะดูแลนักลงทุนญี่ปุ่นอย่างเต็มที่ นอกจากนี้ยังประสงค์ให้ญี่ปุ่นร่วมมือกับไทยในการพัฒนาทรัพยากรมนุษย์ต่อไป เพื่อเสริมสร้างบุคลากรด้านอาชีวศึกษา วิทยาศาสตร์ เทคโนโลยี และในสาขาอื่นๆ ที่สอดคล้องกับอุตสาหกรรมเป้าหมาย ซึ่งจะเป็นประโยชน์ต่อการลงทุนของภาคเอกชนญี่ปุ่นในไทยด้วย
โอกาสนี้ นายกรัฐมนตรีฝากความขอบคุณไปยังนายกรัฐมนตรีญี่ปุ่นที่มีสารแสดงความยินดีในการประชุม ACMECS ครั้งที่ 8 เมื่อวันที่ 15-16 มิถุนายนที่ผ่านมา ซึ่งไทยริเริ่มการจัดทำแผนแม่บท ACMECS ระยะ 5 ปี ระหว่างปี ค.ศ. 2019-2023 และขอบคุณญี่ปุ่นที่แสดงความสนใจเข้ามาเป็นประเทศหุ้นส่วนเพื่อการพัฒนาของ ACMECS ซึ่งจะช่วยสนับสนุนการดำเนินการภายใต้กรอบความร่วมมือลุ่มน้ำโขงกับญี่ปุ่น การพัฒนาอย่างยั่งยืนในอนุภูมิภาค รวมทั้งกระบวนการสร้างประชาคมอาเซียน ทั้งนี้รัฐมนตรีว่าการกระทรวงการต่างประเทศญี่ปุ่นกล่าวว่าญี่ปุ่นจะเป็นเจ้าภาพการประชุมผู้นำกรอบความร่วมมือลุ่มน้ำโขง-ญี่ปุ่น ครั้งที่ 10 ณ กรุงโตเกียว ในช่วงปลายปีนี้ และหวังว่าผู้แทนฝ่ายไทยจะเข้าร่วมการประชุมดังกล่าวด้วย
สำหรับประเด็นเรื่อง CPTPP (Comprehensive and Progressive Agreement for Trans-Pacific Partnership ) นั้น รัฐมนตรีว่าการกระทรวงการต่างประเทศญี่ปุ่นกล่าวว่า ญี่ปุ่นยินดีให้คำแนะนำ และพร้อมสนับสนุนไทยเข้าร่วม CPTPP ทั้งนี้นายกรัฐมนตรีแสดงเจตนารมณ์ของรัฐบาลไทยที่จะเข้าร่วม CPTPP โดยได้มอบหมายให้หน่วยงานที่เกี่ยวข้องทำการศึกษาเพื่อเตรียมความพร้อมต่อไป
ทั้งสองฝ่ายได้แลกเปลี่ยนความคิดเห็นเกี่ยวกับสถานการณ์ในภูมิภาค อาทิ คาบสมุทรเกาหลี และทะเลจีนใต้ ซึ่งไทยหวังว่าทุกฝ่ายที่เกี่ยวข้องจะร่วมมือกันเพื่อผลประโยชน์ของภูมิภาคและของโลก โดยไทยพร้อมให้การสนับสนุนแนวทางสันติวิธี
ก่อนจบการสนทนา นายกรัฐมนตรีได้ฝากความระลึกถึงไปยังนายชินโซ อาเบะ นายกรัฐมนตรีญี่ปุ่นด้วย
*******************

ที่มา : http://www.thaigov.go.th/news/contents/details/13394