รัฐบาลไทย-ข่าวทำเนียบรัฐบาล-มท. จัดประชุมรับฟังความคิดเห็นต่อร่างแผนปฏิรูปองค์การของกระทรวงมหาดไทย ระยะ 3 ปี (พ.ศ. 2562-2564)


วันอังคารที่ 19 มิถุนายน 2561
175
มท. จัดประชุมรับฟังความคิดเห็นต่อร่างแผนปฏิรูปองค์การของกระทรวงมหาดไทย ระยะ 3 ปี (พ.ศ. 2562-2564)
มท. จัดประชุมรับฟังความคิดเห็นต่อร่างแผนปฏิรูปองค์การของกระทรวงมหาดไทย ระยะ 3 ปี (พ.ศ. 2562-2564)
วันนี้ (18 มิ.ย. 2561) เวลา 13:00 น. นายฉัตรชัย พรหมเลิศ ปลัดกระทรวงมหาดไทย เป็นประธานการประชุมรับฟังความคิดเห็นต่อ (ร่าง) แผนปฏิรูปองค์การของกระทรวงมหาดไทย และ (ร่าง) แผนปฏิรูปองค์การของสำนักงานปลัดกระทรวงมหาดไทย ระยะ 3 ปี (พ.ศ. 2562-2564) โดยมี นายนิสิต จันทร์สมวงศ์ รองปลัดกระทรวงมหาดไทย พร้อมด้วยผู้บริหารระดับสูงของกระทรวงมหาดไทย ผู้ว่าราชการจังหวัด หัวหน้าสำนักงานจังหวัด คณะที่ปรึกษาโครงการ และผู้เกี่ยวข้องเข้าร่วมการประชุม ณ ห้องวิสุทธิกษัตริย์ ชั้น 6 โรงแรมตรัง กรุงเทพมหานคร
นายฉัตรชัย พรหมเลิศ ปลัดกระทรวงมหาดไทย กล่าวว่า กระทรวงมหาดไทยเป็นกระทรวงที่มีประวัติความเป็นมายาวนานกว่า 126 ปี โดยตลอดระยะเวลาได้ยึดถือปณิธาน “บำบัดทุกข์ บำรุงสุข” ให้กับพี่น้องประชาชน โดยมีจุดแข็ง คือ การทำงานเชิงพื้นที่ การยึดเรื่องการบริการประชาชนเป็นสำคัญ การปฏิรูปเป็นสิ่งที่หลีกเลี่ยงไม่ได้ เมื่อแนวโน้มของโลกเปลี่ยนแปลงไป การเคลื่อนไหวทางวัฒนธรรมเป็นไปอย่างรวดเร็ว การปฏิรูปทั้งทางด้านโครงสร้างให้เหมาะสม ระบบงานที่ต้องนำเทคโนโลยีมาประยุกต์ใช้ หรือแม้แต่เรื่องของการปรับปรุงกฎหมายให้ทันสมัยก็เป็นเรื่องที่สำคัญ ถือเป็นกระดูกสันหลังหรือแกนหลักในการทำงานขององค์กร แต่อย่างไรก็ตาม ต้องปรับแต่งให้เหมาะสมกับพื้นที่ด้วย ทั้งนี้ การจัดทำแผนปฏิรูปองค์การของกระทรวงมหาดไทยในครั้งนี้ไม่เพียงแต่จะส่งมอบงานให้กับสำนักงาน ก.พ.ร. และเป็นไปตามทิศทางของรัฐบาลเท่านั้น แต่ต้องส่งมอบงานให้กับประชาชนในพื้นที่ให้อยู่ดีกินดี ซึ่งเป็นภารกิจหลักของกระทรวงมหาดไทยด้วย
นายมนุชญ์ วัฒนโกเมร ประธานคณะที่ปรึกษาโครงการจัดทำแผนปฏิรูปองค์การของกระทรวงมหาดไทยและแผนปฏิรูปองค์การสำนักงานปลัดกระทรวงมหาดไทย ระยะ 3 ปี (พ.ศ. 2562-2564) กล่าวว่า การจัดทำแผนปฏิรูปองค์การของกระทรวงมหาดไทย และแผนปฏิรูปองค์การสำนักงานปลัดกระทรวงมหาดไทย ระยะ 3 ปี (พ.ศ. 2562-2564) ถูกกำหนดขึ้นภายใต้แนวทางตามกระแสโลก (Mega Trend) และยุทธศาสตร์ชาติทั้ง 6 ด้าน เพื่อเป็นกรอบในการจัดทำ Value Proposition ของกระทรวงมหาดไทย โดยยึดหลักการสำคัญที่ว่า "ประชาชนมีพื้นฐานการดำรงชีวิตอย่างสมดุล และมีความสามารถจัดการชุมชน เพื่อก้าวสู่อนาคตได้อย่างมีศักดิ์ศรีและมั่นคงตามหลักการมีส่วนร่วม บนความคาดหวังของประชาชน และปรัชญาเศรษฐกิจพอเพียง" รวมทั้งหลักกลยุทธ์ (Strategic Focus) 3 ด้าน เพื่อรองรับการเปลี่ยนแปลงในอนาคต อันได้แก่ (1) M-Government เพื่อเป็นศูนย์กลางข้อมูลผู้อาศัย พำนัก ในประเทศไทย และการให้บริการเพียงฝ่ามือ (2) Peaceful & Equality เพื่อเป็นการแก้ปัญหาความยากจนโดยพึ่งพาตัวเอง และการให้บริการเฉพาะตัวบุคคล และ (3) Prosperous Society เพื่อเสริมสร้างเศรษฐกิจชุมชน การบูรณาการการพัฒนายุทธศาสตร์เชิงพื้นที่ การปกครองส่วนท้องถิ่นและชุมชน และการพัฒนาเมืองอัจฉริยะ ซึ่งจากการศึกษาเบื้องต้นมีข้อเสนอแนวทางการพัฒนา 4 ด้านสำคัญ ได้แก่ ด้านโครงสร้าง เพิ่มความเข้มแข็งด้านเครือข่ายการทำงานทุกระดับ พร้อมเป็นหน่วยงานหลักในการขับเคลื่อนนโยบายสู่ระดับพื้นที่ ด้านกระบวนงาน พัฒนาบริการทุกด้านให้สะดวก รวดเร็ว เป็นที่พึ่งของประชาชน  ด้านกฎหมาย ทบทวนกฎหมายที่เกี่ยวข้องในการดำเนินงานทั้งหมดและปรับปรุงข้อกฎหมายเพื่อให้มีความทันสมัย สอดคล้องกับสภาพแวดล้อมปัจจุบัน และด้านบุคลากร ปรับปรุงแผนบริหารทรัพยากรบุคคลเพื่อเพิ่มแผนการพัฒนาสายอาชีพ และปรับปรุงกรอบโครงสร้างอัตรากำลังของทุกหน่วยงานให้เหมาะสมกับปริมาณงาน
นายนิสิต จันทร์สมวงศ์ รองปลัดกระทรวงมหาดไทย กล่าวว่า การปฏิรูปองค์การถือเป็นเรื่องสำคัญ เนื่องจากยุคสมัยที่เปลี่ยนแปลงไป องค์การจำเป็นต้องมีการปรับตัวให้เข้ากับยุคสมัย ซึ่งในวันนี้ถือได้ว่าเป็นโอกาสอันดีในการสร้างความร่วมมือจากคณะทำงานเพื่อการวางแผนการปฏิรูปองค์การ และระดมความคิดเห็นต่อแผนเพื่อให้สามารถนำไปใช้งานได้จริง เพื่อนำประเทศไทยไปสู่ความมั่นคง มั่งคั่ง และยั่งยืน
จากนั้น ได้เปิดโอกาสให้ผู้บริหารระดับสูงของกระทรวงมหาดไทย ผู้แทนส่วนราชการระดับกรมในสังกัดกระทรวงมหาดไทย และผู้แทนทุกจังหวัด ร่วมแสดงความคิดเห็นเพื่อกำหนดแนวทางในการจัดทำร่างแผนฯ ดังกล่าว ต่อไป.
ครั้งที่ 123/2561 วันที่ 18 มิ.ย. 2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/13155