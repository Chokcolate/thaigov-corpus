รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ ร่วมปลูก "ต้นรวงผึ้ง" ภายใต้โครงการปลูกพรรณไม้ประจำพระองค์เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูรเนื่องในโอกาสวันเฉลิมพระชนมพร

วันพุธที่ 11 กรกฎาคม 2561
กระทรวงเกษตรและสหกรณ์ ร่วมปลูก "ต้นรวงผึ้ง" ภายใต้โครงการปลูกพรรณไม้ประจำพระองค์เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูรเนื่องในโอกาสวันเฉลิมพระชนมพร
กระทรวงเกษตรและสหกรณ์ ร่วมปลูก "ต้นรวงผึ้ง" ภายใต้โครงการปลูกพรรณไม้ประจำพระองค์เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูรเนื่องในโอกาสวันเฉลิมพระชนมพรรษา 66 พรรษา
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ได้ดำเนินโครงการปลูกพรรณไม้ประจำพระองค์เพื่อเฉลิมพระเกียรติเนื่องในโอกาสวันเฉลิมพระชนมพรรษา 66 พรรษา สมเด็จพระเจ้าอยู่หัวมหาวชิราลงกรณ บดินทรเทพยวรางกูรเพื่อเทิดพระเกียรติและเป็นสัญลักษณ์แทนพระองค์ท่านที่มีต่อวงการเกษตรไทย โดยเป็นการร่วมมือของกระทรวงเกษตรและสหกรณ์ และหน่วยงานในสังกัดกระทรวงเกษตรและสหกรณ์ อีกทั้งยังเป็นการปลูกฝังจิตสำนึกให้เจ้าหน้าที่และราษฎรในส่วนกลางและส่วนภูมิภาคมีใจรักต้นไม้ ปลูกต้นไม้เพื่อเพิ่มพื้นที่สีเขียวและความสวยงามในพื้นที่ ซึ่งมีเป้าหมายให้ดำเนินการปลูก "ต้นรวงผึ้ง" พรรณไม้ประจำพระองค์สมเด็จพระเจ้าอยู่หัว ในกระทรวงเกษตรและสหกรณ์และทุกหน่วยงานในสังกัดกระทรวงฯ 24 หน่วยงาน รวมทั้งสิ้น 1,066 ต้น
“สมเด็จพระเจ้าอยู่หัวมหาวชิราลงกรณบดินทรเทพยวรางกูร ทรงตระหนักในความสำคัญของการเกษตร ซึ่งเป็นหัวใจหลักของด้านเศรษฐกิจของชาติ ทรงมีพระราชดำริจัดตั้งโครงการคลินิกเกษตรเคลื่อนที่ในพระราชานุเคราะห์ตั้งแต่พุทธศักราช 2545 โดยโครงการคลินิกเกษตรเคลื่อนที่ฯ สามารถช่วยในการแก้ไขปัญหาด้านการผลิตทางเกษตรได้อย่างรวดเร็วและทันเหตุการณ์ตามความต้องการของเกษตรกร และความเหมาะสมของพื้นที่ รวมไปถึงการเสริมสร้างความรู้และฝึกอบรมถ่ายทอดเทคโนโลยีการเกษตรหรือนวัตกรรมที่เหมาะสมแก่เกษตรกร ด้วยความร่วมมือจากหลายหน่วยงาน ทั้งเรื่องการให้คำปรึกษา ตรวจวิเคราะห์และวินิจฉัย และให้บริการโดยการใช้อุปกรณ์และเครื่องมือทางห้องปฏิบัติการ เพื่อช่วยเหลือราษฎรในท้องถิ่นให้ได้มีเทคโนโลยีการเกษตรแผนใหม่ และนำไปปรับปรุงงานเกษตรกรรมให้ได้ผลผลิตมากขึ้นสามารถเลี้ยงตัวเองได้อย่างยั่งยืน” นายกฤษฎา กล่าว
อย่างไรก็ตาม กระทรวงเกษตรและสหกรณ์มุ่งหวังให้ข้าราชการสังกัดกระทรวงเกษตรฯทั้งส่วนกลาง ส่วนภูมิภาค รวมถึงราษฎรที่เข้าร่วมโครงการปลูกพรรณไม้ประจำพระองค์เพื่อเฉลิมพระเกียรติฯ ได้น้อมรำลึกในพระมหากรุณาธิคุณ และแสดงความจงรักภักดีแด่สมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสมหามงคลเฉลิมพระชนมพรรษา 66 พรรษา วันที่ 28 กรกฎาคม 2561 และเพื่อให้ราษฎรในส่วนกลางและส่วนภูมิภาคมีใจรักต้นไม้ ปลูกต้นไม้เพื่อเพิ่มพื้นที่สีเขียวและความสวยงามในพื้นที่สาธารณะในเขตชุมชนต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/13777
