รัฐบาลไทย-ข่าวทำเนียบรัฐบาล-ธพว.คิกออฟ! แพลตฟอร์ม ‘SME D Bank’ มิติใหม่ดิจิทัลแบงก์กิ้ง ตอบครบเพื่อ‘เอสเอ็มอีคนตัวเล็ก’เติมทุนเสิร์ฟความรู้อยู่รอดยั่งยืน

วันอังคารที่ 17 กรกฎาคม 2561
ธพว.คิกออฟ! แพลตฟอร์ม ‘SME D Bank’ มิติใหม่ดิจิทัลแบงก์กิ้ง ตอบครบเพื่อ‘เอสเอ็มอีคนตัวเล็ก’เติมทุนเสิร์ฟความรู้อยู่รอดยั่งยืน
SME Development Bank เปิดตัวแพลตฟอร์ม ‘SME D Bank’ มิติใหม่บริการยุคดิจิทัลผ่านแอปพลิเคชันตอบโจทย์ทุกความต้องการเอสเอ็มอีคนตัวเล็กทั้งการเงิน เครื่องมือดิจิทัล และความรู้ชูอุ้มถึงแหล่งทุน เสริมภูมิคุ้มกันธุรกิจ ปั้นเติบโตอยู่รอดยั่งยืน
SME Development Bank เปิดตัวแพลตฟอร์ม ‘SME D Bank’ มิติใหม่บริการยุคดิจิทัลผ่านแอปพลิเคชันตอบโจทย์ทุกความต้องการเอสเอ็มอีคนตัวเล็กทั้งการเงิน เครื่องมือดิจิทัล และความรู้ชูอุ้มถึงแหล่งทุน เสริมภูมิคุ้มกันธุรกิจ ปั้นเติบโตอยู่รอดยั่งยืน
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank)หรือ ธพว.เปิดเผยว่า ธนาคารเปิดบริการ ‘SME D Bank’ แพลตฟอร์ม (Platform) มุ่งมอบความสะดวกสบายในการเข้าถึงแหล่งทุนและยกระดับผู้ประกอบการเอสเอ็มอี โดยเฉพาะรายย่อย หรือคนตัวเล็ก ให้สามารถปรับตัวสู่ยุค 4.0ในรูปแบบแอปพลิเคชัน (Application) บนสมาร์ทโฟน (Smart Phone) เนื่องจากการทำวิจัยระหว่าง ธพว.กับมหาวิทยาลัยหอการค้าไทย พบว่า เอสเอ็มอีคนตัวเล็กส่วนใหญ่จะไม่กล้าเดินเข้ามาหาสถาบันการเงิน  เพราะขาดความพร้อมด้านคุณสมบัติ  ดังนั้น ระบบบริการผ่าน‘SME D Bank’ จะช่วยให้ธนาคารรู้ตัวตนและสถานประกอบการของเอสเอ็มอีคนตัวเล็ก สามารถทำหน้าที่เป็นฝ่ายเดินเข้าไปสนับสนุนเอสเอ็มอีด้วยตัวเองอย่างฉับไว และถึงถิ่น โดยมีบริการหลักสำคัญ 3 ด้านประกอบด้วย
1.ระบบยื่นขอสินเชื่อออนไลน์ให้บริการได้ทุกเวลา ทุกสถานที่ โดยผู้ใช้งานสามารถตรวจสอบอัตราการผ่อนชำระต่อวงเงินยื่นกู้ รวมถึง ยื่นขอกู้ได้ทันที เพียงกรอกข้อมูลพื้นฐาน ซึ่งข้อมูลจะส่งต่อไปยังสาขาธนาคารในพื้นที่ตั้งสถานประกอบการของผู้ยื่นกู้  จากนั้น หน่วยบริการเคลื่อนที่“รถม้าเติมทุน”  จะวิ่งเข้าไปหาพบ ภายใน 7 วัน เพื่อตรวจสภาพกิจการจริงช่วยให้คนตัวเล็กเพิ่มความสะดวกเข้าถึงสินเชื่อดอกเบี้ยถูกของธนาคารได้ง่ายยิ่งขึ้น
2. Tools Boxบริการเครื่องมือด้านดิจิทัล เพื่อยกระดับธุรกิจสู่ยุค 4.0รวบรวมแอปพลิเคชัน และซอฟต์แวร์ที่ช่วยให้เอสเอ็มอียกระดับและลดต้นทุนทางธุรกิจ เช่น ระบบงานขายหน้าร้าน ระบบการเขียนแผนธุรกิจ ระบบบริหารงานบุคคล ระบบคลังสินค้า ระบบจัดการขนส่งระบบบริหารลูกค้าสัมพันธ์  ดูฮวงจุ้ยร้านค้า  เป็นต้น  โดยเบื้องต้นเปิดให้ทดลองใช้ฟรีกว่า 50 แอปพลิเคชัน และจะเพิ่มเติมเครื่องมือใหม่ถึง 100 แอปพลิเคชันภายในสิ้นปีนี้ (2561)
และ 3. e-Library บริการข้อมูลความรู้ ข่าวสาร และ How to ในการประกอบธุรกิจ รวบรวมความรู้ที่จำเป็นสำหรับเอสเอ็มอี ไม่ว่าจะเป็นด้านบริหารจัดการ การตลาด  มาตรฐานคุณภาพ ฯลฯ นำเสนอในรูปแบบบทความประกอบภาพ  คลิปวิดีโอ  อินโฟกราฟิก เป็นต้น ช่วยให้ผู้ประกอบการมีภูมิคุ้มกันทางธุรกิจสูงขึ้น โดยจะอัพเดทข้อมูลให้ทันสมัยเสมอ เหมาะแก่การนำไปประยุกต์ใช้งานจริง
นายมงคล กล่าวต่อว่า  บริการดิจิทัลแบงก์กิ้งของธนาคารทั่วไป จะเน้นให้บริการธุรกรรมทางการเงิน แต่สำหรับแพลตฟอร์ม ‘SME D Bank’มุ่งให้ความสำคัญในการอำนวยความสะดวกพาเอสเอ็มอีคนตัวเล็กเข้าถึงสินเชื่อดอกเบี้ยถูก ซึ่งได้รับการสนับสนุนจากรัฐบาล เช่น สินเชื่อเถ้าแก่ 4.0 ดอกเบี้ย 1% และสินเชื่อเศรษฐกิจติดดาว ดอกเบี้ย 3% เป็นต้นพร้อมต่อยอดด้วยความรู้ และเครื่องมือด้านดิจิทัลเพื่อให้สามารถอยู่รอด และเติบโตอย่างยั่งยืน
นอกจากนั้น ยังเสริมบริการพิเศษSME Privilege มอบสิทธิประโยชน์ต่างๆ แก่ผู้ใช้งาน  โดยทุกกิจกรรมที่ผู้ใช้งานปฏิบัติในระบบ ‘SME D Bank’  จะถูกเก็บสะสมเป็นแต้ม ตัวอย่างเช่น เพียงแค่ลงทะเบียนเข้าใช้งาน รับทันที50 แต้ม , เข้าระบบทุกวัน รับวันละ 1 แต้ม , อ่านบทความ รับ 10 แต้มและดูคลิปวิดีโอจนจบ รับ 10 แต้ม เป็นต้น สามารถนำแต้มไปใช้แลกสิทธิประโยชน์ต่างๆ  ได้จากเครือข่ายพันธมิตร และลูกค้าของธนาคาร เช่น 30 แต้ม รับฟรี โค้ดแลก 25 LINE Point , 10 แต้ม รับฟรี โดนัท 2 ชิ้นจาก Mister Donut , 75 แต้ม รับส่วนลดแทนเงินสด 50 บาท จาก Tesco Lotus และ 100 แต้ม รับฟรี Starbucks eCoupon มูลค่า 100 บาทจากร้าน Starbucksเป็นต้น นอกจากนั้น บางรายการเพียงแค่แสดงว่า โหลดใช้แพลตฟอร์ม ‘SME D Bank’  แล้ว รับสิทธิประโยชน์ได้เลย เช่น ส่วนลด 20% พัก “แพ 500 ไร่”และส่วนลดเครื่องเล่นทุกชนิด 20% จากทองสมบูรณ์คลับ เป็นต้น สามารถดาวน์โหลดแอปพลิเคชั่น ‘SME D Bank’   เพื่อเข้าใช้งานได้ที่Play Storeและเร็วๆ นี้ที่ App Store ด้วย เบื้องต้นคาดจะมีผู้ดาวน์โหลดและลงทะเบียนใช้งานประมาณ 10,000 คน

ที่มา : http://www.thaigov.go.th/news/contents/details/13919
