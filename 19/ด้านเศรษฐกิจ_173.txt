รัฐบาลไทย-ข่าวทำเนียบรัฐบาล-“พาณิชย์”หารือภาครัฐและเอกชน ทำแผนขับเคลื่อนเศรษฐกิจจังหวัดพัทลุง เตรียมเข้าช่วยเหลือผู้ประกอบการสร้างแบรนด์พัทลุงให้มีคุณภาพ มาตรฐาน


วันจันทร์ที่ 9 กรกฎาคม 2561
229
“พาณิชย์”หารือภาครัฐและเอกชน ทำแผนขับเคลื่อนเศรษฐกิจจังหวัดพัทลุง เตรียมเข้าช่วยเหลือผู้ประกอบการสร้างแบรนด์พัทลุงให้มีคุณภาพ มาตรฐาน
ก่อนช่วยเพิ่มช่องทางจำหน่ายทั้งขายในห้างโมเดิร์นเทรด ฟาร์มเอ้าท์เล็ต ร้านค้าธงฟ้าประชารัฐ ยันพร้อมเข้าช่วยเพิ่มช่องทางการจำหน่ายสินค้าเกษตร และปั้นคนตัวเล็กให้มีโอกาสค้าขาย
นายวิเชียร ชวลิต ที่ปรึกษารัฐมนตรีว่าการกระทรวงพาณิชย์ เปิดเผยภายหลังการประชุมแนวทางพัฒนาเศรษฐกิจจังหวัดพัทลุง ร่วมกับหน่วยงานภาครัฐและเอกชน จำนวน 60 คน เมื่อวันที่ 7 กรกฎาคม 2561 ณ โรงแรมชัยคณาธานี ว่า กระทรวงพาณิชย์ได้ยืนยันกับภาคเอกชนมีแผนที่จะเข้ามาช่วยพัฒนาและสร้างแบรนด์พัทลุง ด้วยการยกระดับการพัฒนาสินค้าและบริการให้มีคุณภาพ มาตรฐานและสร้างความแตกต่าง เพื่อให้สินค้าเป็นที่จดจำและจำหน่ายได้เพิ่มขึ้น เพื่อให้การช่วยเหลือผู้ประกอบการในระดับฐานราก และช่วยขับเคลื่อนเศรษฐกิจฐานรากตามนโยบายรัฐบาล
“ปัจจุบันนี้ สินค้าเด่นของจังหวัดยังไม่ได้ใช้แบรนด์จังหวัดพัทลุง ในการสร้างมาตรฐานและเอกลักษณ์ของสินค้าในจังหวัด เพื่อยกระดับและเพิ่มมูลค่าให้กับสินค้า ซึ่งกระทรวงพาณิชย์จะเข้ามาสนับสนุน โดยจะเข้ามาช่วยในการพัฒนาสินค้าและบริการโดยใช้นวัตกรรม เพื่อพัฒนาสินค้าทางการเกษตร สินค้าชุมชน และจะช่วยเพิ่มช่องทางการตลาดให้กับสินค้าและบริการที่ผลิตได้ โดยจะเชื่อมโยงการจำหน่ายทั้งออฟไลน์และออนไลน์ ผลักดันจำหน่ายผ่านห้างสรรพสินค้า ฟาร์มเอ้าท์เล็ต ร้านค้าธงฟ้าประชารัฐ นำเข้าร่วมงานแสดงสินค้าทั้งในและต่างประเทศ และนำไปขายผ่านเว็บไซต์ของดีทั่วไทย หากต่อไปเข้มแข็งขึ้น ก็จะผลักดันเข้าสู่ไทยเทรดดอทคอม เพื่อจำหน่ายสู่ตลาดต่างประเทศต่อไป”นายวิเชียรกล่าว
นายวิเชียรกล่าวเพิ่มเติมว่า สำหรับการช่วยเหลือสินค้าเกษตรของจังหวัดพัทลุง ซึ่งถือเป็นแหล่งผลิตสำคัญของภาคใต้ กระทรวงฯ จะเข้าไปช่วยหาช่องทางการตลาดเพื่อรองรับผลผลิต ซึ่งที่ผ่านมา ได้มีการดำเนินการผลักดันให้มีการนำสินค้าเกษตร เช่น ผลไม้ ไปจำหน่ายผ่านช่องทางออนไลน์ ซึ่งประสบความสำเร็จแล้ว อย่างการจำหน่ายทุเรียน และลำไย ผ่านเว็บไซต์ Tmall.com ในเครืออาลีบาบา และมีแผนที่จะช่วยหาตลาดรองรับทั้งในและต่างประเทศอย่างต่อเนื่อง รวมทั้งจะเร่งสร้างการรับรู้ว่าไทยเป็นมหานครผลไม้เมืองร้อนของโลก ซึ่งจะทำให้มีความต้องการผลไม้ไทยเพิ่มมากขึ้น
นอกจากนั้น การจัดงานเกษตรแฟร์ของมหาวิทยาลัยทักษิณ วิทยาเขตพัทลุง ซึ่งทางจังหวัดจัดขึ้นเป็นประจำทุกปี และภายในงานได้มีการนำเสนอนวัตกรรมด้านการเกษตร การส่งเสริมการผลิตสินค้าเกษตร เพื่อตอบสนองนโยบายการตลาดนำการผลิต ซึ่งกระทรวงฯ พร้อมที่จะร่วมมือกับทางจังหวัดในการจัดกิจกรรมด้านการตลาด และพร้อมที่จะส่งทีมเข้ามาช่วยอบรม แนะนำ ให้ความรู้ ในการทำธุรกิจและการส่งออกผลไม้
ในด้านการพัฒนาผู้ประกอบการขนาดกลางและเล็ก (SMEs) และผู้ประกอบการเริ่มต้นธุรกิจ (Start up) กระทรวงฯ มีแผนการจัดกิจกรรมให้ความรู้แก่ผู้ประกอบการอย่างต่อเนื่อง เพื่อให้มีขีดความสามารถในการทำธุรกิจเพิ่มขึ้น โดยเฉพาะการเพิ่มช่องทางการจำหน่ายผ่านทางออนไลน์ ซึ่งจะเป็นการยกระดับผู้ประกอบการสู่ SMEs 4.0 และเป็นช่องทางในการเพิ่มรายได้ให้กับผู้ประกอบการเพิ่มขึ้นด้วย ทั้งนี้ จะมอบหมายให้สถาบัน NEA ร่วมมือกับสถาบันการศึกษาท้องถิ่นเพื่อดำเนินการในเรื่องนี้

ที่มา : http://www.thaigov.go.th/news/contents/details/13692