รัฐบาลไทย-ข่าวทำเนียบรัฐบาล-ผลการประชุมคณะกรรมการส่งเสริมความเท่าเทียมกันระหว่างเพศ

วันพฤหัสบดีที่ 5 กรกฎาคม 2561
ผลการประชุมคณะกรรมการส่งเสริมความเท่าเทียมกันระหว่างเพศ
รอง นรม. พลเอก ฉัตรชัยฯ เป็นประธานการประชุมคณะกรรมการส่งเสริมความเท่าเทียมกันระหว่างเพศ (สทพ.) ครั้งที่ 1/2561
วันนี้ ( 5 กรกฎาคม 2561)  เวลา 13.30 น. ณ ห้องประชุม301 ตึกบัญชาการ 1 ทำเนียบรัฐบาล พลเอก ฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมการส่งเสริมความเท่าเทียมกันระหว่างเพศ (สทพ.) ครั้งที่ 1/2561  ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญดังนี้
ที่ประชุมเห็นชอบข้อเสนอแนะว่าด้วยแนวปฏิบัติด้านการส่งเสริมความเสมอภาคและขจัดการเลือกปฏิบัติโดยไม่เป็นธรรมระหว่างเพศ ตามพระราชบัญญัติความเท่าเทียมระหว่างเพศ พ.ศ. 2558  เพื่อให้หน่วยงานภาครัฐและเอกชนนำไปเป็นแนวทางในการส่งเสริมความเท่าเทียมทางเพศ และคุ้มครองไม่ให้เกิดการเลือกปฏิบัติโดยไม่เป็นธรรมระหว่างเพศ
พร้อมกันนี้ ที่ประชุมได้มีการพิจารณาแผนการใช้จ่ายเงินของกองทุนส่งเสริมความเท่าเทียมระหว่างเพศ ประจำปีงบประมาณ 2562  ซึ่งตามระเบียบคณะกรรมการส่งเสริมความเท่าเทียมระหว่างเพศ ว่าด้วยการบริหารกองทุน การรับ การจ่ายเงิน การเก็บรักษาเงินกองทุน การระดมทุน การลงทุนการจัดหาผลประโยชน์และการจัดการกองทุนส่งเสริมความเท่าเทียมระหว่างเพศ พ.ศ 2559 ข้อ 25 วรรค 1 ซึ่งกำหนดว่า  “ให้ผู้บริหารกองทุนจัดทำแผนการดำเนินงานประจำปี ซึ่งอย่างน้อยประกอบด้วย ผลการดำเนินงานของปีที่ผ่านมา แผนการปฏิบัติงาน ประมาณการรายรับรายจ่ายประจำปี และประมาณการกระแสเงินสด ตามแบบที่กระทรวงการคลังกำหนด เพื่อนำเสนอคณะกรรมการการบริหารกองทุนพิจารณา โดยความเห็นชอบของคณะกรรมการ สทพ. อย่างน้อยหกสิบวันก่อนวันเริ่มต้นบัญชีของทุกปี”
.....................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13614
