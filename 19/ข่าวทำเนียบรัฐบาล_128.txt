รัฐบาลไทย-ข่าวทำเนียบรัฐบาล-นายกรัฐมนตรีเผยเครื่องบินทหารตก เหตุสภาพอากาศเปลี่ยนแปลง ระบุมีการเปลี่ยนเครื่องยนต์ทุก  5 - 10 ปี 


วันอังคารที่ 10 กรกฎาคม 2561
189
พิมพ์
นายกรัฐมนตรีเผยเครื่องบินทหารตก เหตุสภาพอากาศเปลี่ยนแปลง ระบุมีการเปลี่ยนเครื่องยนต์ทุก  5 - 10 ปี
นายกรัฐมนตรีเผยเครื่องบินทหารตก เหตุสภาพอากาศเปลี่ยนแปลง ระบุมีการเปลี่ยนเครื่องยนต์ทุก  5 - 10 ปี
วันนี้ (10 กรกฎาคม 2561)  เวลา 15.05 น. ณ บริเวณห้องโถง ตึกบัญชาการ 1 ทำเนียบรัฐบาล พลเอกประยุทธ์ จันทร์โอชา นายกรัฐมนตรี กล่าวถึงกรณีอุบัติเหตุเครื่องบินลาดตระเวน U - 17 ของกองทัพบก ตกที่ จังหวัดแม่ฮ่องสอนว่า รู้สึกเสียใจกับอุบัติเหตุที่เกิดขึ้น ซึ่งช่วงนี้มีอุบัติเหตุเกิดขึ้น 3 เรื่องทั้งทางบก ทางเรือ และทางอากาศ  ถือว่าเป็นบทเรียน และขอแสดงความเสียใจกับครอบครัวผู้สูญเสียชีวิต แต่เราจะเสียขวัญไม่ได้  และไม่มีนักบินคนไหนที่อยากจะให้เครื่องบินตก ซึ่งเขาไม่ได้ไปบินเล่น แต่เขาไปลาดตะเวนชายแดน ทั้งนี้ ถึงแม้เครื่องบินที่ใช้งานมีอายุ 40 ปี แต่เขาก็มีการเปลี่ยนเครื่องยนต์อยู่ แม้ว่าตัวถังของเครื่องบินจะมีอายุการใช้งานได้ 50 - 60 ปี แต่ทุก 5 - 10 ปีต้องมีการเปลี่ยนเครื่องยนต์ใหม่หมด โดยเข้าใจว่าเหตุการณ์ดังกล่าว เกิดจากสภาพอากาศ เพราะอากาศไม่แน่นอน
นายกรัฐมนตรีกล่าวต่อไปว่า สมัยก่อนผมก็ขึ้นเครื่องบินโบราณแบบ 2 ที่นั่ง รวมถึงเครื่องบินแอล 17 เครื่องบินแอล 19  รวมถึงเฮลิคอปเตอร์ ฮิว อี้ และอย่างที่เคยเล่าว่าเป็นเฮลิคอปเตอร์เครื่องยนต์เดียว ดับเมื่อไหร่ก็ไม่รู้ ต้องปลุกพระเอา วันนี้ก็ยังบินอยู่ เพราะเราต้องใช้ขนส่งลำเลียงอาหาร แต่ก็มีการซื้อทดแทนไปเรื่อย ๆ อย่างที่บอกเครื่องบินก็ต้องซ่อม เก่าแค่ไหนก็ตามก็ต้องซ่อมเครื่องยนต์ ความผิดพลาดต่าง ๆ ส่วนใหญ่เกิดจากสภาพอากาศทั้งสิ้น
----------------------------------------------------------------

ที่มา : http://www.thaigov.go.th/news/contents/details/13750