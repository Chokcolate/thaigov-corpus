รัฐบาลไทย-ข่าวทำเนียบรัฐบาล-นายกรัฐมนตรีขอให้นำทีมฟุตบอลเยาวชน หมูป่าอะคาเดมี พร้อมผู้ฝึกสอน ทั้ง 13 คน ออกจากถ้ำหลวงให้ได้ พร้อมขอบคุณและให้กำลังใจผู้ว่าราชการจังหวัดเชียงราย และผู้ที่เกี่ยวข้องทุกคน

วันศุกร์ที่ 6 กรกฎาคม 2561
นายกรัฐมนตรีขอให้นำทีมฟุตบอลเยาวชน หมูป่าอะคาเดมี พร้อมผู้ฝึกสอน ทั้ง 13 คน ออกจากถ้ำหลวงให้ได้ พร้อมขอบคุณและให้กำลังใจผู้ว่าราชการจังหวัดเชียงราย และผู้ที่เกี่ยวข้องทุกคน
ผู้ช่วยโฆษกประจำสำนักนายกรัฐมนตรีเผย นายกรัฐมนตรีขอให้นำทีมฟุตบอลเยาวชน หมูป่าอะคาเดมี พร้อมผู้ฝึกสอน ทั้ง 13 คน ออกจากถ้ำหลวงให้ได้ พร้อมขอบคุณและให้กำลังใจผู้ว่าราชการจังหวัดเชียงราย และผู้ที่เกี่ยวข้องทุกคน
วันนี้ (3 ก.ค. 61 ) เวลา 15.15 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พ.อ. อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี ได้เปิดเผยว่าก่อนการประชุมคณะรัฐมนตรี นายกรัฐมนตรี ได้ประชุมทางไกลผ่านดาวเทียมถึงผู้ว่าราชการจังหวัดเชียงราย และทีมงานเจ้าหน้าที่ เพื่อติดตามการปฏิบัติหน้าที่ในการช่วยเหลือทีมฟุตบอลเยาวชน หมูป่าอะคาเดมี พร้อมผู้ฝึกสอน ที่ติดอยู่ในถ้ำหลวงขุนน้ำนางนอน อำเภอแม่สาย จังหวัดเชียงราย โดยได้กล่าวน้อมสำนึกในพระมหากรุณาธิคุณสมเด็จพระเจ้าอยู่หัว และพระบรมวงศานุวงศ์ทุกพระองค์ ที่ได้พระราชทานกำลังใจ และสิ่งของพระราชทาน ตลอดจนขอพระบารมีปกเกล้าคุ้มครองเจ้าหน้าที่และอาสาสมัครให้ปฏิบัติภารกิจประสบความสำเร็จต่อไป
พร้อมกันนี้  นายกรัฐมนตรี ได้มอบนโยบายให้กับผู้ว่าราชการจังหวัดเชียงรายเป็นผู้ตัดสินใจและพิจารณาเกี่ยวกับการปฏิบัติงานในพื้นที่ว่าจะดำเนินการอย่างไรต่อไปในภารกิจดังกล่าว พร้อมมอบนโยบายขอให้นำทีมฟุตบอลเยาวชน หมูป่าอะคาเดมี พร้อมผู้ฝึกสอนทั้ง 13 คน ออกจากถ้ำหลวง ขุนน้ำนางนอนด้วยความเรียบร้อยและปลอดภัย เนื่องจากทราบว่ายังมีอันตรายอยู่ ก่อนให้นำไปตรวจร่างกาย จัดหาผู้ดูแลที่โรงพยาบาลในพื้นที่เป็นไปอย่างเหมาะสม จากนั้นให้ผู้ว่าราชการจังหวัดเชียงรายจัดแถลงข่าวชี้แจงข้อมูลในครั้งเดียว
อีกทั้ง ให้หน่วยงานในพื้นที่พิจารณาดูแลเยียวยาประชาชนที่เสียสละพื้นที่ของตนเองสำหรับเป็นพื้นที่รองรับน้ำในการปฏิบัติภารกิจในครั้งนี้ โดยขอให้ช่วยเหลือและปรับสภาพพื้นที่ที่ได้รับผลกระทบให้คืนกลับสภาพเดิมโดยเร็วที่สุด ขณะเดียวกันในอนาคตขอให้หน่วยงานที่เกี่ยวข้องช่วยกันตรวจตราสถานที่ท่องเที่ยวอื่น ๆ ให้มีความปลอดภัยมากยิ่งขึ้น รวมทั้ง นายกรัฐมนตรี ได้ชื่นชมและให้กำลังใจผู้ว่าราชการจังหวัดเชียงราย และทีมงานเจ้าหน้าที่ทุกคน และเชื่อมั่นว่าภายใต้การนำของผู้ว่าราชการจังหวัดเชียงรายการปฏิบัติภารกิจครั้งนี้จะต้องสำเร็จลุล่วงอย่างสมบูรณ์ โดยขอให้ผู้ว่าราชการจังหวัดเชียงรายตั้งมั่นในการทำความดี เนื่องจากประเทศไทยต้องการคนดีและมีประสิทธิภาพในการทำงานมาช่วยกันขับเคลื่อนและพัฒนาประเทศไทยต่อไป
ต่อจากนั้น ผู้ว่าราชการจังหวัดเชียงราย ได้รายงานสรุปสถานการณ์การปฏิบัติภารกิจในพื้นที่ให้นายกรัฐมนตรีรับทราบว่าหน่วยซีลได้เข้าไปในถ้ำเพื่อนำอาหาร น้ำดื่ม และยาไปให้กับผู้ประสบภัยทั้ง 13 คนแล้ว โดยเมื่อช่วงเช้าหน่วยซีลก็ยังไม่ได้กลับออกมาและยังไม่ได้รับรายงานอะไร สำหรับแผนงานที่จะดำเนินการต่อไปในวันนี้คือการนำไฟฟ้าไปติดเพื่อให้แสงสว่าง และเดินสายโทรศัพท์เพื่อให้เด็กสามารถติดต่อกับผู้ปกครองที่อยู่ภายนอกและให้การปฏิบัติภารกิจในการช่วยเหลือออกมาได้สามารถติดต่อสื่อสารมีความสะดวกมากขึ้น
สำหรับภารกิจอื่น ๆ ยังคงจะดำเนินการต่อไป เช่น การสูบน้ำออกจากถ้ำ รวมถึงการปรับแผนภารกิจ เช่น ภารกิจภายนอกที่เคยปฏิบัติในการหาทางเข้าถ้ำมาเป็นการหาตำแหน่งของน้ำที่อาจจะไหลเข้าไปในถ้ำได้ในกรณีที่มีฝนตกเพิ่มขึ้น โดยจะมีการเบี่ยงเบนการไหลของน้ำไม่ให้เข้าไปในถ้ำและไม่ให้ส่งผลกระทบต่อพื้นที่การเกษตรของประชาชนโดยจะอาศัยทางน้ำทางธรรมชาติเป็นหลัก ส่วนการเยียวยาเกษตรกรที่ได้รับผลกระทบได้กำชับหน่วยงานที่เกี่ยวข้องเข้าไปสำรวจแล้ว รวมทั้งผู้ว่าราชการจังหวัดเชียงรายได้กล่าวถึงการตัดสินใจในการที่จะนำทั้ง 13 คน ออกมาจะต้องมั่นใจได้ว่าทั้ง 13 คนจะต้องปลอดภัยร้อยเปอร์เซ็นต์
ในตอนท้ายของการประชุม นายกรัฐมนตรี ได้กล่าวว่านับเป็นข่าวดีและขอให้ทำงานต่อไป และยังคงให้จัดระเบียบอย่างเข้มงวด พร้อมย้ำขอบคุณในความร่วมมือ ความมีน้ำใจและกำลังใจของทุกคนและคนไทยทั้งประเทศ ไม่ว่าจะเป็นคนที่มาช่วยซักผ้า ทำอาหาร นักปีนเขา เด็กนักเรียนที่มาช่วยกันเก็บขยะ คนที่มาช่วยนวดเจ้าหน้าที่    และวินมอเตอร์ไซต์ ทั้งหมดนี้ นายกรัฐมนตรี ขอขอบคุณในนามของรัฐบาลและคณะรัฐมนตรี และหากมีอะไรที่บกพร่องไปก็ขออภัยแทนทุกคนด้วย
นอกจากนั้นได้มีการสั่งการให้มีการจัดทำ after action review เพื่อเป็นบทเรียนในการปฏิบัติภารกิจแบบบูรณาการแบบนี้ในอนาคต ซึ่งมาตรฐานในการปฏิบัติภารกิจแบบนี้ของไทยจะสูงขึ้นเรื่อย ๆ และผลการทำงานในครั้งนี้ไม่ใช่เป็นการทำให้เฉพาะคนไทยมีความสุข แต่ยังทำให้ทั่วโลกมั่นใจว่าประเทศไทยมีหน่วยงานที่มีประสิทธิภาพ มีการบังคับบัญชา และมีการประสานงานอย่างดี ตลอดจนแสดงให้เห็นถึงความรักความสามัคคีที่คนไทยมีต่อกัน
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13560
