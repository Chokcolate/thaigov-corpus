รัฐบาลไทย-ข่าวทำเนียบรัฐบาล-กระทรวงมหาดไทยเผยความคืบหน้าโครงการหมู่บ้าน/ชุมชนละ 2 แสนบาท

วันศุกร์ที่ 22 มิถุนายน 2561
กระทรวงมหาดไทยเผยความคืบหน้าโครงการหมู่บ้าน/ชุมชนละ 2 แสนบาท
กระทรวงมหาดไทยเผยความคืบหน้าโครงการหมู่บ้าน/ชุมชนละ 2 แสนบาท
เมื่อวันที่ 21 มิ.ย. 61 ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทย ในฐานะฝ่ายเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน ได้รับรายงานความคืบหน้าโครงการพัฒนาคุณภาพชีวิตเพื่อขับเคลื่อนเศรษฐกิจฐานรากในพื้นที่ตามโครงการไทยนิยมยั่งยืน (หมู่บ้าน/ชุมชนละ 2 แสนบาท) ดำเนินการโดย กรมการปกครอง ดังนี้
โครงการฯ มีพื้นที่เป้าหมาย จำนวน 82,233 หมู่บ้าน/ชุมชน มีหมู่บ้าน/ชุมชนเสนอโครงการ 91,335 โครงการ วงเงินงบประมาณ 16,095,270,043 บาท ซึ่งในจำนวนนี้เป็นหมู่บ้าน/ชุมชนที่อยู่ในความรับผิดชอบของกรมการปกครอง จำนวน 80,176 หมู่บ้าน/ชุมชน และเป็นชุมชนในความรับผิดชอบของกรุงเทพมหานคร จำนวน 2,057 ชุมชน
ในขณะนี้ คณะกรรมการบริหารงานอำเภอแบบบูรณาการ/คณะกรรมการ กรุงเทพมหานคร อนุมัติโครงการฯ แล้ว 79,717 หมู่บ้าน/ชุมชน รวม 90,225 โครงการ งบประมาณ 15,826,910,566 บาท โดยผู้ว่าราชการจังหวัด/ปลัดกรุงเทพมหานคร เห็นชอบแผนแล้ว 74,069 หมู่บ้าน/ชุมชน 83,329 โครงการ งบประมาณ 14,795,068,978 บาท และกองจัดทำงบประมาณเขตพื้นที่ (CBO) ให้ความเห็นชอบแล้ว 10,063 หมู่บ้าน/ชุมชน 11,160 โครงการ งบประมาณ 2,010,684,200 บาท ซึ่งขณะนี้กำลังทยอยโอนเงินลงหมู่บ้าน/ชุมชนเพื่อดำเนินโครงการต่อไป
โฆษกกระทรวงมหาดไทย กล่าวเพิ่มเติมว่า หลังจากหมู่บ้าน/ชุมชนได้รับงบประมาณแล้ว หมู่บ้าน/ชุมชนจะเป็นผู้ดำเนินการโครงการเองทั้งกระบวนการ ตั้งแต่การจัดซื้อจัดจ้าง การตรวจรับงานพัสดุ ตลอดจนการเบิกจ่ายเงินโครงการ โดยจะมีคณะผู้รับผิดชอบการจัดซื้อจัดจ้าง การตรวจรับพัสดุ การเบิกจ่ายเงิน และจัดทำบัญชี ซึ่งเป็นประชาชนในหมู่บ้าน/ชุมชนที่ได้รับความเห็นชอบจากที่ประชุมประชาคม ทั้งนี้ การดำเนินโครงการทั้งหมดจะเสร็จสิ้นภายในเดือนกันยายน 2561

ที่มา : http://www.thaigov.go.th/news/contents/details/13261
