รัฐบาลไทย-ข่าวทำเนียบรัฐบาล-ศธ.เปิดศูนย์ประสานงานการผลิตและพัฒนากำลังคนอาชีวศึกษา ภาคใต้ ฝั่งอันดามัน จ.ภูเก็ต "SAEC TVET Career Center : Phuket"


วันอังคารที่ 26 มิถุนายน 2561
224
ศธ.เปิดศูนย์ประสานงานการผลิตและพัฒนากำลังคนอาชีวศึกษา ภาคใต้ ฝั่งอันดามัน จ.ภูเก็ต "SAEC TVET Career Center : Phuket"
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานเปิดศูนย์ประสานงานการผลิตและพัฒนากำลังคนอาชีวศึกษาภาคใต้ ฝั่งอันดามัน (ภูเก็ต พังงา กระบี่ ระนอง ตรัง สตูล) SAEC TVET Career Center : Phuket
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานเปิดศูนย์ประสานงานการผลิตและพัฒนากำลังคนอาชีวศึกษาภาคใต้ ฝั่งอันดามัน (ภูเก็ต พังงา กระบี่ ระนอง ตรัง สตูล) SAEC TVET Career Center : Phuket และร่วมประชุมกับผู้ปกครอง นักเรียน นักศึกษา และสถานประกอบการ ในหัวข้อ “การพัฒนากำลังคนอาชีวศึกษา จบแล้วมีงานทำ” เมื่อวันจันทร์ที่ 25 มิถุนายน 2561 ณ วิทยาลัยเทคนิคภูเก็ต จ.ภูเก็ต
พล.อ.สุรเชษฐ์ ชัยวงศ์ กล่าวว่า นโยบายของรัฐบาล และกระทรวงศึกษาธิการ (ศธ.) ต้องการขับเคลื่อนการผลิตและพัฒนากำลังคนอาชีวศึกษา เพื่อตอบสนองภาคการผลิตอุตสาหกรรมและบริการ สอดคล้องตามยุทธศาสตร์ชาติ 20 ปี และโมเดลประเทศไทย 4.0 ที่เน้นการขับเคลื่อนประเทศด้วยผลงานวิจัย 200 ผลงาน เน้นการวิเคราะห์สภาพปัญหาความต้องการของสถานประกอบการ การวางแผนการผลิต และพัฒนากำลังคนเพื่อตอบสนองความต้องการของภาคอุตสาหกรรม
สำนักงานคณะกรรมการการอาชีวศึกษา (สอศ.) จึงได้ดำเนินการจัดตั้งศูนย์ประสานงานการผลิตและพัฒนากำลังคนอาชีวศึกษา เขตพัฒนาพิเศษภาคตะวันออก (EEC) และศูนย์ประสานงานการผลิตและพัฒนากำลังคนอาชีวศึกษา เขตพัฒนาพิเศษเฉพาะกิจจังหวัดชายแดนภาคใต้ (SEC) ขึ้นมาระยะหนึ่ง เพื่อเป็นต้นแบบให้กับศูนย์ประสานงานการผลิตและพัฒนากำลังคนอาชีวศึกษาภาคใต้ ฝั่งอันดามัน (ภูเก็ต พังงา กระบี่ ระนอง ตรัง สตูล) SAEC TVET Career Center : Phuket โดยให้จังหวัดภูเก็ตเป็นศูนย์หลักในการรวบรวมวิเคราะห์ข้อมูลในภาคใต้ ฝั่งอันดามัน ซึ่งประกอบด้วยอาชีวศึกษาจังหวัดพังงา อาชีวศึกษาจังหวัดกระบี่ อาชีวศึกษาจังหวัดระนอง อาชีวศึกษาจังหวัดตรัง อาชีวศึกษาจังหวัดสตูล และอาชีวศึกษาจังหวัดภูเก็ต
ทั้งนี้ รูปแบบการทำงานและโครงการการบริหารงาน เพื่อให้ศูนย์ประสานงานการผลิตและพัฒนากำลังคนอาชีวศึกษาภาคใต้ ฝั่งอันดามัน (SAEC) เกิดประสิทธิภาพสูงสุดและสนองยุทธศาสตร์ชาติ และโมเดลไทยแลนด์ 4.0 จึงมุ่งเน้นการบริหารงานเป็น 5 ฝ่าย คือ ฝ่ายข้อมูลกลาง ฝ่ายส่งเสริมสมรรถนะผู้เรียนเข้าสู่มาตรฐานวิชาชีพ ฝ่ายส่งเสริมการระดมทรัพยากรและความร่วมมือ ฝ่ายจัดการศึกษาให้สอดคล้องกับการมีงานทำ สุดท้ายฝ่ายวิจัยและพัฒนา ซึ่งรูปแบบการบริหารจัดการเน้นความร่วมมือของทุกภาคส่วนและเน้นการตอบโจทย์ให้กับผู้เรียน สถาบันการศึกษา สถานประกอบการ องค์กรวิชาชีพในสาขาต่าง ๆ ได้อย่างแท้จริง
ดร.สุเทพ ชิตยวงษ์ เลขาธิการคณะกรรมการการอาชีวศึกษา (กอศ.) กล่าวต่อว่า ศูนย์ประสานงานการผลิตและพัฒนากำลังคนอาชีวศึกษาภาคใต้ ฝั่งอันดามัน (SAEC) มีวิทยาลัยเทคนิคภูเก็ตเป็นศูนย์หลักในการรวบรวมวิเคราะห์ข้อมูลระดับภาคใต้ ทั้งนี้เพื่อต้องการให้ SAEC ทำงานอย่างเป็นรูปธรรม แก้ปัญหาการผลิตและพัฒนากำลังคนในสายอาชีวศึกษาให้ตรงเป้าหมาย ตามความต้องการของสถานประกอบการทั้งภาครัฐและเอกชน โดยมองเห็นภาพอย่างเป็นรูปธรรม เข้ามาสนับสนุน และทำงานร่วมกันอย่างมีทิศทาง
สำหรับพิธีเปิดและประชุมมอบนโยบายศูนย์ประสานงานการผลิตและพัฒนากำลังคนอาชีวศึกษาภาคใต้ ฝั่งอันดามัน  SAEC ได้จัดกิจกรรมการรับสมัครงาน โดยสำนักจัดหางานจังหวัดภูเก็ต และสถานประกอบการ รวมทั้งจัดนิทรรศการด้านวิชาการในสาขาวิชาเฉพาะของสถานศึกษาที่ร่วมกับสถานประกอบการ นวัตกรรม สิ่งประดิษฐ์ของคนรุ่นใหม่ อาทิ หมวกกันน็อคพูดได้ (Helmet Talk) โรบอทเก็บก้นบุหรี่ชายหาด เครื่องช่วยผูกไม้กวาดดอกอ้อกึ่งอัตโนมัติเพื่อการประกอบอาชีพของผู้สูงอายุและผู้พิการ ค้อนเดินสายและรีดสายไฟฟ้า การซ่อมบำรุงเรือยอร์ช และโรบอทตัดหญ้า
นอกจากนี้ ยังมีการประชุมเพื่อนำเสนอผลการดำเนินงานของ SAEC และรับมอบนโยบายด้านการผลิตพัฒนากำลังคนจากรัฐมนตรีช่วยว่าการกระทรวงศึกษาธิการ เพื่อนำไปดำเนินการและพัฒนาให้มีความเข้มแข็ง เป็นที่ยอมรับในระดับภาคอุตสาหกรรมที่กว้างและลึกขึ้นต่อไป
Written by กลุ่มประชาสัมพันธ์ สอศ.
Photo Credit อีทีวีแม็ค เวทีสาธารณะเพื่อการศึกษา
Editor บัลลังก์ โรหิตเสถียร

ที่มา : http://www.thaigov.go.th/news/contents/details/13342