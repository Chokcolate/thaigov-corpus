รัฐบาลไทย-ข่าวทำเนียบรัฐบาล-กษ. จัดประชุมร่วมทุกกระทรวงเตรียมจัดงานวันดินโลก ร่วมสืบสานศาสตร์พระราชา รำลึกพระเกียรติคุณในหลวง ร.9 


วันพฤหัสบดีที่ 21 มิถุนายน 2561
168
กษ. จัดประชุมร่วมทุกกระทรวงเตรียมจัดงานวันดินโลก ร่วมสืบสานศาสตร์พระราชา รำลึกพระเกียรติคุณในหลวง ร.9
กษ. จัดประชุมร่วมทุกกระทรวงเตรียมจัดงานวันดินโลก ร่วมสืบสานศาสตร์พระราชา รำลึกพระเกียรติคุณในหลวง ร.9 FAO เผยเตรียมมอบรางวัล “วันดินโลก” ครั้งแรกในไทย
นายวิวัฒน์ ศัลยกำธร  รัฐมนตรีช่วยว่าการกระทรวงเกษตรและสหกรณ์เป็นประธานการประชุมคณะกรรมการวันดินโลก ครั้งที่ 2/2561 ณ ห้องประชุม 115 กระทรวงเกษตรและสหกรณ์โดยมีผู้แทนจากองค์การอาหารและการเกษตรแห่งสหประชาชาติ (FAO) และผู้แทนองค์การการศึกษา วิทยาศาสตร์ และวัฒนธรรมแห่งสหประชาชาติ (อังกฤษ: United Nations Educational, Scientific and Cultural Organization) หรือ ยูเนสโก (UNESCO) เข้าร่วมรับฟังแนวทางการจัดงานมอบรางวัล “วันดินโลก” และก่อตั้งศูนย์ความเป็นเลิศด้านการวิจัยดินแห่งภูมิภาคเอเชีย (CESRA)  ฐานข้อมูลงานวิจัยการฟื้นฟูทรัพยากรดินทั้งระบบนิเวศอาหารเพื่อก้าวสู่เป้าหมายการพัฒนาคุณภาพชีวิต ลดความอดอยากหิวโหยเป็นศูนย์ตามเป้าหมายของสหประชาชาติ
นายวิวัฒน์ กล่าวว่าในปีนี้ถือเป็นปีสำคัญที่ประชาชนคนไทยจะได้สร้างสรรค์ผลงานจากการน้อมนำศาสตร์พระราชาสู่การปฏิบัติเพื่อแก้ไขปัญหาดิน ดังคำขวัญของวันดินโลกปีนี้ World Soil Day 2018 : Be the Solution to Soil Pollution หมายถึงการร่วมมือกันสร้างทางออกของปัญหามลพิษในดินทั่วโลก ซึ่งเชื่อมั่นว่าศาสตร์ของในหลวงรัชกาลที่ 9 โดยเฉพาะอย่างยิ่งเกษตรทฤษฎีใหม่ประยุกต์จะเป็นหลักคิดใหม่ของการทำการเกษตร ที่มองเห็นความสัมพันธ์ของทั้งระบบการเพาะปลูก ตั้งแต่ดิน น้ำ ป่าต้นน้ำ อากาศ จะเป็นการสร้างระบบการผลิตบนฐานคิดใหม่ (New Paradigm) ซึ่งจะเป็นการปฏิรูประบบการเกษตรทั้งระบบด้วยศาสตร์พระราชา จึงขอเชิญทุกภาคีเครือข่าย ทั้งหน่วยงานราชการ กรม กระทรวง สถาบันศาสนา สถาบันการศึกษา ภาคเอกชน ภาคประชาสังคมรวมทั้งประชานทุกคน และสื่อมวลชนได้มาร่วมกันจัดงานแสดง “ผลสำเร็จของการน้อมนำศาสตร์พระราชาสู่การปฏิบัติ” โดยรณรงค์ให้เกิดการขับเคลื่อนกิจกรรมต่อเนื่องตลอดทั้งปี
ทั้งนี้ กระทรวงเกษตรจะมุ่งเน้นด้านการขับเคลื่อนแก้ไขปัญหาดินด้วยการมองทั้งระบบตามศาสตร์พระราชา เพื่อสร้างเป็นโมเดลที่สามารถขยายผลไปยังประเทศอื่นๆ ทั่วโลกที่ยังคงต้องเผชิญภาวะความอดอยากหิวโหย โดยองค์การอาหารและการเกษตรแห่งสหประชาชาติ (FAO) ได้จัดเตรียมรางวัล “วันดินโลก” (World Soil Day Award) ซึ่งจัดทำขึ้นเป็นครั้งแรกในปีนี้ เพื่อมอบให้กับผู้ที่มีผลงานโดดเด่นในการดูแลดินเพื่อสร้างอาหารที่ปลอดภัยและเพียงพอต่อประชากรโลกซึ่งเป็นเรื่องสำคัญที่สุด จึงต้องให้ความสำคัญกับปัญหาการป้องกันการชะล้างพังทลายของหน้าดิน การปนเปื้อนสารเคมีในดินจากสารพิษและสารเคมี รวมถึงพลาสติกต่างๆ ที่นับวันจะกลายเป็นปัญหาใหญ่และส่งผลต่อคุณภาพอาหาร และตัวเกษตรกรเองในที่สุด
“ในปีนี้กระทรวงเกษตรและสหกรณ์ฯ ยังเตรียมพร้อมจัดตั้งศูนย์ความเป็นเลิศด้านการวิจัยดินแห่งภูมิภาคเอเชีย (CESRA) เพื่อเป็นศูนย์กลางในการรวบรวมข้อมูลตัวอย่างความสำเร็จของการแก้ไขปัญหาดินเพื่อการเกษตรที่เป็นมิตรต่อสิ่งแวดล้อม และจัดกิจกรรมการฟื้นฟูดินอย่างต่อเนื่องตลอดทั้งปี จึงขอเชิญชวนทุกภาคส่วนเข้าร่วมระลึกถึง  พระมหากรุณาธิคุณของพระบาทสมเด็จพระปริมินทรมหาภูมิพลอดุลยเดชผู้ทรงอุทิศพระวรกายศึกษาวิจัยเรื่องดินจนสหภาพวิทยาศาสตร์ทางดินฯ ทูลเกล้าฯ ถวายรางวัล “นักวิทยาศาสตร์ดินเพื่อมนุษยธรรม” เป็นการปฏิบัติบูชาตามรอยเบื้องพระยุคลบาทอย่างแท้จริง” นายวิวัฒน์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/13238