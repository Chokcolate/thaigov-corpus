รัฐบาลไทย-ข่าวทำเนียบรัฐบาล-รมว.พม. ลงพื้นที่ติดตามการดำเนินงานตามนโยบายรัฐบาล มุ่งพัฒนาที่อยู่อาศัยน่าอยู่อย่างยั่งยืน ในพื้นที่ จ.เชียงใหม่


วันพฤหัสบดีที่ 28 มิถุนายน 2561
204
รมว.พม. ลงพื้นที่ติดตามการดำเนินงานตามนโยบายรัฐบาล มุ่งพัฒนาที่อยู่อาศัยน่าอยู่อย่างยั่งยืน ในพื้นที่ จ.เชียงใหม่
รมว.พม. ลงพื้นที่ติดตามการดำเนินงานตามนโยบายรัฐบาล มุ่งพัฒนาที่อยู่อาศัยน่าอยู่อย่างยั่งยืน ในพื้นที่ จ.เชียงใหม่
วันนี้ (28 มิ.ย. 61) เวลา 10.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย ดร.ธัชพล กาญจนกูล ผู้ว่าการการเคหะแห่งชาติ (กคช.) ลงพื้นที่เยี่ยมชม การพัฒนาชุมชนโครงการบ้านเอื้ออาทรเชียงใหม่ (หนองหอย 2) และติดตามความก้าวหน้าการก่อสร้างโครงการเคหะชุมชนและบริการชุมชน จังหวัดเชียงใหม่(สันกำแพง) ณ บริเวณที่ตั้งโครงการบ้านเอื้ออาทรเชียงใหม่ (หนองหอย 2) โครงการเคหะชุมชน และบริการชุมชน จังหวัดเชียงใหม่ (สันกำแพง) อำเภอเมือง จังหวัดเชียงใหม่
กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) ได้ขับเคลื่อนการพัฒนา ที่อยู่อาศัยควบคู่ไปกับการพัฒนาคุณภาพชีวิตของผู้อยู่อาศัย โดยมุ่งเน้นการสร้างความเข้มแข็งของชุมชน ด้วยกระบวนการมี ส่วนร่วมของผู้อยู่อาศัยในการพัฒนาชุมชนให้เกิดความยั่งยืน ซึ่ง กคช. ได้พัฒนาที่อยู่อาศัยอย่างต่อเนื่องจนถึงปัจจุบันมากว่า 45 ปี เป็นจำนวนกว่า 700,000 หน่วย โดยจังหวัดเชียงใหม่เป็นหนึ่งในพื้นที่เป้าหมาย เนื่องจากเป็นเมืองที่มีขนาดใหญ่เป็นอันดับ 2 ของประเทศ และเป็นเมืองท่องเที่ยวที่มีประชากรแฝงย้ายถิ่นเข้ามาประกอบอาชีพและอยู่อาศัยเป็นจำนวนมาก ทั้งนี้ กคช. จึงได้ดำเนินโครงการที่อยู่อาศัยไว้รองรับความต้องการของประชากรในพื้นที่ จำนวน 25 โครงการ รวมทั้งสิ้น 14,466 หน่วย โดยมีโครงการสำคัญ ได้แก่ โครงการบ้านเอื้ออาทรเชียงใหม่ (หนองหอย 2) ตั้งอยู่บริเวณถนนมหิดล ตำบลหนองหอย อำเภอเมือง จังหวัดเชียงใหม่ ขนาดที่ดิน 28.34 ไร่ ก่อสร้างเป็นอาคารชุด สูง 5 ชั้น จำนวน 26 อาคาร รวมทั้งสิ้น 1,140 หน่วย โดยแบ่งเป็นห้องชุด พักอาศัย 2 ขนาด ได้แก่ ขนาดพื้นที่ห้อง 33 ตารางเมตร จำนวน 1,036 หน่วย และ 24 ตารางเมตร จำนวน 104 หน่วย ซึ่งประชาชนได้ย้ายเข้าอยู่อาศัยเมื่อวันที่ 16 สิงหาคม 2552 และจดทะเบียนจัดตั้งเป็นนิติบุคคลอาคารชุด เมื่อวันที่ 15 สิงหาคม 2557 ปัจจุบัน พบว่า มีผู้อาศัยอยู่เต็มทั้งโครงการเรียบร้อยแล้ว
นอกจากนี้ กคช. มีการส่งเสริมให้ผู้อยู่อาศัยในโครงการบ้านเอื้ออาทรเชียงใหม่ (หนองหอย 2) ได้มีส่วนร่วมในการบริหารจัดการชุมชนของตนเองให้เป็นชุมชนที่เข้มแข็งน่าอยู่อย่างยั่งยืน ด้วยการบริหารจัดการชุมชน 3 ด้านสำคัญ คือ 1) ด้านสังคม ประกอบด้วยกิจกรรมการแข่งขันกีฬาเยาวชน (ฟุตซอล เปตอง และตะกร้อ) กลุ่มแอโรบิค (พิชิตพุง มุ่งสู่สุขภาพดี) กลุ่มอาสาสมัครสาธารณสุขชุมชน (อสม.) เยี่ยมผู้ป่วยติดเตียง กลุ่มตำรวจบ้านดูแลรักษาความปลอดภัยของชุมชน และกลุ่มผู้สูงอายุและคนพิการ 2) ด้านเศรษฐกิจ ประกอบด้วย กิจกรรมตลาดนัดถนนคนเดินวันเสาร์ ขยะแลกไข่ กลุ่มพัฒนาส่งเสริมอาชีพ กลุ่มพัฒนาบทบาทสตรี กลุ่มโครงการกองทุนพัฒนาศักยภาพหมู่บ้านและชุมชน (SML)/ออมทรัพย์ และ 3) ด้านสิ่งแวดล้อม ประกอบด้วย กิจกรรมคัดแยกขยะอันตราย ธนาคารจุลินทรีย์ ขยะรีไซเคิล การอนุรักษ์สิ่งแวดล้อมด้วยจุลินทรีย์ที่มีประสิทธิภาพ (EM) จนได้รับรางวัลรองชนะเลิศการประกวดโครงการ "ชุมชนสดใส จิตใจงดงาม” ของการเคหะแห่งชาติปี 2557 และ 2558 ทั้งนี้ โครงการ บ้านเอื้ออาทรเชียงใหม่ (หนองหอย 2) มีความโดดเด่นทั้งในด้านสังคม เศรษฐกิจ และสิ่งแวดล้อม โดยมีการปรับปรุงพื้นที่ภายในโครงการ ให้มีสภาพแวดล้อมร่มรื่นน่าอยู่อาศัย มีการดูแลรักษาความสะอาดภายในชุมชน และยังให้ความสำคัญในเรื่อง ความปลอดภัย ด้วยการใช้ระบบคีย์การ์ดเข้า - ออกโครงการ อีกทั้งยังมีการดำเนินงานในด้านกระบวนการมีส่วนร่วมของ ภาคีเครือข่าย อาทิ เทศบาลนครเชียงใหม่ ตำรวจภูธรภาค 5 เทสโกโลตัส บิ๊กซี ซูเปอร์เซ็นเตอร์ และเซเว่นอีเลฟเว่น เป็นต้น
สำหรับโครงการเคหะชุมชนและบริการชุมชน จังหวัดเชียงใหม่ (สันกำแพง) เป็นอีกโครงการหนึ่งที่สำคัญของ กคช. เนื่องจากบริเวณโดยรอบโครงการอยู่ติดกับลำน้ำต่างๆ ทำให้มีทัศนียภาพและบรรยากาศดี เหมาะแก่การอยู่อาศัย ซึ่งมี การจัดสร้างเป็นแบบบ้านเดี่ยว 2 ชั้น จำนวน 165 หน่วย ขนาดที่ดินประมาณ 50 ตารางวา หรือพื้นที่ใช้สอยประมาณ 168 ตารางเมตร โดยแบ่งการก่อสร้างออกเป็น 4 ระยะ ขณะนี้ อยู่ระหว่างการก่อสร้างระยะที่ 1 ซึ่งมีความก้าวหน้าประมาณร้อยละ 65 คาดว่าจะก่อสร้างแล้วเสร็จปลายปี 2561 ทั้งนี้ มีประชาชนให้ความสนใจและจองโครงการแล้ว 64 หน่วย สำหรับประชาชนผู้สนใจสามารถติดต่อสอบถามได้ที่สำนักงานเคหะชุมชนเชียงใหม่ 2 โทร. 0 5332 9799 สำนักงานขาย ณ โครงการ โทร. 091 047 1276 สำนักงานใหญ่การเคหะแห่งชาติ โทร. 0 2351 7439 และ Call Center โทร. 1615 รวมทั้ง www.nha.co.th

ที่มา : http://www.thaigov.go.th/news/contents/details/13427