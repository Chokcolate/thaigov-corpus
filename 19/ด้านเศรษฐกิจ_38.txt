รัฐบาลไทย-ข่าวทำเนียบรัฐบาล-กรมทางหลวงชนบทติดตามสถานการณ์อุทกภัยอย่างใกล้ชิด พร้อมให้ความช่วยเหลือประชาชนตลอด 24 ชั่วโมง

วันพุธที่ 20 มิถุนายน 2561
กรมทางหลวงชนบทติดตามสถานการณ์อุทกภัยอย่างใกล้ชิด พร้อมให้ความช่วยเหลือประชาชนตลอด 24 ชั่วโมง
นายพิศักดิ์ จิตวิริยะวศิน อธิบดีกรมทางหลวงชนบท กระทรวงคมนาคม กล่าวว่า ได้สั่งการให้สำนักงานทางหลวงชนบท แขวงทางหลวงชนบท และหมวดบำรุงทางหลวงชนบทในสังกัดทั่วประเทศเตรียมความพร้อมรองรับสถานการณ์อุทกภัย
ด้วยการทำความสะอาดช่องทางระบายน้ำ ตัดหญ้า กิ่งไม้ที่อาจล้มกีดขวางเส้นทางจราจร รวมทั้งกำจัดวัชพืชที่กีดขวางทางระบายน้ำ ท่อลอด และสะพาน โดยมีแนวทางการเตรียมความพร้อมเพื่อรองรับสถานการณ์อุทกภัย ดังนี้
1. ก่อนเกิดอุทกภัยให้ทุกหน่วยเตรียมความพร้อมด้านบุคลากร เครื่องมือ เครื่องจักร วัสดุ อุปกรณ์ สะพานแบรี่ พร้อมให้ความช่วยเหลือประชาชนได้ทันทีเมื่อเกิดอุทกภัย รวมทั้งจัดเตรียมป้ายเตือน ป้ายแนะนำเส้นทางเลี่ยงเพื่ออำนวยความสะดวกให้กับประชาชน กรณีมีน้ำท่วมสูง ถนนหรือสะพานขาดไม่สามารถสัญจรไป - มาได้ ส่วนสายทางที่มีความเสี่ยงต่อการเกิดอุทกภัย หรือดินบริเวณไหล่เขาสไลด์ให้จัดชุดลาดตระเวนตรวจตราเส้นทาง พร้อมให้ความช่วยเหลือประชาชนด้วยความรวดเร็ว
2. ขณะเกิดอุทกภัยให้ทุกหน่วยบริหารจัดการเส้นทาง อำนวยความสะดวกให้กับประชาชน หรือจัดหาทางเลี่ยง กรณีเส้นทางหลักไม่สามารถสัญจรผ่านได้ พร้อมทั้งบูรณาการกับหน่วยงานในพื้นที่เพื่อให้ความช่วยเหลือประชาชนทันทีที่ได้รับการร้องขอ กรณีถนนหรือสะพานขาดให้ดำเนินการซ่อมแซมเบื้องต้นเพื่อให้ใช้เส้นทางสัญจรไป - มาได้ชั่วคราว เช่น วางสะพานแบรี่ ถมดินคอสะพาน รวมทั้งจัดชุดลาดตระเวนเพื่อให้ความช่วยเหลือประชาชน และรายงานข้อมูลสายทางที่ได้รับผลกระทบจากอุทกภัยให้กับผู้บริหารจนกว่าจะเข้าสู่ภาวะปกติ
3. หลังเกิดอุทกภัยให้ดำเนินการซ่อมแซมสายทางเบื้องต้น เพื่อให้ประชาชนสามารถสัญจรไป - มาได้ภายใน 7 วัน และดำเนินการสำรวจ ออกแบบ ประมาณราคาเพื่อเสนอขอสนับสนุนงบประมาณสำหรับแก้ไขปัญหาในระยะยาวต่อไป
ทั้งนี้ กรมทางหลวงชนบทขอความร่วมมือประชาชน “ขับรถช้า เปิดไฟหน้า คาดเข็มขัดนิรภัย” สังเกตป้ายจราจร ป้ายเตือนระดับน้ำ และป้ายหลีกเลี่ยงเส้นทาง สามารถสอบถามรายละเอียดเพิ่มเติมหรือแจ้งเหตุอุทกภัยได้ที่ สายด่วนกรมทางหลวงชนบท โทร.1146 ตลอด 24 ชั่วโมง หรือที่สำนักงานทางหลวงชนบท และแขวงทางหลวงชนบทในพื้นที่ ในวันและเวลาทำการ

ที่มา : http://www.thaigov.go.th/news/contents/details/13199
