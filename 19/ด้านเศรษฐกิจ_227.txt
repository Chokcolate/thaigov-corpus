รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมงาน Google for Thailand

วันพฤหัสบดีที่ 19 กรกฎาคม 2561
รมว.ดิจิทัลฯ ร่วมงาน Google for Thailand
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เข้าร่วมงาน Google for Thailand และพิธีเปิดตัวโครงการ Google Station - CAT Wifi ซึ่งเป็นความร่วมมือระหว่าง บริษัท กูเกิล ประเทศไทย กับ บริษัท กสท โทรคมนาคม จำกัด (มหาชน) หรือ CAT รัฐวิสาหกิจในสังกัดกระทรวงดิจิทัลฯ โดยมี พล.อ.ประยุทธ์ จันทร์โอชา นายกรัฐมนตรี เป็นประธานเปิดงานฯ สำหรับ Google Station เป็นโครงการให้บริการไวไฟ (Wi-Fi) สาธารณะคุณภาพสูงในไทย ซึ่งนับเป็นประเทศที่ 4 ที่มีการให้บริการดังกล่าว รองจากประเทศอินเดีย อินโดนีเซีย และเม็กซิโก ที่เปิดให้บริการไปแล้ว ด้าน ดร.พิเชฐฯ ได้กล่าวถึงความร่วมมือในครั้งนี้ ว่า กูเกิล มีศักยภาพในการให้บริการระบบเชื่อมต่อ ส่วน CAT จะให้บริการในส่วนของโครงข่าย โดยจะเริ่มจากการให้บริการในพื้นที่สถานีรถไฟหัวลำโพง ชุมชนตลาดเก่าพิจิตร เชียงคาน ตามห้างสรรพสินค้าในกรุงเทพฯ อาทิ เมกาบางนา พาซิโอ ฯลฯ สำหรับในอนาคตมีแผนจะขยายไปยังท่าอากาศยานต่างๆ สมาร์ทซิตี้ และจุดท่องเที่ยวทางวัฒนธรรมที่สำคัญในประเทศไทย ซึ่งจะทยอยเพิ่มจุดให้บริการมากขึ้นอย่างต่อเนื่อง โดยที่ผ่านมา กูเกิล ได้ให้ความร่วมมือกับหน่วยงานภาครัฐในการนำเสนอบริการต่างๆ รวมถึงในครั้งนี้ที่ถือเป็นความร่วมมือเพื่อช่วยผลักดันประเทศไทย สู่การเป็น “ไทยแลนด์ 4.0” โดยมองว่าการที่ประชาชนไทยสามารถเข้าถึงอินเทอร์เน็ตได้จะช่วยให้เศรษฐกิจมีการเติบโตขึ้นเป็นอย่างมาก เมื่อวันที่ 18 กรกฎาคม 2561 ณ โรงแรมพาร์ค ไฮแอท ถนนวิทยุ เขตปทุมวัน กรุงเทพฯ
**********************

ที่มา : http://www.thaigov.go.th/news/contents/details/13959
