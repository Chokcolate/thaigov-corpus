รัฐบาลไทย-ข่าวทำเนียบรัฐบาล-กรมสรรพสามิตชี้แจง ข่าวการเก็บภาษีผู้ประกอบการสุรา-เบียร์ ล่วงหน้า

วันจันทร์ที่ 2 กรกฎาคม 2561
กรมสรรพสามิตชี้แจง ข่าวการเก็บภาษีผู้ประกอบการสุรา-เบียร์ ล่วงหน้า
อธิบดีกรมสรรพสามิตยืนยัน ปีงบประมาณ 61 กรมสรรพสามิตมีการจัดเก็บรายได้ที่สอดคล้องกับเป้าหมายของกรมฯ และคาดว่า ณ สิ้นปีงบฯ 61 จะสามารถจัดเก็บรายได้เป็นไปตามเป้าหมาย จึงไม่จำเป็นที่จะต้องเร่งให้ผู้เสียภาษีชำระภาษีไว้เพิ่มเติมในขณะนี้แต่อย่างใด
เมื่อวันที่ 19 มิถุนายน 2561 นายกฤษฎา จีนะวิจารณะ อธิบดีกรมสรรพสามิต กรมสรรพสามิต กระทรวงการคลัง ชี้แจงประเด็นข่าวการเก็บภาษีผู้ประกอบการสุรา-เบียร์ ล่วงหน้า ตามที่คอลัมน์ข่าวปนคน คนปนข่าว โดย ช.ชฎา (นสพ.ผู้จัดการรายวัน) นำเสนอข้อมูลว่า ขณะนี้มีกระแสข่าวว่ากรมสรรพสามิต ได้ขอร้องแกมบังคับให้ผู้ประกอบการสุรา-เบียร์ ต้องชำระภาษีล่วงหน้า เพื่อให้การเก็บภาษีเป็นไปตามเป้าหมาย โดยสอดรับกับที่ก่อนหน้านี้ได้ออกประกาศให้ผู้ประกอบการบุหรี่ชำระเงินสดเพื่อซื้อแสตมป์ล่วงหน้า 3 เดือน โดยห้ามวางแบงก์การันตีเหมือนในอดีต ซึ่งการดำเนินการดังกล่าวจะส่งผลต่อผู้บริโภคอย่างหลีกเลี่ยงไม่ได้ ทั้งนี้คอลัมนิสต์พยายามชี้ให้เห็นว่าสาเหตุที่ต้องดำเนินการเช่นนี้ เกิดจากการที่รายได้ของรัฐที่จะต้องได้รับจาก กสทช. มีแนวโน้มขาดหายไป จากกรณีไม่มีผู้เข้าร่วมประมูลคลื่น 1800 MHz ซึ่งจะส่งผลกระทบต่อตัวเลขการจัดเก็บรายได้ของรัฐเป็นอย่างมาก
ข้อชี้แจง
• ผลการจัดเก็บรายได้รัฐบาลสุทธิในช่วง 8 เดือนแรกของปีงบประมาณ 2561 (ตุลาคม 2560 – พฤษภาคม 2561) รัฐบาลจัดเก็บรายได้สุทธิ จำนวน 1,571,788 ล้านบาท สูงกว่าประมาณการตามเอกสารงบประมาณ 60,008 ล้านบาท หรือร้อยละ 4.0 สำหรับกรมสรรพสามิตมีการจัดเก็บรายได้ที่สอดคล้องกับเป้าหมายของกรมสรรพสามิตปีงบประมาณ 2561 และคาดว่า ณ สิ้นปีงบประมาณ 2561 จะสามารถจัดเก็บรายได้เป็นไปตามเป้าหมายที่คาดการณ์ไว้ ดังนั้นกรมสรรพสามิตจึงไม่มีความจำเป็นที่จะต้องเร่งให้ผู้เสียภาษีชำระภาษีไว้เพิ่มเติมในขณะนี้แต่อย่างใด
•ทั้งนี้ เมื่อต้นปีงบประมาณ 2561 กรมสรรพสามิตได้ปรับเปลี่ยนวิธีการชำระภาษีเพื่ออำนวยความสะดวกให้แก่ผู้ประกอบการซึ่งเป็นไปตามพระราชบัญญัติภาษีสรรพสามิต พ.ศ. 2560 ใหม่ โดยให้ผู้ประกอบอุตสาหกรรมเบียร์และน้ำมันสามารถชำระภาษีภายในวันที่ 15 ของเดือนถัดไป ซึ่งผลของการใช้สิทธิชำระภาษีดังกล่าวนี้มิได้ถูกนำมาพิจารณาในการตั้งเป้าหมายรายได้ภาษีสรรพสามิต ปีงบประมาณ 2561 ที่กำหนดไว้ล่วงหน้าก่อนพระราชบัญญัติจะมีผลบังคับใช้  และการใช้สิทธิการชำระภาษีดังกล่าวดำเนินการเช่นเดียวกับสินค้าประเภทอื่น ๆ อาทิ รถยนต์ รถจักรยานยนต์ และเครื่องดื่ม เป็นต้น
•สำหรับกรณีให้ผู้ประกอบการยาสูบสามารถซื้อแสตมป์ล่วงหน้าแทนการใช้สัญญาค้ำประกันค่าภาษีนั้น เนื่องจากเดิมการชำระภาษียาสูบนำเข้าใช้ราคาซีไอเอฟเป็นฐานในการคำนวณภาษี ซึ่งมีความผันผวนตามอัตราแลกเปลี่ยนทำให้การคำนวณภาษีเพื่อชำระจริงขณะนำเข้าจำเป็นต้องใช้วิธีการวางสัญญาค้ำประกันภาษีไว้กับกรมสรรพสามิตก่อนเบิกแสตมป์แล้วจึงชำระภาษีภายหลัง หลังจากพระราชบัญญัติภาษีสรรพสามิต พ.ศ. 2560 มีผลบังคับใช้ ได้มีการเปลี่ยนมาใช้ราคาขายปลีกแนะนำเป็นฐานในการคำนวณภาษีซึ่งมีความชัดเจนในการคำนวณภาษี จึงปรับเปลี่ยนวิธีการจัดเก็บภาษีให้ชำระภาษีด้วยเงินสดทำให้เกิดการสอดคล้องกับการชำระภาษีที่เกิดขึ้นจริง
------------------------

ที่มา : http://www.thaigov.go.th/news/contents/details/13500
