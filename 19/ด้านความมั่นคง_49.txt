รัฐบาลไทย-ข่าวทำเนียบรัฐบาล-กสร. เผยนายจ้างร่วมป้องกันยาเสพติดเพิ่มขึ้น พร้อมร่วมมือเครือข่ายป้องกัน

วันอังคารที่ 26 มิถุนายน 2561
กสร. เผยนายจ้างร่วมป้องกันยาเสพติดเพิ่มขึ้น พร้อมร่วมมือเครือข่ายป้องกัน
กรมสวัสดิการและคุ้มครองแรงงาน เผยผลการป้องกันและแก้ไขยาเสพติดในสถานประกอบกิจการปี 60 มีสถานประกอบกิจการทั่วประเทศผ่านเกณฑ์โรงงานสีขาว 422 แห่ง มยส. 92 แห่ง พร้อมร่วมมือเครือข่ายแก้ปัญหา วอนนายจ้างให้โอกาสผู้เสพยาเข้าบำบัดโดยไม่เลิกจ้าง และขอให้ทุกคนช
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า การป้องกันและแก้ไขปัญหายาเสพติดในกลุ่มแรงงานเป็นภารกิจสำคัญที่กสร. ให้ความสำคัญมาโดยตลอด โดยมุ่งเน้นส่งเสริมให้สถานประกอบกิจการมีระบบการจัดการปัญหายาเสพติดตามโครงการโรงงานสีขาว และระบบมาตรฐานการป้องกันและแก้ไขปัญหายาเสพติดในสถานประกอบกิจการ (มยส.) ซึ่งผลการดำเนินงานเป็นที่น่าพอใจเนื่องจากสถานประกอบกิจการให้ความสำคัญและให้ความร่วมมือเพิ่มขึ้น โดยในปีงบประมาณ 2560 กสร. ได้รณรงค์ให้ความรู้โทษพิษภัยของยาเสพติดแก่ผู้ใช้แรงงานในสถานประกอบกิจการพื้นที่กรุงเทพมหานคร จำนวน 5,303 แห่ง ผู้ใช้แรงงานได้รับภูมิคุ้มกันด้านยาเสพติด จำนวน 315,494 คน มีสถานประกอบกิจการผ่านเกณฑ์โรงงานสีขาว 422 แห่ง ระบบ มยส. จำนวน 92แห่ง และสถานประกอบกิจการธำรงรักษาระบบ มยส. อย่างต่อเนื่อง จำนวน 197 แห่ง
อธิบดีกสร. กล่าวต่อไปว่า นอกจากนี้ กสร.ยังได้ดำเนินการป้องกันและแก้ไขปัญหายาเสพติด โดยประสานความร่วมมือกับ นายจ้าง ลูกจ้าง เครือข่ายสถานประกอบกิจการ และองค์กรต่าง ๆ ในการขอความร่วมมือให้ทุกฝ่ายให้ความสำคัญโดยมุ่งเน้นนโยบาย 3 ข้อหลัก คือ 1.ขอให้ทุกสถานประกอบกิจการร่วมกันเป็นพลังเอาชนะยาเสพติดโดยนายจ้างลูกจ้างต้องร่วมมือกันและธำรงรักษาการปฏิบัติอย่างต่อเนื่องยั่งยืน 2.ขอความร่วมมือนายจ้างให้โอกาสผู้เสพยาเสพติดเข้ารับการบำบัดรักษาฟื้นฟูโดยไม่เลิกจ้างและรับกลับเข้าทำงานเพื่อคืนคนดีสู่สังคม และ 3.ขอให้คำนึงเสมอว่าการป้องกันและแก้ไขปัญหายาเสพติดเป็นหน้าที่ของคนไทยทุกคนและต้องให้ความร่วมมือเฝ้าระวัง สอดส่องมิให้ลูกจ้างและคนใกล้ชิดเข้าไปยุ่งเกี่ยวกับยาเสพติด สถานประกอบกิจการที่สนใจเข้าร่วมโครงการโรงงานสีขาว หรือ มยส. สามารถสอบถามรายละเอียดได้ที่ กองสวัสดิการแรงงาน กรมสวัสดิการและคุ้มครองแรงงาน

ที่มา : http://www.thaigov.go.th/news/contents/details/13337
