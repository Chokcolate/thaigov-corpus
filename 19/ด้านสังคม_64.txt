รัฐบาลไทย-ข่าวทำเนียบรัฐบาล-สหรัฐอเมริกาเผยแพร่ TIP Report ประจำปี 2561 เลื่อนอันดับประเทศไทยขึ้นเป็นระดับ Tier 2

วันศุกร์ที่ 29 มิถุนายน 2561
สหรัฐอเมริกาเผยแพร่ TIP Report ประจำปี 2561 เลื่อนอันดับประเทศไทยขึ้นเป็นระดับ Tier 2
สหรัฐอเมริกาเผยแพร่ TIP Report ประจำปี 2561 เลื่อนอันดับประเทศไทยขึ้นเป็นระดับ Tier 2
วันนี้ (29 มิ.ย. 61) เวลา 12.30 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการต่างประเทศสหรัฐอเมริกาได้เผยแพร่รายงานการค้ามนุษย์ หรือ Trafficking in Persons Report (TIP Report) ประจำปี 2561 เมื่อวันที่ 29 มิถุนายน 2561 เวลาประมาณ 01.00 น. (ตามเวลาประเทศไทย) โดยจัดระดับประเทศต่างๆ ทั่วโลก รวม 187 ประเทศ ทั้งนี้ ได้จัดระดับประเทศไทยอยู่ในระดับ 2 (Tier 2) ดีขึ้นจากปีที่แล้ว ที่อยู่ในระดับ 2 ที่ต้องจับตามอง (Tier 2 Watch List) เนื่องจากรัฐบาลไทยได้เพิ่มความพยายามในการป้องกันและปราบปรามการค้ามนุษย์
การค้ามนุษย์เป็นอาชญากรรมข้ามชาติที่ละเมิดสิทธิมนุษยชนร้ายแรง ซึ่งในปีที่ผ่านมารัฐบาลได้มีความพยายามดำเนินการเพื่อขจัดปัญหาการค้ามนุษย์ โดยบูรณาการการทำงานร่วมกับทุกภาคส่วน ภายใต้แนวคิด "ประชารัฐ ร่วมใจ ต้านภัยการค้ามนุษย์” สำหรับในปี 2561 นี้ สหรัฐอเมริกาได้ปรับอันดับของประเทศไทยให้อยู่ในระดับ Tier 2 ซึ่งหมายถึงประเทศหรือรัฐบาลที่ปฏิบัติตามมาตรฐานขั้นต่ำของกฎหมายว่าด้วยการปกป้องเหยื่อการค้ามนุษย์ (Trafficking Victims Protection Act of 2000 หรือ TVPA) ไม่ครบถ้วน แต่มีความพยายามอย่างมีนัยสำคัญเพื่อให้เป็นไปตามมาตรฐานเหล่านั้น ทั้งนี้ สะท้อนให้เห็นว่า สหรัฐอเมริกาตระหนักถึงความจริงจัง ความพยายาม และความคืบหน้าในการป้องกันและปราบปรามการค้ามนุษย์ในทุกรูปแบบที่รัฐบาลไทยได้มุ่งมั่นสร้างขึ้นในช่วงปีที่ผ่านมา ทั้งในด้านการบังคับใช้กฎหมายและการดำเนินคดีกับผู้กระทำผิด การคุ้มครองดูแลผู้เสียหาย และการป้องกันการตกเป็นเหยื่อการค้ามนุษย์ โดยไทยพร้อมจะร่วมมือกับภาคส่วนต่างๆในประเทศ องค์การระหว่างประเทศ และนานาประเทศซึ่งรวมถึงสหรัฐอเมริกาอย่างใกล้ชิดต่อไป เพื่อผลักดันให้การแก้ไขปัญหาการค้ามนุษย์เกิดผลสำเร็จที่เป็นรูปธรรมมากยิ่งขึ้น
สำหรับการดำเนินงานด้านการป้องกันและปราบปรามการค้ามนุษย์ของประเทศไทย เป็นการบูรณาการดำเนินงานร่วมกับทุกภาคส่วน ซึ่งสิ่งที่ทำให้ได้รับการพิจารณาจัดระดับให้ดีขึ้นนั้น เนื่องจากผลการดำเนินงานที่สำคัญของประเทศไทย ได้แก่ 1. นโยบายการป้องกันและปราบปรามการค้ามนุษย์ รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี ได้แสดงเจตนารมณ์ทางการเมืองและประกาศให้การป้องกันและปราบปรามการค้ามนุษย์เป็นวาระแห่งชาติ และได้เร่งรัดให้ทุกส่วนราชการที่เกี่ยวข้องดำเนินงานแก้ไขปัญหาเรื่องนี้อย่างจริงจัง และต่อเนื่อง โดยได้กำกับและติดตามการดำเนินงานอย่างใกล้ชิด นอกจากนี้ ในงานวันต่อต้านการค้ามนุษย์ ได้ให้ความสำคัญและให้เกียรติเป็นประธานด้วยตนเองทุกปี 2. ด้านดำเนินคดีและบังคับใช้กฎหมาย นายกรัฐมนตรีได้มอบหมายให้รองนายกรัฐมนตรี (พล.อ. ประวิตร วงษ์สุวรรณ) ในฐานะประธาน ในคณะกรรมการป้องกันและปราบปรามการค้ามนุษย์ (ปคม.) เร่งรัดให้ทุกหน่วยงานในกระบวนการยุติธรรมเพิ่มความพยายามในการดำเนินคดีและลงโทษผู้กระทำความผิดมากขึ้น และลดระยะเวลาในการดำเนินคดีและพิพากษาลงโทษคดีค้ามนุษย์ รวมทั้งมีการอบรมเจ้าหน้าที่ในกระบวนการยุติธรรม และแต่งตั้งคณะทำงานต่อต้านการค้ามนุษย์ของประเทศไทย ซึ่งประกอบด้วย เจ้าหน้าที่บังคับใช้กฎหมาย นักสังคมสงเคราะห์ และองค์กรพัฒนาเอกชน นอกจากนี้ รองนายกรัฐมนตรี (พล.อ. ฉัตรชัย สาริกัลยะ) ยังได้เร่งรัดและติดตามการดำเนินคดีตลอดเส้นทางของกระบวนการยุติธรรมการดำเนินคดีกับเจ้าหน้าที่ของรัฐทุกรายที่เข้าไปมีส่วนเกี่ยวข้องกับการค้ามนุษย์ ซึ่งในปี 2560 มีทั้งหมด 11 ราย 3. ด้านคุ้มครองช่วยเหลือผู้เสียหายจากการค้ามนุษย์ ซึ่งรัฐบาลโดยกระทรวง พม. ได้ออกระเบียบให้องค์กรพัฒนาเอกชนสามารถจัดตั้งสถานคุ้มครองในการช่วยเหลือผู้เสียหายจากการค้ามนุษย์ และสนับสนุนงบประมาณในการดำเนินงานเรื่องนี้ จัดทำโครงการเพื่อเพิ่ม ความเชี่ยวชาญในการดูแลผู้เสียหาย รวมทั้งให้การช่วยเหลือในการเรียกร้องค่าสินไหมทดแทนและบังคับคดีให้กับผู้เสียหาย และ 4. ด้านการป้องกัน รัฐบาลได้เพิ่มความพยายามในการป้องกันการค้ามนุษย์ โดยเพิ่มงบประมาณเพื่อแก้ไขปัญหาแรงงานต่างด้าวและการค้ามนุษย์ เพิ่มความพยายามในการตรวจสถานที่ที่มีความเสี่ยงสูงต่อการค้ามนุษย์ โดยเฉพาะการตรวจตรา ในสถานบริการและเรือประมง และเพิ่มการอบรมพนักงานตรวจแรงงาน แต่พบว่ามีจำนวนผู้เสียหายและการดำเนินคดีค้ามนุษย์ในรูปแบบการบังคับใช้แรงงานมีจำนวนลดน้อยลงกว่าปีที่ผ่านมา มีความพยายามในการบังคับใช้กฎหมายว่าด้วยการควบคุมการขอทาน โดยเฉพาะอย่างยิ่งการนำเด็กมาขอทาน รวมทั้งจัดทำวิดีทัศน์เผยแพร่บนเครื่องบินเพื่อลดอุปสงค์ในการแสวงหาประโยชน์ทางเพศจากภาคท่องเที่ยว
นอกจากนี้ ยังมีการร่วมมือกันขับเคลื่อนงานกับภาคประชาสังคม ซึ่งมีการหารือและดำเนินงานร่วมกันระหว่างภาครัฐ ภาคเอกชน และ NGO ทั้งนี้ ขอขอบคุณทุกส่วนราชการที่เกี่ยวข้อง ทั้งสำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม กระทรวงยุติธรรม กระทรวงแรงงาน กระทรวงคมนาคม และอีกหลายหน่วยงาน โดยเฉพาะอย่างยิ่งภาคีเครือข่ายจากองค์กรพัฒนาเอกชน องค์การระหว่างประเทศ และประเทศต่างๆ ที่สนับสนุนและร่วมมือกันในการแก้ไขปัญหาอย่างเต็มที่จนได้รับการพิจารณาจัดระดับ TIP Report ให้ดีขั้น ทำให้ประเทศไทยมีภาพลักษณ์ที่ดีขึ้นต่อไป อย่างไรก็ตาม แม้ว่าไทยจะได้รับการปรับระดับที่ดีขึ้นแล้ว รัฐบาลโดยกระทรวง พม. และหน่วยงานที่เกี่ยวข้องจะยังคงมุ่งมั่นพัฒนาการดำเนินงาน และเพิ่มศักยภาพแก่ผู้ปฏิบัติงานในทุกระดับ เพื่อเพิ่มประสิทธิภาพในการป้องกันและปราบปรามการค้ามนุษย์ในทุกมิติ อย่างต่อเนื่อง เพื่อปกป้องคุ้มครองผู้เสียหายจากการค้ามนุษย์ทั้งคนไทยและคนต่างด้าว โดยคำนึงถึงศักดิ์ศรีของความเป็นมนุษย์ ตามหลักสิทธิมนุษยชนและหลักมนุษยธรรมที่ไทยยึดถือตลอดมา

ที่มา : http://www.thaigov.go.th/news/contents/details/13467
