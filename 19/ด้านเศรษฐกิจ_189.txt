รัฐบาลไทย-ข่าวทำเนียบรัฐบาล-กระทรวงอุตสาหกรรมผนึกกำลัง สสว. ลุยยกระดับ SMEs จัดงาน SMEs สัญจร เสริมแกร่ง SMEs รอบรู้เรื่องบัญชีและการเงิน : พลิกธุรกิจสู่ยุคอุตสาหกรรม 4.0 ประเดิมเชียงใหม่จังหวัดแรก ดันขับเคลื

วันพุธที่ 11 กรกฎาคม 2561
กระทรวงอุตสาหกรรมผนึกกำลัง สสว. ลุยยกระดับ SMEs จัดงาน SMEs สัญจร เสริมแกร่ง SMEs รอบรู้เรื่องบัญชีและการเงิน : พลิกธุรกิจสู่ยุคอุตสาหกรรม 4.0 ประเดิมเชียงใหม่จังหวัดแรก ดันขับเคลื
นายอุตตม สาวนายน รัฐมนตรีว่าการกระทรวงอุตสาหกรรม เปิดเผยว่าในระหว่างวันที่ 13 - 14  กรกฎาคม ศกนี้ จะเดินทางลงพื้นที่จังหวัดเชียงใหม่เพื่อเปิดงานกิจกรรม SMEs สัญจร เสริมแกร่ง SMEs รอบรู้เรื่องบัญชีและการเงิน : พลิกธุรกิจสู่ยุคอุตสาหกรรม 4.0
นายอุตตม สาวนายน รัฐมนตรีว่าการกระทรวงอุตสาหกรรม เปิดเผยว่าในระหว่างวันที่ 13 - 14  กรกฎาคม ศกนี้ จะเดินทางลงพื้นที่จังหวัดเชียงใหม่เพื่อเปิดงานกิจกรรม SMEs สัญจร เสริมแกร่ง SMEs รอบรู้เรื่องบัญชีและการเงิน : พลิกธุรกิจสู่ยุคอุตสาหกรรม 4.0  จัดโดย กรมส่งเสริมอุตสาหกรรม และสำนักงานส่งเสริมวิสาหกิจขนาดกลางและขนาดย่อม (สสว.) จะเป็นประธานการประชุมร่วมเครือข่ายภาครัฐและเอกชน ได้แก่ สภาเกษตรกรแห่งประเทศไทย สภาอุตสาหกรรมภาคเหนือ สภาหอการค้าแห่งประเทศไทย สมาพันธ์เอสเอ็มอีภาคเหนือ เครือข่าย Northern Thailand Food Valley  เครือข่ายเชียงใหม่เมืองกาแฟ  เครือข่าย Chiang Mai Digital Hub  สมาคมการค้าผู้ประกอบการผลิตเครื่องจักรชิ้นส่วนโลหะและอุตสาหกรรมไทย (MiC-T) สมาคมผู้ผลิตและผู้ส่งออกสินค้าหัตถกรรมภาคเหนือเชียงใหม่ (NOHMEX) - สมาคมส่งเสริมพัฒนาผู้ประกอบการไทย (ATED.CM)  สถาบันการศึกษา และหน่วยงานร่วม (สสว. อุทยานวิทยาศาสตร์และเทคโนโลยี มหาวิทยาลัยเชียงใหม่ (STeP), ศูนย์นวัตกรรมอาหารและบรรจุภัณฑ์ (FIN), คณะวิศวกรรมศาสตร์ มช., สวทช.ภาคเหนือ, สำนักงานอุตสาหกรรมเขตภาคเหนือตอนบน และสำนักงานคณะกรรมการส่งเสริมการลงทุน (สกท.) (BOI) และมหาวิทยาลัยแม่โจ้) 12 เพื่อหารือแนวทางการขับเคลื่อน SME 4.0 ในพื้นที่ 8 จังหวัดภาคเหนือตอนบน
“กิจกรรม SMEs สัญจร เน้นสื่อสารใน 3 ประเด็นหลัก คือ iSME การยกเครื่องธุรกิจ พิชิตความสำเร็จ ITC ศูนย์ต้นแบบความสำเร็จยุค 4.0 และ Local Identity สร้างเศรษฐกิจ สร้างชีวิต และชุมชน และจะได้ตรวจเยี่ยมศูนย์ปฏิรูปสู่อุตสาหกรรม 4.0 (Industry Transformation Center : ITC) และทำพิธีเปิด UNIT Oil Extraction หน่วยสกัดพืชน้ำมันแบบสกัดเย็น ซึ่งศูนย์ ITC จังหวัดเชียงใหม่เป็นการนำรูปแบบจากศูนย์ ITC ต้นแบบที่กรุงเทพมหานคร มาปรับให้เหมาะสมกับอุตสาหกรรมเป้าหมายในพื้นที่ เพื่อให้บริการและสนับสนุน SMEs ในระดับภูมิภาค ซึ่งส่วนใหญ่เป็นอุตสาหกรรมอาหาร อุตสาหกรรมเกษตร แปรรูปของฝากและของที่ระลึกต่าง ๆ ในเบื้องต้นศูนย์ ITC เชียงใหม่ ได้ให้บริการ SMEs ประเภทด้านผลิตภัณฑ์กาแฟ ชาและสมุนไพร นอกจากนี้ ยังมีกิจกรรมการถ่ายทอดองค์ความรู้ในด้านการเสริมแกร่งให้แก่ SMEs รอบรู้เรื่องบัญชีและการเงิน และการป้องกันความเสี่ยงจากอัตราแลกเปลี่ยนสำหรับการส่งออก เพื่อเตรียมความพร้อมสู่การแข่งขันในโลกยุค 4.0
นอกจากนี้ ผู้ประกอบการ SME ภาคเอกชน และภาครัฐในพื้นที่ ยังต้องเตรียมตัวเพื่อรับกรอบความร่วมมือในบริบทต่างๆ เช่น ACMECS ของ 5 ประเทศลุ่มแม่น้ำโขง หรือ กรอบหนึ่งแถบหนึ่งเส้นทาง (One Belt One Road) ของจีน ซึ่งจะเป็นโอกาสสำคัญที่ผู้ประกอบการจะฉกฉวยจังหวะนี้เพื่อเรียนรู้ปรับตัวให้เท่าทันต่อการเปลี่ยนแปลงรวมทั้งพัฒนาขีดความสามารถของตนด้วย
ทั้งนี้ กิจกรรม SMEs สัญจรที่จัดขึ้นที่เชียงใหม่ในครั้งนี้ถือเป็นครั้งแรก และกระทรวงอุตสาหกรรมมีแผนจะจัดขึ้นให้ครอบคลุมทุกภูมิภาคของประเทศในอีก 5 จังหวัด ได้แก่ ชลบุรี สงขลา สุพรรณบุรี และนครราชสีมา” นายอุตตม กล่าว
นายอุตตมกล่าวเสริมว่า “นอกจากนี้จะลงพื้นที่ตรวจเยี่ยมการดำเนินงานหมู่บ้านออนใต้ หมู่บ้านอุตสาหกรรมสร้างสรรค์ (Creative Industry Village : CIV) หรือ “หมู่บ้าน CIV” ภายใต้โครงการสร้างสรรค์อุตสาหกรรมเชิงวัฒนธรรม ท่องเที่ยว ณ บ้านออนใต้ อ.สันกำแพง หนึ่งใน 9 ชุมชนนำร่องหมู่บ้านอุตสาหกรรมสร้างสรรค์ระยะที่ 2 ที่เน้นการเพิ่มศักยภาพของผู้ประกอบการชุมชนด้วยการพัฒนาผลิตภัณฑ์ โดยนำเอกลักษณ์และอัตลักษณ์ของท้องถิ่นมาสร้างสรรค์เป็นของฝากของที่ระลึกควบคู่กับการ การบริหารจัดการเพื่อรองรับอุตสาหกรรมการท่องเที่ยวด้วยตนเอง โดยคำนึงถึงการพัฒนาอย่างยั่งยืนและการบริหารจัดการตลอดทั้งห่วงโซ่คุณค่ารวมถึงการลงพื้นที่หมู่บ้านไตลื้อลวงเหนือ อ.ดอยสะเก็ด จ.เชียงใหม่ หมู่บ้าน CIV+ หมู่บ้านที่มีศักยภาพจะพัฒนาเป็นหมู่บ้าน CIV ต่อไปได้ในอนาคต”
อนึ่งการจัดกิจกรรม SMEs สัญจร ถือเป็นหนึ่งในกิจกรรมเพื่อตอบสนองพันธกิจของกระทรวงอุตสาหกรรม โดยกรมส่งเสริมอุตสาหกรรมในการยกระดับเศรษฐกิจชุมชนฐานรากโดยเริ่มจากภาคเกษตรให้มีการปรับตัวให้สามารถพัฒนาผลผลิต และสร้างมูลค่าเพิ่มในการแปรรูปผลผลิต โดยการต่อยอดกับภาคอุตสาหกรรมในด้านการบริหารจัดการ เพื่อให้เกิดความยั่งยืนและยกระดับ รวมทั้งเพิ่มขีดความสามารถในการแข่งขันโดยเฉพาะผู้ประกอบการอุตสาหกรรมเกษตรแปรรูปให้ไปสู่ SMEs 4.0 พร้อมกันนี้ได้มีการปรับเปลี่ยนเครือข่าย ศูนย์ส่งเสริมอุตสาหกรรมภาค และสำนักงานอุตสาหกรรมจังหวัดทั่วประเทศ ให้เป็นศูนย์ปฏิรูปสู่อุตสาหกรรม 4.0 “Industry Transformation Center” หรือ ITC ด้วยแนวคิด “Where Transformation Begins” เพื่อเป็น Platform สำคัญในการสนับสนุนยกระดับ SMEs ในทุกมิติ เพื่อให้ผู้ประกอบการ SMEs สามารถ “เข้าถึง   เข้าใจ และพัฒนาทักษะการใช้เทคโนโลยีสมัยใหม่ พร้อมก้าวสู่อุตสาหกรรม 4.0” รวมถึงส่งเสริมยกระดับมาตรฐานสินค้าและบริการของไทย ในการเข้าสู่ช่องทางการตลาดสมัยใหม่ หรือ E-Commerce และสามารถเชื่อมโยงสู่ห่วงโซ่มูลค่าโลกได้
นอกจากนี้การจัดกิจกรรม SME สัญจร ดังกล่าว ยังถือเป็นการร่วมมือกันระหว่างกระทรวงอุตสาหกรรม กับ สสว. ในการอบรมให้ความรู้แก่ผู้ประกอบการ SMEs ในด้านบัญชีและการเงิน ภายใต้โครงการส่งเสริมและพัฒนาธุรกิจระดับเติบโต (SME Strong/Regular Level)  ตามมาตรการส่งเสริมพัฒนาความรู้ด้านการบริหารจัดการการเงิน (Financial Literacy) ซึ่งเป็นหนึ่งในมาตรการพิเศษเพื่อขับเคลื่อน SMEs สู่ยุค 4.0 ของกระทรวงอุตสาหกรรม โดยคาดว่าการอบรมดังกล่าว จะทำให้ผู้ประกอบการ SMEs ได้รับความรู้ด้านบัญชีการเงิน และเห็นความสำคัญของการเข้าสู่ระบบบัญชีเดียว อันจะช่วยเพิ่มศักยภาพของผู้ประกอบการให้สูงขึ้นและเสริมความเข้มแข็งให้กับ SMEs ให้มีความรอบรู้ในด้านการเงิน และเพื่อเตรียมความพร้อมให้เข้าถึงแหล่งทุนและปรับปรุงระบบบัญชีเพื่อผลักดันสู่ระบบบัญชีเดียวได้ต่อไป

ที่มา : http://www.thaigov.go.th/news/contents/details/13759
