รัฐบาลไทย-ข่าวทำเนียบรัฐบาล-ศธ.จับมือเครือข่ายภาครัฐและเอกชนเปิดตัวโครงการ มือถือเก่าไป ชีวิตใหม่มา

วันศุกร์ที่ 6 กรกฎาคม 2561
ศธ.จับมือเครือข่ายภาครัฐและเอกชนเปิดตัวโครงการ มือถือเก่าไป ชีวิตใหม่มา
นายพิธาน พื้นทอง ผู้ตรวจราชการกระทรวงศึกษาธิการแถลงข่าวเปิดตัวโครงการ“มือถือเก่าไปชีวิตใหม่มาเพื่อโรงเรียนของน้องๆที่ห่างไกล”
นายพิธาน พื้นทอง ผู้ตรวจราชการกระทรวงศึกษาธิการแถลงข่าวเปิดตัวโครงการ“มือถือเก่าไปชีวิตใหม่มาเพื่อโรงเรียนของน้องๆที่ห่างไกล”โดยความร่วมมือระหว่างกระทรวงศึกษาธิการบริษัทนานมีบุ๊คส์จำกัดคณะทำงานโครงการมือถือเก่าไปชีวิตใหม่มา ตลอดจนเครือข่ายภาครัฐและเอกชน ณห้องประชุมราชวัลลภ อาคารราชวัลลภ กระทรวงศึกษาธิการ
นายพิธาน พื้นทอง ผู้ตรวจราชการกระทรวงศึกษาธิการกล่าวว่า หนึ่งในพันธกิจของกระทรวงศึกษาธิการ คือการส่งเสริมและสนับสนุนให้ประชากรวัยเรียนทุกคนได้รับการศึกษาอย่างทั่วถึงและมีคุณภาพ อย่างไรก็ตามยังมีโรงเรียนอีกหลายแห่งในพื้นที่ห่างไกลที่ขาดแคลนทั้งครูสื่อและอุปกรณ์การเรียนที่ไม่เพียงพอกับจำนวนของนักเรียน โดยเฉพาะหนังสือซึ่งถือเป็นสื่อและเครื่องมือสำคัญที่จะช่วยให้เด็กเข้าถึงความรู้และพัฒนาคุณภาพการศึกษาของเด็กๆได้
โครงการ “มือถือเก่าไปชีวิตใหม่มาเพื่อโรงเรียนของน้องๆที่ห่างไกล” นอกจากจะเป็นโครงการที่ช่วยลดขยะอิเล็กทรอนิกส์ในครัวเรือนที่กำลังเป็นปัญหาในปัจจุบันแล้ว ยังเป็นการทำบุญด้านการศึกษาโดยที่ไม่ต้องใช้เงินแม้แต่บาทเดียว เพียงแค่นำมือถือเก่าที่เสียแล้ว หรือไม่ใช้แล้วทุกรุ่นทุกสภาพทุกยี่ห้อมาบริจาค ทางโครงการจะนำมือถือเหล่านั้นไปรีไซเคิลอย่างถูกวิธีไม่ทำลายสิ่งแวดล้อม และนำรายได้จากการรีไซเคิลไปจัดหาหนังสือคุณภาพดีเหมาะสมกับเด็ก โดยนานมีบุ๊คส์จะร่วมสนับสนุนหนังสืออีก 1 เท่าจากรายได้ทั้งหมด เพื่อนำมามอบให้กับโรงเรียนที่ขาดแคลนจำนวน 500 โรงเรียน ประกอบด้วยโรงเรียนตำรวจตระเวนชายแดน 204 แห่ง และโรงเรียนที่ได้รับผลกระทบจากอุทกภัยในภาคตะวันออกเฉียงเหนือและภาคใต้จำนวน 296 แห่งโดยตั้งเป้าหมายรวบรวมมือถือเก่าให้ได้จำนวน 3 ล้านเครื่อง ภายในเดือนสิงหาคม 2561 นี้
นายพิธาน กล่าวต่อว่า โครงการดังกล่าวทำให้เราได้ประโยชน์ทั้งจากการช่วยเหลือสิ่งแวดล้อมลดขยะอิเล็กทรอนิกส์ในครัวเรือนและยังได้บุญจากการช่วยเหลือผู้อื่นให้ได้รับการศึกษาเพื่อพัฒนาคุณภาพชีวิตอย่างยั่งยืนอีกด้วย จึงขอความร่วมมือจากโรงเรียนหน่วยงานและประชาชนทุกภาคส่วนเข้าร่วมโครงการทั้งการบริจาคมือถือเก่า และเป็นจิตอาสารวบรวมมือถือเก่าจากคนในพื้นที่ส่งมอบให้กับโครงการ ซึ่งความร่วมมือจากทุกหน่วยงานจะเป็นกำลังสำคัญให้โครงการสำเร็จตามเป้าหมายได้
ในส่วนของภาคีเครือข่าย ต่างยินดีร่วมแรงร่วมใจกันประชาสัมพันธ์และ ดำเนินการสนับสนุนโครงการเพื่อจัดหาสื่อการเรียนการสอนให้กับเยาวชนไทยรวมถึงปลูกฝังให้นักเรียนครอบครัวและชุมชนรู้จักแบ่งปัน เห็นคุณค่าของการรีไซเคิลขยะ รักษาสิ่งแวดล้อม ภายใต้แนวคิด“ทุกการให้สร้างประโยชน์ได้ไม่สิ้นสุด”
ทั้งนี้ขอเชิญชวนประชาชนนำมือถือเก่าที่เสียแล้วเลิกใช้งานแล้วทุกสภาพทุกรุ่นทุกยี่ห้อมาบริจาคได้ที่องค์กรปกครองส่วนท้องถิ่น (อบต. อบจ. ทต. ทม. สถจ. ศพด.) โรงเรียนและจุดบริการ KTC TOUCHทุกสาขาทั่วประเทศตั้งแต่วันที่ 5 กรกฎาคม - 31 สิงหาคม 2561 สอบถามรายละเอียดเกี่ยวกับโครงการโทร.083-072-0256, 083-003-8156, 083-090-1956 หรือติดตามความเคลื่อนไหวได้ที่ https://www.facebook.com/recycleandreduce/
ปารัชญ์ ไชยเวช / สรุป
กิตติกร แซ่หมู่ / ถ่ายภาพ
แหล่งที่มา/ผู้ส่ง :: กลุ่มสารนิเทศ สอ.สป/กิตติกร แซ่หมู่

ที่มา : http://www.thaigov.go.th/news/contents/details/13647
