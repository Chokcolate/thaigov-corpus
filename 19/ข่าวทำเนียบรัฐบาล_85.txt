รัฐบาลไทย-ข่าวทำเนียบรัฐบาล-นายกฯ ชื่นชมความร่วมมือทุกฝ่าย ขอบคุณที่เสียสละ เชื่อภารกิจค้นหาเยาวชนจะสำเร็จด้วยดี พร้อมแนะสื่อใช้แผนที่ชุดเดียวกับเจ้าหน้าที่


วันอาทิตย์ที่ 1 กรกฎาคม 2561
57,726
พิมพ์
นายกฯ ชื่นชมความร่วมมือทุกฝ่าย ขอบคุณที่เสียสละ เชื่อภารกิจค้นหาเยาวชนจะสำเร็จด้วยดี พร้อมแนะสื่อใช้แผนที่ชุดเดียวกับเจ้าหน้าที่
นายกฯ ชื่นชมความร่วมมือทุกฝ่าย ขอบคุณที่เสียสละ เชื่อภารกิจค้นหาเยาวชนจะสำเร็จด้วยดี พร้อมแนะสื่อใช้แผนที่ชุดเดียวกับเจ้าหน้าที่
วันที่ 1 กรกฎาคม 2561 พลเอก ประยุทธ์ จันทร์โอชา นายกรัฐมนตรี กล่าวถึงการค้นหาเยาวชนและโค้ชทีมฟุตบอลหมูป่าอะคาเดมีที่พลัดหลงเข้าไปในถ้ำหลวง จ.เชียงราย ซึ่งมีความคืบหน้าไปมากแล้ว ว่า
"ถึงขณะนี้เราได้เห็นความเป็นหนึ่งเดียวกันของคนไทยทุกคน ทั้งที่อยู่ในพื้นที่และทั่วประเทศ ขอบคุณจิตอาสา พระภิกษุ ครูนักเรียน ที่แสดงออกถึงความห่วงใยและกำลังใจต่อกลุ่มเยาวชนและเจ้าหน้าที่ที่ทำงานอย่างหนัก รวมทั้งขอบคุณชาวบ้านและเกษตรกรในพื้นที่โดยรอบที่เสียสละพื้นที่ให้ระบายน้ำ โดยจะให้กระทรวงมหาดไทยดูแลต่อไป"
นอกจากนี้ ในนามของกองอำนวยการรักษาความมั่นคงภายในราชอาณาจักร หรือ กอ.รมน. ขอบคุณทุกฝ่ายที่ระดมสรรพกำลังเข้ามาช่วยกันทั้งการไฟฟ้า ชลประทาน ทหารบก ทหารอากาศ ทหารเรือ ตำรวจ นักบิน พลเรือน และอาสาสมัครคนไทยและต่างประเทศด้วย
"นายกฯ เชื่อว่าความร่วมมือร่วมใจนี้จะทำให้ภารกิจสำเร็จลุล่วงได้อย่างแน่นอน จึงขอให้เจ้าหน้าที่ทั้งคนไทยและต่างประเทศ รวมทั้งครอบครัวของเยาวชนทุกคนมีกำลังกายกำลังใจที่เข้มแข็ง เพื่อฝ่าฟันช่วงเวลาเช่นนี้ไปให้ได้"
ขณะเดียวกันนายกรัฐมนตรีขอความร่วมมือให้สื่อมวลชนใช้แผนที่สังเขปชุดเดียวกับเจ้าหน้าที่ศูนย์ปฏิบัติการฯ เพื่อให้มีข้อมูลที่ตรงกันและป้องกันความสับสน และหากมีโอกาสจะให้สื่อได้ไปเยี่ยมการปฏิบัติงานของเจ้าหน้าที่แต่ละทีม เพื่อให้เห็นถึงการบูรณาการและความมุ่งมั่นตั้งใจในการปฏิบัติงานอย่างเต็มที่ด้วย
---------------------

ที่มา : http://www.thaigov.go.th/news/contents/details/13495