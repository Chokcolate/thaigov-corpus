รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดีเปิดตัวนวัตกรรมการให้บริการรูปแบบใหม่ LED ๔.๐  การจ่ายสำนวนคดีล้มละลายด้วยระบบอิเล็กทรอนิกส์ เน้นสะดวก รวดเร็ว โปร่งใส  และเป็นธรรมแก่ประชาชน

วันจันทร์ที่ 25 มิถุนายน 2561
กระทรวงยุติธรรม โดยกรมบังคับคดีเปิดตัวนวัตกรรมการให้บริการรูปแบบใหม่ LED ๔.๐  การจ่ายสำนวนคดีล้มละลายด้วยระบบอิเล็กทรอนิกส์ เน้นสะดวก รวดเร็ว โปร่งใส  และเป็นธรรมแก่ประชาชน
กรมบังคับคดีเปิดตัวนวัตกรรมการให้บริการรูปแบบใหม่ LED ๔.๐ การจ่ายสำนวนคดีล้มละลายด้วยระบบอิเล็กทรอนิกส์ เน้นสะดวก รวดเร็ว โปร่งใส
และเป็นธรรมแก่ประชาชน
ในวันจันทร์ที่ ๒๕ มิถุนายน ๒๕๖๑ เวลา ๑๓.๓๐ น.
นางสาวรื่นวดี  สุวรรณมงคล  อธิบดีกรมบังคับคดี
แถลงข่าวเรื่องการนำนวัตกรรมการให้บริการรูปแบบใหม่ LED ๔.๐
ในการจ่ายสำนวนคดีล้มละลายด้วยระบบอิเล็กทรอนิกส์มาใช้ในการปฏิบัติงาน
เพื่อให้บริการประชาชนได้อย่างสะดวก รวดเร็ว โปร่งใส และมีประสิทธิภาพ
ณ กลุ่มจัดการกลางด้านล้มละลาย ชั้น ๑ อาคารราชบุรีดิเรกฤทธิ์
ศูนย์ราชการเฉลิมพระเกียรติฯ แจ้งวัฒนะ
อธิบดีกรมบังคับคดี กล่าวว่า กรมบังคับคดีได้พัฒนาระบบการให้บริการข้อมูลด้านการบังคับคดี ด้วยการจ่ายสำนวนคดีล้มละลายด้วยระบบอิเล็กทรอนิกส์ เพื่อให้เกิดความโปร่งใส และบริการประชาชน ได้อย่างรวดเร็วและมีประสิทธิภาพ โดยจะเริ่มใช้ระบบการจ่ายสำนวนคดีล้มละลายด้วยระบบอิเล็กทรอนิกส์แบบอัตโนมัติ (Automatic and Random Case Arrignment) ในสำนวนคดีล้มละลายที่ได้รับจากศาลล้มละลายกลาง ตั้งแต่วันที่ ๑ กรกฎาคม ๒๕๖๑ เป็นต้นไป โดยยกเลิกการจ่ายสำนวนตามกองบังคับคดีล้มละลายแบบเดิม ที่ดูจากเลขตัวสุดท้ายของหมายเลขคดีแดง ซึ่งกำหนดว่า กองบังคับคดีล้มละลาย ๑ รับผิดชอบคดีที่ลงท้ายด้วยเลข ๑ และ ๖ กองบังคับคดีล้มละลาย ๒ รับผิดชอบคดีที่ลงท้ายด้วยเลข ๒ และ ๗ กองบังคับคดีล้มละลาย ๓ รับผิดชอบคดีที่ลงท้ายด้วยเลข ๓ และ ๘ กองบังคับคดีล้มละลาย ๔ รับผิดชอบคดี ที่ลงท้ายด้วยเลข ๔ และ ๙ กองบังคับคดีล้มละลาย ๕ รับผิดชอบคดีที่ลงท้ายด้วยเลข ๕ และ ๐ เช่น หมายเลขคดีแดงที่ ๒๕/๒๕๖๑ ก็จะอยู่ในความรับผิดชอบของกองบังคับคดีล้มละลาย ๕ ส่วนกองบังคับคดีล้มละลาย ๖ จะรับผิดชอบคดีล้มละลายที่ไม่มีทรัพย์สิน และคดีที่ต้องจ่ายค่าเลี้ยงชีพให้ลูกหนี้ แต่ในระบบใหม่นี้ เมื่อเจ้าหน้าที่บันทึกข้อมูลของคดีที่รับจากศาลล้มละลายครบถ้วน ระบบจ่ายสำนวนให้กับเจ้าพนักงานพิทักษ์ทรัพย์ทันที โดยระบบจะมีการจ่ายสำนวนให้แต่ละกองเป็นจำนวนเท่ากันทั้ง ๖ กอง และในแต่ละกองจะจ่ายให้กับแต่ละกลุ่มงาน และเจ้าพนักงานพิทักษ์ทรัพย์ในแต่ละกลุ่มงานอย่างเท่าเทียมกัน จึงเป็นการกำหนด เจ้าพนักงานพิทักษ์ทรัพย์ผู้รับผิดชอบด้วยระบบ ไม่ใช่บุคคล สร้างความโปร่งใสในการปฏิบัติงาน และอำนวยความสะดวกให้ประชาชน เพื่อก้าวไปสู่การทำงานในยุคดิจิทัล  ตามนโยบายรัฐบาล Thailand ๔.๐ ซึ่งประชาชนหรือคู่ความสามารถสืบค้นข้อมูลเจ้าพนักงานพิทักษ์ทรัพย์เจ้าของสำนวน หมายเลขโทรศัพท์ติดต่อ และกองบังคับคดีที่รับผิดชอบสำนวนคดี ได้ผ่านทาง WWW.led.go.th และตู้ KIOSK ที่ติดตั้ง
ณ อาคารกรมบังคับคดี ชั้นที่ ๒ ชั้นที่ ๕ และชั้นที่ ๗  สำหรับตู้ KIOSK ได้มีบริการสำหรับคู่ความในคดีสามารถตรวจสอบข้อมูลคดีแพ่งได้ เช่นเดียวกับ web service ทั้งนี้ เพื่ออำนวยความสะดวกให้กับประชาชน

ที่มา : http://www.thaigov.go.th/news/contents/details/13323
