รัฐบาลไทย-ข่าวทำเนียบรัฐบาล-คณะภาคเอกชนจากสาธารณรัฐประชาชนจีน เข้าเยี่ยมคารวะรองนายกรัฐมนตรี

วันจันทร์ที่ 18 มิถุนายน 2561
คณะภาคเอกชนจากสาธารณรัฐประชาชนจีน เข้าเยี่ยมคารวะรองนายกรัฐมนตรี
คณะภาคเอกชนจากสาธารณรัฐประชาชนจีน เข้าเยี่ยมคารวะรองนายกรัฐมนตรี
วันนี้ (14 มิถุนายน 2561) เวลา 14.00 น. นาย Wang Chuanfu ประธานบริหารบริษัท Build Your Dreams (BYD) จำกัด พร้อมด้วยนาย Johnny Chou ประธานบริหารบริษัท Best Logistics Technology จำกัด และ นายอมร มีมะโน ประธานเจ้าหน้าที่บริหารและกรรมการผู้จัดการ บริษัท เอเจ แอดวานซ์ เทคโนโลยี จำกัด (มหาชน) เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือดังนี้
รองนายกรัฐมนตรีแสดงความยินดีที่ได้พบประธานบริหารบริษัท Build Your Dreams (BYD) ซึ่งเป็นบริษัทที่เชี่ยวชาญใน 4 อุตสาหกรรม ได้แก่ IT รถยนต์ พลังงานใหม่ และระบบรางรถไฟ ของประเทศจีน และประธานบริหารบริษัท Best Logistics Technology ซึ่งเป็นผู้ให้บริการ Supply Chain Solution แบบครบวงจร รวมถึงการให้คำปรึกษาด้านการเงินและการจัดการด้านโลจิสติกส์ โดยรองนายกรัฐมนตรีกล่าวว่าขณะนี้ประเทศไทยพัฒนาภาคอุตสาหกรรมภายใต้นโยบาย Thailand 4.0 โดยเฉพาะโครงการพัฒนาระเบียงเศรษฐกิจพิเศษภาคตะวันออก (EEC) จึงอยากจะเชิญชวนภาคเอกชนจีนเข้ามาลงทุน เนื่องจากจีนมีโนบาย Belt&Road ด้วยการสร้างรถไฟเพื่อเชื่อมต่อเส้นทางการค้า เมื่อเรานำ EEC ไปเชื่อมโยงก็จะยิ่งเกื้อหนุนและส่งผลให้ความเจริญหลั่งไหลเข้ามาสู่ทั้งสองประเทศ
ประธานบริหารบริษัท Build Your Dreams (BYD) และประธานบริหารบริษัท Best Logistics Technology จำกัด แสดงความสนใจที่จะเข้ามาลงทุนในประเทศไทย ซึ่งรองนายกรัฐมนตรีกล่าวว่าบริษัทฯ จะได้รับสิทธิประโยชน์ต่างๆ จาก สำนักงานคณะกรรมการส่งเสริมการลงทุน (BOI) ซึ่งพร้อมให้ข้อมูลต่างๆ ที่จำเป็นแก่บริษัทฯ และจะช่วยอำนวยความสะดวกในการลงทุนด้วย

ที่มา : http://www.thaigov.go.th/news/contents/details/13049
