รัฐบาลไทย-ข่าวทำเนียบรัฐบาล-"การเสริมสร้างการรับรู้.....ตามนโยบายนายกรัฐมนตรี”

วันพุธที่ 27 มิถุนายน 2561
"การเสริมสร้างการรับรู้.....ตามนโยบายนายกรัฐมนตรี”
พลเอก สุรเชษฐ์ ชัยวงศ์ หัวหน้าผู้แทนพิเศษของรัฐบาล/รัฐมนตรีช่วยว่าการกระทรวงศึกษาธิการ เตรียมประชุมเสริมสร้างความร่วมมือจากทุกภาคส่วนตามกลไกประชารัฐจังหวัดชายแดนภาคใต้ตามนโยบายนายกรัฐมนตรี
โดยเชิญ ผู้แทนพิเศษของรัฐบาล ผู้นำศาสนา  ผู้แทนหน่วยงานภาครัฐและเอกชน  ผู้แทนหน่วยงานการศึกษา  หน่วยงานที่เกี่ยวข้อง ผู้แทนภาคประชาสังคม และผู้แทนภาคประชาชน จำนวน ๑๒๐ นาย เข้าร่วมประชุมหารือในครั้งที่ ๕/๒๕๖๑ หลังเดือนรอมฎอม เพื่อร่วมรับฟังความคิดเห็น รับทราบความก้าวหน้าการขับเคลื่อนงานจากการประชุมที่ผ่านมา และติดตามความก้าวหน้าของโครงการที่สำคัญ ในรอบ ๖ เดือน (เมษายน-กันยายน ๒๕๖๑) ที่ผู้แทนพิเศษของรัฐบาลต้องการขับเคลื่อนไปสู่ผลสัมฤทธิ์ ผลการประชุมที่ผ่านมาตั้งแต่ครั้งที่ ๑ – ๔ ได้รับความร่วมมือเป็นอย่างดียิ่งจากทุกภาคส่วนที่เกี่ยวข้อง และประชาชนมีความพึงพอใจในการแก้ไขปัญหาของรัฐบาล
การประชุมจะจัดให้มีขึ้นในวันที่ ๒๘ มิถุนายน ๒๕๖๑ เวลา ๐๘.๐๐ – ๑๕.๐๐ น. ณ ศูนย์การศึกษาการพัฒนาพิกุลทอง อันเนื่องมาจากพระราชดำริ จังหวัดนราธิวาส ทั้งนี้ด้วยความสำนึกในพระมหากรุณาธิคุณและเป็นความตั้งใจจริงของ “ หัวหน้าผู้แทนพิเศษของรัฐบาล” ที่มีความประสงค์ต้องการให้ผู้ที่เข้ามาร่วมประชุมได้มีโอกาสเยี่ยมชมการปฏิบัติงานของศูนย์การศึกษาการพัฒนาพิกุลทอง อันเนื่องมาจากพระราชดำริ ซึ่งพระบาทสมเด็จพระเจ้าอยู่หัวรัชกาลที่ ๙  ได้พระราชทานพระราชดำริให้ก่อตั้งขึ้นเมื่อ พ.ศ. ๒๕๒๔ เพื่อให้ความรู้ทางด้านวิชาการแก่ประชาชนในการประกอบอาชีพและพัฒนาตนเอง นับว่าเป็นพระมหากรุณาธิคุณแก่พสกนิกรในพื้นที่จังหวัดชายแดนภาคใต้ยิ่งนัก

ที่มา : http://www.thaigov.go.th/news/contents/details/13374
