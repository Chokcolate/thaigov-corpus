รัฐบาลไทย-ข่าวทำเนียบรัฐบาล-นายกฯ ห่วงพนันบอลโลก เตือนดูอย่างเหมาะสมไม่ให้กระทบชีวิต กำชับ ศธ. ดูแลเด็กและเยาวชนให้ห่างไกลการพนัน ย้ำคนไทยต้องระวังไม่เล่นพนันออนไลน์-สถานบันเทิง-ร้านอาหาร


วันเสาร์ที่ 16 มิถุนายน 2561
12,187
พิมพ์
นายกฯ ห่วงพนันบอลโลก เตือนดูอย่างเหมาะสมไม่ให้กระทบชีวิต กำชับ ศธ. ดูแลเด็กและเยาวชนให้ห่างไกลการพนัน ย้ำคนไทยต้องระวังไม่เล่นพนันออนไลน์-สถานบันเทิง-ร้านอาหาร
นายกฯ ห่วงพนันบอลโลก เตือนดูอย่างเหมาะสมไม่ให้กระทบชีวิต กำชับ ศธ. ดูแลเด็กและเยาวชนให้ห่างไกลการพนัน ย้ำคนไทยต้องระวังไม่เล่นพนันออนไลน์-สถานบันเทิง-ร้านอาหาร
วันนี้ (16 มิถุนายน 2561) พลเอก ประยุทธ์ จันทร์โอชา นายกรัฐมนตรี ห่วงใยปัญหาการเล่นพนันทายผลฟุตบอลโลก 2018 โดยอยากให้ประชาชนรับชมการถ่ายทอดสดการแข่งขันด้วยความพอดี ต้องไม่ให้กระทบต่อสุขภาพหรือประสิทธิภาพในการเรียนและการทำงาน และที่สำคัญต้องไม่ยุ่งเกี่ยวกับการพนันอย่างเด็ดขาดเพราะอาจเสี่ยงต่ออันตราย หากติดหนี้และไม่สามารถชดใช้ได้
"นายกฯ เป็นห่วงเด็กและเยาวชนเป็นพิเศษ เพราะคิดว่าบางคนอาจจะตั้งใจเล่นการพนันกับคนใกล้ชิด เพื่อน หรือคนในชุมชน ซึ่งอาจเล่นแบบติดปลายนวมเพื่อความสนุกสนานและมือเติบเล่นมากขึ้นเรื่อย ๆ หรือบางคนอาจเล่นแบบหวังได้เงินเป็นกอบเป็นกำในครั้งเดียว ก็ล้วนแล้วแต่ไม่ดีทั้งสิ้น จึงได้กำชับให้กระทรวงศึกษาธิการสร้างความรู้เข้าใจแก่เด็กและเยาวชนทั้งในระบบโรงเรียนและนอกระบบโรงเรียน และขอความร่วมมือผู้ปกครองให้ดูแลบุตรหลานไม่ให้เกี่ยวข้องกับการพนันเป็นอันขาด"
ทั้งนี้ พ.ร.บ.คุ้มครองเด็ก ปี 2546 ห้ามเด็กเข้าไปยุ่งเกี่ยวกับการพนัน หากมีเด็กอายุต่ำกว่า 15 ปี เล่นการพนัน เจ้าหน้าที่จะดำเนินคดีกับผู้ปกครองของเด็กด้วย โดยมีโทษจำคุกไม่เกิน 3 เดือน ปรับไม่เกิน 30,000 บาท หรือทั้งจำทั้งปรับ
นายกรัฐมนตรียังกล่าวด้วยว่า เจ้าหน้าที่ตำรวจจะเฝ้าติดตามการเล่นพนันออนไลน์ทุกรูปแบบ ทั้งทางเว็บไซต์และแอปพลิเคชันบนโทรศัพท์มือถือ จึงขอเตือนไปยังผู้ที่คิดจะเล่นพนันออนไลน์ เพียงแค่สมัครเป็นสมาชิกหรือมีความเคลื่อนไหวทางการเงินผิดปกติก็อาจเข้าข่ายผิดกฎหมายและถูกดำเนินคดีได้ รวมทั้งพริตตี้หรือเน็ตไอดอลที่โฆษณาชักชวนให้คนเข้าไปเล่นการพนันก็มีความผิดด้วยเช่นกัน
นอกจากนี้ สถานบันเทิงและร้านอาหารต่าง ๆ จะต้องไม่ปล่อยปะละเลยให้มีการเล่นพนัน เพราะอาจจะถูกสั่งปิดและห้ามไม่ให้เปิดสถานบริการเป็นเวลา 5 ปี ตามคำสั่ง หัวหน้า คสช. ที่ 46 / 2559 อีกด้วย
-----------------------------------------

ที่มา : http://www.thaigov.go.th/news/contents/details/13104