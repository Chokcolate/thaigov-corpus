รัฐบาลไทย-ข่าวทำเนียบรัฐบาล-รัฐเร่งเดินเครื่องพัฒนาระบบเชื่อมโยงข้อมูลคนเข้าเมืองและที่พักแรม หวังผลลดปัญหาอาชญากรรมข้ามชาติและการค้ามนุษย์ ขณะที่ประชาชนร่วมให้เบาะแสมากขึ้น


วันพุธที่ 4 กรกฎาคม 2561
570
รัฐเร่งเดินเครื่องพัฒนาระบบเชื่อมโยงข้อมูลคนเข้าเมืองและที่พักแรม หวังผลลดปัญหาอาชญากรรมข้ามชาติและการค้ามนุษย์ ขณะที่ประชาชนร่วมให้เบาะแสมากขึ้น
พล.อ. ประวิตร วงษ์สุวรรณ รอง นรม.และ รมว.กห. ได้กำชับฝ่ายความมั่นคงและหน่วยงานที่เกี่ยวข้อง ให้เร่งแก้ปัญหาและพัฒนาระบบฐานข้อมูลอิเล็กทรอนิกส์
พล.อ. ประวิตร วงษ์สุวรรณ รอง นรม.และ รมว.กห. ได้กำชับฝ่ายความมั่นคงและหน่วยงานที่เกี่ยวข้อง ให้เร่งแก้ปัญหาและพัฒนาระบบฐานข้อมูลอิเล็กทรอนิกส์ คนเข้าเมืองและที่พักแรมให้ถูกต้อง โดยให้สามารถเชื่อมโยงในระบบฐานเดียวกันให้ได้โดยเร็ว ตั้งแต่ ข้อมูลการเข้าเมืองที่มีการอนุญาตและการตรวจคนเข้าเมืองอย่างถูกต้อง ข้อมูลที่พักแรมและผู้เข้าพักในโรงแรม หอพักแรมและที่พักแรมในภูมิภาค เพื่อให้สามารถบริหารจัดการควบคุมและดูแลความปลอดภัยของนักท่องเที่ยว นักลงทุน รวมทั้งชาวต่างชาติและแรงงานที่เข้ามาทำงานในประเทศไทยอย่างถูกกฎหมาย ได้อย่างมีประสิทธิภาพ
ขณะเดียวกัน ให้ทุกส่วนราชการ ดำเนินมาตรการทางกฎหมายที่เกี่ยวข้องอย่างเข้มข้นจริงจังกับคนต่างด้าวและผู้ประกอบการที่ละเลยและไม่ให้ความร่วมมือ รวมทั้งชาวต่างชาติที่อาศัยอยู่ในประเทศอย่างผิดกฎหมายอย่างต่อเนื่อง เพื่อลดปัญหาอาชญกรรมข้ามชาติ แหล่งมั่วสุมและการกระทำผิดกฎหมายจากอิทธิพลต่างชาติ ซึ่งปัจจุบันแฝงเข้ามาในรูปนักท่องเที่ยวที่พักอาศัยอยู่ในราชอาณาจักรเกินกำหนดอนุญาตจำนวนมาก โดยอยู่ระหว่างการติดตามและกวาดล้างจับกุมของเจ้าหน้าที่ฝ่ายความมั่นคง ตามที่ประชาชนทะยอยแจ้งเบาะแสเข้ามาอย่างต่อเนื่อง ทั้งขบวนการค้าประเวณีและยาเสพติด บ่อนพนันออนไลน์ แก๊งค์คอลเซนเตอร์ กลุ่มปลอมแปลงบัตรเครดิตและการจัดทำหนังสือเดินทางปลอม และอื่นๆ ซึ่งสร้างความเสียหายทางเศรษฐกิจและมีผลกระทบต่อสิ่งแวดล้อมอย่างมาก ตามที่ปรากฎผลจับกุม จากปฏิบัติการกวาดล้างอิทธิพลทั่วประเทศที่ผ่านมา

ที่มา : http://www.thaigov.go.th/news/contents/details/13580