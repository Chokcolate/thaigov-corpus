รัฐบาลไทย-ข่าวทำเนียบรัฐบาล-รอง นรม. วิษณุฯ เป็นประธานการประชุมคณะกรรมการวัฒนธรรมแห่งชาติ ครั้งที่ 3/2561


วันอังคารที่ 19 มิถุนายน 2561
647
พิมพ์
รอง นรม. วิษณุฯ เป็นประธานการประชุมคณะกรรมการวัฒนธรรมแห่งชาติ ครั้งที่ 3/2561
รอง นรม. วิษณุฯ เป็นประธานการประชุมคณะกรรมการวัฒนธรรมแห่งชาติ ครั้งที่ 3/2561 โดยที่ประชุมรับทราบโครงการและภารกิจสำคัญของกระทรวงวัฒนธรรมที่สอดคล้องกับยุทธศาสตร์ชาติ 20 ปีตามนโยบายของรัฐบาล
วันนี้ (19 มิถุนายน 2561) เวลา 14.30 น. ณ ห้องประชุมคณะรัฐมนตรี ชั้น 2 อาคารสำนักเลขาธิการคณะรัฐมนตรี (หลังใหม่) ทำเนียบรัฐบาล นาย วิษณุ เครืองาม รองนายกรัฐมนตรี เป็นประธานการประชุมคณะกรรมการวัฒนธรรมแห่งชาติ (สวช.) ครั้งที่ 3/2561 ซึ่งสรุปสาระสำคัญดังนี้
ที่ประชุมได้รับทราบถึงโครงการและภารกิจสำคัญของกระทรวงวัฒนธรรม ที่สอดคล้องกับยุทธศาสตร์ชาติตามนโยบายของรัฐบาล ซึ่งกระทรวงวัฒนธรรมอยู่ระหว่างยกร่างกรอบทิศทางการพัฒนาตามยุทธศาสตร์ชาติ ระยะ 20 ปี ภายใต้วิสัยทัศน์ “วัฒนธรรมสร้างคนดี สร้างสังคมดี สร้างมูลค่าทางเศรษฐกิจ เพื่อเป็นรากฐานในการพัฒนาประเทศอย่างยั่งยืน” และได้เตรียมการขับเคลื่อนการดำเนินงานเพื่อรองรับแผนยุทธศาสตร์ชาติ 6 ด้าน ประกอบไปด้วย ด้านความมั่นคง ด้านการสร้างความสามารถในการแข่งขัน ด้านการพัฒนาและเสริมสร้างศักยภาพทรัพยากรมนุษย์ ด้านการสร้างโอกาสและความเสมอภาคทางสังคม ด้านการสร้างการเติบโตบนคุณภาพชีวิตที่เป็นมิตรต่อสิ่งแวดล้อม และด้านการปรับสมดุลและพัฒนาระบบการจัดการบริหารภาครัฐ เพื่อเป็นการวางรากฐานการพัฒนาคนไทยเป็นคนดี มีคุณธรรม จริยธรรม และมีระเบียบวินัย เพื่อมุ่งไปสู่การสร้างความมั่นคง มั่งคั่ง ยั่งยืน อย่างเป็นธรรมและทั่วถึง
จากนั้น ที่ประชุมได้พิจารณาและมีมติเห็นชอบในหลักการคำของบประมาณรายจ่ายประจำปีงบประมาณ พ.ศ. 2562 ของกองทุนส่งเสริมวัฒนธรรม โดยที่ประชุมมอบหมายให้ฝ่ายเลขานุการฯ นำข้อสังเกตและข้อเสนอแนะที่เป็นประโยชน์ของคณะกรรมการฯ ไปพิจารณาดำเนินการ พร้อมปรึกษารายละเอียดกับกรมบัญชีกลางเพื่อให้สอดคล้องกับคำของบประมาณดังกล่าวโดยเร็ว ต่อไป
………………………………………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13183