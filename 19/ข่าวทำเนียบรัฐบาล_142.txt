รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมและปลูกต้นไม้ภายในสวนพฤกษศาสตร์เพอราเดนิยา

วันศุกร์ที่ 13 กรกฎาคม 2561
นายกรัฐมนตรีเยี่ยมชมและปลูกต้นไม้ภายในสวนพฤกษศาสตร์เพอราเดนิยา
และสักการะพระธาตุเขี้ยวแก้ว ณ เมืองแคนดี้
วันนี้ (13 ก.ค. 2561) เวลา 11.30 น. พลเอก ประยุทธ์ จันทร์โอชา นายกรัฐมนตรี เยี่ยมชมและปลูกต้นไคร้ย้อยหรือสารภีน้ำ ต้นไม้พื้นเมืองของศรีลังกา ภายในสวนพฤกษศาสตร์เพอราเดนิยา (Peradeniya Botanical Garden) เมืองแคนดี้ สาธารณรัฐสังคมนิยมประชาธิปไตยศรีลังกา
ทั้งนี้ สวนพฤกษศาสตร์เพอราเดนิยา ตั้งอยู่ห่างไปทางตะวันตกของเมือง ราว 5.5 กม. เป็นหนึ่งในสิบของสวนพฤษศาสตร์ที่ดีที่สุดในเอเชียใต้ มีพื้นที่ราว 372 ไร่ ตั้งอยู่ริมแม่น้ำมหาเวลี ล้อมรอบด้วยเทือกเขา เต็มไปด้วยธรรมชาติที่อุดมสมบูรณ์ เป็นแหล่งรวบรวมพรรณไม้จำนวนกว่า 25,000 ชนิดจากทั่วทุกมุมโลกซึ่งจัดแบ่งเป็นสวนๆ อย่างสวยงามมีระเบียบ เช่น สวนดอกไม้ สวนตะบองเพชร สวนปาล์ม สวนเครื่องเทศและสวนสมุนไพร นอกจากจะเป็นสถานที่ท่องเที่ยวสำหรับนักท่องเที่ยวชาวต่างชาติแล้ว สวนพฤกษศาสตร์เพอราเดนิยายังเป็นแหล่งพักผ่อนหย่อนใจที่สำคัญของชาวศรีลังกาอีกด้วย
หลังจากนั้น นายกรัฐมนตรีและภริยา พร้อมด้วยคณะ เข้าสักการะพระธาตุเขี้ยวแก้วของสมเด็จพระสัมมาสัมพุทธเจ้า ณ วัดพระธาตุเขี้ยวแก้ว เมืองแคนดี้ สาธารณรัฐสังคมนิยมประชาธิปไตยศรีลังกา ทั้งนี้ วัดพระธาตุเขี้ยวแก้ว หรือ Sri Dalada Maligawa เป็นวัดที่ได้รับการขึ้นทะเบียนเป็นมรดกโลกจากองค์การยูเนสโก ตั้งอยู่ในเมืองแคนดี้ เมืองหลวงเก่าของศรีลังกาในภาคกลางของประเทศ นับเป็นวัดที่สำคัญที่สุดของประเทศ เนื่องจากเป็นสถานที่ประดิษฐานของพระทันตธาตุ หรือพระธาตุเขี้ยวแก้วของพระพุทธเจ้า เป็นวัดที่ไม่มีพระภิกษุประจำวัด แต่มี “ไวยาวัจกร” (Diyawadana Nilame) ซึ่งเป็นผู้ดูแลและรักษาพระเจดีย์ทองคำบรรจุพระธาตุเขี้ยวแก้ว

ที่มา : http://www.thaigov.go.th/news/contents/details/13847
