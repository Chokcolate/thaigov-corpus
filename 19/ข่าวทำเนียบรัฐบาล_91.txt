รัฐบาลไทย-ข่าวทำเนียบรัฐบาล-นายกรัฐมนตรีขอบคุณทุกภาคส่วนทั้งคนไทยและต่างชาติ ที่มีส่วนช่วยเหลือในการค้นหาผู้ประสบภัยทั้ง 13 คน จนเจอ

วันอังคารที่ 3 กรกฎาคม 2561
นายกรัฐมนตรีขอบคุณทุกภาคส่วนทั้งคนไทยและต่างชาติ ที่มีส่วนช่วยเหลือในการค้นหาผู้ประสบภัยทั้ง 13 คน จนเจอ
นายกรัฐมนตรีขอบคุณทุกภาคส่วนทั้งคนไทยและต่างชาติ ที่มีส่วนช่วยเหลือในการค้นหาผู้ประสบภัยทั้ง 13 คน จนเจอ
วันนี้ (3 กรกฎาคม 2561) เวลา 15.00 น. ณ บริเวณห้องโถง ตึกบัญชาการ 1 ทำเนียบรัฐบาล  พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงแผนการช่วยเหลือโค้ชและนักฟุตบอลทีมหมูป่าในขั้นต่อไปว่า ได้มีการหารือกับผู้รับผิดชอบในส่วนการบริหารงาน และการช่วยเหลือในระยะที่ 2 แล้ว คือการนำทั้ง 13 คน ออกมาอย่างปลอดภัย และนำไปตรวจสุขภาพที่โรงพยาบาล ซึ่งจะทำด้วยความรอบคอบ ขออย่าไปกำหนดเวลา ตราบใดก็ตามที่เด็กยังปลอดภัย มีความแข็งแรงก็สามารถสื่อสารกับเด็กได้ โดยขอให้ฟังการแถลงข่าวจากผู้ว่าราชการจังหวัดเชียงรายเป็นหลัก ช่วงนี้ขออย่าเพิ่งไปวุ่นวายกับเด็ก ซึ่งถือเป็นความปลาบปลื้มยินดีในความสำเร็จทั้งในประเทศและต่างประเทศที่สามารถค้นหาและพบเจอทั้ง 13 คน โดยจะใช้เหตุการณ์ดังกล่าวเป็นแผนบทเรียนในการกู้ภัย ยกระดับมาตรฐานการกู้ภัยต่อไป
นายกรัฐมนตรีกล่าวต่อไป ขอบคุณชาวต่างประเทศที่เข้ามาช่วยเหลือ ซึ่งการค้นหาจะสำเร็จลุล่วงด้วยดีไปไม่ได้ ถ้าไม่ได้รับความร่วมมือ และถ้าทุกคนไม่ช่วยกันในหลาย ๆ ด้าน ทั้งเรื่องจิตอาสา การเสียสละพื้นที่การเกษตรเป็นแหล่งระบายน้ำ ถือว่าเป็นสิ่งสำคัญของไทยนิยมทำความดี ทั้งนี้ ได้กำชับให้หน่วยงานที่เกี่ยวข้องดูแลให้ความช่วยเหลือประชาชนที่ได้รับผลกระทบจากการระบายน้ำ พร้อมสั่งการให้ปรับสภาพพื้นที่คืนสู่ตามธรรมชาติเช่นเดิม และให้เตรียมมาตรการรองรับเป็นสถานที่ท่องเที่ยวให้มีความปลอดภัยอย่างชัดเจน
พร้อมกล่าวขอบคุณทุกฝ่ายส่วนว่าทุกคนล้วนเป็นพระเอกด้วยกัน และขอบคุณในความร่วมมือร่วมใจของสื่อมวลชนทุกแขนง และถ้าเด็กได้ออกมาแล้ว ก็หวังให้เด็กเหล่านี้ตั้งใจประพฤติตนเป็นคนดี ตั้งใจศึกษาเล่าเรียน ให้พ่อแม่ ให้ครอบครัวมีความภูมิใจ เพราะฉะนั้น เราต้องส่งเสริมให้มีเจริญเติบโตมีอนาคต เพราะก็คือคนไทยทั้งสิ้น ขออย่าไปว่ากันไปว่ากันมา ในเมื่อเรื่องเกิดขึ้นแล้ว ก็ต้องแก้ไขปรับปรุงพัฒนาไม่ให้เกิดขึ้นอีกในอนาคต
ในส่วนการทำงานของผู้ว่าราชการจังหวัดเชียงราย นายกรัฐมนตรีกล่าวว่า ได้กล่าวชื่นชมไปแล้ว ส่วนการปรับย้าย เป็นการปรับย้ายตามปกติ เพื่อต้องการคนที่มีฝีมือไปพัฒนาพื้นที่ที่ยังไม่เจริญมากนัก ซึ่งถ้าเป็นคนดีทำที่ไหนก็เจริญ ไม่ใช่ว่าเขามีความบกพร่อง
---------------------------------------------

ที่มา : http://www.thaigov.go.th/news/contents/details/13554
