รัฐบาลไทย-ข่าวทำเนียบรัฐบาล-“รุ่นพี่ กยศ. นัดชำระหนี้ ส่งต่อโอกาสรุ่นน้อง”


วันศุกร์ที่ 29 มิถุนายน 2561
154
พิมพ์
“รุ่นพี่ กยศ. นัดชำระหนี้ ส่งต่อโอกาสรุ่นน้อง”
กองทุนเงินให้กู้ยืมเพื่อการศึกษา (กยศ.) แจ้งเตือนผู้กู้ยืมรุ่นพี่ที่ครบกำหนดชำระหนี้ร่วมส่งต่อโอกาสทางการศึกษาให้กับนักเรียน นักศึกษารุ่นน้อง ภายในวันที่ 5 กรกฎาคมของทุกปี
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา เปิดเผยว่า “ขณะนี้กองทุน มีผู้กู้ยืมที่ครบกำหนดชำระหนี้ประมาณ 3.5 ล้านราย ซึ่งมีหน้าที่ในการชำระเงินคืนหลังจากสำเร็จการศึกษาหรือเลิกการศึกษา เพื่อส่งต่อโอกาสทางการศึกษาให้แก่นักเรียน นักศึกษารุ่นน้องต่อไป โดยผู้กู้ยืมต้องติดต่อชำระเงินคืนตามกำหนดภายในวันที่ 5 กรกฎาคมของทุกปี ซึ่งถือเป็นวันครบกำหนดชำระเงินคืนกองทุน โดยในปีที่ผู้กู้ยืมครบกำหนดชำระหนี้ครั้งแรก กองทุนจะมีหนังสือแจ้งภาระหนี้ พร้อมรายละเอียดของจำนวนเงินที่ต้องชำระรายเดือนหรือรายปีให้ผู้กู้ยืมทราบ หากผู้กู้ยืมไม่ได้หนังสือแจ้งภาระหนี้สามารถตรวจสอบยอดหนี้ ที่ต้องชำระด้วยตนเองได้ทาง www.studentloan.or.th และนำเงินไปชำระได้ตามช่องทางต่างๆ ได้แก่ ธนาคารที่กองทุนกำหนด เคาน์เตอร์เซอร์วิส ไปรษณีย์ไทย รวมถึงใช้สแกน QR code ผ่าน Mobile Banking ของทุกธนาคาร ทั้งนี้ หากผู้กู้ยืมชำระล่าช้าจะทำให้ผู้กู้ยืมต้องเสียเบี้ยปรับกรณีผิดนัดชำระหนี้ ในอัตราร้อยละ 12-18 ต่อปี รวมถึงผู้กู้ยืมและผู้ค้ำประกันอาจถูกฟ้องร้องดำเนินคดีตามกฎหมาย
ปัจจุบัน กองทุนมีผู้กู้ยืมทั่วประเทศจำนวนกว่า 5.4 ล้านราย คิดเป็นเงินกว่า 5.7 แสนล้านบาท ในจำนวนนี้มีผู้กู้ยืมที่ชำระหนี้เสร็จสิ้นแล้วจำนวน 8 แสนราย กองทุนขอขอบคุณผู้กู้ยืมรุ่นพี่ทุกท่านที่มีจิตสำนึกความรับผิดชอบในการชำระคืนเงินกู้ยืมเพื่อการศึกษา เพื่อเป็นทุนหมุนเวียนส่งต่อโอกาสทางการศึกษาให้แก่  รุ่นน้องต่อไป สอบถามเพิ่มเติมได้ที่โทร 0 2016 4888”

ที่มา : http://www.thaigov.go.th/news/contents/details/13452