รัฐบาลไทย-ข่าวทำเนียบรัฐบาล-รมว.ดิจิทัลฯ ให้การต้อนรับนายกรัฐมนตรีเวียดนาม ในโอกาสเข้าร่วมการประชุมผู้นำ ACMECS ครั้งที่ 8

วันศุกร์ที่ 15 มิถุนายน 2561
รมว.ดิจิทัลฯ ให้การต้อนรับนายกรัฐมนตรีเวียดนาม ในโอกาสเข้าร่วมการประชุมผู้นำ ACMECS ครั้งที่ 8
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ได้รับมอบหมายเป็นผู้แทนรัฐบาลไทยให้การต้อนรับ นายเหวียน ซวน ฟุก นายกรัฐมนตรีสาธารณรัฐสังคมนิยมเวียดนาม และภริยา ในโอกาสเดินทางเข้าร่วมการประชุมผู้นำยุทธศาสตร์ความร่วมมือทางเศรษฐกิจ อิรวดี-เจ้าพระยา-แม่โขง (Ayeyawady – Chao Phraya – Mekong Economic Cooperation Strategy : ACMECS) ครั้งที่ 8 ณ ประเทศไทย ระหว่างวันที่ 15-16 มิถุนายน 2561 โดยมีผู้นำจากประเทศสมาชิก ACMECS ได้แก่ กัมพูชา สปป.ลาว เมียนมา เวียดนาม และไทย เข้าร่วมการประชุมฯ สำหรับการประชุมผู้นำ ACMECS ที่ประเทศไทยเป็นเจ้าภาพจัดขึ้นในครั้งนี้ เน้นให้ความสำคัญเรื่อง “ความเชื่อมโยง” คือ การอาศัยความร่วมมือภายใต้กรอบ ACMECS เพื่อก่อให้เกิดการเชื่อมโยงด้านโครงสร้างพื้นฐาน เช่น ถนน สะพานแบบไร้รอยต่อ รวมถึงการสอดประสานด้านเศรษฐกิจ ด้วยการปรับปรุงกฎระเบียบเพื่อให้การไปมาหาสู่ระหว่างประเทศสมาชิกคล่องตัวขึ้น ตลอดจนการสร้างทรัพยากรบุคคลที่มีคุณภาพและยั่งยืน เพื่อให้กลุ่มประเทศสมาชิก ACMECS เติบโตไปพร้อมกัน และเป็นกลไกสำคัญในการขับเคลื่อนเศรษฐกิจของอนุภูมิภาคและอาเซียนต่อไป เมื่อวันที่ 15 มิถุนายน 2561 ณ ท่าอากาศยานทหาร 2 กองบิน 6 ถนนพหลโยธิน เขตดอนเมือง กรุงเทพฯ
*********************

ที่มา : http://www.thaigov.go.th/news/contents/details/13081
