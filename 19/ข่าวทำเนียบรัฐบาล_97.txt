รัฐบาลไทย-ข่าวทำเนียบรัฐบาล-รอง นรม. พล.อ.ประวิตรฯ เป็นประธานการประชุมคณะกรรมการนโยบาย การเปลี่ยนแปลงสภาพภูมิอากาศแห่งชาติ ครั้งที่ 2/2561  


วันพุธที่ 4 กรกฎาคม 2561
695
พิมพ์
รอง นรม. พล.อ.ประวิตรฯ เป็นประธานการประชุมคณะกรรมการนโยบาย การเปลี่ยนแปลงสภาพภูมิอากาศแห่งชาติ ครั้งที่ 2/2561
ที่ประชุมมีมติเห็นชอบ (ร่าง) องค์ประกอบคณะผู้แทนของประเทศไทย ในการประชุมภาคีอนุสัญญาสหประชาชาติว่าด้วยการเปลี่ยนแปลงสภาพภูมิอากาศฯ ระหว่างวันที่ 3 - 14 ธ.ค. 61 ที่ประเทศโปแลนด์ เพื่อร่วมมือกับประชาคมโลกในการพัฒนาคุณภาพสิ่งแวดล้อมอย่างยั่งยืน
วันนี้ (4 ก.ค. 61) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายการเปลี่ยนแปลงสภาพภูมิอากาศแห่งชาติ ครั้งที่ 2/2561 ซึ่งสรุปสาระสำคัญดังนี้
ที่ประชุมรับทราบความก้าวหน้าในการจัดทำแผนปฏิบัติการลดก๊าซเรือนกระจก ซึ่งได้มอบหมายให้หน่วยงานหลักที่เกี่ยวข้องจัดทำแผนปฏิบัติการลดก๊าซเรือนกระจกของหน่วยงานต่าง ๆ ให้แล้วเสร็จภายในปีนี้ โดยสาขาพลังงานมอบหมายให้สำนักงานนโยบายและแผนพลังงาน กระทรวงพลังงาน ส่วนสาขาขนส่ง มอบหมายสำนักงานนโยบายและแผนการขนส่งและจราจร กระทรวงคมนาคม และสาขากระบวนการทางอุตสาหกรรมและผลิตภัณฑ์ รวมถึงน้ำเสียอุตสาหกรรม มอบหมายกรมโรงงานอุตสาหกรรม กระทรวงอุตสาหกรรม รวมทั้งสาขาการจัดการของเสียชุมชน มอบหมายกรมควบคุมมลพิษ กระทรวงทรัพยากรธรรมชาติและสิ่งแวดล้อม โดยหน่วยงานเหล่านั้นอยู่ในระหว่างดำเนินการตามแผนปฏิบัติการดังกล่าวอย่างต่อเนื่อง หากครบถ้วนสมบูรณ์มากขึ้นจะรายงานต่อที่ประชุมในคราวต่อไป
พร้อมกันนี้ ที่ประชุมได้พิจารณาและมีมติเห็นชอบต่อ (ร่าง) องค์ประกอบคณะผู้แทนของประเทศไทยในการประชุมภาคีอนุสัญญาสหประชาชาติว่าด้วยการเปลี่ยนแปลงสภาพภูมิอากาศ (สมัยที่ 24) การประชุมพหุภาคี พิธีสารเกียวโต การประชุมพหุภาคีความตกลงปารีส ตลอดจนการประชุมอื่น ๆ ที่เกี่ยวข้องตามลำดับ ซึ่งจัดขึ้น ระหว่างวันที่ 3 - 14 ธันวาคม 2561 ณ เมืองคาโตวิเซ ประเทศโปแลนด์ โดยมีวัตถุประสงค์เพื่อให้ความร่วมมือกับประชาคมโลกในการรักษาคุณภาพสิ่งแวดล้อมอย่างยั่งยืน ทั้งนี้ เมื่อการประชุมฯ ดังกล่าวเสร็จสิ้นลงแล้วจะรายงานผลการประชุมดังกล่าวให้คณะกรรมการฯ ทราบต่อไป
………………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13575