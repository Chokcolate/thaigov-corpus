รัฐบาลไทย-ข่าวทำเนียบรัฐบาล-นายกรัฐมนตรีพบปะชุมชนไทยในสหราชอาณาจักร

วันศุกร์ที่ 22 มิถุนายน 2561
นายกรัฐมนตรีพบปะชุมชนไทยในสหราชอาณาจักร
วันนี้ (วันพฤหัสบดีที่ 21 มิถุนายน 2561) เวลา 16.00 น. (เวลาท้องถิ่นของกรุงลอนดอน) นายกรัฐมนตรีพบปะชุมชนชาวไทย ในสหราชอาณาจักร
นายกรัฐมนตรีกล่าวยินดีที่ได้พบว่าชุมชนไทยในสหราชอาณาจักรซึ่งเป็นชุมชนใหญ่ และรวมตัวกันเพื่อทำกิจกรรมต่างๆ พร้อมทั้ง ชื่นชมที่คนไทยที่นี่แม้จะอาศัยห่างไกลจากประเทศไทยแต่มีสายใยความผูกพันต่อกัน
การเดินทางเยือนสหราชอาณาจักรครั้งนี้เป็นการเดินทางตามแผนการทางยุทธศาสตร์ เพราะอังกฤษเป็นประเทศสำคัญ ได้รับการยอมรับจากนานาชาติ มีความมั่นคงทางเศรษฐกิจ มีเสถียรภาพที่ดี ซึ่งมีผลการเยือนของนายกรัฐมนตรีจนตอนนี้มีผลสำเร็จที่ดี เป็นประโยชน์ต่อประเทศชาติ ได้พบหารือกับ นางเทรีซา เมย์ นายกรัฐมนตรีสหราชอาณาจักร ได้พบผู้บริหารรายใหญ่หลายรายด้วยกัน และเป็นประโยชน์ต่อการส่งเสริมการลงทุนประเทศไทย โดยในการสัมมนาเมื่อเช้า มีนักธุรกิจสหราชอาณาจักรเข้าร่วมกว่า 100 ราย ได้เยี่ยมชมสำนักงานบริษัท Pearson ซึ่งกำลังจะเข้าไปลงทุนด้านการพัฒนาระบบการสอนอาชีวศึกษาในประเทศไทย ตลอดจนได้พบ ประธานสภาขุนนางสหราชอาณาจักร The Right Honourable the Lord Fowler เป็นโอกาสในการแลกเปลี่ยนมุมมองนิติบัญญัติระหว่างกัน
นายกรัฐมนตรีกล่าวว่า เป้าหมายสำคัญในการเดินทางครั้งนี้ เพื่อสร้างความเชื่อมั่น เปิดตลาดการค้าระหว่างกันให้มากขึ้น ส่งเสริมการลงทุนของอังกฤษในประเทศไทย ทั้งนี้การดำเนินนโยบายทั้งหมดนี้ ก็เพื่อพัฒนาคุณภาพชีวิตของคนไทย โดยนายกรัฐมนตรีเล่าว่า ได้สั่งการให้เอกอัครราชทูตไทยทั่วโลก ทำหน้าที่ศูนย์ดำรงธรรม รับเรื่องร้องเรียนจากผู้เดือดร้อน ช่วยเหลือผู้เดือดร้อนคนไทย และศูนย์ดำรงธรรมของไทย รับเรื่องราวร้องทุกข์จากประชาชนมาทั้งสิ้น กว่า 2 ล้านเรื่อง และนายกรัฐมนตรีได้ดำเนินการแก้ไขแล้วกว่าร้อยละ 90
ซึ่งในโอกาสนี้ นายกรัฐมนตรีได้แจ้งถึงพัฒนาการทางการเมืองของไทย เพื่อให้ชุมชนไทยในสหราชอาณาจักรทราบด้วย และนายกรัฐมนตรีได้อวยพรให้คนไทยในอังกฤษ ประสบความสำเร็จมีกำลังกายกำลังใจทำสิ่งที่ดีเพื่อชาติต่อไป

ที่มา : http://www.thaigov.go.th/news/contents/details/13254
