รัฐบาลไทย-ข่าวทำเนียบรัฐบาล-รมว.วธ. เร่งจัดสรรงบลงพื้นที่กระตุ้นเศรษฐกิจฐานรากภายในท้องถิ่น  พร้อมให้ทำแผนใช้จ่ายงบฯปี 62 – จี้สรุปเสนอปรับโครงสร้างกรม - หน่วยงานสังกัด

วันพุธที่ 20 มิถุนายน 2561
รมว.วธ. เร่งจัดสรรงบลงพื้นที่กระตุ้นเศรษฐกิจฐานรากภายในท้องถิ่น  พร้อมให้ทำแผนใช้จ่ายงบฯปี 62 – จี้สรุปเสนอปรับโครงสร้างกรม - หน่วยงานสังกัด
รมว.วธ. เร่งจัดสรรงบลงพื้นที่กระตุ้นเศรษฐกิจฐานรากภายในท้องถิ่น
พร้อมให้ทำแผนใช้จ่ายงบฯปี 62 – จี้สรุปเสนอปรับโครงสร้างกรม - หน่วยงานสังกัด
รมว.วธ. เร่งจัดสรรงบลงพื้นที่กระตุ้นเศรษฐกิจฐานรากภายในท้องถิ่น
พร้อมให้ทำแผนใช้จ่ายงบฯปี 62 – จี้สรุปเสนอปรับโครงสร้างกรม - หน่วยงานสังกัด
นายวีระ  โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เปิดเผยว่า ได้ประชุมผู้บริหารระดับสูงกระทรวงวัฒนธรรม (นัดพิเศษ) เมื่อเร็วๆนี้ ที่ประชุมกำชับให้ทุกกรมเร่งรัดการเบิกจ่ายงบประมาณปี 2561 ให้เป็นไปตามเป้าหมายของรัฐบาลและให้จัดสรรงบประมาณลงพื้นที่เพื่อกระตุ้นเศรษฐกิจฐานรากของท้องถิ่น โดยจัดทำแผนการดำเนินงานจากปัจจุบันจนถึงสิ้นปีงบประมาณ 2561 อาทิ การจัดกิจกรรมและส่งเสริมการฟื้อฟูงานวัดทั่วประเทศ การจัดทำหนังสือรุกขมรดกของแผ่นดิน รถโรงหนังเคลื่อนที่ รถพิพิธภัณฑ์เคลื่อนที่ และเตรียมพัฒนารถหอสมุดเคลื่อนที่ เป็นต้น นอกจากนี้ ที่ประชุมให้จัดทำแผนปฏิบัติการของวธ. และหน่วยงานในสังกัดประจำปีงบประมาณ 2562 และให้จัดทำแผนปฏิบัติการและแผนการใช้จ่ายงบประมาณประจำปีงบประมาณ พ.ศ. 2562 รวมทั้งจัดทำแผนจัดซื้อจัดจ้างตามพระราชบัญญัติจัดซื้อจัดจ้างและการบริหารพัสดุภาครัฐ พ.ศ. 2560 ให้แล้วเสร็จภายในวันที่ 14 กันยายน 2561
รัฐมนตรีว่าการกระทรวงวัฒนธรรม กล่าวอีกว่า ที่ประชุมได้ให้ทุกหน่วยงานจัดทำข้อมูลการปรับปรุงโครงสร้างและอัตรากำลังเสนอรมว.วธ. ภายในวันที่ 20 มิถุนายนนี้ และให้สำนักงานปลัดกระทรวงวัฒนธรรม(สป.วธ.) และกรมศิลปากร(ศก.) ติดตามความคืบหน้าการดำเนินงานแก้ไข ปรับปรุง และพัฒนากฎหมาย เช่น ร่างพระราชบัญญัติโบราณสถาน โบราณวัตถุ ศิลปวัตถุ และพิพิธภัณฑสถานแห่งชาติ (ฉบับที่..) พ.ศ. .... ร่างพระราชบัญญัติหอสมุดแห่งชาติ พ.ศ. .... และกฎหมายอื่น ๆ นอกจากนี้ ที่ประชุมให้กรมส่งเสริมวัฒนธรรม(สวธ.) สำนักงานศิลปวัฒนธรรมร่วมสมัย(สศร.) และศก.จัดทำแผนพัฒนากองทุนที่อยู่ในดูแลโดยจัดทำแผนเสนอขอรับการสนับสนุนทุกกองทุนและวีดิทัศน์เชิญชวนขอรับการบริจาค นอกจากนี้  ให้ศก.จัดทำแผนขอรับการสนับสนุนการพัฒนาอุทยานประวัติศาสตร์ โบราณสถานและหอจดหมายเหตุแห่งชาติด้วย รวมทั้งให้ ศก.เชิญผู้ประกอบการที่มีความเชี่ยวชาญด้านการออกแบบ การบูรณะโบราณสถานและการจัดแสดงในพิพิธภัณฑ์มาพูดคุยหารือแนวทางการดำเนินงานร่วมกัน
นายวีระ กล่าวด้วยว่า นอกจากนี้ ที่ประชุมได้ให้สป.วธ. เร่งรัดประกวดแบบโครงการพัฒนาศูนย์วัฒนธรรมแห่งประเทศไทยให้เป็นพื้นที่บริการทางวัฒนธรรมระดับนานาชาติ ระยะที่ 2 ให้แล้วเสร็จโดยเร็วและให้ศก. เร่งรัดงานโครงการพัฒนาพื้นที่บริเวณคลอง 5 อำเภอคลองหลวง จังหวัดปทุมธานี เพื่อให้เป็นศูนย์กลางการเรียนรู้ทางศิลปวัฒนธรรมที่มีคุณภาพและมาตรฐานระดับโลก และเร่งจัดสร้างอาคารจัดแสดงนิทรรศการงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ที่อ.คลองห้า จ.ปทุมธานี  อีกทั้งให้ศก. รายงานความคืบหน้าการจัดสร้างอาคารจัดแสดงนิทรรศการงานพระราชพิธีถวายพระเพลิงพระบรมศพฯให้คณะรัฐมนตรี(ครม.) ทราบด้วย
รัฐมนตรีว่าการกระทรวงวัฒนธรรม กล่าวด้วยว่า ที่ประชุมมอบหมายให้สป.วธ.และสศร.เร่งเตรียมงาน Thailand Biennale, Krabi 2018 โดยประสานหน่วยงานที่เกี่ยวข้องเพื่อขอความร่วมมือ และขอการสนับสนุนงบประมาณจากหน่วยงานต่างๆ
-----------------------------

ที่มา : http://www.thaigov.go.th/news/contents/details/13212
