รัฐบาลไทย-ข่าวทำเนียบรัฐบาล-รองนรม. พล.อ. ประวิตรฯ เป็นประธานการประชุมคณะกรรมการอำนวยการจัดการแข่งขันรถจักรยานยนต์ชิงแชมป์โลก รายการ โมโต จีพี ประจำปี 2561 – 2563

วันศุกร์ที่ 15 มิถุนายน 2561
รองนรม. พล.อ. ประวิตรฯ เป็นประธานการประชุมคณะกรรมการอำนวยการจัดการแข่งขันรถจักรยานยนต์ชิงแชมป์โลก รายการ โมโต จีพี ประจำปี 2561 – 2563
โดยที่ประชุมฯ มีมติเห็นชอบโครงสร้างของคณะกรรมการจัดการแข่งขันฯ เพื่อให้การดำเนินงานบรรลุผลตามเป้าหมาย และเสริมสร้างภาพลักษณ์ที่ดีให้แก่ประเทศไทย
พร้อมกระจายรายได้สู่ชุมชนอย่างทั่วถึง
วันนี้ (15 มิถุนายน 2561) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการอำนวยการจัดการแข่งขันรถจักรยานยนต์ชิงแชมป์โลก รายการ โมโต จีพี ประจำปี 2561 – 2563 ซึ่งสรุปสาระสำคัญ ดังนี้
ประธานได้แจ้งให้ที่ประชุมทราบถึงคำสั่งสำนักนายกรัฐมนตรีที่ 106/2561 เรื่องแต่งตั้ง คณะกรรมการอำนวยการจัดการแข่งขันรถจักรยานยนต์ชิงแชมป์โลก รายการ โมโต จีพี ประจำปี 2561 – 2563 โดยเป็นไปตามมติคณะรัฐมนตรี เมื่อวันที่ 21 มีนาคม 2560 ซึ่งเห็นชอบในหลักการให้ประเทศไทยเสนอตัวเป็นเจ้าภาพในการจัดการแข่งขันรถจักรยานยนต์ชิงแชมป์โลก รายการ โมโต จีพี ประจำปี 2561 – 2563 (3 ปี) และมอบหมายให้กระทรวงการท่องเที่ยวและกีฬา โดยการกีฬาแห่งประเทศไทย เป็นหน่วยงานพิจารณาดำเนินการดังกล่าว เพื่อเป็นการส่งเสริมศักยภาพของประเทศไทย ให้เป็นศูนย์กลางด้านกีฬาในภูมิภาคอาเซียน พร้อมทั้งส่งเสริมอุตสาหกรรมต่อเนื่องและการท่องเที่ยวเชิงกีฬา รวมถึงการสร้างภาพลักษณ์ ที่ดีให้แก่ประเทศไทย และสร้างมูลค่าเพิ่มให้กับระบบเศรษฐกิจของประเทศ ตลอดจนสร้างเครือข่ายและความร่วมมือกับภาคส่วนต่าง ๆ ที่เกี่ยวข้อง โดยมีอำนาจหน้าที่ในการกำหนดนโยบายและอำนวยการเกี่ยวกับการแข่งขันฯ พร้อมให้คำปรึกษาและข้อเสนอแนะในการดำเนินงานให้บรรลุผลตามเป้าหมายที่กำหนดไว้
จากนั้น ที่ประชุมได้พิจารณาและมีมติเห็นชอบโครงสร้างของคณะกรรมการจัดการแข่งขันฯ ซึ่งมีกำหนดการจัดในระหว่างวันที่ 5 – 7 ตุลาคม 2561 ที่จังหวัดบุรีรัมย์ ประกอบด้วยคณะอนุกรรมการฝ่ายการแข่งขันและสิทธิประโยชน์ คณะอนุกรรมการฝ่ายรักษาความปลอดภัยและการจราจร คณะอนุกรรมการฝ่ายคมนาคมและการขนส่ง คณะอนุกรรมการฝ่ายขับเคลื่อนการกระจายรายได้สู่พื้นที่ คณะอนุกรรมการฝ่ายประสานกิจกรรมและการท่องเที่ยว รวมทั้งคณะอนุกรรมการฝ่ายเลขานุการฯ
ทั้งนี้ ที่ประชุมมอบหมายให้คณะกรรมการเตรียมการจัดการแข่งขันฯ โดยมีรัฐมนตรีว่าการกระทรวงการท่องเที่ยวและกีฬา เป็นประธานหลักในการกำกับดูแลการดำเนินงานของคณะอนุกรรมการต่าง ๆ  เหล่านั้น เพื่อให้การจัดการแข่งขันฯ เป็นไปด้วยความเรียบร้อยด้วยดี
ตอนท้ายของการประชุมฯ ประธานได้กล่าวขอบคุณคณะกรรมการซึ่งเป็นตัวแทนหัวหน้าส่วนราชการ และภาคเอกชนที่เกี่ยวข้องที่ได้ให้ข้อเสนอและความคิดเห็นที่เป็นประโยชน์ พร้อมข้อสังเกตต่าง ๆ เพื่อให้การจัดการแข่งขันระดับนานาชาติครั้งนี้ ได้เสริมสร้างภาพลักษณ์ที่ดีให้กับประเทศไทยในสายตานักท่องเที่ยวชาวต่างชาติที่มาร่วมงาน ซึ่งจะเป็นการกระตุ้นอุตสาหกรรมการท่องเที่ยวของประเทศ ส่งผลให้เศรษฐกิจโดยรวมกระจายสู่ชุมชนอย่างทั่วถึง และมีคุณภาพชีวิตที่ดีต่อไป
..........................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13074
