รัฐบาลไทย-ข่าวทำเนียบรัฐบาล-สธ.ชื่นชมความพร้อมทีมงานรพ.มหาราชนครราชสีมา ช่วยชีวิตนักวิ่งหัวใจหยุดเต้นเฉียบพลัน

วันอังคารที่ 17 กรกฎาคม 2561
สธ.ชื่นชมความพร้อมทีมงานรพ.มหาราชนครราชสีมา ช่วยชีวิตนักวิ่งหัวใจหยุดเต้นเฉียบพลัน
โฆษกกระทรวงสาธารณสุข ชื่นชมความพร้อมทีมงานโรงพยาบาลมหาราชนครราชสีมา มีแผนรองรับด้านการแพทย์ ดูแลนักวิ่งที่มาร่วมงานวิ่งการกุศลระดมทุนร่วมสร้างอาคารของโรงพยาบาล สามารถช่วยกู้ชีพนักวิ่งเส้นเลือดหัวใจตีบเฉียบพลัน ส่งผ่าตัดรักษาใส่ขดลวดขยายหลอดเลือดได้
โฆษกกระทรวงสาธารณสุข ชื่นชมความพร้อมทีมงานโรงพยาบาลมหาราชนครราชสีมา มีแผนรองรับด้านการแพทย์ ดูแลนักวิ่งที่มาร่วมงาน   วิ่งการกุศลระดมทุนร่วมสร้างอาคารของโรงพยาบาล สามารถช่วยกู้ชีพนักวิ่งเส้นเลือดหัวใจตีบเฉียบพลัน ส่งผ่าตัดรักษาใส่ขดลวดขยายหลอดเลือดได้สำเร็จ
วันนี้ (17 กรกฎาคม 2561) นายแพทย์โอภาส การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์เกี่ยวกับกรณีข่าวนักวิ่งมีอาการเส้นเลือดหัวใจตีบเฉียบพลัน ขณะร่วมงานวิ่ง 109 MAHARAT RUN FOR LIFE "109 ปี 109 ล้าน นักวิ่งหัวใจบุญ บนสนามวิ่งแห่งเกียรติยศ" สมทบทุนสร้างอาคารเฉลิมพระเกียรติ สมเด็จพระเทพรัตนราชสุดา ฯ สยามบรมราชกุมารี (ศูนย์อุบัติเหตุและฉุกเฉิน) รพ.มหาราช นครราชสีมา ว่า กระทรวงสาธารณสุข รู้สึกชื่นชมทีมจัดงานงานวิ่งการกุศลของโรงพยาบาลมหาราชนครราชสีมา ซึ่งได้มีการดำเนินการร่วมกับภาคีเครือข่าย ตามแผนรองรับด้านการแพทย์ดูแลนักวิ่งที่มาร่วมงาน ทั้งรถพยาบาลระดับสูง 14 คัน รถจักรยานปั่นพร้อมวิทยุสื่อสาร 29 คัน เครื่องกระตุ้นหัวใจหรือเครื่อง AED จากภาคีรวม 34 เครื่อง จาก รพ.รัฐ รพ.เอกชนและมูลนิธิกู้ชีพในพื้นที่รวม 34 เครื่อง ทีมแพทย์อาสา ทีมเวชกรฉุกเฉิน นักศึกษาแพทย์ประมาณ 300 คน กระจายตามจุดต่าง ๆ ทุกระยะ 1-2 ก.ม. เปิดโรงพยาบาลสนาม ทำให้สามารถกู้ชีพนักวิ่งที่หัวใจหยุดเต้นจากเส้นเลือดหัวใจตีบเฉียบพลันได้อย่างรวดเร็ว และส่งผ่าตัดรักษาที่โรงพยาบาลมหาราชนครราชสีมา โดยใส่ขดลวดขยายหลอดเลือด 3 เส้นได้สำเร็จ อาการดีขึ้นตามลำดับ คาดว่ากลับบ้านได้ใน 1- 2 วัน
นายแพทย์โอภาสกล่าวต่อว่า ขอแนะนำนักวิ่งให้ตรวจสุขภาพประจำปี ประเมินความพร้อมร่างกายของตนเองว่า มีโรคประจำตัวเช่น โรคเกี่ยวกับกระดูกและข้อ ความดันโลหิตสูง เบาหวาน หอบหืด โรคหัวใจ โดยเฉพาะหัวใจขาดเลือด หัวใจเต้นผิดจังหวะ และโรคกล้ามเนื้อหัวใจโต มีประวัติการเจ็บแน่นหน้าอกคล้ายโรคหัวใจหรือไม่ และรับการรักษาอย่างต่อเนื่อง รวมทั้งฝึกฝนวิ่งในระยะทาง ความเร็ว และเวลาในการวิ่งอย่างสม่ำเสมอ เพื่อไม่เกิดการหักโหมเกินกำลังของร่างกาย ที่สำคัญในขณะวิ่ง ต้องสังเกตอาการของตนเอง หากมีอาการเจ็บแน่นหน้าอก     ใจสั่น หายใจเหนื่อยหอบ หน้ามืด วิงเวียน ขอให้หยุดวิ่ง และขอความช่วยเหลือจากทีมปฐมพยาบาลทันที
***********************************  17 กรกฎาคม 2561

ที่มา : http://www.thaigov.go.th/news/contents/details/13907
