รัฐบาลไทย-ข่าวทำเนียบรัฐบาล-กรมทางหลวงชนบทก่อสร้างถนนเลียบชายฝั่งทะเลภาคใต้ตอนบน สายแยกทางหลวงหมายเลข 3201 - บ้านบางจาก อ.ปะทิว จ.ชุมพร พร้อมเปิดให้ประชาชนสัญจรแล้ว


วันพุธที่ 20 มิถุนายน 2561
235
กรมทางหลวงชนบทก่อสร้างถนนเลียบชายฝั่งทะเลภาคใต้ตอนบน สายแยกทางหลวงหมายเลข 3201 - บ้านบางจาก อ.ปะทิว จ.ชุมพร พร้อมเปิดให้ประชาชนสัญจรแล้ว
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนเลียบชายฝั่งทะเลภาคใต้ตอนบน สายแยกทางหลวงหมายเลข 3201 - บ้านบางจาก อ.ปะทิว จ.ชุมพร ระยะทาง 8.595 กิโลเมตร
ปัจจุบันการก่อสร้างแล้วเสร็จและเปิดให้สัญจรแล้ว เพื่อกระตุ้นเศรษฐกิจในพื้นที่ สนับสนุนการเดินทางและการขนส่ง แก้ไขปัญหาจราจร และส่งเสริมการท่องเที่ยว
นายสราวุธ ทรงศิวิไล ผู้ตรวจราชการกระทรวงคมนาคม และโฆษกกระทรวงฯ กล่าวว่า คณะรัฐมนตรีได้มีมติเห็นชอบโครงการพัฒนาการท่องเที่ยวชายฝั่งทะเลภาคใต้ตอนบนอย่างยั่งยืน ครอบคลุมพื้นที่ จ.เพชรบุรี ประจวบคีรีขันธ์ ชุมพร และระนอง โดยมอบให้หน่วยงานที่เกี่ยวข้องดำเนินการพัฒนา  การท่องเที่ยว รวมทั้งพัฒนาโครงสร้างพื้นฐานเพื่อรองรับการท่องเที่ยวอย่างเป็นระบบ สำหรับในส่วนของ ทช. ได้รับนโยบายให้ดำเนินงานโครงการพัฒนาถนนเชื่อมเข้าสู่แหล่งท่องเที่ยวเพิ่มเติม โดยเน้นให้มีความต่อเนื่อง สวยงาม ร่มรื่น สะดวก และง่ายต่อการเข้าถึงแหล่งท่องเที่ยว ซึ่ง จ.ชุมพรมีแหล่งท่องเที่ยวทางธรรมชาติหลายแห่ง อาทิ หาดบ่อเมา หาดทรายรี หาดบางเบิด เป็นต้น ทช. จึงได้ดำเนินการก่อสร้างถนนสายแยกทางหลวงหมายเลข 3201 - บ้านบางจาก อ.ปะทิว จ.ชุมพร ระยะทาง 8.595 กิโลเมตร ก่อสร้างเป็นถนนผิวจราจรแอสฟัลท์ติกคอนกรีต ขนาด 2 ช่องจราจร ความกว้าง 6 เมตร และ 7 เมตร พร้อมทางจักรยานผิวจราจรแอสฟัลท์ติกคอนกรีตด้านซ้ายทางและขวาทาง ความกว้าง 1.5 เมตร และ 2 เมตร พร้อมก่อสร้างสะพานใหม่ ปรับปรุงสะพานเก่า จุดชมวิวขนาดเล็ก 1 แห่ง ติดตั้งระบบไฟฟ้าแสงสว่าง เครื่องหมายจราจร และอุปกรณ์อำนวยความปลอดภัย โดยใช้งบประมาณการก่อสร้าง 83.480 ล้านบาท

ที่มา : http://www.thaigov.go.th/news/contents/details/13201