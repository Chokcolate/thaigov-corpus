รัฐบาลไทย-ข่าวทำเนียบรัฐบาล-รัฐบาล เปิดตัวบทเพลง “สดุดีจอมราชา” เฉลิมพระเกียรติในหลวง รัชกาลที่ 10 เชิญชวนคนไทยทั้งชาติร่วมใจขับร้องในพิธีจุดเทียนถวายพระพรชัยมงคล 28 ก.ค.นี้

วันพุธที่ 11 กรกฎาคม 2561
รัฐบาล เปิดตัวบทเพลง “สดุดีจอมราชา” เฉลิมพระเกียรติในหลวง รัชกาลที่ 10 เชิญชวนคนไทยทั้งชาติร่วมใจขับร้องในพิธีจุดเทียนถวายพระพรชัยมงคล 28 ก.ค.นี้
รัฐบาล เปิดตัวบทเพลง “สดุดีจอมราชา” เฉลิมพระเกียรติในหลวง รัชกาลที่ 10
เชิญชวนคนไทยทั้งชาติร่วมใจขับร้องในพิธีจุดเทียนถวายพระพรชัยมงคล 28 ก.ค.นี้
เมื่อวันที่ 11 กรกฎาคม 2561 ที่หอประชุมเล็ก ศูนย์วัฒนธรรมแห่งประเทศไทย นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) ประธานแถลงข่าวบทเพลงเฉลิมพระเกียรติสมเด็จพระเจ้าอยู่หัว มหาวชิราลงกรณ บดินทรเทพยวรางกูร และการแสดงดนตรีและขับร้องเพลง “สดุดีจอมราชา” เฉลิมพระเกียรติฯ ซึ่งบรรเลงโดยวงดนตรีเฉลิมราชย์ มีผู้บริหารกระทรวงวัฒนธรรม(วธ.) ศิลปินแห่งชาติ นักแต่งเพลง นักร้องและนักดนตรี เข้าร่วม
นายวีระ กล่าวว่า รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี มีหน้าที่ในการ เชิดชูสถาบันพระมหากษัตริย์และเพื่อแสดงถึงความจงรักภักดีต่อสถาบันพระมหากษัตริย์ รัฐบาลได้จัดกิจกรรมถวายพระราชกุศลและถวายพระพรชัยมงคล เนื่องในวันเฉลิมพระชนมพรรษา สมเด็จพระเจ้าอยู่หัวมหาวชิราลงกรณ บดินทรเทพยวรางกูร 28 กรกฎาคม 2561 ดังนั้น รัฐบาล ได้มอบหมายให้กระทรวงวัฒนธรรม (วธ.) ดำเนินการจัดทำบทเพลงเฉลิมพระเกียรติ สมเด็จพระเจ้าอยู่หัวมหาวชิราลงกรณ บดินทรเทพยวรางกูร เพื่อใช้ในพิธีจุดเทียนถวายพระพรชัยมงคล ในวันที่ 28 กรกฎาคม 2561
รัฐมนตรีว่าการกระทรวงวัฒนธรรม กล่าวอีกว่า วธ. ร่วมกับศิลปินแห่งชาติ นักแต่งเพลงและนักดนตรีที่มีชื่อเสียงจัดทำบทเพลงเฉลิมพระเกียรติ สมเด็จพระเจ้าอยู่หัวมหาวชิราลงกรณ บดินทรเทพยวรางกูร โดยขั้นตอนการดำเนินการวธ.แต่งตั้งคณะทำงานจัดทำบทเพลงเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร โดยมีนายนคร ถนอมทรัพย์ ศิลปินแห่งชาติ เป็นประธานคณะทำงานฯ ประกอบด้วย ผู้บริหาร วธ. ศิลปินแห่งชาติ นักแต่งเพลง นักดนตรี รวมทั้งสมาคมและมูลนิธิ ที่มีความรู้ ความเชี่ยวชาญด้านการแต่งเพลง ดนตรีและการขับร้อง ทำหน้าที่พิจารณาบทเพลงที่แต่งขึ้นใหม่ทั้ง 8 บทเพลง จากนั้น วธ.ได้เชิญผู้ทรงคุณวุฒิทางภาษาและดนตรีมาร่วมพิจารณาบทเพลงที่เหมาะสม จำนวน 2 บทเพลง เพื่อเสนอต่อคณะรัฐมนตรี(ครม.) เมื่อวันที่ 3 กรกฎาคม 2561 ที่ผ่านมา ซึ่งครม.เห็นชอบเลือกบทเพลง “สดุดีจอมราชา” แต่งทำนองและเรียบเรียงเสียงประสานโดย นายวิรัช อยู่ถาวร ศิลปินแห่งชาติ และประพันธ์เนื้อร้องโดย นายวิเชียร ตันติพิมลพันธ์ นักแต่งเพลงที่มีชื่อเสียง เป็นบทเพลงเฉลิมพระเกียรติ สมเด็จพระเจ้าอยู่หัวมหาวชิราลงกรณ บดินทรเทพยวรางกูร เพื่อใช้ในพิธีจุดเทียนถวายพระพรชัยมงคล ในวันที่ 28 กรกฎาคม 2561
นายวีระ กล่าวด้วยว่า กระทรวงวัฒนธรรมในนามของรัฐบาล ขอเชิญชวนประชาชนชาวไทยทุกหมู่เหล่า รวมใจกันเป็นหนึ่งเดียว แสดงพลังแห่งความจงรักภักดีด้วยการร่วมกันขับร้องบทเพลง “สดุดีจอมราชา” โดยพร้อมเพรียงกันทั่วประเทศ ในวันที่ 28 กรกฎาคม 2561 ในพิธีจุดเทียนถวายพระพรชัยมงคล เนื่องในวันเฉลิมพระชนมพรรษา สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทั้งนี้ สามารถดาวน์โหลดบทเพลง “สดุดีจอมราชา” ได้ที่เว็บไซต์ของกระทรวงวัฒนธรรม https://www.m-culture.go.th/th/song.php หรือสแกนคิวอาร์โค้ดได้ตามรายละเอียดดังนี้

ที่มา : http://www.thaigov.go.th/news/contents/details/13785
