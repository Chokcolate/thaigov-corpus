รัฐบาลไทย-ข่าวทำเนียบรัฐบาล-​รัฐมนตรีว่าการกระทรวงการต่างประเทศของเกาหลีใต้ เข้าเยี่ยมคารวะ นายกรัฐมนตรี 


วันจันทร์ที่ 2 กรกฎาคม 2561
692
พิมพ์
​รัฐมนตรีว่าการกระทรวงการต่างประเทศของเกาหลีใต้ เข้าเยี่ยมคารวะ นายกรัฐมนตรี
​รัฐมนตรีว่าการกระทรวงการต่างประเทศของเกาหลีใต้ เข้าเยี่ยมคารวะ นายกรัฐมนตรี
วันนี้ (2 กรกฎาคม 2561) เวลา 13.30 น. นางคัง คยอง-ฮวา (H.E. Ms. Kang Kyung-wha) รัฐมนตรีว่าการกระทรวงการต่างประเทศของเกาหลีใต้ เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ในโอกาสเดินทางเยือนไทยอย่างเป็นทางการ ระหว่างวันที่ 1 - 2 กรกฎาคม 2561 ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ สรุปสาระสำคัญการหารือ ดังนี้
นายกรัฐมนตรีกล่าวต้อนรับรัฐมนตรีว่าการกระทรวงการต่างประเทศเกาหลีใต้ที่เดินทางเยือนไทย เพื่อเฉลิมฉลองการครบรอบ 60 ปี การสถาปนาความสัมพันธ์ทางการทูตระหว่างไทยกับเกาหลีใต้ ซึ่งรัฐมนตรีว่าการกระทรวงการต่างประเทศเกาหลีใต้แสดงความประทับใจต่อการต้อนรับที่อบอุ่นของฝ่ายไทย และหวังว่าการเดินทางเยือนในครั้งนี้จะเป็นโอกาสที่ทั้งสองประเทศจะร่วมกันผลักดันความร่วมมือใหม่ ๆ ที่สามารถเสริมสร้างผลประโยชน์ร่วมกันของทั้งสองประเทศได้อย่างแท้จริง
โอกาสนี้ นายกรัฐมนตรีแสดงความยินดีกับความสำเร็จของการประชุมสุดยอดระหว่างประธานาธิบดีเกาหลีใต้กับผู้นำเกาหลีเหนือ เมื่อวันที่ 27 เมษายน และการประชุมสุดยอดระหว่างผู้นำสหรัฐกับผู้นำเกาหลีเหนือ เมื่อวันที่ 12 มิถุนายนที่ผ่านมา ซึ่งสะท้อนถึงเจตนารมณ์ของการสร้างสันติภาพ เสถียรภาพและความมั่นคงบนคาบสมุทรเกาหลีอย่างยั่งยืน
รัฐมนตรีว่าการกระทรวงการต่างประเทศเกาหลีใต้กล่าวยินดีกับความสำเร็จจากการเยือนไทยของนักธุรกิจเกาหลีใต้ เมื่อเดือนพฤษภาคมที่ผ่านมา และเห็นว่า ไทย – เกาหลีใต้ ควรเพิ่มมูลค่าการค้าการลงทุนระหว่างกันให้เพิ่มมากขึ้น โดยการเชื่อมโยงนโยบาย New Southern Policy ของเกาหลีใต้ กับนโยบายการพัฒนาเศรษฐกิจและโครงการ EEC ของไทย ซึ่งนายกรัฐมนตรีตอบรับว่าไทยได้เปิดกว้างและมีความพร้อมในการรองรับการลงทุนใหม่ ๆ และหวังว่าฝ่ายเกาหลีใต้จะเห็นถึงศักยภาพและโอกาสในการส่งเสริมการค้าการลงทุนระหว่างไทยกับเกาหลีใต้ที่ชัดเจนมากยิ่งขึ้น นอกจากนี้ ทั้งสองฝ่ายยินดีที่ประชาชนของทั้งสองประเทศเดินทางไปมาหาสู่กันและชื่นชอบวัฒนธรรมของกันและกัน โอกาสนี้ รัฐมนตรีการต่างประเทศเกาหลีใต้ กล่าวในนามของรัฐบาลและประชาชนเกาหลีใต้ว่า ขอแสดงความห่วงใยและส่งกำลังใจในกรณีนักฟุตบอลเยาวชนและผู้ฝึกสอนสูญหายเข้าไปภายในถ้ำหลวง-ขุนน้ำนางนอน จังหวัดเชียงราย
ในช่วงท้าย รัฐมนตรีการต่างประเทศเกาหลีใต้แสดงความยินดีกับความสำเร็จของการประชุม ACMECS ที่ไทยเป็นเจ้าภาพ เมื่อเดือนมิถุนายนที่ผ่านมา ซึ่งนายกรัฐมนตรีกล่าวขอบคุณและเน้นย้ำถึงบทบาทของเกาหลีใต้ในฐานะหุ้นส่วนทางยุทธศาสตร์ของไทยและอาเซียน โดยในปี 2562 ไทยจะเป็นประธานอาเซียน และยินดีจะร่วมมือกับเกาหลีใต้ในการขับเคลื่อนความร่วมมือทั้งในระดับทวิภาคีและระดับภูมิภาคอย่างใกล้ชิดและสร้างสรรค์ต่อไป

ที่มา : http://www.thaigov.go.th/news/contents/details/13524