รัฐบาลไทย-ข่าวทำเนียบรัฐบาล-นายกฯ ให้กำลังใจ-ขอบคุณเจ้าหน้าที่ทุกระดับ ชื่นชมการค้นหามีความก้าวหน้า พร้อมสั่งการให้จัดตั้งไลน์กลุ่มศูนย์ปฏิบัติการฯ รายงานความคืบหน้าต่อเนื่อง


วันเสาร์ที่ 30 มิถุนายน 2561
450
พิมพ์
นายกฯ ให้กำลังใจ-ขอบคุณเจ้าหน้าที่ทุกระดับ ชื่นชมการค้นหามีความก้าวหน้า พร้อมสั่งการให้จัดตั้งไลน์กลุ่มศูนย์ปฏิบัติการฯ รายงานความคืบหน้าต่อเนื่อง
นายกฯ ให้กำลังใจ-ขอบคุณเจ้าหน้าที่ทุกระดับ ชื่นชมการค้นหามีความก้าวหน้า พร้อมสั่งการให้จัดตั้งไลน์กลุ่มศูนย์ปฏิบัติการฯ รายงานความคืบหน้าต่อเนื่อง
พลเอก ประยุทธ์ จันทร์โอชา นายกรัฐมนตรี ติดตามความคืบหน้าการค้นหาเยาวชนและโค้ชทีมฟุตบอลหมูป่าอะคาเดมีอย่างต่อเนื่อง โดยขอบคุณรัฐมนตรีว่าการกระทรวงมหาดไทย ผู้ว่าราชการจังหวัดเชียงราย และข้าราชการทุกคนในพื้นที่ที่ทำงานอย่างหนัก
"ที่สำคัญนายกฯ ฝากให้กำลังใจและขอบคุณเจ้าหน้าที่ผู้ปฏิบัติทั้งส่วนที่เจาะปล่องลงมาจากด้านบนเขาและหน่วยซีลที่เข้าทางภาคพื้นจนถึงโถงได้ แสดงถึงความก้าวหน้าของการทำงาน ทำให้ครอบครัวของเยาวชนและคนไทยทุกคนมีความอุ่นใจมากขึ้น และขอให้ทุกย่างก้าวของเจ้าหน้าที่ประสบความสำเร็จ โดยนายกฯ เฝ้าเอาใจช่วยอยู่ตลอดเวลา"
ทั้งนี้ นายกรัฐมนตรีเน้นย้ำว่าขอให้ทุกคนติดตามฟังข่าวจากศูนย์ปฏิบัติการในพื้นที่และให้ความร่วมมือกับเจ้าหน้าที่ในทุกเรื่อง พร้อมทั้งสั่งการให้จัดตั้งไลน์กลุ่มศูนย์ปฏิบัติการร่วมพลเรือน ตำรวจ ทหาร โดยให้เจ้าหน้าที่ของกรมประชาสัมพันธ์เป็นผู้ติดตามข้อมูลข่าวสาร  ภาพของ การปฎิบัติงานในพื้นที่ต่างๆ ในฐานะตัวแทนของสื่อมวลชน เพื่อ กระจายข่าวสาร ให้สื่อมวลชนในพื้นที่และรายงานความคืบหน้าของสถานการณ์แต่ละช่วงเวลา ทำให้การปฏิบัติงานมีความเป็นเอกภาพ และทุกคนรับทราบข้อมูลข่าวสารอย่างทั่วถึง ตรงกัน
.........................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13481