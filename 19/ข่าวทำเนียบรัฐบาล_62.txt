รัฐบาลไทย-ข่าวทำเนียบรัฐบาล-นายกรัฐมนตรี เข้าเฝ้าถวายเครื่องสักการะสมเด็จพระสังฆราชฯ เนื่องในโอกาสวันคล้ายวันประสูติ


วันอังคารที่ 26 มิถุนายน 2561
472
พิมพ์
นายกรัฐมนตรี เข้าเฝ้าถวายเครื่องสักการะสมเด็จพระสังฆราชฯ เนื่องในโอกาสวันคล้ายวันประสูติ
นายกรัฐมนตรี กราบนมัสการสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เนื่องในโอกาสวันคล้ายวันประสูติ
วันนี้ (26 มิ.ย. 61) เวลา 15.00 น. ณ พระอุโบสถ วัดราชบพิธสถิตมหาสีมาราม เขตพระนคร กรุงเทพฯ พลเอก ประยุทธ์ จันทร์ โอชา นายกรัฐมนตรี และ รศ. นราพร จันทร์โอชา ภริยา พร้อมด้วย พลอากาศเอก ประจิน จั่นตอง พลเอก ฉัตรชัย สาริกัลยะ นายวิษณุ เครืองาม รองนายกรัฐมนตรี นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี  และนางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เข้าเฝ้าถวายเครื่องสักการะสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เนื่องในโอกาสวันคล้ายวันประสูติ
โอกาสนี้ นายกรัฐมนตรี กราบนมัสการสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก จากนั้นได้กล่าวคำถวายเครื่องสักการะ พร้อมเปิดกรวยกระทงดอกไม้พานธูปเทียนแพ ถวายพานดอกบัว ผ้าไตร และเครื่องไทยธรรม พร้อมรับพรเพื่อเป็นสิริมงคล
จากนั้น สมเด็จพระสังฆราช สกลมหาสังฆปริณายก ได้มอบหนังสือและวัตถุมลคล แด่นายกรัฐมนตรี เป็นอันเสร็จพิธี
อนึ่ง นายกรัฐมนตรี ได้ปรารภและกล่าวแสดงความห่วงใยเยาวชนทั้ง 13 คน ที่ติดอยู่ในถ้ำของวนอุทยานถ้ำหลวง-ขุนน้ำนางนอน และให้กำลังใจทีมค้นหาที่ปฏิบัติงานอย่างเต็มความสามารถ โดยทุกคนได้ปฏิบัติหน้าที่อย่างดีที่สุด
..................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13359