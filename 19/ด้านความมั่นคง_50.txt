รัฐบาลไทย-ข่าวทำเนียบรัฐบาล-“บิ๊กอู๋”พร้อมเปิดศูนย์ตรีเทพ ช่วย ป.ตรีมีงานทำ 11 แห่งทั่วประเทศ ต้น ก.ค.นี้


วันอังคารที่ 26 มิถุนายน 2561
258
พิมพ์
“บิ๊กอู๋”พร้อมเปิดศูนย์ตรีเทพ ช่วย ป.ตรีมีงานทำ 11 แห่งทั่วประเทศ ต้น ก.ค.นี้
รมว.แรงงาน พร้อมเปิด“ศูนย์ตรีเทพ” ช่วยเหลือปริญญาตรีมีงานทำ ให้คำปรึกษา พัฒนาฝีมือ แนะแนวอาชีพ จับคู่ตำแหน่งงาน ดำเนินการได้ 11 แห่งทั่วประเทศตามแนวทาง“ประชารัฐ ร่วมใจ
เพื่อคนไทยมีงานทำ” ในต้นเดือนกรกฎาคมนี้
เมื่อวันที่ 26 มิถุนายน 2561 นางเพชรรัตน์ สินอวย รองปลัดกระทรวงแรงงาน ในฐานะโฆษกกระทรวงแรงงาน เปิดเผยถึงความคืบหน้าในการจัดตั้งศูนย์บริการเบ็ดเสร็จ (OSS) ซึ่งในเบื้องต้นจะใช้ชื่อ “ศูนย์ตรีเทพ” ดำเนินการภายใต้สโลแกน “ประชารัฐ ร่วมใจ เพื่อคนไทยมีงานทำ” ตามข้อสั่งการของ พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน ซึ่งตั้งขึ้นทั้งในภูมิภาคและส่วนกลาง จำนวน 11 แห่ง ได้แก่ จังหวัดเชียงใหม่ พิษณุโลก ขอนแก่น นครราชสีมา ระยอง ชลบุรี สุราษฎร์ธานี สงขลา ปราจีนบุรี พระนครศรีอยุธยา และกรุงเทพมหานคร เน้นการบูรณาการทำงานกับทุกภาคส่วนที่เกี่ยวข้อง โดยมีผู้ว่าราชการแต่ละจังหวัดเป็นผู้อำนวยศูนย์ฯ มีแรงงานจังหวัดเป็นเลขานุการ ซึ่งเริ่มดำเนินการได้ตั้งแต่ต้นเดือนกรกฎาคม - 30 กันยายน 2561
นางเพชรรัตน์ฯ กล่าวต่อว่า ศูนย์ตรีเทพแห่งนี้จะมีการวิเคราะห์ข้อมูลความต้องการแรงงานในพื้นที่ มีตำแหน่งงานว่างในพื้นที่สำหรับวุฒิปริญญาตรี การจับคู่ตำแหน่งงาน (Matching) ระหว่างผู้ที่กำลังหางานทำกับนายจ้างสถานประกอบการ บริการให้คำปรึกษาแนะแนวอาชีพรายบุคคล ส่งต่อการบริการจัดหางานและฝึกอบรมเพิ่มทักษะ ติดตามการมีงานทำรายบุคคล ส่วนผู้ที่ต้องการฝึกทักษะเพิ่มกรมพัฒนาฝีมือแรงงานจะบูรณาการกับสถานศึกษาเพื่อเพิ่มทักษะ (Up skill/Re-skill) แก่บัณฑิตที่แจ้งความประสงค์ฝึกอาชีพเพื่อให้ตรงกับความต้องการของสถานประกอบการ เพื่อให้สามารถมีงานทำประกอบอาชีพอิสระหรือรับงานไปทำที่บ้านได้ โดยศูนย์ตรีเทพทั้ง 11 แห่งทั่วประเทศ จะเป็นการบูรณาการร่วมกันตามแนวทางประชารัฐเพื่อให้คนไทยมีงานทำ อาทิ คณะกรรมการร่วมภาคเอกชน 3 สถาบัน (กกร.) สถานประกอบการในจังหวัดจะส่งข้อมูลความต้องการทักษะ รวมทั้งจำนวนผู้ฝึกงานที่สถานประกอบการมีความประสงค์ ความร่วมมือของสถานศึกษาในการสำรวจข้อมูลผู้กำลังจะจบการศึกษา เพื่อส่งต่อข้อมูลการฝึกงานในสถานประกอบการ และกระทรวงแรงงาน โดยสำนักงานประกันสังคมจะสนับสนุนสิทธิประโยชน์ของผู้ประกันตนกรณีเลิกจ้างในการเพิ่มทักษะ (Up skill/Re-skill) แก่ภาครัฐและเอกชนอีกด้วย
นางเพชรรัตน์ฯ ยังกล่าวถึงข้อมูลของเว็ปไซต์ Trading Economics.com และ Index mundi.com ที่เปิดเผยถึงอัตราการว่างงานของ 215 ประเทศทั่วโลก โดยเปรียบเทียบระหว่างประเทศไทยกับประเทศอื่นๆ ว่าข้อมูลเมื่อเดือนมีนาคม 2561 ประเทศไทยมีประชากรประมาณ 66,200,000 คน มีอัตราการว่างงานร้อยละ 1.2 ซึ่งมีอัตราการว่างงานน้อยที่สุดเป็นอันดับที่ 4 ของโลก อย่างไรก็ตามถือว่าสถานการณ์การว่างงานดังกล่าวยังไม่รุนแรงแต่อย่างใด ทั้งนี้ กระทรวงแรงงานพร้อมบูรณาการกับทุกภาคส่วน เพื่อให้คนไทยมีงานทำ มีอาชีพ มีรายได้อย่างยั่งยืนต่อไป
-------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
26 มิถุนายน 2561

ที่มา : http://www.thaigov.go.th/news/contents/details/13352