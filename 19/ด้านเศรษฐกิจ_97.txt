รัฐบาลไทย-ข่าวทำเนียบรัฐบาล-งานสัมมนาวิชาการของสำนักงานเศรษฐกิจการคลังประจำปี 2561 “เทคโนโลยีทางการคลัง (Fiscal Technology : FisTech)”


วันพฤหัสบดีที่ 28 มิถุนายน 2561
419
พิมพ์
งานสัมมนาวิชาการของสำนักงานเศรษฐกิจการคลังประจำปี 2561 “เทคโนโลยีทางการคลัง (Fiscal Technology : FisTech)”
สศค. กำหนดจัดงานสัมมนาวิชาการของ สศค. ประจำปี 2561 (FPO Symposium 2018) ครั้งที่ 15 ภายใต้หัวข้อ “เทคโนโลยีทางการคลัง (Fiscal Technology : FisTech)” วันพุธที่ 1 สิงหาคม 2561 เวลา 08.30 – 15.30 น. ณ ห้องแอทธินี คริสตัล ฮอลล์ โรงแรม ดิ แอทธินี โฮเทล
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ได้แถลงว่า สำนักงานเศรษฐกิจการคลัง (สศค.) มีกำหนดจะจัดงานสัมมนาวิชาการของ สศค. ประจำปี 2561 (FPO Symposium 2018) โดยในปีนี้จัดขึ้นเป็นครั้งที่ 15 ภายใต้หัวข้อ “เทคโนโลยีทางการคลัง (Fiscal Technology : FisTech)” ในวันพุธที่ 1 สิงหาคม 2561 เวลา 08.30 – 15.30 น. ณ ห้องแอทธินี คริสตัล ฮอลล์ โรงแรม ดิ แอทธินี โฮเทล แบงค็อก อะ ลักซ์ชูรี คอลเล็คชั่น โฮเทล เขตปทุมวัน กรุงเทพฯ เพื่อเป็นเวทีในการนำเสนอแนวคิดเชิงนโยบายของข้าราชการ สศค. พร้อมทั้งรับฟังและแลกเปลี่ยนความคิดเห็นร่วมกับผู้ทรงคุณวุฒิ นักวิชาการ ตัวแทนจากหน่วยงานภาครัฐ ภาคเอกชนและประชาชน
การสัมมนาในครั้งนี้ ได้รับเกียรติจาก นายอภิศักดิ์ ตันติวรวงศ์ รัฐมนตรีว่าการกระทรวงการคลัง เป็นผู้กล่าวปาฐกถาเปิดงาน จากนั้นจะเป็นการนำเสนอผลงานทางวิชาการของ สศค. เรื่อง ยกเครื่องข้อมูล ยกคนพ้นจน โดยข้าราชการรุ่นใหม่ของ สศค. ที่จะมานำเสนอเกี่ยวกับการดำเนินการลดความยากจนในประเทศไทยผ่านมาตรการพัฒนาคุณภาพชีวิตผู้มีบัตรสวัสดิการแห่งรัฐ ซึ่งมุ่งเน้นวิธีการ “ยกเครื่องข้อมูล” โดยการขยายฐานข้อมูลโครงการลงทะเบียนเพื่อสวัสดิการแห่งรัฐปี 2559 และ 2560 นำไปสู่การบูรณาการกับข้อมูลด้านอื่น ๆ ของหน่วยงานที่เกี่ยวข้อง เพื่อให้ทราบถึงปัญหาในมิติของบุคคล ครัวเรือน และชุมชน และสุดท้ายจะเป็นข้อเสนอแนะในการพัฒนาวิธีการระบุกลุ่มเป้าหมายผู้มีรายได้น้อยที่มีความแม่นยำ เพื่อเพิ่มประสิทธิภาพในการจัดสรรสวัสดิการ และการกำหนดมาตรการเพื่อลดความยากจนอย่างตรงจุด เพื่อ “ยกคนพ้นจน” อย่างยั่งยืนต่อไป โดยมีผู้ทรงคุณวุฒิ ได้แก่    ดร. สมชัย จิตสุชน ผู้อำนวยการวิจัย ด้านการพัฒนาอย่างทั่วถึง สถาบันวิจัยเพื่อการพัฒนาประเทศไทย (ทีดีอาร์ไอ) และ  นายสุรพล โอภาสเสถียร ผู้จัดการใหญ่ บริษัท ข้อมูลเครดิตแห่งชาติ จำกัด ร่วมวิพากษ์และให้ข้อคิดเห็น สำหรับช่วงบ่ายจะเป็นการเสวนาในหัวข้อ เศรษฐกิจดิจิทัล...อนาคตเศรษฐกิจไทย โดยได้รับเกียรติจากผู้ทรงคุณวุฒิจากภาครัฐ และภาคเอกชน ประกอบด้วย ดร. ศุภวุฒิ สายเชื้อ ที่ปรึกษาสถาบันวิจัยกลุ่มธุรกิจการเงินเกียรตินาคินภัทร นายณัฐพร  จาตุศรีพิทักษ์ ที่ปรึกษารัฐมนตรีประจำสำนักนายกรัฐมนตรี นายฉัตรชัย คุณปิติลักษณ์ รองผู้อำนวยการสำนักงานส่งเสริมเศรษฐกิจดิจิทัล และนายสุวิชญ โรจนวานิช ผู้อำนวยการสำนักงานเศรษฐกิจการคลัง โดยมี นายอมรศักดิ์ มาลา สำนักนโยบายระบบการคุ้มครองผลประโยชน์ทางการเงิน สศค. เป็นผู้ดำเนินรายการ ซึ่งจะเสวนาในประเด็นสำคัญต่างๆ ที่เกี่ยวข้องกับการขับเคลื่อนเศรษฐกิจไทยไปสู่เศรษฐกิจดิจิทัล การเตรียมความพร้อมของภาครัฐและเอกชนเข้าสู่ยุคเศรษฐกิจดิจิทัล รวมถึงการใช้เทคโนโลยีดิจิทัลเพื่อปฏิรูปการทำงานและการบริการภาครัฐ
ทั้งนี้ การสัมมนาวิชาการประจำปีของ สศค. จะเป็นโอกาสให้สาธารณชนรับทราบถึงนวัตกรรมทางนโยบายและการดำเนินงานของ สศค. ในฐานะหน่วยงานหลักทางเศรษฐกิจของประเทศที่มีบทบาทในการวิเคราะห์ และเสนอแนนโยบายเศรษฐกิจการคลัง สศค. จึงขอเรียนเชิญท่านเข้าร่วมงานเสวนาดังกล่าว โดยไม่เสียค่าใช้จ่ายใด ๆ ทั้งนี้ สามารถลงทะเบียนล่วงหน้าภายในวันที่ 20 กรกฎาคม 2561 ได้ที่ www.fpo.go.th หรือสอบถามเพิ่มเติม โทร (02) 273-9020 ต่อ 3653
สำนักงานเศรษฐกิจการคลัง
โทร. (02) 273-9020 ต่อ 3654
กำหนดการ
งานสัมมนาวิชาการของสำนักงานเศรษฐกิจการคลัง ประจำปี 2561 เรื่อง “เทคโนโลยีทางการคลัง (Fiscal Technology : FisTech)”
วันพุธที่ 1 สิงหาคม 2561 เวลา 8.30 – 15.30 น. ณ ห้องแอทธินี คริสตัล ฮอลล์ โรงแรม ดิ แอทธินี โฮเทล แบงค็อก อะ ลักซ์ชูรี คอลเล็คชั่น โฮเทล เขตปทุมวัน กรุงเทพฯ
8.30 – 9.00    ลงทะเบียน
9.00 – 9.15    ผู้อำนวยการสำนักงานเศรษฐกิจการคลังกล่าวรายงาน
9.15 – 9.45    รัฐมนตรีว่าการกระทรวงการคลังกล่าวปาฐกถา
9.45 – 10.00    ถ่ายภาพร่วมกัน
10.00 – 10.15    พักรับประทานอาหารว่าง
10.15 – 12.15    การนำเสนอผลงาน สศค. เรื่อง “ยกเครื่องข้อมูล ยกคนพ้นจน”
ผู้นำเสนอ :
1. ดร. กุสุมา คงฤทธิ์ สำนักนโยบายเศรษฐกิจมหภาค
2. นายพงศกร แก้วเหล็ก สำนักนโยบายภาษี
3. นางสาวภารดี  นาคสาย สำนักนโยบายภาษี
ผู้วิพากษ์ :
1.    ดร. สมชัย จิตสุชน ผู้อำนวยการวิจัย ด้านการพัฒนาอย่างทั่วถึง สถาบันวิจัย
เพื่อการพัฒนาประเทศไทย (ทีดีอาร์ไอ)
2.    นายสุรพล โอภาสเสถียร ผู้จัดการใหญ่ บริษัท ข้อมูลเครดิตแห่งชาติ จำกัด
ผู้ดำเนินรายการ : ดร. ปัณณ์ อนันอภิบุตร สำนักนโยบายภาษี
12.15 – 13.30    พักรับประทานอาหารกลางวัน
13.30 – 15.30    การเสวนา เรื่อง “เศรษฐกิจดิจิทัล...อนาคตเศรษฐกิจไทย”  โดยมีผู้ร่วมเสวนา ดังนี้
1. ดร. ศุภวุฒิ สายเชื้อ ที่ปรึกษาสถาบันวิจัยกลุ่มธุรกิจการเงินเกียรตินาคินภัทร
2. นายณัฐพร จาตุศรีพิทักษ์ ที่ปรึกษารัฐมนตรีประจำสำนักนายกรัฐมนตรี
3. นายฉัตรชัย คุณปิติลักษณ์ รองผู้อำนวยการสำนักงานส่งเสริมเศรษฐกิจดิจิทัล
4. นายสุวิชญ โรจนวานิช ผู้อำนวยการสำนักงานเศรษฐกิจการคลัง
ผู้ดำเนินรายการ : นายอมรศักดิ์ มาลา สำนักนโยบายระบบการคุ้มครองผลประโยชน์ทางการเงิน
หมายเหตุ: กำหนดการอาจมีการเปลี่ยนแปลงตามความเหมาะสม

ที่มา : http://www.thaigov.go.th/news/contents/details/13412