รัฐบาลไทย-ข่าวทำเนียบรัฐบาล-นายกรัฐมนตรีพบหารือกับนางเทรีซา เมย์ นายกรัฐมนตรีสหราชอาณาจักร มุ่งสู่อนาคตหุ้นส่วนการค้า การลงทุน ร่วมกัน


วันพฤหัสบดีที่ 21 มิถุนายน 2561
1,269
พิมพ์
นายกรัฐมนตรีพบหารือกับนางเทรีซา เมย์ นายกรัฐมนตรีสหราชอาณาจักร มุ่งสู่อนาคตหุ้นส่วนการค้า การลงทุน ร่วมกัน
นายกรัฐมนตรีพบหารือกับนางเทรีซา เมย์ นายกรัฐมนตรีสหราชอาณาจักร มุ่งสู่อนาคตหุ้นส่วนการค้า การลงทุน ร่วมกัน
วันนี้ (วันพุธที่ 20 มิถุนายน 2561) เวลา 16.15 น. (เวลาท้องถิ่น ณ กรุงลอนดอน) ณ ทำเนียบนายกรัฐมนตรีสหราชอาณาจักร นายกรัฐมนตรีได้พบหารือกับนางเทรีซา เมย์ (Theresa May) นายกรัฐมนตรีสหราชอาณาจักร ในโอกาสที่นายกรัฐมนตรีเดินทางเยือนสหราชอาณาจักร พลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีขอบคุณที่รัฐบาลอังกฤษให้การต้อนรับการในเยือนครั้งนี้ โดยนายกรัฐมนตรีชื่นชมนางเทรีซา เมย์ ในการเป็นผู้นำที่เข้มแข็งในการเจรจาให้สหราชอาณาจักรออกจากสหภาพยุโรปด้วยเงื่อนไขที่ดีที่สุด รวมถึงนโยบาย Global Britain ที่ยึดมั่นในการค้าเสรี และเป็นโอกาสดีที่สหราชอาณาจักรจะเพิ่มพูนปฏิสัมพันธ์ทางการค้ากับประเทศต่าง ๆ ทั้งในและนอกยุโรป พร้อมชื่นชมที่สหราชอาณาจักรให้ความสำคัญต่อการรักษาความมั่นคงและความสงบระหว่างประเทศ ซึ่งเป็นเรื่องที่ไทยให้ความสำคัญเช่นกัน
นายกรัฐมนตรีสหราชอาณาจักรกล่าวว่า ได้ติดตามพัฒนาการทางการเมืองและเศรษฐกิจของไทยอย่างใกล้ชิด และมั่นใจว่าไทยกำลังเดินทางสู่ประชาธิปไตยที่มั่นคง ยั่งยืน รวมทั้งเล็งเห็นถึงความสำคัญความสัมพันธ์ระหว่างไทยและสหราชอาณาจักร เนื่องด้วยประเทศไทยมีศักยภาพ และมีขนาดทางเศรษฐกิจใหญ่เป็นอันดับ 2 ของภูมิภาคอาเซียน  พร้อมที่จะเป็นประตูการค้าสู่ภูมิภาค และดำเนินความสัมพันธ์เชิงหุ้นส่วนทางยุทธศาสตร์ระหว่างกัน โดยจะดำเนินการเจรจาเกี่ยวกับการเปิดการค้าเสรี (FTA) ไทย-สหราชอาณาจักร ตลอดจนความเชื่อมั่นที่มีต่อนโยบาย Thailand 4.0 และยินดีสนับสนุนให้ภาคเอกชนอังกฤษร่วมลงทุนในโครงการพัฒนาระเบียงเศรษฐกิจภาคตะวันออก (EEC)
โดยในตอนท้ายนายกรัฐมนตรีได้หยิบยกประเด็นการพัฒนาด้านการศึกษาซึ่งประเทศไทยประสงค์ที่จะร่วมมือกับสหราชอาณาจักร  เพื่อให้การศึกษาเป็นหนึ่งในปัจจัยที่จะพัฒนาคน เพื่อรองรับทิศทางการพัฒนาประเทศ และเป็นกลไกขับเคลื่อนการพัฒนาทางเศรษฐกิจต่อไป

ที่มา : http://www.thaigov.go.th/news/contents/details/13215