รัฐบาลไทย-ข่าวทำเนียบรัฐบาล-ก.ยุติธรรม จัดประชุมพิจารณาคดีความผิดทางอาญาเป็นคดีพิเศษ ตามพระราชบัญญัติการสอบสวนคดีพิเศษ พ.ศ. ๒๕๔๗

วันศุกร์ที่ 29 มิถุนายน 2561
ก.ยุติธรรม จัดประชุมพิจารณาคดีความผิดทางอาญาเป็นคดีพิเศษ ตามพระราชบัญญัติการสอบสวนคดีพิเศษ พ.ศ. ๒๕๔๗
ก.ยุติธรรม จัดประชุมพิจารณาคดีความผิดทางอาญาเป็นคดีพิเศษตามพระราชบัญญัติการสอบสวนคดีพิเศษ พ.ศ. ๒๕๔๗
ในวันพฤหัสบดีที่ ๒๘ มิถุนายน ๒๕๖๑ เวลา ๑๑.๑๑ น.
ณ ห้องประชุมคณะรัฐมนตรี ชั้น ๒
อาคารสำนักเลขาธิการคณะรัฐมนตรี ทำเนียบรัฐบาล กรุงเทพฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานการประชุมคณะกรรมการคดีพิเศษ (กคพ.) ครั้งที่ ๑/๒๕๖๑
โดยที่ประชุมได้หารือและมีมติให้คดีความผิดทางอาญาเป็นคดีพิเศษที่ต้องดำเนินการสืบสวนและสอบสวน
ตามพระราชบัญญัติการสอบสวนคดีพิเศษ พ.ศ. ๒๕๔๗ จำนวน ๒ เรื่อง ดังนี้
เรื่องที่ ๑ กรณีการหายตัวไปของนายพอละจี รักจงเจริญ หรือบิลลี่
แกนนำประชาชนชาวกะเหรี่ยงบ้านโป่งลึก – บางกลอย อำเภอแก่งกระจาน จังหวัดเพชรบุรี
เรื่องที่ ๒ กรณีการบุกรุกที่ดินในเขตอุทยานแห่งชาติหาดเจ้าไหม พื้นที่บริเวณเกาะกระดาน
หมู่ที่ ๒ ตำบลเกาะลิบง อำเภอกันตัง จังหวัดตรัง
นอกจากนี้ ได้เห็นชอบกรณีกรมสอบสวนคดีพิเศษทบทวนภารกิจหน้าที่
เพื่อปรับลดกฎหมายในความรับผิดชอบจากปัจจุบัน จำนวน ๔๑ กฎหมาย เหลือ ๒๓ กฎหมาย
เพื่อให้สอดคล้องกับสภาพการณ์ของอาชญากรรมที่เปลี่ยนแปลงไป
ซึ่งหลังจากนี้กรมสอบสวนคดีพิเศษจะได้เสนอเรื่องต่อคณะรัฐมนตรีตามขั้นตอนต่อไป
พร้อมทั้งได้เห็นชอบในหลักการร่างประกาศ กคพ. (ฉบับที่ ..) พ.ศ. ....
เรื่อง กำหนดรายละเอียดของลักษณะของการกระทำความผิดที่เป็นคดีพิเศษ
ตามมาตรา ๒๑ วรรคหนึ่ง (๑) แห่งพระราชบัญญัติการสอบสวนคดีพิเศษ พ.ศ. ๒๕๔๗
เพื่อประกาศรายละเอียดความผิดที่เป็นคดีพิเศษของกฎหมาย
ที่จะอยู่ในความรับผิดชอบที่เหลืออยู่ ๒๓ กฎหมาย (ในเบื้องต้น)
ซึ่งในเบื้องต้นได้ให้กรมสอบสวนคดีพิเศษร่วมประชุมรับฟังความคิดเห็นกับหน่วยงานที่เกี่ยวข้อง
และประสานกับผู้แทนสำนักงานคณะกรรมการกฤษฎีกา เพื่อจัดทำรายละเอียดร่างประกาศฯ
พร้อมทั้งส่งให้คณะกรรมการคดีพิเศษตรวจพิจารณาเพิ่มเติม
เพื่อนำเสนอประธานคณะกรรมการคดีพิเศษลงนามประกาศใช้ต่อไป

ที่มา : http://www.thaigov.go.th/news/contents/details/13442
