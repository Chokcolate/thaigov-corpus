รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการกองทุนเพื่อความเสมอภาคทางการศึกษา (กสศ.) ครั้งที่1/2561

วันอังคารที่ 19 มิถุนายน 2561
รอง นรม. พล.อ.อ.ประจินฯ เป็นประธานการประชุมคณะกรรมการกองทุนเพื่อความเสมอภาคทางการศึกษา (กสศ.) ครั้งที่1/2561
รอง นรม. พล.อ.อ.ประจินฯ เป็นประธานการประชุมคณะกรรมการกองทุนเพื่อความเสมอภาคทางการศึกษา พร้อมสร้างความมั่นใจในระบบการศึกษาสามารถลดความเหลื่อมล้ำในสังคม
วันนี้ (19 มิถุนายน 2561) เวลา 14.30 น. ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการกองทุนเพื่อความเสมอภาคทางการศึกษา (กสศ.) ครั้งที่1/2561 สรุปสาระการประชุมดังนี้
ที่ประชุมได้พิจารณาและมีมติเห็นชอบในหลักการและรับข้อเสนอแนะ ร่างยุทธศาสตร์และแผนการดำเนินงาน 5 ปี ของ กสศ ปีงบประมาณ 2561 – 2566 เพื่อสร้างความมั่นใจในระบบการศึกษาสามารถลดความเหลื่อมล้ำในสังคม ดังนี้
1. การให้บริการกลุ่มเป้าหมาย สร้างความมั่นใจในศักยภาพและประสิทธิภาพหน่วยบริการทางการศึกษา เพื่อกระตุ้นการให้ทุนการศึกษาที่สอดคล้องกับการพัฒนาประเทศ
2. การทำงานร่วมกันของหุ้นส่วนภาคี และ กสศ. พร้อมเสริมสร้างระบบธรรมาภิบาล และยกระดับความสามารถในการพัฒนาครูทั้งในและนอกระบบโรงเรียน
3. การจัดสรรทรัพยากรของภาครัฐ เพื่อให้ทุกภาคส่วนร่วมสร้างสังคมแห่งโอกาสและความเสมอภาคทางการศึกษา ทั้งนี้ ประธานมอบหมายให้ฝ่ายเลขานุการฯ ปรับแผนให้สอดคล้องกับนโยบายของรัฐบาลและนำเสนอที่ประชุมในครั้งต่อไป
นอกจากนี้ ที่ประชุมได้พิจารณาและมีมติเห็นชอบในหลักการ แนวทางการขอรับทุนประเดิมและเงินอุดหนุน ปีงบประมาณ 2561 – 2562 สำหรับงบประมาณตามแผนการใช้เงินปีงบประมาณ 2562 ให้ กสศ ยื่นคำขอแปรญัตติงบประมาณรายจ่ายในชั้นคณะกรรมาธิการฯ ทั้งนี้ เป็นไปตามเกณฑ์สนับสนุนที่ได้กำหนดไว้ โดยพิจารณาเฉลี่ยตามความเหมาะสม พร้อมกันนี้ประธานย้ำให้ฝ่ายเลขานุการฯ ได้บูรณาการแผนให้เชื่อมโยงกับกระทรวงที่เกี่ยวข้องเพื่อให้งบประมาณไม่เกิดความซ้ำซ้อนเมื่อปรับแผนแล้วเสร็จ จึงนำเสนอต่อคณะรัฐมนตรีเพื่อพิจารณาให้ความเห็นชอบต่อไป
........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13184
