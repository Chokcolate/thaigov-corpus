รัฐบาลไทย-ข่าวทำเนียบรัฐบาล-พลเอก ฉัตรชัย สาริกัลยะ รองนายกฯ นำทีม พม. เยี่ยมเยือนประชาชนประชาชนทุกกลุ่มเป้าหมาย พร้อมติดตามการดำเนินงานของหน่วยงานกระทรวง พม. ในพื้นที่ จ.ยะลา

วันพุธที่ 20 มิถุนายน 2561
พลเอก ฉัตรชัย สาริกัลยะ รองนายกฯ นำทีม พม. เยี่ยมเยือนประชาชนประชาชนทุกกลุ่มเป้าหมาย พร้อมติดตามการดำเนินงานของหน่วยงานกระทรวง พม. ในพื้นที่ จ.ยะลา
พลเอก ฉัตรชัย สาริกัลยะ รองนายกฯ นำทีม พม. เยี่ยมเยือนประชาชนประชาชนทุกกลุ่มเป้าหมาย พร้อมติดตามการดำเนินงานของตำบลต้นแบบบูรณาการไม่ทอดทิ้งใครไว้ข้างหลัง และชมต้นแบบเมืองแห่งความเป็นมิตรกับผู้สูงอายุและคนทุกช่วงวัย ณ จังหวัดลำพูน
วันนี้ (20 มิ.ย.61) เวลา 09.00 น. พลเอก ฉัตรชัย สาริกัลยะ รองนายกรัฐมนตรี พร้อมด้วย พลเอก สุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ (ผช.รมว.พม.) นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) และคณะผู้บริหารกระทรวง พม. ลงพื้นที่พบปะเยี่ยมเยือนประชาชนทุกกลุ่มเป้าหมาย พร้อมทั้งตรวจเยี่ยมการดำเนินงานของตำบลต้นแบบบูรณาการ ไม่ทอดทิ้งใครไว้ข้างหลัง ซึ่งเป็นการขับเคลื่อนงานเพื่อคนทุกกลุ่มวัยของตำบลศรีเตี้ย โรงเรียนผู้สูงอายุตำบลศรีเตี้ย ศูนย์พัฒนาคุณภาพชีวิตและส่งเสริมอาชีพผู้สูงอายุ สภาเด็กและเยาวชน ศูนย์พัฒนาครอบครัว สตรี และคนพิการ ณ เทศบาลตำบลศรีเตี้ย อำเภอบ้านโฮ่ง จังหวัดลำพูน และเดินทางไปเยี่ยมชมต้นแบบเมืองแห่งความเป็นมิตรกับผู้สูงอายุและคนทุกช่วงวัย ณ วัดดอยหลังถ้ำ อำเภอบ้านโฮ่ง จังหวัดลำพูน นอกจากนี้ ยังได้ลงพื้นที่เทศบาลตำบลอุโมงค์ อำเภอเมือง จังหวัดลำพูน เพื่อเยี่ยมชมการดำเนินงานของศูนย์พัฒนาคุณภาพชีวิตผู้สูงอายุและคนพิการ ซึ่งสนับสนุนการจัดการดูแลผู้สูงอายุ และคนพิการระยะยาว : long term care รวมทั้งชมนวัตกรรมจัดระบบสวัสดิการสังคมและสุขภาพการรองรับสังคมผู้สูงอายุ อาสาปันสุข โดยมีนายอรรษิษฐ์ สัมพันธรัตน์ ผู้ว่าราชการจังหวัดลำพูน พร้อมด้วยเจ้าหน้าที่หน่วยงานในพื้นที่ที่เกี่ยวข้องให้การต้อนรับ
ประเทศไทยกำลังเข้าสู่สังคมผู้สูงอายุ ในปี 2564 จะเป็นสังคมผู้สูงอายุระดับสมบูรณ์ (มีประชากรอายุ 60 ปีขึ้นไป เกินร้อยละ 20) และคาดว่าในปี 2574 จะเป็นสังคมผู้สูงอายุระดับสุดยอด (มีประชากรอายุ 60 ปีขึ้นไปสูงถึงร้อยละ 28) ซึ่งรัฐบาลให้ความสำคัญกับการดำเนินงานรองรับสังคมผู้สูงอายุ โดยมีแผนการขับเคลื่อนงานรองรับสังคมผู้สูงอายุ มีแผนยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติฯ และแผนผู้สูงอายุแห่งชาติเป็นแผนระยะยาวในการกำหนดทิศทางการทำงานด้านผู้สูงอายุของประเทศ รวมถึงการดำเนินงานภายใต้กรอบแนวคิดขององค์การอนามัยโลก (WHO) เรื่องเมืองที่เป็นมิตรกับผู้สูงอายุที่มุ่งเน้นให้ผู้สูงอายุเข้าถึงระบบบริการ การมีส่วนร่วมในสังคมและการได้รับความปลอดภัย เพื่อให้มีคุณภาพชีวิตที่ดี สำหรับจังหวัดลำพูน มีประชากรจำนวนทั้งสิ้น 403,566 คน แบ่งเป็นชาย จำนวน 194,859 คน และหญิง จำนวน 208,707 คน จากจำนวนประชากรทั้งหมดพบว่าเป็นผู้สูงอายุจำนวน 87,451 คน และในจำนวนนี้เป็นผู้ลงทะเบียนสวัสดิการแห่งรัฐ 35,289 คน ซึ่งนับเป็นจังหวัดที่มีผู้สูงอายุจำนวนมากเป็นลำดับที่ 2 ของประเทศ ทำให้จังหวัดลำพูนเข้าสู่สังคมผู้สูงอายุอย่างเต็มรูปแบบ ทั้งนี้ จังหวัดลำพูนมีการดำเนินงานเพื่อการรองรับสังคมผู้สูงอายุอย่างครอบคลุมในทุกมิติ โดยบูรณาการงานด้านผู้สูงอายุร่วมกับหน่วยงานเครือข่าย เพื่อให้เกิดเมืองที่เป็นมิตรสำหรับผู้สูงอายุ คือ มีการนำข้อมูลมาวางแผนงาน เพื่อการจัดบริการสวัสดิการชุมชน ส่งเสริมการรวมกลุ่มในการทำกิจกรรมการสร้างอาชีพสร้างรายได้ในศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) รวมถึงพัฒนาสภาพแวดล้อมให้เหมาะสมปลอดภัยสำหรับผู้สูงอายุและทุกกลุ่มวัยในชุมชน
การลงพื้นที่ครั้งนี้ เป็นการพบปะเยี่ยมเยือนประชาชนทุกกลุ่มเป้าหมาย พร้อมทั้งเยี่ยมชมต้นแบบการทำงาน เพื่อพัฒนาคุณภาพชีวิตของคนทุกช่วงวัย ภายใต้วิสัยทัศน์ของจังหวัดลำพูน ที่ว่า "เมืองแห่งความสุข บนความพอเพียง” โดยในช่วงเช้าเป็นการลงพื้นที่เทศบาลตำบลศรีเตี้ย อำเภอบ้านโฮ่ง ซึ่งจากข้อมูลความจำเป็นพื้นฐานของจังหวัดลำพูน พ.ศ. 2561 อำเภอบ้านโฮ่งเป็นอำเภอที่มีระดับของความสุขเฉลี่ยของคนในครัวเรือนมากที่สุดในจังหวัดลำพูน ซึ่งมีการดำเนินงาน "ตำบลต้นแบบบูรณาการไม่ทอดทิ้งใครไว้ข้างหลัง” ของเทศบาลตำบลศรีเตี้ย จากนั้นได้เยี่ยมชม"ต้นแบบเมืองแห่งความเป็นมิตรกับผู้สูงอายุและคนทุกช่วงวัย” ณ วัดดอยหลังถ้ำ นอกจากนี้ ยังได้ไปเยี่ยมบ้านของผู้สูงอายุและคนพิการที่เป็นต้นแบบบ้านปรับสภาพที่อยู่อาศัยในชุมชน ซึ่งเป็นครอบครัวผู้สูงอายุที่มีความพิการ ประกอบด้วยสามีอายุ 81 ปี พิการทางการมองเห็น และภรรยาอายุ 78 ปี พิการทางการเคลื่อนไหว มีรายได้เลี้ยงดูตนเองจากเบี้ยยังชีพผู้สูงอายุและเบี้ยความพิการ ครอบครัวมีฐานะยากจน โดยกระทรวง พม. และหน่วยงานที่เกี่ยวข้องในพื้นที่จึงร่วมกันปรับสภาพที่อยู่อาศัยให้เหมาะสมกับการใช้ชีวิตประจำวันของผู้สูงอายุและคนพิการ ในโอกาสนี้ ได้ให้กำลังใจครอบครัวดังกล่าว พร้อมทั้งมอบชุดนวัตกรรมอาหารสำหรับผู้สูงอายุ
สำหรับช่วงบ่าย ได้ลงพื้นที่ตำบลอุโมงค์ อำเภอเมืองลำพูน ซึ่งเป็นพื้นที่ที่มีการดำเนินการตามวิสัยทัศน์การพัฒนาเทศบาลตำบลอุโมงค์ที่ว่า "อุโมงค์เมืองของคนสุขภาพดี ทุกภาคีมีส่วนร่วม ศูนย์รวมแห่งภูมิปัญญา” โดยได้เยี่ยมชมการดำเนินงานของศูนย์พัฒนาคุณภาพชีวิตผู้สูงอายุและคนพิการ ซึ่งสนับสนุนการจัดการดูแลผู้สูงอายุ และคนพิการระยะยาว : long term care รวมทั้งชมนวัตกรรมจัดระบบสวัสดิการสังคมและสุขภาพการรองรับสังคมผู้สูงอายุอาสาปันสุข และการถ่ายทอดศิลปวัฒนธรรมภูมิปัญญา (คลังปัญญาผู้สูงอายุ) และการดำเนินงานด้านผู้สูงอายุแบบบูรณาการ อย่างไรก็ตาม การลงพื้นที่ครั้งนี้ ขอขอบคุณและชื่นชมหน่วยงานทุกภาคส่วนที่ร่วมกันขับเคลื่อนงาน เพื่อให้ประชาชนทุกกลุ่มเป้าหมาย โดยเฉพาะผู้สูงอายุให้สามารถเข้าถึงบริการต่างๆ และมีคุณภาพชีวิตที่ดีอย่างยั่งยืนต่อไป

ที่มา : http://www.thaigov.go.th/news/contents/details/13209
