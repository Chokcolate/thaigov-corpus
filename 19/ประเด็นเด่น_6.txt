รัฐบาลไทย-ข่าวทำเนียบรัฐบาล-สศก.ชี้แจงกรณีมีสื่อโซเชียลมีเดีย เผยแพร่ข้อมูลที่คลาดเคลื่อน เกี่ยวกับราคาพืชผลการเกษตร 


วันจันทร์ที่ 2 กรกฎาคม 2561
99
พิมพ์
สศก.ชี้แจงกรณีมีสื่อโซเชียลมีเดีย เผยแพร่ข้อมูลที่คลาดเคลื่อน เกี่ยวกับราคาพืชผลการเกษตร
เลขาธิการสำนักงานเศรษฐกิจการเกษตร  ชี้แจงกรณีมีสื่อโซเชียลมีเดียเผยแพร่ข้อมูลที่คลาดเคลื่อนเกี่ยวกับราคาพืชผลการเกษตร
เมื่อวันที่ 18 มิถุนายน 2561 นายวิณะโรจน์ ทรัพย์ส่งสุข เลขาธิการสำนักงานเศรษฐกิจการเกษตร สำนักงานเศรษฐกิจการเกษตร (สศก.)กระทรวงเกษตรและสหกรณ์ ชี้แจงประเด็นการเผยแพร่ข้อมูลราคาพืชผลการเกษตรผ่านสื่อโซเชียลมีเดีย ตามที่แฟนเพจ “อาณาจักรไบกอน Returns” (ผู้ติดตามราว 3 แสนคน) เผยแพร่ข้อมูลที่คลาดเคลื่อนเกี่ยวกับราคาพืชผลการเกษตร มีประเด็นสำคัญ ซึ่งทางเพจได้โพสต์ข้อความว่า “ยาง 12 บาท ข้าว เกวียน 4,000 สัปปะรด โลละบาท” โพสต์ดังกล่าวถูกแชร์ออกไปแล้วราว 798 ครั้ง (ณ เวลา 10.00 น.) ดังนั้น หน่วยงานเกี่ยวข้องพิจารณาทำความเข้าใจกับประชาชนว่าข้อมูลดังกล่าวมีความบิดเบือนคลาดเคลื่อนจากข้อเท็จจริง หรือไม่ อย่างไร
ข้อเท็จจริง
ราคาสินค้าที่เกษตรกรขายได้ พบว่าสูงกว่าข้อมูลที่กล่าวอ้าง
1. ข้าว ราคาข้าวเปลือกที่เกษตรกรขายได้ ปี 2561 มีทิศทางที่ดีขึ้นเมื่อเทียบกับช่วงเดียวกันกับปี 2560 โดยในช่วง 5 เดือนแรก (มกราคม–พฤษภาคม 2561)
- ข้าวเปลือกหอมมะลิ ราคาเฉลี่ยตันละ 14,743 บาท สูงขึ้นจากช่วงเดียวกันของปี 2560 ที่เฉลี่ยตันละ 9,207 บาท หรือสูงขึ้นร้อยละ 60.13 เนื่องจากปริมาณข้าวหอมมะลิออกสู่ตลาดลดลงจากผลกระทบของอุทกภัยในช่วงกลางปี 2560
- ข้าวเปลือกเจ้า ราคาเฉลี่ยตันละ 7,781 บาท สูงขึ้นจากช่วงเดียวกันของปี 2560 ที่เฉลี่ยตันละ 7,514 บาท หรือสูงขึ้นร้อยละ 3.55 เนื่องจากมีคำสั่งซื้อข้าวจากต่างประเทศเข้ามาอย่างต่อเนื่อง เช่น แอฟริกา อินโดนีเซีย และมาเลเชีย เป็นต้น
- มาตรการช่วยเหลือเกษตรกรผู้ปลูกข้าวปีการผลิต 2560/61 รัฐบาลได้ดำเนินการภายใต้แผนการผลิตและการตลาดข้าวครบวงจร แบ่งเป็น 3 ด้าน จำนวน 13 โครงการ ประกอบด้วย ด้านการผลิต รวม 8 โครงการ ด้านการตลาด รวม 4 โครงการ และด้านการเงิน 1 โครงการ
2. ยางพารา ราคาที่เกษตรกรขายได้ปี 2561 ปรับตัวลดลงจากช่วงเดียวกันของปีที่ผ่านมา แต่จะมีทิศทางดีขึ้นในช่วงครึ่งหลังของปี โดย 5 เดือนแรก (มกราคม – พฤษภาคม)
- ราคายางแผ่นดิบชั้น 3 กิโลกรัมละ 43.56 บาท เมื่อเทียบกับช่วงเดียวกันของปีที่ผ่านมาลดลงร้อยละ 38.61
- ราคาน้ำยางสด กิโลกรัมละ 41.46 บาท เมื่อเทียบกับช่วงเดียวกันของปีที่ผ่านมาลดลงร้อยละ 36.42
- ยางก้อนถ้วยคละ กิโลกรัมละ 20.28 บาท เมื่อเทียบกับช่วงเดียวกันของปีที่ผ่านมาลดลงร้อยละ 39.15
- ซึ่งปัจจัยที่ทำให้ราคายางพาราปรับตัวลดลง ได้แก่ การเพิ่มขึ้นของปริมาณสต๊อกยางในประเทศผู้ใช้ยางรายใหญ่อย่างจีน การแข็งค่าของเงินบาท รวมถึงเศรษฐกิจของประเทศผู้ใช้ยางที่นำเข้ายางพาราจากไทย ได้แก่ จีน ญี่ปุ่น สหรัฐอเมริกา ส่งผลให้ราคายางพาราปรับตัวลดลง
- อย่างไรก็ตาม คาดว่าแนวโน้มราคายางช่วงครึ่งหลังของ ปี 2561  มีโอกาสปรับตัวสูงขึ้น เนื่องจากผู้ประกอบการในประเทศยังคงมีความต้องการใช้ยางพารา ประกอบการมาตรการ/โครงการภาครัฐที่สนับสนุนทั้งเกษตรกร สถาบันเกษตรกร และผู้ประกอบการได้ดำเนินการอย่างต่อเนื่อง รวมทั้งปริมาณสต๊อกยางของจีน (ชิงเต่า) ปรับตัวลดลง
- สำหรับแนวทางและมาตรการแก้ไขสินค้ายางพารา ภาครัฐได้ดำเนินการอย่างรอบด้าน ดังนี้
1) ส่งเสริมให้เกษตรกรชาวสวนยางประกอบอาชีพเสริมควบคู่กับการทำสวนยาง
2) ควบคุมและลดพื้นที่ปลูกยางพาราให้เหมาะสม โดยส่งเสริมให้มีการปลูกแทนยางพาราที่มีอายุมากด้วยยางพันธุ์ดี
3) ส่งเสริมให้มีการใช้ยางพาราเพื่อเป็นวัตถุดิบในการผลิตผลิตภัณฑ์ยางภายในประเทศให้มากขึ้น
4) สนับสนุนสินเชื่ออัตราดอกเบี้ยต่ำ ให้แก่สถาบันเกษตรกร และผู้ประกอบการ
5) มีความร่วมมือกับประเทศผู้ผลิตยางพาราที่สำคัญของโลก ได้แก่ อินโดนีเซีย มาเลเซีย และไทย ผ่านสภาไตรภาคียางระหว่างประเทศ (ITRC) โดยในระยะยาวมีมาตรการควบคุมอุปทานยาง (Supply Management Scheme : SMS)  เพื่อให้การผลิตยางพาราของแต่ละประเทศมีปริมาณที่เหมาะสม สอดคล้องกับความต้องการของตลาดโลก และในระยะสั้นกำหนดมาตรการควบคุมปริมาณการส่งออก (มาตรการ Agreed Export Tonnage Scheme : AETS)
6) สนับสนุนการคิดค้นนวัตกรรมใหม่ ๆ เพื่อนำไปใช้ผลิตผลิตภัณฑ์ยางพาราในเชิงพาณิชย์มากขึ้น
7) สร้างบุคลากรรองรับอุตสาหกรรมยางพารา ทั้งในส่วนของบุคลากรทางด้านการผลิตและบุคลากรทางด้านการวิจัยและพัฒนา
3. สับปะรด ราคาที่เกษตรกรขายได้เฉลี่ย 5 เดือนแรก (มกราคม – พฤษภาคม)
- สับปะรดโรงงานกิโลกรัมละ 3.14 บาท ลดลงจาก 6.29 บาท ในช่วงเดียวกันของปี 2560 ร้อยละ 50.07
- สับปะรดบริโภคกิโลกรัมละ 3.14 บาท ลดลงจาก 12.28 บาท ในช่วงเดียวกันของปี 2560 ร้อยละ 35.26
- เนื่องจากผลผลิตออกกระจุกตัวในช่วง พ.ค. – มิ.ย. และตลาดส่งออกชะลอการสั่งซื้อ ทำให้โรงงานแปรรูปต้องลดกำลังการผลิตเพื่อให้สอดคล้องกับความต้องการของตลาด ส่งผลให้มีสับปะรดส่วนเกินความต้องการของโรงงานแปรรูป
- ราคาสับปะรดหน้าโรงงาน (ม.ค. – พ.ค. 61) ภาคตะวันตก (จ.ประจวบฯ) กิโลกรัมละ 3.63 - 3.85 บาท ภาคตะวันออก (จ.ระยอง ชลบุรี) กิโลกรัมละ 3.49 – 3.66 บาท
- ทั้งนี้ ครึ่งปีหลัง 2561 สถานการณ์ราคาจะกระเตื้องขึ้นเนื่องจากผลผลิตออกสู่ตลาดไปแล้วกว่าร้อยละ 60
- สำหรับมาตรการดำเนินการช่วยเหลือ มติคณะกรรมการนโยบายและพัฒนาสับปะรดแห่งชาติ ครั้งที่ 1/2561 วันที่ 10 เม.ย. 2561 ได้เห็นชอบ
1) มาตรการนำสับปะรดส่วนเกินออกนอกระบบ โดยกระจายผลผลิตออกนอกแหล่งผลิต (โดย พาณิชย์จังหวัด+ผู้ว่าราชการจังหวัด และหน่วยงานที่เกี่ยวข้อง)
2) มาตรการผลักดันการส่งออกและขยายตลาดต่างประเทศ โดยกรมส่งเสริมการค้าระหว่างประเทศ ทำ (MOU) รูปแบบรัฐต่อรัฐ (G to G) ในรัสเซีย อิหร่าน และเชื่อมโยงการค้า ขยายตลาดใหม่ USA EU และอาเซียน
3) มาตรการรณรงค์การบริโภคสับปะรดผลสดเพิ่มขึ้น (กรมการค้าภายในส่งเสริมการบริโภคสับปะรดสดในประเทศ)
นอกจากนี้ มีมาตรการสนับสนุนมติคณะกรรมการนโยบายและพัฒนาสับปะรดแห่งชาติ ของ กษ. โดย อตก. จัดงานส่งเสริมการบริโภคสับปะรด ช่วง พ.ค. – มิ.ย. (วันที่ 1-10 พ.ค. จำหน่ายได้ 9.6 ตัน) สนับสนุนการการกระจายผลผลิตผ่านเครือข่ายสหกรณ์ (ณ วันที่ 12 มิ.ย.61  ลำปาง 163 ตัน ระยอง 109 ตัน)  โดยแต่ละจังหวัดได้ร่วมกับหน่วยงานที่เกี่ยวข้อง จัดงานส่งเสริมการบริโภคสับปะรดผลสดในจังหวัด  รณรงค์การบริโภคสับปะรด ทั่วประเทศ  และขอความร่วมมือหน่วยงานต่างๆ เช่น สถานประกอบการท่องเที่ยว โรงแรม สถานศึกษา สถานพยาบาล เรือนจำ นำผลผลิตสับปะรดมาใช้ในการประกอบการทำอาหาร  อีกทั้งกรมปศุสัตว์ ยังได้พิจารณานำสับปะรดไปผลิตเป็นอาหารสัตว์เพิ่มเติม ทำอาหารหมักเลี้ยงโคเนื้อและโคนม การทำ Feed Center ที่ใช้สับปะรดผลสดเป็นวัตถุดิบด้วย
--------------------------

ที่มา : http://www.thaigov.go.th/news/contents/details/13499