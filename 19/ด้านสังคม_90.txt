รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานเปิดงาน “Digital Thailand Big Bang Regional 2018” ที่ จ.ขอนแก่น


วันจันทร์ที่ 9 กรกฎาคม 2561
142
รมว.ดิจิทัลฯ เป็นประธานเปิดงาน “Digital Thailand Big Bang Regional 2018” ที่ จ.ขอนแก่น
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดงานสัมมนาและนิทรรศการนานาชาติในระดับภูมิภาค “Digital Thailand Big Bang Regional 2018” ภายใต้แนวคิด “Digital Transformation Thailand : โลกเปิด เราปรับ ประเทศเปลี่ยน” ที่จังหวัดขอนแก่น ระหว่างวันที่ 6–8 กรกฎาคม 2561 โดยกระทรวงดิจิทัลฯ ได้มอบหมายให้สำนักงานส่งเสริมเศรษฐกิจดิจิทัล (ดีป้า) เป็นเจ้าภาพจัดขึ้น และมีทุกหน่วยงานในสังกัดกระทรวงฯ รวมทั้งหน่วยงานพันธมิตร สนับสนุนการจัดงานดังกล่าว เพื่อสร้างความตระหนักในการเพิ่มโอกาสการเข้าถึงและรับรู้ด้านนวัตกรรมดิจิทัลอย่างเท่าเทียมกันให้กับประชาชนในส่วนภูมิภาค และร่วมสัมผัสกับนวัตกรรมและเทคโนโลยีที่ล้ำสมัย โดยจังหวัดขอนแก่นถือเป็นศูนย์กลางของภาคตะวันออกเฉียงเหนือ ที่ภาครัฐและภาคเอกชนมีความตื่นตัวและมีความพร้อม รวมทั้งเกิดความร่วมมืออย่างแข็งขันในการร่วมกันพัฒนาและบริหารจัดการเมืองในรูปแบบ Smart City ที่เป็นรูปธรรม ซึ่งมีความคืบหน้าไปอย่างต่อเนื่อง อาทิ ระบบขนส่งมวลชนสาธารณะอย่างโมเดลรถราง Smart Mobility อีกทั้งศักยภาพด้านอุตสาหกรรมดิจิทัลอื่นๆ เช่น Smart Living (Smart Health and Medical Hub), Smart Economy และ Smart Governance โดยได้เริ่ม  มีการเชื่อมต่อและบูรณาการข้อมูลเพื่อให้สามารถบริหารจัดการได้อย่างรวดเร็วและมีประสิทธิภาพ สอดคล้องนโยบายการเป็นเมือง MICE City ที่ครบทุกด้านในทุกมิติ ทั้งนี้ การจัดงาน Digital Thailand Big Bang Regional 2018 ได้คัดเลือก 4 หัวเมืองศูนย์กลางของแต่ละภูมิภาคเป็นพื้นที่จัดงานฯ ได้แก่ จ.ขอนแก่น จ.เชียงใหม่ จ.ระยอง และ จ.สงขลา ซึ่งเป็นเมืองนำร่องของโครงการ Smart City ภายใต้โครงสร้างพื้นฐานดิจิทัลเป็นตัวกลางในการขับเคลื่อนที่สำคัญ เมื่อวันที่ 6 กรกฎาคม 2561 ณ คอนเวนชั่นฮอลล์ ชั้น 5 ศูนย์การค้าเซ็นทรัลพลาซ่า ขอนแก่น อำเภอเมือง จังหวัดขอนแก่น
**********************

ที่มา : http://www.thaigov.go.th/news/contents/details/13686