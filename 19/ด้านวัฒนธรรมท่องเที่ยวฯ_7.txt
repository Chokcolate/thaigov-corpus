รัฐบาลไทย-ข่าวทำเนียบรัฐบาล-วธ.ตั้งทีมติวเข้มผู้บริหารส่วนกลาง-ภูมิภาคขับเคลื่อนภารกิจด้านวัฒนธรรม รองรับยุทธศาสตร์-ปฏิรูปประเทศ-เร่งรัดกรมศิลป์เสนอกฎหมาย 2 ฉบับ สั่งสำรวจอุทยานประวัติศาสตร์-แหล่งเรียนรู้

วันศุกร์ที่ 22 มิถุนายน 2561
วธ.ตั้งทีมติวเข้มผู้บริหารส่วนกลาง-ภูมิภาคขับเคลื่อนภารกิจด้านวัฒนธรรม รองรับยุทธศาสตร์-ปฏิรูปประเทศ-เร่งรัดกรมศิลป์เสนอกฎหมาย 2 ฉบับ สั่งสำรวจอุทยานประวัติศาสตร์-แหล่งเรียนรู้
วธ.ตั้งทีมติวเข้มผู้บริหารส่วนกลาง-ภูมิภาคขับเคลื่อนภารกิจด้านวัฒนธรรม
รองรับยุทธศาสตร์-ปฏิรูปประเทศ-เร่งรัดกรมศิลป์เสนอกฎหมาย 2 ฉบับ
สั่งสำรวจอุทยานประวัติศาสตร์-แหล่งเรียนรู้ปรับสถานที่รองรับอารยสถาปัตย์อำนวยความสะดวกผู้สูงอายุ-ผู้พิการ
วธ.ตั้งทีมติวเข้มผู้บริหารส่วนกลาง-ภูมิภาคขับเคลื่อนภารกิจด้านวัฒนธรรม
รองรับยุทธศาสตร์-ปฏิรูปประเทศ-เร่งรัดกรมศิลป์เสนอกฎหมาย 2 ฉบับ
สั่งสำรวจอุทยานประวัติศาสตร์-แหล่งเรียนรู้ปรับสถานที่รองรับอารยสถาปัตย์อำนวยความสะดวกผู้สูงอายุ-ผู้พิการ
วันที่ 20 มิถุนายน 2561 ที่ศูนย์ประชุมกระทรวงวัฒนธรรม ชั้น 8 กระทรวงวัฒนธรรม นายวีระ              โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) กล่าวภายหลังเป็นประธานการประชุมผู้บริหารระดับสูงครั้งที่ 6/2561 ว่า ที่ประชุมได้เชิญผู้อำนวยการสำนักยุทธศาสตร์ด้านนโยบายสาธารณะ  สำนักงานคณะกรรมการพัฒนาการเศรษฐกิจและสังคมแห่งชาติ (สศช.) บรรยายให้ความรู้เกี่ยวกับยุทธศาสตร์ชาติ 6 ด้าน และการปฏิรูปประเทศ  11 ด้าน เพื่อให้ผู้บริหารกระทรวงวัฒนธรรม (วธ.) ทั้งส่วนกลางและภูมิภาค ได้มีความเข้าใจในเรื่องเหล่านี้ เพื่อเป็นแนวทางในการทำงานขับเคลื่อนภารกิจด้านวัฒนธรรม การทำยุทธศาสตร์ โครงการและแผนงานให้สอดคล้องกับยุทธศาสตร์ชาติและการปฏิรูปประเทศ อย่างไรก็ตาม สศช.แจ้งต่อที่ประชุมว่า ที่ผ่านมา วธ.ได้รายงานแผนและโครงการที่สอดคล้องกับยุทธศาสตร์และการปฏิรูปประเทศต่อ สศช.แล้ว 49 โครงการ ทั้งนี้ ที่ประชุมมีมติมอบหมายให้ทุกหน่วยงานไปวิเคราะห์และประเมินโครงการและแผนงานของแต่ละหน่วยงานว่าส่วนใดที่สอดคล้องกับยุทธศาสตร์ชาติและการปฏิรูปประเทศเพื่อรายงานเพิ่มเติมต่อ สศช. รวมทั้งให้แต่ละหน่วยงานกลับทบทวนว่ามีภารกิจ โครงการและแผนงานใดบ้างที่สอดคล้องกับยุทธศาสตร์และการปฏิรูปประเทศเรื่องใดบ้างและให้รายงานต่อที่ประชุมผู้บริหารวธ.
รัฐมนตรีว่าการกระทรวงวัฒนธรรม กล่าวอีกว่า นอกจากนี้ ที่ประชุมมีมติแต่งตั้งนายพงศ์ศักติฐ์ เสมสันต์             ที่ปรึกษา รมว.วธ. เป็นประธานคณะทำงานในการติดตามการขับเคลื่อนงานด้านวัฒนธรรมของทุกหน่วยงานสังกัด วธ. ที่สอดคล้องกับยุทธศาสตร์และการปฏิรูปประเทศ รวมทั้งคณะทำงานชุดดังกล่าว มีหน้าที่ในการสร้างความเข้าใจและการรับรู้เกี่ยวกับยุทธศาสตร์ชาติและการปฏิรูปประเทศให้แก่หน่วยงานของ วธ.ทั้งส่วนกลางและส่วนภูมิภาค ขณะเดียวกันที่ประชุมได้รับรายงานความคืบหน้าการวิเคราะห์การปรับโครงสร้างและอัตรากำลังของหน่วยงานสังกัด วธ. อาทิ การปรับโครงสร้างของสำนักงานศิลปวัฒนธรรมร่วมสมัย (สศร.) เป็นกรม การปรับโครงสร้างและการแบ่งภารกิจของหน่วยงานในกรมศิลปากร เป็นต้น อย่างไรก็ตาม  ที่ประชุมได้ให้ทุกหน่วยงานเร่งดำเนินการเรื่องดังกล่าวให้เร็วที่สุดเพื่อเสนอต่อคณะรัฐมนตรี (ครม.) โดยเร็วที่สุด
นายวีระ กล่าวด้วยว่า ที่ประชุมได้มอบหมายให้ กรมศิลปากร ไปสำรวจแหล่งเรียนรู้ อุทยานประวัติศาสตร์หอสมุดแห่งชาติ หอจดหมายเหตุแห่งชาติ เพื่อปรับปรุงอาคารสถานที่รองรับอารยสถาปัตย์เพื่ออำนวยความสะดวกให้แก่ผู้สูงอายุและผู้พิการในการเข้าชมและศึกษาค้นคว้าหาความรู้ นอกจากนี้ ที่ประชุมได้เร่งรัดให้กรมศิลปากรไปติดตามความคืบหน้าการจัดทำแผนพัฒนาหอสมุดแห่งชาติและพิพิธภัณฑสถานแห่งชาติทุกแห่ง  รวมทั้งการจัดทำร่างกฎหมาย 2 ฉบับ คือ ร่างพ.ร.บ.โบราณสถาน โบราณวัตถุ ศิลปวัตถุและพิพิธภัณฑ์แห่งชาติ (ฉบับที่..) พ.ศ. ...และร่างพ.ร.บ.หอสมุดแห่งชาติ พ.ศ. ...เพื่อเสนอเข้าสู่การพิจารณาของรัฐบาลโดยเร็วที่สุด และที่ประชุมรับทราบผลการเบิกจ่ายงบประมาณรายจ่ายประจำปี 2561 ไตรมาส 3 (เมษายน-มิถุนายน 2561) ณ วันที่ 18 มิถุนายน 2561 โดยภาพรวมการเบิกจ่ายของ วธ. อยู่ที่ร้อยละ 58.84  ซึ่งที่ประชุมได้กำชับให้ผู้บริหารทุกกรมเร่งรัดเบิกจ่ายงบฯ ให้เป็นไปตามเป้าหมายรัฐบาล อาทิ กรมศิลปากร สำนักงานศิลปวัฒนธรรมร่วมสมัย (สศร.) สถาบันบัณฑิตพัฒนศิลป์ โดยให้ปลัดกระทรวงวัฒนธรรมกำกับดูแลอย่างใกล้ชิด เนื่องจากใกล้ช่วงเวลาสิ้นสุดไตรมาส 3 ของปีงบประมาณ 2561
--------------------------

ที่มา : http://www.thaigov.go.th/news/contents/details/13271
