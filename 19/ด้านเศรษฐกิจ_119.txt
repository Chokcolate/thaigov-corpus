รัฐบาลไทย-ข่าวทำเนียบรัฐบาล-ธ.ก.ส.เดินหน้าพัฒนาชุมชนท่องเที่ยวมุ่งสร้างชุมชนอุดมสุข ยกระดับคุณภาพชีวิตผู้มีรายได้น้อย

วันเสาร์ที่ 30 มิถุนายน 2561
ธ.ก.ส.เดินหน้าพัฒนาชุมชนท่องเที่ยวมุ่งสร้างชุมชนอุดมสุข ยกระดับคุณภาพชีวิตผู้มีรายได้น้อย
ธ.ก.ส.เดินหน้าสร้างชุมชนอุดมสุข พร้อมหนุนชุมชนที่มีศักยภาพพัฒนาสู่การเป็นชุมชนท่องเที่ยวแบบยั่งยืนเปิดตัวชุมชนท่องเที่ยวเชิงนิเวศน์ เกาะยาวน้อย
ธ.ก.ส.เดินหน้าสร้างชุมชนอุดมสุข พร้อมหนุนชุมชนที่มีศักยภาพพัฒนาสู่การเป็นชุมชนท่องเที่ยวแบบยั่งยืนเปิดตัวชุมชนท่องเที่ยวเชิงนิเวศน์ เกาะยาวน้อย ที่มีความโดดเด่นทั้งทรัพยากรธรรมชาติที่งดงามและความร่วมมือของคนในชุมชนที่นำไปสู่การสร้างงาน สร้างอาชีพ สร้างรายได้และยกระดับคุณภาพชีวิตให้กับผู้มีรายได้น้อยในชุมชน
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส.ได้จัดทำโครงการพัฒนาชุมชนต้นแบบตามหลักปรัชญาของเศรษฐกิจพอเพียงโดยมุ่งเน้นให้ชุมชนมีส่วนร่วมในการพัฒนาอาชีพ  การลดต้นทุนการผลิต และการสร้างภูมิคุ้มกันให้แก่ตนเองจำนวนทั้งสิ้น7,927 ชุมชน  และมีศูนย์เรียนรู้ชุมชนเศรษฐกิจพอเพียงกระจายอยู่ทั่วทุกภูมิภาค จำนวน 77 ศูนย์ รวมถึงได้มีการต่อยอดชุมชนที่มีศักยภาพ และความโดดเด่น ทั้งในด้านทรัพยากรธรรมชาติ ประเพณีและวัฒนธรรม  ไปสู่รูปแบบการท่องเที่ยววิถีชุมชน  เพื่อกระตุ้นให้เกิดการสร้างงาน สร้างโอกาสในการประกอบอาชีพ เกิดการกระจายรายได้ ลดปัญหาการย้ายถิ่นฐานและกระตุ้นให้ชาวบ้านเกิดความรักความหวงแหนในทรัพยากรธรรมชาติตลอดจนการดำรงไว้ซึ่งอัตลักษณ์ของท้องถิ่น โดยในปี 2561 ธ.ก.ส.มีเป้าหมายในการพัฒนาชุมชนต้นแบบตามหลักปรัชญาของเศรษฐกิจพอเพียงไปสู่การเป็นชุมชนอุดมสุขใน 4 มิติ คือด้านเศรษฐกิจ ด้านสังคม ด้านสิ่งแวดล้อม และด้านประเพณีวัฒนธรรม จำนวน 800 ชุมชน พร้อมทั้งเชื่อมโยงไปสู่เครือข่ายชุมชนท่องเที่ยวอย่างยั่งยืน จำนวน 35 ชุมชน
ทั้งนี้ ในการดำเนินงานชุมชนจะเป็นผู้กำหนดแนวทางการบริหารจัดการเพื่อสร้างการมีส่วนร่วมของคนในชุมชนทั้งด้านทรัพยากร การพัฒนาอาชีพ การรวมกลุ่ม และการเชื่อมโยงธุรกิจไปยังชุมชนใกล้เคียง โดย ธ.ก.ส.
จะคอยเติมเต็มในส่วนที่ขาด เช่น การสนับสนุนเงินทุน การให้ความรู้ การประชาสัมพันธ์การท่องเที่ยวของชุมชน การสนับสนุนการดูแลและรักษาสิ่งแวดล้อมและการเชื่อมโยงกับส่วนงานภายนอก ในการนำองค์ความรู้ต่างๆ
เข้ามาช่วยพัฒนา เช่น สำนักงานกองทุนสนับสนุนการวิจัย (สกว.) สนับสนุนวิชาการด้านพัฒนาชุมชนท่องเที่ยว สำนักงานส่งเสริมเศรษฐกิจดิจิทัล หรือ depaเข้าสนับสนุนเรื่องเทคโนโลยีที่ตอบโจทย์ของชุมชน เช่นการสร้างระบบการจองที่พัก แพ็กเกจท่องเที่ยว เป็นต้น
สำหรับชุมชนท่องเที่ยวเกาะยาวน้อย เป็นหนึ่งใน 35 ชุมชนต้นแบบด้านการท่องเที่ยวที่มีเอกลักษณ์โดดเด่น มีความสมบูรณ์ทางธรรมชาติ ทั้งป่าชายเลน ป่าต้นน้ำ มีสัตว์ป่าและนกนานาชนิด โดยเฉพาะนกเงือกที่มีความสวยงามและหาดูได้ยาก โดย ธ.ก.สได้ร่วมสนับสนุนโครงการอนุรักษ์นกเงือกเกาะยาว เพื่อดูแลป้องกันไม่ให้นกเงือกสูญหายไปจากเกาะ สนับสนุนการจัดตั้งกองทุนธนาคารปูม้า เพื่อฟื้นฟูทรัพยากรปูม้าให้กับท้องทะเลชายฝั่งอันดามันบริเวณเกาะยาวน้อย โดยนำไปปรับปรุงกระชังการเพาะเลี้ยงและมอบให้คณะกรรมการชุมชนเพื่อเป็นค่าใช้จ่ายหมุนเวียนในการรับซื้อปูม้าไข่นอกกระดองในส่วนของการประกอบอาชีพ ชุมชนเกาะยาวน้อย มีวิถีชีวิตเป็นชาวประมงจึงมีการสร้างงานจากการแปรรูปอาหารทะเล การเลี้ยงปลาและกุ้งมังกรในกระชังเมื่อมีการพัฒนาไปสู่ชุมชนท่องเที่ยวได้มีการรวมกลุ่มวิสาหกิจชุมชน เพื่อผลิตสินค้าและบริการรองรับนักท่องเที่ยว เช่น การทำผ้าบาติก ที่พักแบบโฮมสเตย์ การนำเรือประมงมาปรับเป็นเรือบริการนำเที่ยวตามหมู่เกาะต่างๆ บริการรถรับส่งสาธารณะภายในเกาะ เป็นต้นทั้งนี้ ธ.ก.ส. ได้สนับสนุนสินเชื่อเพื่อเสริมสร้างอาชีพและรายได้ให้กับสมาชิกกลุ่มวิสาหกิจชุมชนของเกาะยาวไปแล้ว จำนวน2.39 ล้านบาท

ที่มา : http://www.thaigov.go.th/news/contents/details/13486
