รัฐบาลไทย-ข่าวทำเนียบรัฐบาล-กระทรวงมหาดไทยอำนวยความสะดวกแก่พี่น้องชาวมุสลิมในการเดินทาง ไปประกอบพิธีฮัจย์ ที่ประเทศซาอุดิอาระเบีย

วันจันทร์ที่ 16 กรกฎาคม 2561
กระทรวงมหาดไทยอำนวยความสะดวกแก่พี่น้องชาวมุสลิมในการเดินทาง ไปประกอบพิธีฮัจย์ ที่ประเทศซาอุดิอาระเบีย
กระทรวงมหาดไทยอำนวยความสะดวกแก่พี่น้องชาวมุสลิมในการเดินทาง
ไปประกอบพิธีฮัจย์ ที่ประเทศซาอุดิอาระเบีย
วันนี้ (16 ก.ค. 61) เวลา 09.00 น. นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในพิธีส่งและอำนวยพรแก่คณะผู้เดินทางไปประกอบพิธีฮัจย์ ประจำปี 2561 ณ อาคารอเนกประสงค์ ท่าอากาศยานนานาชาติหาดใหญ่ จังหวัดสงขลา โดยมีนายอาศิส พิทักษ์คุมพล จุฬาราชมนตรี นายศักดิ์ชัย แตงฮ่อ รองอธิบดีกรมการปกครอง นายราชิต สุดพุ่ม รองผู้ว่าราชการจังหวัดสงขลา พร้อมด้วย ประธานกรรมการอิสลามประจำจังหวัดสงขลา ผู้นำศาสนา ข้าราชการและเจ้าหน้าที่ และพี่น้องประชาชน ให้การต้อนรับ
โอกาสนี้ นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า ในทุกๆ ปี ในเทศกาลฮัจย์
จะมีพี่น้องชาวมุสลิมทั่วทุกมุมโลกเดินทางไปประกอบพิธีฮัจย์ ที่นครมักกะฮ์ ประเทศซาอุดิอาราเบีย ซึ่งจะได้เห็นความเป็นน้ำหนึ่งใจเดียวของพี่น้องชาวมุสลิมที่ต่างต้องใช้ความมานะอุตสาหะ เสียสละทั้งกำลังกายและกำลังทรัพย์ เพื่อเดินทางไปประกอบพิธีฮัจย์ ซึ่งที่ผ่านมารัฐบาลไทยได้ให้การสนับสนุนและส่งเสริมการเดินทางไปประกอบพิธีฮัจย์มาโดยตลอด เพื่อให้พี่น้องชาวไทยมุสลิมได้รับความสะดวกสบาย ปลอดภัย และได้ประกอบศาสนกิจอย่างสมบูรณ์ สำหรับในปีนี้กระทรวงมหาดไทยโดยกรมการปกครอง ในฐานะสำนักเลขาธิการคณะกรรมการส่งเสริมกิจการฮัจย์แห่งประเทศไทย ร่วมกับหน่วยงานทั้งภาครัฐและภาคเอกชน ได้อำนวยความสะดวกแก่ผู้ที่จะเดินทางไปประกอบพิธีฮัจย์ อาทิ การรับลงทะเบียนในระบบออนไลน์ ซึ่งมีผู้มาลงทะเบียนกว่า 7,800 คน การจัดเช่าพื้นที่พักสำหรับผู้เดินทางไปประกอบพิธีฮัจย์ การติดต่อประสานสายการบินแห่งชาติของทั้ง 2 ประเทศ การเตรียมความพร้อมด้านสุขภาพ ฉีดวัคซีนป้องกันโรคกาฬหลังแอ่นและไข้หวัดใหญ่ การบันทึกข้อมูลผู้ไปประกอบพิธีฮัจย์ และการประสานเพื่อขอออกหนังสือตรวจตรา (VISA) กับสถานเอกอัครราชทูตซาอุดิอาระเบียประจําประเทศไทย การอบรมผู้นำกลุ่มและผู้ไปประกอบพิธีฮัจย์ และการจัดตั้งศูนย์อำนวยความสะดวกแก่ผู้ไปประกอบพิธีฮัจย์ ณ ท่าอากาศยาน
ที่ใช้ในการเดินทางจำนวน 4 แห่ง พร้อมขอให้พี่น้องชาวไทยมุสลิมที่ไปประกอบพิธีฮัจย์ ปฏิบัติตามกฎระเบียบอย่างเคร่งครัด เพื่อแสดงเอกลักษณ์ความเป็นไทยมุสลิมที่ดีงามอย่างโดดเด่นให้กับพี่น้องมุสลิมประเทศอื่นๆ เพื่อเป็นผู้แทนประเทศไทยที่เป็นทูตสันติภาพ ในการสร้างสันถวไมตรีกับประชาคมโลกต่อไป
การทำฮัจย์ เป็นอิบาดะห์หลักต่อ อัลลอฮฺ ซึ่งมีเป้าหมายในการขัดเกลาจิตใจให้สะอาดบริสุทธิ์ ผู้ที่เดินทางไปประกอบพิธีฮัจย์ต้องใช้ความอุตสาหะ เสียสละทั้งกำลังกาย ทรัพย์ กำลังสติปัญญา และมีความสามารถอดทนต่อความยากลำบาก และมีความสามารถที่จะไปได้ โดยไม่ต้องกู้หนี้ยืมสินของบุคคลอื่น พิธีฮัจย์จะทำในเดือน ซุล-ฮิจยะห์ (เดือนที่ 12 ของปีฮิจเราะห์ศักราช) ของแต่ละปี การกำหนดพิธีฮัจย์นั้น จะใช้การดูเดือน เพื่อกำหนดวันต่างๆ โดยจะดูเดือนกันในวันที่ 29 เดือน ซุลเกี๊ยะดะห์ เพื่อกำหนด วันที่ 1 เดือนซุลฮิจยะห์ และวันที่ 10 เดือนซุลฮิจยะห์ จะเป็นวันอีดิ้ลอัฎฮา หรือ อีดใหญ่ (รายอ) ที่บ้านเรา ผู้ที่ไม่ได้ไปประกอบพิธีฮัจย์จะทำกรุบาน (เชือดสัตว์ และแบ่งปันเนื้อให้กับผู้ยากไร้)

ที่มา : http://www.thaigov.go.th/news/contents/details/13890
