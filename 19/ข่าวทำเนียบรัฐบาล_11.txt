รัฐบาลไทย-ข่าวทำเนียบรัฐบาล-นายกรัฐมนตรีหารือทวิภาคีกับสมเด็จอัคคมหาเสนาบดีเดโช ฮุน เซน นายกรัฐมนตรีกัมพูชา


วันจันทร์ที่ 18 มิถุนายน 2561
345
พิมพ์
นายกรัฐมนตรีหารือทวิภาคีกับสมเด็จอัคคมหาเสนาบดีเดโช ฮุน เซน นายกรัฐมนตรีกัมพูชา
นายกรัฐมนตรีหารือทวิภาคีกับสมเด็จอัคคมหาเสนาบดีเดโช ฮุน เซน นายกรัฐมนตรีกัมพูชา
วันนี้  (ศุกร์ 15 มิ.ย. 2561 ) เวลา 15.00 น. สมเด็จอัคคมหาเสนาบดีเดโช ฮุน เซน นายกรัฐมนตรีแห่งราชอาณาจักรกัมพูชาหารือทวิภาคีกับนายกรัฐมนตรี  ในโอกาสที่เดินทางเยือนไทยเพื่อเข้าร่วมการประชุมผู้นำ ACMECS ครั้งที่ 8  ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวต้อนรับสมเด็จอัคคมหาเสนาบดีเดโช ฮุน เซน ในโอกาสเดินทางมาเยือนไทยเพื่อเข้าร่วมการประชุมผู้นำ ACMECS ครั้งที่ 8 และเข้าร่วม CEO Forum  ผู้นำ ACMECS  คาดหวังว่าการประชุมครั้งนี้จะเป็นประโยชน์อย่างยิ่งกับภูมิภาค ในการกำหนดทิศทาง และเสริมสร้างศักยภาพของ ACMECS ในอนาคต   ประเทศไทยในฐานะสมาชิก ACMECS พร้อมที่จะร่วมเป็นหุ้นส่วนกับประเทศอื่นๆ เพื่อพัฒนาภูมิภาคให้ก้าวหน้าอย่างยั่งยืน  นายกรัฐมนตรีได้ใช้โอกาสนี้ อวยพรให้การประชุม CLMV ซึ่งกัมพูชาจัดคู่ขนานกับการประชุมสุดยอด ACMECS นั้น ขอให้ประสบความสำเร็จ เนื่องด้วยการประชุม CLMV นั้นเป็นประโยชน์และสอดประสานไปกับการประชุม ACMECS ด้วย  นายกรัฐมนตรีกัมพูชากล่าวขอบคุณรัฐบาลและประชาชนไทย สำหรับการต้อนรับที่อบอุ่นและยินดีที่ได้ร่วมประชุมผู้นำ ACMECS ครั้งที่ 8  ซึ่งกัมพูชาพร้อมสนับสนุนแผนแม่บท ACMECS  (ACMECS Master Plan) ซึ่งช่วยผลักดันความร่วมมือและสร้างผลประโยชน์ให้เกิดแก่สมาชิกอย่างแท้จริง
โอกาสนี้ นายกรัฐมนตรีกล่าวถึงความสำคัญของการพัฒนาพื้นที่ชายแดน ให้เป็นพื้นที่แห่งสันติภาพ และการพัฒนาร่วมกันว่า  ไทยและกัมพูชาต้องเร่งรัดการเปิดจุดผ่านแดนถาวรบ้านหนองเอี่ยน - สตึงบท รวมทั้งการเปิดและยกระดับจุดผ่านแดนในพื้นที่ต่าง ๆ ให้เป็นไปอย่างยั่งยืนและประสบ สำหรับความร่วมมือด้านแรงงานนั้น  นายกรัฐมนตรีกัมพูชา กล่าวยืนยันและพร้อมให้การสนับสนุนความตั้งใจของรัฐบาลไทย ในการแก้ไขปัญหาแรงงานผิดกฎหมาย ซึ่งนายกรัฐมนตรียินดีที่ทราบว่า กระบวนการพิสูจน์สัญชาติแรงงานกัมพูชาเป็นไปด้วยดี
นอกจากนี้ ผู้นำทั้งสองฝ่าย ยังเห็นพ้องที่จะร่วมมือกันอย่างแข็งขัน ในการส่งเสริมความเชื่อมโยงทางกายภาพอย่างไร้รอยต่อครอบคลุมทั้ง ถนน รางและเรือ ควบคู่ไปกับการส่งเสริมความเชื่อมโยงด้านกฎระเบียบระหว่างกัน  โอกาสนี้ นายกรัฐมนตรีเสนอให้ทั้งสองฝ่ายร่วมมือกันด้านการท่องเที่ยว และเห็นว่าโครงการเดินเรือชายฝั่งไทย - กัมพูชา - เวียดนาม จะเป็นประโยชน์อย่างยิ่งต่อการค้าและการท่องเที่ยวของอนุภูมิภาค  โดยนายกรัฐมนตรีกัมพูชา ตอบรับที่จะไปหารือกับฝ่ายที่เกี่ยวข้องเพื่อผลักดันให้เกิดความร่วมมือด้านการท่องเที่ยวชายฝั่งของทั้งไทย กัมพูชา และเวียดนาม ด้วย
**********************

ที่มา : http://www.thaigov.go.th/news/contents/details/13079