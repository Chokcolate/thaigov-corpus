รัฐบาลไทย-ข่าวทำเนียบรัฐบาล-สธ.เผยทีมนักฟุตบอลเยาวชนทีมหมูป่าและโค้ช อาการดีขึ้น ทีมแพทย์รพ.เชียงรายประชานุเคราะห์ให้การดูแลใกล้ชิด

วันศุกร์ที่ 13 กรกฎาคม 2561
สธ.เผยทีมนักฟุตบอลเยาวชนทีมหมูป่าและโค้ช อาการดีขึ้น ทีมแพทย์รพ.เชียงรายประชานุเคราะห์ให้การดูแลใกล้ชิด
ผู้ตรวจราชการกระทรวงสาธารณสุข เผยทีมนักฟุตบอลเยาวชนและโค้ชอาการดีขึ้นตามลำดับ ทีมแพทย์และสหวิชาชีพโรงพยาบาลเชียงรายประชานุเคราะห์ดูแลใกล้ชิด อาการปอดอักเสบดีขึ้น รอให้ยาปฏิชีวนะครบ 7 วัน ทุกคนมีสุขภาพจิตที่ดี ไม่มีอาการเครียดหรือกังวลกับเหตุการณ์ที่ผ
ผู้ตรวจราชการกระทรวงสาธารณสุข เผยทีมนักฟุตบอลเยาวชนและโค้ชอาการดีขึ้นตามลำดับ ทีมแพทย์และสหวิชาชีพโรงพยาบาลเชียงรายประชานุเคราะห์ดูแลใกล้ชิด อาการปอดอักเสบดีขึ้น รอให้ยาปฏิชีวนะครบ 7 วัน ทุกคนมีสุขภาพจิตที่ดี ไม่มีอาการเครียดหรือกังวลกับเหตุการณ์ที่ผ่านมา ญาติสามารถเยี่ยมใกล้ชิดได้แล้ว
นายแพทย์ธงชัย เลิศวิไลรัตนพงศ์ ผู้ตรวจราชการกระทรวงสาธารณสุข เขตสุขภาพที่ 1 ให้สัมภาษณ์ว่า  ได้รับรายงานจากนายแพทย์ไชยเวช  ธนไพศาล   ผู้อำนวยการโรงพยาบาลเชียงรายประชานุเคราะห์  ในวันนี้ (13 กรกฎาคม 2561)  ทีมแพทย์  พยาบาล  และสหวิชาชีพ  ยังคงให้การรักษาและควบคุมป้องกันโรคแก่น้อง ๆ     นักฟุตบอลทีมหมูป่าอะคาเดมีและโค้ชในหอผู้ป่วยชั้น 8 อย่างใกล้ชิด ล่าสุดเช้านี้ ทุกคนอาการดีขึ้นตามลำดับ ญาติสามารถเยี่ยมใกล้ชิด โดยสวมหน้ากากอนามัย ล้างมือก่อนและหลังเข้าเยี่ยม
โดยกลุ่มที่ 1 จำนวน 4 คน เข้ารับการรักษาที่โรงพยาบาลตั้งแต่วันที่ 8 กรกฎาคม 2561 อาการทั่วไปปกติ  ไม่มีไข้ รับประทานอาหารปกติได้ ขับถ่ายปกติ ตรวจตาโดยจักษุแพทย์ผลปกติ สำหรับ 2 รายที่มีปัญหาปอดติดเชื้ออาการดีขึ้น ผลเอกซเรย์ปอดปกติ ผลการเพาะเชื้อในกระแสเลือดให้ผลลบ รอให้ยาปฏิชีวนะครบ 7 วัน
กลุ่มที่ 2  จำนวน4 คน เข้ารับการรักษาในโรงพยาบาลตั้งแต่วันที่ 9 กรกฎาคม 2561 อาการทั่วไปดี สัญญาณชีพปกติ ไม่มีไข้ รับประทานอาหารได้ดี ตรวจหูโดยแพทย์หูคอจมูก ผลปกติ รอให้ยาปฏิชีวนะครบ 7 วัน
กลุ่มที่ 3 จำนวน 5 คน เข้ารีบการรักษาตั้งแต่วันที่ 10 กรกฎาคม 2561 อาการทั่วไปปกติ มีไข้ต่ำ ๆ สัญญาณชีพอื่น ๆ ปกติ รับประทานอาหารได้ดี รายที่มีอาการปอดติดเชื้อเล็กน้อย อาการดีขึ้น ส่วน 3 รายยังให้ยารักษาภาวะติดเชื้อที่บริเวณหูชั้นกลางต่อ และรอให้ยาปฏิชีวนะครบ 7 วัน
นายแพทย์ธงชัยกล่าวต่อว่า สำหรับการดูแลด้านจิตใจ ทุกคนมีสุขภาพจิตที่ดี ไม่มีอาการเครียดหรือกังวลกับเหตุการณ์ที่ผ่านมา ซึ่งทีมจิตแพทย์ นักจิตวิทยาของโรงพยาบาลเชียงรายประชานุเคราะห์ ได้ให้การดูแลทั้งผู้ป่วยและญาติมาตั้งแต่ต้น ประเมินติดตามอาการอย่างใกล้ชิดในโรงพยาบาลทุกวัน และเตรียมแผนการดูแลต่อเนื่องเมื่อกลับบ้าน
******************************  13 กรกฎาคม 2561

ที่มา : http://www.thaigov.go.th/news/contents/details/13836
