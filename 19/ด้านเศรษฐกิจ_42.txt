รัฐบาลไทย-ข่าวทำเนียบรัฐบาล-​รชอ.สมชายฯ เปิดงาน ออโตโมทีฟ ซัมมิท และ แมนูแฟกเจอริ่ง เอ็กซ์โป 2018 มหกรรมเทคโนโลยีและโซลูชั่นเพื่ออุตสาหกรรม

วันพุธที่ 20 มิถุนายน 2561
​รชอ.สมชายฯ เปิดงาน ออโตโมทีฟ ซัมมิท และ แมนูแฟกเจอริ่ง เอ็กซ์โป 2018 มหกรรมเทคโนโลยีและโซลูชั่นเพื่ออุตสาหกรรม
รัฐมนตรีช่วยว่าการกระทรวงอุตสาหกรรม เป็นประธานเปิดงาน "ออโตโมทีฟ ซัมมิท 2018" และ "แมนูแฟกเจอริ่ง เอ็กซ์โป 2018" มหกรรมเทคโนโลยีและโซลูชั่นเพื่ออุตสาหกรรมสนับสนุนการผลิต  ณ ศูนย์นิทรรศการและการประชุมไบเทค บางนา
วันนี้ (20 มิถุนายน 2561) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานเปิดงาน "ออโตโมทีฟ ซัมมิท 2018" และ "แมนูแฟกเจอริ่ง เอ็กซ์โป 2018" มหกรรมเทคโนโลยีและโซลูชั่นเพื่ออุตสาหกรรมสนับสนุนการผลิต จัดโดยบริษัท รี้ด เทรดเด็กซ์ จำกัด และสถาบันยานยนต์ สถาบันเครือข่ายของกระทรวงอุตสาหกรรม พร้อมด้วยผู้บริหารกระทรวงอุตสาหกรรม โดยมีนายอิสระ บุรินทรามาตย์ กรรมการผู้จัดการบริษัท รี้ด เทรดเด็กซ์ จำกัด ให้การต้อนรับ ผู้บริหารสถาบันยานยนต์ และกลุ่มผู้แทนการค้าทั้งในประเทศและต่างประเทศ เข้าร่วม ณ ศูนย์นิทรรศการและการประชุมไบเทค บางนา
สำหรับงาน ออโตโมทีฟ ซัมมิท 2018 เป็นการจัดงานมหกรรมเทคโนโลยีและโซลูชั่น เพื่ออุตสาหกรรมสนับสนุนและการผลิตที่ครบวงจร ทั้งด้านพลาสติก แม่พิมพ์ ยานยนต์ ระบบอัตโนมัติ อิเล็กทรอนิกส์ และการชุบเคลือบผิว ภายใต้แนวคิด "พลิกมิติ อุตสาหกรรมยานยนต์ไทยสู่ยุคทอง 4.0" (Driving toward Automotive Industry 4.0) สนับสนุนผู้ประกอบการในอุตสาหกรรมยานยนต์ไทย พร้อมผลักดันเทคโนโลยีสู่กลุ่มอุตสาหกรรม โดยการนำเอาหุ่นยนต์และระบบอัตโนมัติเข้ามาใช้ เพื่อยกระดับความสามารถในการแข่งขันสู่ระดับนานาชาติ
รัฐมนตรีช่วยฯ ก.อุตสาหกรรม กล่าวว่า ประเทศไทยในขณะนี้ กำลังเดินหน้าสู่ยุค 4.0 โดยกระทรวงอุตสาหกรรม มองมิติเพื่อการตอบโจทย์ไทยแลนด์ 4.0 ออกเป็น 3 มิติ ได้แก่ 1) Competitive Growth คือ การมุ่งเน้นอุตสาหกรรมที่มีการขยายตัวสูงและมีขีดความสามารถในการแข่งขันสูง ด้วยการขับเคลื่อนอุตสาหกรรมเดิมที่มีศักยภาพ (First S-curve) และอุตสาหกรรมอนาคต (New S-curve) 2) Inclusive Growth คือ การตอบโจทย์เรื่องของนโยบายของรัฐบาลที่ว่า เราจะไม่ทิ้งใครไว้ข้างหลัง เพื่อแก้ไขปัญหาหรือเพื่อผ่อนปรนปัญหาเรื่องกับดักของความไม่เท่าเทียมกัน และ 3) Green Growth คือ การเน้นในเรื่องการตอบโจทย์ชุมชน เราต้องอยู่ได้กับชุมชนของเราเองและตอบโจทย์ชุมชนโลก
ทั้งนี้ งานดังกล่าวฯ มีบริษัทเข้าร่วมงานจัดแสดงกว่า 500 บริษัท 2,400 แบรนด์ จาก 46 ประเทศทั่วโลก ภายในงานประกอบด้วย 6 งานหลัก ได้แก่ การผลิตชิ้นส่วนพลาสติกและบรรจุภัณฑ์ การผลิตแม่พิมพ์และการขึ้นรูป เทคโนโลยีเพื่อการผลิตชิ้นส่วนยานยนต์ครบวงจร เทคโนโลยีระบบและอุปกรณ์เพื่อสายการผลิตอัตโนมัติ เทคโนโลยีการเตรียมพื้นผิวโลหะ สีและการเคลือบผิว และงานแสดงหุ่นยนต์เพื่อการผลิตที่ครบครันที่สุดในอาเซียน โดยไฮไลท์ของงาน คือ Sophia หุ่นยนต์ AI อัจฉริยะระดับโลก และ Cutting Tools Runway นวัตกรรมเครื่องตัด เครื่องเจาะสุดล้ำ ซึ่งจัดขึ้นระหว่างวันที่ 20-23 มิถุนายน 2561 ณ ศูนย์นิทรรศการและการประชุม ไบเทค บางนา

ที่มา : http://www.thaigov.go.th/news/contents/details/13203
