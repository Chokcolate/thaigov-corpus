รัฐบาลไทย-ข่าวทำเนียบรัฐบาล-นายกรัฐมนตรี มอบโล่เชิดชูเกียรติความดี แก่พลเมืองดีที่ช่วยเหลือประชาชนผู้บาดเจ็บ จากกรณีอุบัติเหตุรถยนต์ชนกัน ในพื้นที่ อ.สีคิ้ว จ.นครราชสีมา

วันอังคารที่ 19 มิถุนายน 2561
นายกรัฐมนตรี มอบโล่เชิดชูเกียรติความดี แก่พลเมืองดีที่ช่วยเหลือประชาชนผู้บาดเจ็บ จากกรณีอุบัติเหตุรถยนต์ชนกัน ในพื้นที่ อ.สีคิ้ว จ.นครราชสีมา
นายกรัฐมนตรี มอบโล่เชิดชูเกียรติความดี แก่พลเมืองดีที่ช่วยเหลือประชาชนผู้บาดเจ็บ จากกรณีอุบัติเหตุรถยนต์ชนกัน ในพื้นที่ อ.สีคิ้ว จ.นครราชสีมา พร้อมกล่าวชื่นชมเพื่อเป็นตัวอย่างการทำความดีแก่ประชาชนทั้งประเทศ “ทำดี ทำได้ ทำทันที”
วันนี้ (19 มิถุนายน 2561) เวลา 08.30 น. ณ บริเวณโถงกลางตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลโท สรรเสริญ แก้วกำเนิด อธิบดีกรมประชาสัมพันธ์พร้อมคณะ นำพลเมืองดี จำนวน 8 คน ที่ช่วยเหลือผู้ประสบอุบัติเหตุติดอยู่ภายในรถยนต์ที่เกิดไฟไหม้ เข้าพบ พลเอก ประยุทธ์ จันทร์โอชา นายกรัฐมนตรี เพื่อรับมอบโล่เชิดชูเกียรติความดีจากนายกรัฐมนตรี
ทั้งนี้ สืบเนื่องมาจากเหตุการณ์ เมื่อวันอังคารที่ 12 มิถุนายน 2561 เวลา 13.23 น. ได้เกิดเหตุรถเก๋งพุ่งข้ามเกาะกลางถนนชนกับรถเก๋งอีกคันหนึ่ง ส่งผลให้มีผู้ได้รับบาดเจ็บบนถนนมิตรภาพ ต.มิตรภาพ อ.สีคิ้ว จ.นครราชสีมา และได้มีพลเมืองดีวิ่งเข้าไปช่วยอุ้มเด็ก 2 คน ออกมาจากรถเก๋งที่อยู่ในสภาพด้านหน้ารถพังยับ ส่วนหญิงสาวที่คลานออกมาจากตัวรถ ซึ่งเป็นแม่ของ ด.ญ. ได้รับบาดเจ็บสาหัส ขาด้านขวาหัก และคนขับซึ่งเป็นพ่อได้รับบาดเจ็บศีรษะแตก ซึ่งเจ้าหน้าที่หน่วยกู้ภัยจึงได้นำตัวทั้งหมดส่งไปรักษาที่โรงพยาบาลสีคิ้วโดยเร่งด่วน
จากเหตุการณ์ดังกล่าวมีผู้กระทำความดีเข้าไปช่วยเหลือผู้ได้รับบาดเจ็บจากอุบัติเหตุทั้งหมด 8 คน โอกาสนี้ นายกรัฐมนตรีจึงได้มอบโล่เชิดชูเกียรติความดี แก่คณะบุคคลดังกล่าวได้แก่ นายจักรพันธ์ จักรแก้ว นายวัชรินทร์ เลื่อยเป็น นายประสิทธิ์ สาราบรรณ นายอุดมเดช ประเสริฐชัยโชคดี นางสาวจิรัชยา ขอบกิ่ง นายวิจิตร สืบสาย นายอมรเทพ มีมาก และ นายบวรพงศ์ พรหมบุตร ตามลำดับ
พร้อมกันนี้ นายกรัฐมนตรีได้กล่าวแสดงความชื่นชมคณะบุคคลทั้ง 8 คน ว่าการทำความดีในปัจจุบันนั้นหายาก จึงอยากให้คนไทยทุกคนได้ช่วยเหลือกันโดยเฉพาะผู้สูงอายุ และคนพิการ อีกทั้งในสังคมมีคนที่หลากหลาย คนอ่อนแอจึงต้องได้รับความช่วยเหลือมากขึ้น ซึ่งรัฐบาลเร่งดำเนินการสิ่งอำนวยความสะดวกต่าง ๆ ไว้บริการ อาทิ ลิฟท์ บันได ในการขึ้นรถโดยสารสาธารณะต่าง ๆ และได้กล่าวย้ำว่าหากมีเหตุการณ์เกิดขึ้นอีกก็ให้ช่วยเหลือกันต่อไป แต่ต้องระมัดระวังให้อยู่ในความปลอดภัย ต้องรู้จักการป้องกันตัวเอง รวมถึงเรียนรู้หลักการช่วยเหลือผู้ได้รับบาดเจ็บขั้นพื้นฐานที่ถูกต้อง เช่นการปั๊มหัวใจ และขอให้ทุกคนมุ่งมั่นในการทำความดีต่อไป “ทำดี ทำได้ ทำทันที”
........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13162
