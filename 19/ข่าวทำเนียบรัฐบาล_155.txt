รัฐบาลไทย-ข่าวทำเนียบรัฐบาล-นรม.เชิญชวนประชาชน ร่วมงานสัปดาห์ส่งเสริมการเผยแพร่พระพุทธศาสนา วันที่ 23 - 28 กรกฎาคม 2561 นี้โดยพร้อมเพรียงกัน

วันอังคารที่ 17 กรกฎาคม 2561
นรม.เชิญชวนประชาชน ร่วมงานสัปดาห์ส่งเสริมการเผยแพร่พระพุทธศาสนา วันที่ 23 - 28 กรกฎาคม 2561 นี้โดยพร้อมเพรียงกัน
นรม. เชิญชวนประชาชนร่วมงานสัปดาห์ส่งเสริมการเผยแพร่พระพุทธศาสนา วันที่ 23 - 28 กรกฎาคม 2561 นี้โดยพร้อมเพรียงกัน ซึ่งเป็นวันที่พระพุทธเจ้าทรงแสดงปฐมเทศนา และเป็นวันที่มีพระรัตนตรัยครบองค์สามบริบูรณ์เป็นครั้งแรกของโลก คือ พระพุทธ พระธรรม และพระสงฆ์
วันนี้ (17 กรกฎาคม 2561) เวลา 08.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี และ รัฐมนตรีว่าการกระทรวงวัฒนธรรม นำคณะเข้าพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์กิจกรรมเทศกาลอาสาฬหบูชาและเข้าพรรษา พร้อมโครงการสัปดาห์ส่งเสริมพระพุทธศาสนา วันอาสาฬหบูชา ซึ่งตรงกับวันขึ้น 15 ค่ำ เดือน 8 ของทุกปี เป็นวันที่พระพุทธเจ้าทรงแสดงปฐมเทศนา คือ ธัมมจักรกัปปวัตตนสูตร แก่ปัญจวัคคีย์ ทั้ง 5 และเป็นวันที่มีพระรัตนตรัยครบองค์สามบริบูรณ์เป็นครั้งแรกของโลก คือ พระพุทธ พระธรรม และพระสงฆ์ โดยในปีนี้ตรงกับวันที่ 27 กรกฎาคม 2561
มหาเถรสมาคม รัฐบาล โดยสำนักงานพระพุทธศาสนาแห่งชาติ จัดงานสัปดาห์ส่งเสริมการเผยแผ่ประพุทธศาสนา เนื่องในเทศกาลวันอาสาฬหบูชา และวันเข้าพรรษา ประจำปี 2561 โดยจัดกิจกรรมตั้งแต่วันที่ 23-28 กรกฎาคม 2561 เพื่อส่งเสริมการเผยแพร่พระพุทธศาสนาทั้งส่วนกลาง ส่วนภูมิภาค และวัดไทยในต่างประเทศ
โดยส่วนกลาง ณ พุทธมณฑล จังหวัดนครปฐม กิจกรรมสำคัญประกอบด้วย พิธีเจริญพระพุทธมนต์ และเจริญจิตตภาวนา ถวายพระพรชัยมงคลแด่ สมเด็จพระเจ้าอยู่หัว มหาวชิราลงกรณ บดินทรเทพยวรางกูร และสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 พิธีบำเพ็ญพระราชกุศลเวียนเทียน หล่อเทียนพรรษา จุดเทียนพรรษาบูชาองค์พระศรีศากยะทศพลญาณ ประธานพุทธมณฑลสุทรรศน์ กิจกรรมทำบุญตักบาตร ถวายสังฆทาน ฟังธรรม การปฏิบัติธรรมของพระสงฆ์ เด็ก เยาวชน และประชาชนทั่วไป ณ มณฑลพิธีท้องสนามหลวง ซึ่งจะจัดงานขึ้นในวันที่ 28 กรกฎาคม 2561
ตอนท้าย นายกรัฐมนตรีได้กล่าวเชิญชวนให้ประชาชนร่วมงานสัปดาห์ส่งเสริมการเผยแพร่พระพุทธศาสนา ระหว่างวันที่ 23 - 28 กรกฎาคม 2561 นี้โดยพร้อมเพรียงกัน
......................................................................
กลุ่มประชาสัมพันธ์และเผยแพร่ สำนักโฆก

ที่มา : http://www.thaigov.go.th/news/contents/details/13903
