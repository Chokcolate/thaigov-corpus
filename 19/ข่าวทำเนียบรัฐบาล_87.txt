รัฐบาลไทย-ข่าวทำเนียบรัฐบาล-รัฐบาลโดยกองทุนหมู่บ้านฯ ร่วมลงนาม MOU ม.ราชภัฏทั่วประเทศ รุกพัฒนาเศรษฐกิจฐานรากอย่างยั่งยืน ชูแนวคิดศาสตร์พระราชาตามแนวประชารัฐ


วันจันทร์ที่ 2 กรกฎาคม 2561
880
พิมพ์
รัฐบาลโดยกองทุนหมู่บ้านฯ ร่วมลงนาม MOU ม.ราชภัฏทั่วประเทศ รุกพัฒนาเศรษฐกิจฐานรากอย่างยั่งยืน ชูแนวคิดศาสตร์พระราชาตามแนวประชารัฐ
รัฐบาลโดย กองทุนหมู่บ้านและชุมชนเมือง จับมือมหาวิทยาลัยราชภัฏทั่วประเทศ ลงนามบันทึกข้อตกลงความร่วมมือ (MOU) เพื่อติดตามสนับสนุนโครงการ“การพัฒนาการดำเนินงานของกองทุนหมู่บ้านและชุมชนเมืองเพื่อการพัฒนาอย่างยั่งยืน
วันนี้ (2กรกฎาคม 2561) เวลา 13.00 น. ณ ห้องวายุภักษ์ แกรนด์ บอลรูม ชั้น 4 โรงแรมเซ็นทรา ศูนย์ราชการและคอนเวนชั่นเซ็นเตอร์ ถนนแจ้งวัฒนะ เขตหลักสี่ กรุงเทพฯ นายสุวพันธุ์  ตันยุวรรธนะ รัฐมนตรีประจำสำนักนายกรัฐมนตรี เป็นประธานในพิธีลงนามบันทึกข้อตกลงความร่วมมือระหว่างสำนักงานกองทุนหมู่บ้านและชุมชนเมืองแห่งชาติ กับมหาวิทยาลัยราชภัฏทั่วประเทศเพื่อร่วมกันพัฒนาการดำเนินงานกองทุนหมู่บ้านและชุมชนเมืองให้เกิดการยกระดับคุณภาพชีวิตให้ความยั่งยืน
นายนที ขลิบทอง ผู้อำนวยการสำนักงานกองทุนหมู่บ้านและชุมชนเมืองแห่งชาติ กล่าวรายงานว่าโครงการความร่วมมือระหว่างมหาวิทยาลัยราชภัฏทั่วประเทศกับสำนักงานกองทุนหมู่บ้านและชุมชนเมืองนี้ มหาวิทยาลัยราชภัฏทั่วประเทศจะเป็นที่ปรึกษาทางวิชาการให้กับสถาบันการเรียนรู้ของกองทุนหมู่บ้านและชุมชนเมือง ช่วยติดตามและสนับสนุนการดำเนินโครงการของกองทุนให้มีประสิทธิภาพ เพื่อทำให้โครงการเกิดเป็นประโยชน์ต่อประชาชนและหมู่บ้านหรือชุมชนอย่างกว้างขวาง ซึ่งสิ่งสำคัญคือคาดหวังว่าพลังคณาจารย์และที่ปรึกษาตลอดจนมอบความรู้ใหม่ๆจากมหาวิทยาลัยราชภัฏจะช่วยพัฒนาศักยภาพชาวกองทุนให้มีความพร้อมและความสามารถในการดำเนินงานต่างๆของกองทุนให้มีความเข้มแข็งโดยน้อมนำความรู้เกี่ยวกับศาสตร์พระราชาที่จะทำให้กองทุนมีความมั่นคงและมีความพัฒนาอย่างยั่งยืน
จากนั้น รัฐมนตรีประจำสำนักนายกรัฐมนตรี กล่าวเปิดในฐานะประธานกรรมการกองทุนหมู่บ้านและชุมชนเมืองแห่งชาติ ความตอนหนึ่งว่า การลงนามบันทึกข้อตกลงความร่วมมือ (MOU) ระหว่างกองทุนหมู่บ้านและชุมชนเมือง และมหาวิทยาลัยราชภัฏในครั้งนี้ เนื่องจากตระหนักความสำคัญของการพัฒนาเศรษฐกิจฐานราก โดยเฉพาะบทบาทของกองทุนหมู่บ้านและชุมชนเมืองในการส่งเสริมกระบวนการพึ่งพาตนเองของหมู่บ้านและชุมชนเมือง ด้วยการเสริมสร้างสำนึกและความเป็นชุมชนในท้องถิ่น โดยให้ชุมชนนั้นๆ เป็นผู้กำหนดอนาคตและจัดการหมู่บ้านและชุมชนด้วยคุณค่าและภูมิปัญญาของตนเอง รวมทั้งเกื้อกูลประโยชน์ต่อประชนชนในหมู่บ้านและชุมชน จึงได้ให้ความร่วมมือกันติดตามสนับสนุนโครงการ “การพัฒนาการดำเนินงานกองทุนหมู่บ้านและชุมชนเมืองเพื่อการพัฒนาอย่างยั่งยืน โดยศาสตร์พระราชาตามแนวทางประชารัฐ” เพื่ออำนวยความสะดวกและประสานงานโครงการดังกล่าว ร่วมกับมหาวิทยาลัยราชภัฏทั่วประเทศ เพื่อให้โครงการมีประสิทธิภาพและก่อให้เกิดประสิทธิผลต่อการดำเนินงานของกองทุนหมู่บ้านและชุมชนเมืองและการขับเคลื่อนเศรษฐกิจฐานรากของประเทศ ต่อไป
​พร้อมกันนี้ รัฐมนตรีประจำสำนักนายกรัฐมนตรี ได้เป็นประธานสักขีพยานในพิธีการลงนามข้อตกลง MOU ระหว่างกองทุนหมู่บ้านและชุมชนเมือง กับมหาวิทยาลัยราชภัฏ 38 แห่งทั่วประเทศ และถ่ายภาพเป็นที่ระลึกร่วมกัน
.........................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13530