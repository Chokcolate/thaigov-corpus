รัฐบาลไทย-ข่าวทำเนียบรัฐบาล- รมว.ยุติธรรม-แรงงาน ลงพื้นที่จังหวัดปทุมธานี  ให้กำลังใจผู้ต้องขังฝึกอาชีพในสถานประกอบการ ส่งเสริมการมีงานทำหลังพ้นโทษ

วันศุกร์ที่ 15 มิถุนายน 2561
รมว.ยุติธรรม-แรงงาน ลงพื้นที่จังหวัดปทุมธานี  ให้กำลังใจผู้ต้องขังฝึกอาชีพในสถานประกอบการ ส่งเสริมการมีงานทำหลังพ้นโทษ
รมว.ยุติธรรม-แรงงาน ลงพื้นที่จังหวัดปทุมธานี ให้กำลังใจผู้ต้องขังฝึกอาชีพในสถานประกอบการ ส่งเสริมการมีงานทำหลังพ้นโทษ
ในวันศุกร์ที่ ๑๕ มิถุนายน ๒๕๖๑ เวลา ๐๙.๐๐ น.
ณ บริษัท เกรทวอลล (๑๙๘๘) จำกัด จังหวัดปทุมธานี
พล.อ.อ. ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
และ พล.ต.อ. อดุลย์ แสงสิงแก้ว รัฐมนตรีว่าการกระทรวงแรงงาน
นำคณะผู้บริหารกระทรวงยุติธรรรม และกระทรวงแรงงาน
ตรวจเยี่ยมและให้กำลังใจผู้ต้องขังชั้นดีที่ออกมาฝึกทักษะอาชีพในสถานประกอบการ
โดยมี ดร.พินิจ บุญเลิศ ผู้ว่าราชการจังหวัดปทุมธานี
และผู้บริหาร บริษัท เกรทวอลล (๑๙๘๘) จำกัด ให้การต้อนรับ
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า การตรวจเยี่ยมในครั้งนี้
เป็นการติดตามและขับเคลื่อนการส่งเสริมการมีงานทำหลังจากที่ได้มีการจัดทำบันทึกข้อตกลง
ว่าด้วยการประสานความร่วมมือ ภายใต้ “โครงการประชารัฐ ร่วมสร้างงาน สร้างอาชีพผู้ต้องขัง”
เมื่อวันที่ ๒๖ มีนาคม ๒๕๖๑ ณ ทัณฑสถานบำบัดพิเศษจังหวัดปทุมธานี
ซึ่งเป็นความร่วมมือกันระหว่างกรมราชทัณฑ์ กรมการจัดหางาน กรมพัฒนาฝีมือแรงงาน
สภาอุตสาหกรรมแห่งประเทศไทย และสภาหอการค้าแห่งประเทศไทย
เพื่อสร้างโอกาสและคุณภาพชีวิตที่ดีให้แก่ผู้ต้องขัง
ตลอดจนเป็นการเตรียมความพร้อมด้านทักษะฝีมือแรงงาน รวมถึงสร้างรายได้
ให้เป็นทุนนำไปประกอบอาชีพภายหลังการพ้นโทษ และไม่หวนกลับไปกระทำผิดซ้ำอีก

ที่มา : http://www.thaigov.go.th/news/contents/details/13087
