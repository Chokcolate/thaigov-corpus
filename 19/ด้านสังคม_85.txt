รัฐบาลไทย-ข่าวทำเนียบรัฐบาล-สธ.พร้อมดูแลสุขภาพทีมนักฟุตบอลและโค้ชอย่างเต็มที่


วันพฤหัสบดีที่ 5 กรกฎาคม 2561
142
สธ.พร้อมดูแลสุขภาพทีมนักฟุตบอลและโค้ชอย่างเต็มที่
กระทรวงสาธารณสุข พร้อมให้การดูแลสุขภาพทีมนักฟุตบอลและโค้ชอย่างเต็มที่ เตรียมอาหารเหลวทางการแพทย์ส่งให้ทหารนำไปให้ทุกวัน
ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ว่า การเคลื่อนย้ายเด็กออกมาจากถ้ำ ต้องให้ผู้เชี่ยวชาญด้านการเคลื่อนย้ายเป็นผู้กำหนด เพราะการที่จะผ่านเส้นทางที่ไม่ใช่เส้นทางธรรมดาออกมาสู่ภายนอก ต้องคำนึงชีวิตและสุขภาพของเด็กเป็นสำคัญ กระทรวงสาธารณสุขมองในแง่ที่ว่าเด็กที่ไปติดค้างอยู่ 10 กว่าวัน ต้องการการฟื้นฟูสุขภาพในพื้นที่ที่กำลังอยู่ให้มากที่สุด ทั้งเรื่องอาหาร การติดเชื้อ ความอบอุ่น และด้านสายตา ที่สำคัญที่สุดขณะนี้คือต้องทำให้สภาพร่างกายของเด็ก ๆ พร้อมที่สุดที่จะเคลื่อนย้ายออกมา ส่วนการดูแลเมื่อเด็กออกจากถ้ำจนถึงโรงพยาบาลเชียงรายประชานุเคราะห์ได้ดำเนินการไว้เรียบร้อย โดยเตรียมผู้เชี่ยวชาญประกบดูแลเป็นรายคน ซึ่งปลัดกระทรวงสาธารณสุขได้ไปตรวจความพร้อมที่โรงพยาบาลเชียงรายนุเคราะห์แล้ว
ด้านนายแพทย์เจษฎา โชคดำรงสุข ปลัดกระทรวงสาธารณสุข กล่าวว่า ตามที่ได้ไปตรวจความพร้อมโรงพยาบาลเชียงรายประชานุเคราะห์ พบว่ามีการจัดแยกพื้นที่ โดยไม่กระทบกับบริการเดิม มีเครื่องมือช่วยชีวิต เครื่องตรวจติดตามสัญญาณชีพ ระบบการควบคุมการติดเชื้อ ตั้งแต่การเข้าไปต้องทำความสะอาดผู้ป่วยก่อน การตรวจร่างกายเบื้องต้น เช่น การตรวจเลือด เอกซเรย์ อัลตร้าซาวด์ โดยไม่ต้องเคลื่อนย้ายเด็กออกจากหอผู้ป่วย หากประเมินแล้วทุกอย่างปกติดีก็จะให้ญาติเข้าเยี่ยมได้ แต่ต้องอยู่ในมิติของการควบคุมโรค โดยใส่เสื้อกาวน์และหน้ากากอนามัย
ด้านนายแพทย์ธงชัย  เลิศวิไลรัตนพงศ์ ผู้ตรวจราชการกระทรวงสาธารณสุข เขตสุขภาพที่ 1 กล่าวว่า กระทรวงสาธารณสุขได้ให้โรงพยาบาลเชียงรายประชานุเคราะห์เตรียมเรื่องอาหาร จัดเป็นวันๆ ให้ทหารนำเข้าไปให้เด็ก ๆ และโค้ช ส่วนการเคลื่อนย้ายมาที่โรงพยาบาลเชียงรายประชานุเคราะห์ ได้เตรียมพร้อมทุกอย่างไว้พร้อมให้การดูแลแล้ว
*********************************  5 กรกฎาคม 2561

ที่มา : http://www.thaigov.go.th/news/contents/details/13618