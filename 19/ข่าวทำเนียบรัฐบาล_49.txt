รัฐบาลไทย-ข่าวทำเนียบรัฐบาล-รอง นรม.พล.อ.อ. ประจินฯ เป็นประธานมอบโล่ประกาศเกียรติคุณบุคคลและองค์กรที่มีผลงานยอดเยี่ยม และดีเด่นในการป้องกันและแก้ไขปัญหายาเสพติด ประจำปี 2561

วันศุกร์ที่ 22 มิถุนายน 2561
รอง นรม.พล.อ.อ. ประจินฯ เป็นประธานมอบโล่ประกาศเกียรติคุณบุคคลและองค์กรที่มีผลงานยอดเยี่ยม และดีเด่นในการป้องกันและแก้ไขปัญหายาเสพติด ประจำปี 2561
รอง นรม.พล.อ.อ. ประจินฯ เป็นประธานมอบโล่ประกาศเกียรติคุณบุคคลและองค์กรที่มีผลงานยอดเยี่ยม และดีเด่นในการป้องกันและแก้ไขปัญหายาเสพติด ประจำปี 2561
วันนี้ (22 มิถุนายน 2561) เวลา 09.00 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์  จันทร์โอชา นายกรัฐมนตรีมอบหมายพลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานในพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด ประจำปี 2561 พร้อมด้วย นายศิรินทร์ยา สิทธิชัย เลขาการธิการ ป.ป.ส.   นายกลินท์ สารสิน ประธานกรรมการมูลนิธิพล.ต.อ. เภา สารสิน   คณะกรรมการป้องกันและปราบปรามยาเสพติด  ผู้บริหารจากหน่วยงานที่เกี่ยวข้อง  บุคคลและองค์กรทั้งภาครัฐ ภาคเอกชน  และภาคประชาชนที่ได้รับรางวัลในครั้งนี้
โอกาสนี้ รองนายกรัฐมนตรี กล่าวชื่นชมผู้ที่ได้รับรางวัลว่า   ในนามของรัฐบาลขอขอบคุณทุกภาคส่วนที่ร่วมมือร่วมใจอย่างจริงจัง มุ่งมั่น และเสียสละอุทิศแรงกายแรงใจในการแก้ไขปัญหายาเสพติดอย่างต่อเนื่อง   ซึ่งทุกภาคส่วนถือเป็นหัวใจหลักของการดำเนินงานป้องกันและแก้ไขปัญหาดังกล่าวที่จะช่วยบรรเทาความร้ายแรงของมหันตภัยยาเสพติดในสังคมจนหมดสิ้นลง   ส่งผลให้บรรลุจุดมุ่งหมายตามที่กำหนดไว้ สามารถตอบสนองนโยบายของรัฐบาลและรองรับความต้องการของประชาชน  ซึ่งในวันที่ 26 มิถุนายนของทุกปี ถือเป็น “วันต่อต้านยาเสพติดโลก”  ดังนั้น สำนักงานคณะกรรมการป้องกันและปราบปรามยาเสพติด รวมทั้งหน่วยงานที่เกี่ยวข้อง ได้ร่วมกันจัดกิจกรรมรณรงค์ต่อต้านยาเสพติด เพื่อให้นักเรียนและนักศึกษาได้รับรู้ รับทราบถึงอันตรายของยาเสพติด เพื่อร่วมกันขจัดให้หมดสิ้นจากสังคม ตามโครงการไทยนิยม ยั่งยืนของรัฐบาลที่มีจุดมุ่งมั่นอย่างจริงจังในการแก้ไขปัญหายาเสพติด โดยน้อมนำศาสตร์พระราชามาเป็นแนวทางดำเนินงานสู่ความมั่นคง มั่งคั่ง และยั่งยืน ภายใต้กรอบแนวแนวคิดและคำขวัญ “ไทยนิยม ยั่งยืน ร่วมกันแก้ไขปัญหายาเสพติด” จึงขอให้ทุกคนมีปณิธานและความตั้งใจที่แน่วแน่ที่จะทำงานร่วมกันอย่างมีบูรณาการในการแก้ไขและป้องกันปัญหาดังกล่าว เพื่อให้ประชาชนคนไทยและอนุชนคนรุ่นหลังได้อยู่ร่วมกันในสังคมอย่างสงบสุขตลอดไป
อนึ่ง การจัดงานในครั้งนี้ สำนักงานคณะกรรมการป้องกันและปราบปรามยาเสพติด  กระทรวงยุติธรรม ร่วมกับ มูลนิธิ พล.ต.อ. เภา สารสิน ได้จัดพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด  โดยมีวัตถุประสงค์เพื่อยกย่อง เชิดชูเกียรติบุคคลและองค์กร ผู้ปฏิบัติงานที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด รวมทั้งเชิดชูเกียรติผู้เสียชีวิตและสร้างขวัญกำลังใจให้กับผู้ที่ตั้งใจปฏิบัติงานที่ได้รับบาดเจ็บ โดยในปี พ.ศ. 2561 จัดขึ้นเป็นครั้งที่ 25  และมีผู้ได้รับโล่ประกาศเกียรติคุณบุคคลและองค์กร รวมทั้งสิ้น 193 ราย ดังนี้
1. ระดับยอดเยี่ยมในการป้องกันและแก้ไขปัญหายาเสพติด จำนวน 5 ราย ได้แก่ 1) หม่อมหลวงยุพดี ศิริวรรณ ที่ปรึกษาโครงการและเลขาธิการมูลนิธิ TO BE NUMBER ONE 2) พลตำรวจตรี ดาวลอย เหมือนเดช รองผู้บัญชาการตำรวจภูธรภาค 9 ผู้วางแผนและกำหนด Road Map ในการปฏิบัติงานด้านการป้องกันปราบปรามยาเสพติด  3) พันตำรวจโท ไมตรี บุญมาศ รองผู้กำกับการสืบสวนตำรวจภูธรจังหวัดอำนาจเจริญ ปฏิบัติงานตามแผนสกัดกั้นยาเสพติดตามแนวชายแดน สามารถจับกุมผู้ต้องหาคดียาเสพติดที่สำคัญ  4) มูลนิธิแม่ฟ้าหลวง ในพระบรมราชูปถัมภ์ เป็นองค์กรที่มีผลงานโดดเด่นด้านการพัฒนาทางเลือก โดยการนำศาสตร์พระราชาไปใช้ในการพัฒนาคุณภาพชีวิต ลดพื้นที่ปลูกพืชเสพติด  และ 5) โรงเรียนธีรกานท์บ้านโฮ่ง จังหวัดลำพูน ซึ่งนำนโยบายการป้องกันและแก้ไขปัญหายาเสพติดไปดำเนินงานในโรงเรียนได้อย่างมีประสิทธิภาพและประสิทธิผล
สำหรับบุคคลที่ได้รับมอบโล่ประกาศเกียรติคุณ ในระดับยอดเยี่ยมจะได้รับเงินสนับสนุน จำนวน 100,000 บาท จากมูลนิธิ พล.ต.อ. เภา สารสิน เพื่อนำไปใช้ประโยชน์ในการปฏิบัติงานและสนับสนุนงานด้านการป้องกันและแก้ไขปัญหายาเสพติดต่อไป
2. ระดับดีเด่นในการป้องกันและแก้ไขปัญหายาเสพติด บุคคลและองค์กรได้รับการพิจารณาให้เข้ารับโล่ทั้งหมด 164 ราย แบ่งออกเป็น 5 ด้าน ดังนี้ 1) ด้านการพัฒนานโยบายการแก้ไขปัญหายาเสพติด จำนวน 17 ราย 2) ด้านการปราบปรามยาเสพติด จำนวน 34 ราย 3) ด้านการส่งเสริมการแก้ไขปัญหายาเสพติด จำนวน 45 ราย 4) ด้านการบำบัด ฟื้นฟู และพัฒนาผู้ติดยาเสพติด จำนวน 19 ราย และ  5) ด้านการป้องกันยาเสพติด จำนวน 49 ราย
นอกจากนี้  รองนายกรัฐมนตรี ยังได้มอบโล่เชิดชูเกียรติฯ ให้กับทายาทของเจ้าหน้าที่ที่ต้องสูญเสียชีวิตจากการปฏิบัติงานด้านการปราบปรามยาเสพติด จำนวน 3 ราย พร้อมมอบใบประกาศเชิดชูเกียรติผู้ปฏิบัติงานในการป้องกันและแก้ไขปัญหายาเสพติด ซึ่งได้รับบาดเจ็บขณะปฏิบัติหน้าที่ จำนวน 16 ราย รวมทั้ง มอบโล่ขอบคุณผู้ร่วมรณรงค์เนื่องในวันต่อต้านยาเสพติดโลก ประจำปี 2561จำนวน 5 ราย อีกด้วย
**********************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13264
