รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษ เรื่อง 'ชาติประเทศดำรงอยู่ได้ด้วยหลักคุณธรรมจริยธรรม'

วันอังคารที่ 19 มิถุนายน 2561
ม.ล.ปนัดดาฯ บรรยายพิเศษ เรื่อง 'ชาติประเทศดำรงอยู่ได้ด้วยหลักคุณธรรมจริยธรรม'
ม.ล.ปนัดดาฯ บรรยายพิเศษ เรื่อง 'ชาติประเทศดำรงอยู่ได้ด้วยหลักคุณธรรมจริยธรรม'
เมื่อวันจันทร์ที่ ๑๘ มิถุนายน ๒๕๖๑ เวลา ๑๒.๓๐ น.
ณ พิพิธภัณฑ์และหอสมุดสมเด็จฯ กรมพระยาดำรงราชานุภาพ วังวรดิศ
เขตป้อมปราบศัตรูพ่าย กรุงเทพฯ
ม.ล.ปนัดดา ดิศกุล และคุณอัมพร ดิศกุล ณ อยุธยา
ให้การต้อนรับคณะข้าราชการสำนักงานอัยการสูงสุด อธิบดีอัยการ รองโฆษกสำนักงานอัยการสูงสุด
อัยการผู้ช่วย และคณะข้าราชการใหม่สังกัดหลายส่วนราชการ รุ่นที่ ๕๒/๖๐-๖๑ ตามโครงการ
'การเป็นข้าราชการที่ดี ตามรอยพระยุคลบาท' เข้าเยี่ยมชมวังวรดิศและรับฟังการบรรยายพิเศษ
เรื่อง 'ชาติประเทศดำรงอยู่ได้ด้วยหลักคุณธรรมจริยธรรม'
จาก ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ในฐานะประธานพิพิธภัณฑ์และหอสมุดสมเด็จฯ กรมพระยาดำรงราชานุภาพ
ม.ล.ปนัดดาฯ กล่าวในตอนหนึ่งของการบรรยายพิเศษว่า :"คุณธรรมจริยธรรมถือเป็นคุณสมบัติ
ของผู้เป็นข้าราชการ รวมถึงสมาชิกในสังคมโดยรวม สังคมใดหรือข้าราชการผู้ใดขาดคุณธรรม
นั่นคือความล่มสลายของระบบ วิทยากรทั้งหลายดูจะทุ่มเทพูดคุยกันในเรื่องนี้อย่างกว้างขวาง
ในช่วงเวลาหลายๆ ปีที่ผ่านมา ก็เพราะระบบของสังคมขาดคุณธรรม ในขณะที่สมัยก่อน
อาทิ พลเอก สิทธิ จิรโรจน์ เป็นรัฐมนตรีว่าการกระทรวงมหาดไทย หรือ พลเอก เปรม ติณสูลานนท์
เป็นนายกรัฐมนตรี เมื่อพลเอก ชาติชาย ชุณหะวัณ ขึ้นดำรงตำแหน่งเป็นนายกรัฐมนตรี
ก็มักจะพูดว่าให้ข้าราชการดูพลเอก เปรม ติณสูลานนท์ เป็นแบบอย่างในการทำความดี
ความมีระเบียบวินัย ความซื่อสัตย์สุจริต และความจงรักภักดี
ตอนนั้นผมเป็นข้าราชการชั้นผู้น้อย จำได้แม่นยำว่า เรื่อง 'แบบอย่าง' ของผู้คนในทุกๆ สังคมเวลานั้น
เป็นเรื่องที่ผู้ใหญ่ ครูอาจารย์ ผู้บังคับบัญชา ย้ำสอนกันมาก การพูดกันบ่อยๆ ซ้ำๆ คนรุ่นใหม่อาจบอกว่า
ถ้าทำไม่ได้ก็กลายเป็นนามธรรม แต่ตามจริงแล้ว การพูดซ้ำและการย้ำเตือนจะกลายเป็นความจารึกจดจำจนกระทั่งกลับกลายเป็นอุปนิสัยใจคอไปโดยธรรมชาติมากราย เช่น คิดจะคดโกงใคร ข่มเหงรังแกใคร
คิดร้ายต่อใคร หลายคนจะได้คำสอนนี้เป็นครู หากปลูกฝังเรื่องคุณธรรมจริยธรรมได้
ย่อมจะเป็นพื้นฐานจรรยาบรรณของผู้เป็นข้าราชการตั้งแต่ชั้นผู้น้อยกระทั่งตนเองเจริญเติบโต
เป็นผู้บังคับบัญชา คือ โกงใครเอาเปรียบใครแม้แต่น้อยนิด เพียงหนึ่งบาทสองบาท
ก็ถือเป็นความละอายแก่ใจ และเป็นบาป จรรยาบรรณจึงถือเป็นเรื่องพฤติกรรมในการที่จะพัฒนาตนเอง
ในกรอบที่เป็นคุณต่อองค์กรและสังคม เรียกว่า 'Code of Honour' ต้องตีความว่า พฤติกรรมแต่ละข้อ
แต่ละอย่างเหล่านี้มีพื้นฐานมาจากหลักคุณธรรมประการใด เช่น เรื่องความเมตตากรุณา
ถ้ามีความเมตตากรุณาจะมีฐานของหลักคุณธรรมที่ผู้เป็นคนดีประพฤติดีพึงมี ขาดไม่ได้เลย เป็นต้น
ส่วนจริยธรรม พจนานุกรมฉบับราชบัณฑิตยสถาน ให้ความหมายว่า 'จริยธรรม
หมายถึง ธรรมที่เป็นข้อประพฤติปฏิบัติ หลักศีลธรรม' เราทุกคนผู้เป็นข้าราชการต้องเป็นแบบอย่าง
ในพฤตินิสัยประการนี้ สังคมข้าราชการและประเทศชาติจะประสบแต่ความร่มเย็น ความมั่นคงปลอดภัย
ย่อมเกิดขึ้นแก่แผ่นดิน" ม.ล.ปนัดดา กล่าว

ที่มา : http://www.thaigov.go.th/news/contents/details/13164
