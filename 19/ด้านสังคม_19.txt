รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กสาววัย 18 ปี ถูกล่วงละเมิดทางเพศและทำร้ายร่างกายได้รับบาดเจ็บสาหัส ที่ จ.พิษณุโลก พร้อมชื่นชมเด็กชายวัย 13 ปี ทำงานหารายได้เลี้ยงน้อง 2 คน ที่ จ.กาญจนบุรี

วันอังคารที่ 19 มิถุนายน 2561
พม. เร่งเยียวยาจิตใจเด็กสาววัย 18 ปี ถูกล่วงละเมิดทางเพศและทำร้ายร่างกายได้รับบาดเจ็บสาหัส ที่ จ.พิษณุโลก พร้อมชื่นชมเด็กชายวัย 13 ปี ทำงานหารายได้เลี้ยงน้อง 2 คน ที่ จ.กาญจนบุรี
พม. เร่งเยียวยาจิตใจเด็กสาววัย 18 ปี ถูกล่วงละเมิดทางเพศและทำร้ายร่างกายได้รับบาดเจ็บสาหัส ที่ จ.พิษณุโลก พร้อมชื่นชมเด็กชายวัย 13 ปี ยอมออกจากโรงเรียน เพื่อหารายได้เลี้ยงดูน้องๆและครอบครัว ที่ จ.กาญจนบุรี
วันนี้ (19 มิ.ย. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รอง ปพม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 86/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีชายวัย 44 ปี ก่อเหตุข่มขืนกระทำชำเราเด็กสาววัย 16 ปี และทำร้ายร่างกายได้รับบาดเจ็บสาหัส โดยการใช้ขวดแก้วตีที่บริเวณศีรษะ และชกต่อยที่ใบหน้าอย่างรุนแรง ที่จังหวัดพิษณุโลก นั้น ได้กำชับให้พัฒนาสังคมและความมั่นคงของมนุษย์จังหวัดพิษณุโลก (พมจ.พิษณุโลก) พร้อมทีม One Home เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กสาวคนดังกล่าวอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุดอีกทั้งดูแลช่วยเหลือในเรื่องของการตรวจสุขภาพและการรักษาพยาบาลอาการบาดเจ็บอย่างใกล้ชิด ขณะนี้ บ้านพักเด็กและครอบครัวจังหวัดพิษณุโลก กรมกิจการเด็กและเยาชน กระทรวง พม. ได้รับตัวเด็กเข้ามาดูแลคุ้มครองสวัสดิภาพเรียบร้อยแล้ว ตามพระราชบัญญัติคุ้มครองเด็ก พ.ศ. 2546 ทั้งนี้ ขอความร่วมมือผู้ปกครองและบุคคลใกล้ชิดที่เกี่ยวข้อง หากพบเบาะแสการกระทำความรุนแรงต่อเด็กในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป
อีกกรณีสามพี่น้องสู้ชีวิต อาศัยอยู่กับตายายแก่ชรา ด้านพี่คนโตวัย 13 ปี ต้องลาออกจากโรงเรียน เพื่อมาทำงานรับจ้างหารายได้จุนเจือครอบครัว และส่งเสียให้น้องชายอีก 2 คน วัย 5 ขวบ และ 12 ปี ให้ได้เรียนหนังสือ ด้านน้อง 2 คน อาศัยเวลาว่างในวันหยุด ช่วยทำงานรับจ้างเพื่อหวังเก็บเงินให้พี่ชายคนโตได้กลับมาเรียนต่อ ที่จังหวัดกาญจนบุรี นั้น ได้กำชับให้พัฒนาสังคมและความมั่นคงของมนุษย์จังหวัดกาญจนบุรี (พมจ.กาญจนบุรี) พร้อมทีม One Home ลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว รวมทั้งให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีชายชราวัย 89 ปี ป่วยเป็นโรคเส้นเลือดในสมองแตก และแผลกดทับ อยู่กับภรรยาวัย 68 ปี ที่ร่างกายไม่แข็งแรง ที่จังหวัดเพชรบุรี นั้น ทางทีม One Home ได้ลงพื้นที่เยี่ยมบ้าน พร้อมดำเนินการให้ความช่วยเหลือเพื่อออกบัตรประจำตัวคนพิการ และติดตามดูแลรักษาอาการบาดเจ็บอย่างต่อเนื่อง 2) กรณีหญิงรายหนึ่ง มีอาการป่วยโรคซึมเศร้า ต้องรับภาระเลี้ยงดูลูกวัย 5 ขวบ และ 12 ปี ที่จังหวัดนครศรีธรรมราช นั้น ทางทีม One Home ได้ลงพื้นที่ตรวจสอบข้อเท็จจริง พร้อมมอบเครื่องอุปโภคบริโภคเพื่อบรรเทาความเดือดร้อนเบื้องต้น และพิจารณาช่วยเหลือเงินสงเคราะห์เด็ก และการสร้างบ้านพักเพื่อเป็นที่อยู่อาศัยถาวร รวมถึงติดตามให้ความช่วยเหลือดูแลความเป็นอยู่อย่างต่อเนื่อง

ที่มา : http://www.thaigov.go.th/news/contents/details/13171
