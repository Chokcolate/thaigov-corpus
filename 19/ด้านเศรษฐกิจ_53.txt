รัฐบาลไทย-ข่าวทำเนียบรัฐบาล-​รัฐมนตรี ก.อุตฯ พร้อมด้วยเลขาธิการ EEC ประชุม Round Table ร่วมกับนักลงทุนอังกฤษ

วันศุกร์ที่ 22 มิถุนายน 2561
​รัฐมนตรี ก.อุตฯ พร้อมด้วยเลขาธิการ EEC ประชุม Round Table ร่วมกับนักลงทุนอังกฤษ
รัฐมนตรีว่าการกระทรวงอุตสาหกรรม และ เลขาธิการสำนักงาน EEC ประชุม Round Table ร่วมกับนักลงทุนอังกฤษ ณ ASIA House กรุงลอนดอน ประเทศอังกฤษ โดยมีนักธุรกิจจากบริษัทชั้นนำ อาทิ ARUP HSBC KPMG SHELL PRUDENTIAL และ WOOD PLC จำนวนกว่า 20 รายเข้าร่วมการหารือ
ลอนดอน อังกฤษ : เมื่อวันที่ 20 มิถุนายน 2561 ดร.อุตตม สาวนายน รัฐมนตรีว่าการกระทรวงอุตสาหกรรม และ ดร.คณิศ แสงสุพรรณ เลขาธิการสำนักงาน EEC ประชุม Round Table ร่วมกับนักลงทุนอังกฤษ ณ ASIA House กรุงลอนดอน ประเทศอังกฤษ โดยมีนักธุรกิจจากบริษัทชั้นนำ อาทิ ARUP HSBC KPMG SHELL PRUDENTIAL และ WOOD PLC จำนวนกว่า 20 รายเข้าร่วมการหารือ
โดย ดร.อุตตมฯ เปิดเผยว่า "งานสำคัญเรื่องหนึ่งครั้งนี้คือ การพบหารือ ชี้แจงบริษัทและนักลงทุนอังกฤษ โดยผมและเลขา EEC ได้รับเชิญไปสมาคม Asia House ที่มีความเป็นมายาวนาน มีสมาชิกประกอบด้วยบริษัทขนาดใหญ่ของอังกฤษที่มีความสนใจในเอเชียและสมาชิกให้ความสนใจอยู่แล้วในโอกาสการลงทุนในไทย จึงได้ชี้แจงเรื่อง Thailand 4.0 ว่าสร้างโอกาสการลงทุนใหม่ๆ เพราะใช้ประโยชน์จากการที่ Thailand 4.0 ถูกออกแบบให้เชื่อมโยงกับยุทธศาสตร์ของเศรษฐกิจหลัก เช่น จีน-One Belt One Road, ญี่ปุ่น- Open and Free Indo-Pacific และอินเดีย- Act East ซึ่งมุ่งเชื่อมโยงสู่พื้นที่ Asia โดยเฉพาะ ASEAN และ CLMV จึงชี้ให้นักลงทุนเห็นว่าโอกาสลงทุนในไทยถือเป็นโอกาสที่จะเข้าถึงตลาดหลักเช่น จีน ด้วย รวมถึง CLMV และอาเซียน ซึ่งนักลงทุนต่างสนใจในศักยภาพจุดนี้ เพราะการมาลงทุนในไทยเท่ากับมีโอกาสเชื่อมโยงทางธุรกิจกับบริษัทจากหลายประเทศ นักลงทุนสนใจมากเกี่ยวกับ EEC และความคืบหน้าที่เป็นไปตามเป้าหมาย โดยเฉพาะโอกาสในการลงทุนโครงสร้างพื้นฐาน อุตสาหกรรมเป้าหมายและการบริการที่เน้นเทคโนโลยี เพราะอังกฤษมีชื่อด้านเทคโนโลยีขั้นสูง รวมถึงการร่วมกันพัฒนาบุคลากรให้ตอบโจทย์อุตสาหกรรมยุค 4.0"
ทั้งนี้ นักธุรกิจที่เข้าร่วมหารือ ได้แสดงความสนใจ และซักถามรายละเอียดของโครงการต่างๆ ในพื้นที่ EEC แนวทางการส่งเสริม sme และ startup ของรัฐบาล รวมถึงนโยบายความเชื่อมโยงทางเศรษฐกิจของไทยกับญี่ปุนและจีน นอกจากนี้ กลุ่มสมาชิกของ Asia House  ต้องการมาลงพื้นที่เยือน EEC ซึ่งเดิมกำหนดไว้เดือนกรกฎาคมนี้ ซึ่งจะประสานกับสำนักงาน EEC ต่อไป

ที่มา : http://www.thaigov.go.th/news/contents/details/13262
