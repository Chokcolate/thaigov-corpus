รัฐบาลไทย-ข่าวทำเนียบรัฐบาล-“เครื่องชี้การลงทุนรัฐวิสาหกิจ 5 เดือนของปี 2561 ขยายตัวสูงถึง 61% ช่วยผลักดันเศรษฐกิจไทยขยายตัวอย่างต่อเนื่อง”

วันพฤหัสบดีที่ 5 กรกฎาคม 2561
“เครื่องชี้การลงทุนรัฐวิสาหกิจ 5 เดือนของปี 2561 ขยายตัวสูงถึง 61% ช่วยผลักดันเศรษฐกิจไทยขยายตัวอย่างต่อเนื่อง”
ผลการเบิกจ่ายงบลงทุนสะสมของรัฐวิสาหกิจตั้งแต่เดือนมกราคม 2561 – พฤษภาคม 2561 มีจำนวน 132,447 ล้านบาท ขยายตัวสูงถึงร้อยละ 61 เมื่อเทียบกับผลเบิกจ่ายงบลงทุนสะสมในช่วงเดียวกันของปี 2560
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ผลการเบิกจ่ายงบลงทุนสะสมของรัฐวิสาหกิจตั้งแต่เดือนมกราคม 2561 – พฤษภาคม 2561 มีจำนวน 132,447 ล้านบาท ขยายตัวสูงถึงร้อยละ 61 เมื่อเทียบกับผลเบิกจ่ายงบลงทุนสะสมในช่วงเดียวกันของปี 2560 โดยเป็นผลมาจากการเร่งลงทุนของรัฐวิสาหกิจที่มีโครงการลงทุนขนาดใหญ่ อาทิเช่น โครงการก่อสร้างรถไฟทางคู่ ช่วงชุมทางถนนจิระ - ขอนแก่นและโครงการก่อสร้างรถไฟทางคู่ ช่วงนครปฐม-ชุมพร ของการรถไฟแห่งประเทศไทย โครงการถไฟฟ้าสายสีส้ม ช่วงศูนย์วัฒนธรรม-มีนบุรีและโครงการรถไฟฟ้าสายสีเขียว ช่วงหมอชิต-สะพานใหม่-คูคต ของการรถไฟฟ้าขนส่งมวลชนแห่งประเทศไทย โครงการก่อสร้างปรับปรุงขยายระบบประปาของการประปาส่วนภูมิภาค รวมถึงการเพิ่มทุนบริษัทในเครือของบริษัท ปตท. จำกัด (มหาชน) ซึ่งถือเป็นปัจจัยสำคัญในการสนับสนุนให้เศรษฐกิจขยายตัวได้อย่างต่อเนื่อง
นายชาญวิทย์ นาคบุรี รองผู้อำนวยการ สคร. ในฐานะโฆษก สคร. กล่าวเพิ่มเติมว่า ผลการเบิกจ่ายงบลงทุนสะสมของรัฐวิสาหกิจตั้งแต่เดือนตุลาคม 2560 - พฤษภาคม 2561 มีจำนวน 150,724 ล้านบาท หรือคิดเป็นร้อยละ 113 ของแผนการเบิกจ่ายงบลงทุนสะสม โดยรัฐวิสาหกิจที่ดำเนินการตามปีงบประมาณเบิกจ่ายงบลงทุนสะสมตั้งแต่เดือนตุลาคม 2560 – พฤษภาคม 2561 จำนวน 62,840 ล้านบาท หรือคิดเป็นร้อยละ 90 ของแผนการเบิกจ่ายงบลงทุนสะสม และรัฐวิสาหกิจที่ดำเนินการตามปีปฏิทินเบิกจ่ายงบลงทุนสะสมตั้งแต่เดือนมกราคม 2561 – พฤษภาคม 2561 จำนวน 87,883 ล้านบาท หรือคิดเป็นร้อยละ 138 ของแผนการเบิกจ่ายลงทุนสะสม
ผลการเบิกจ่ายงบลงทุนของรัฐวิสาหกิจสะสมถึงเดือนพฤษภาคม 2561 (ตุลาคม 2560 – พฤษภาคม 2561)
รัฐวิสาหกิจ
แผนลงทุนทั้งปี    แผนเบิกจ่ายสะสม    ผลเบิกจ่ายสะสม    %เบิกจ่ายสะสม/แผนสะสม
1. ปีงบประมาณ จำนวน 34 แห่ง  (8 เดือน)    144,720    70,151    62,840    90%
1.1 การรถไฟแห่งประเทศไทย    52,468    26,340    22,276    85%
1.2 การรถไฟฟ้าขนส่งมวลชนแห่งประเทศไทย    32,463    15,691    18,145    116%
1.3 การประปาส่วนภูมิภาค    13,200    3,505    3,360    96%
1.4 บริษัท ท่าอากาศยานไทย จำกัด (มหาชน)    12,815    6,556    4,390    67%
1.5 การเคหะแห่งชาติ    6,371    4,002    3,872    97%
1.6 การทางพิเศษแห่งประเทศไทย    4,527    860    905    105%
1.7 การประปานครหลวง    3,688    2,001    2,334    117%
1.8 การท่าเรือแห่งประเทศไทย    3,403    2,078    2,242    108%
1.9 โรงงานยาสูบ กระทรวงการคลัง    2,934    2,652    1,409    53%
1.10 รัฐวิสาหกิจแห่งอื่นๆ จำนวน 25 แห่ง    12,851    6,466    3,907    60%
ผลการเบิกจ่ายงบลงทุนของรัฐวิสาหกิจสะสมถึงเดือนพฤษภาคม 2561(มกราคม 2561 – พฤษภาคม 2561)
รัฐวิสาหกิจ
แผนลงทุนทั้งปี    แผนเบิกจ่ายสะสม    ผลเบิกจ่ายสะสม    %เบิกจ่ายสะสม/แผนสะสม
2. ปีปฏิทิน จำนวน 11 แห่ง  (5 เดือน)    337,761    63,796    87,883    138%
2.1 บริษัท ปตท. จำกัด (มหาชน)    195,374    19,167    47,373    247%
2.2 การไฟฟ้าฝ่ายผลิตแห่งประเทศไทย    58,040    16,504    15,724    95%
2.3 การไฟฟ้าส่วนภูมิภาค*    32,325    8,572    8,437    98%
2.4 การไฟฟ้านครหลวง    20,443    3,903    4,074    104%
2.5 บริษัท การบินไทย จำกัด (มหาชน)*    15,369    11,105    8,896    80%
2.6 บริษัท กสท โทรคมนาคม จำกัด (มหาชน)    6,300    1,434    1,194    83%
2.7 บริษัท ทีโอที จำกัด (มหาชน)    5,264    1,532    1,109    72%
2.8 บริษัท ไปรษณีย์ จำกัด (มหาชน)    2,983    944    889    94%
2.9 รัฐวิสาหกิจแห่งอื่นๆ จำนวน 3 แห่ง    1,663    635    189    30%
รวม 45 แห่ง    482,481    133,947    150,724    113%
* รัฐวิสาหกิจที่อยู่ระหว่างการพิจารณาปรับปรุงกรอบการเบิกจ่ายงบลงทุนของสำนักงานคณะกรรมการพัฒนาการเศรษฐกิจและสังคมแห่งชาติ
ที่มา: สำนักงานคณะกรรมการนโยบายรัฐวิสาหกิจ (สคร.)
นายประภาศ คงเอียด ผู้อำนวยการ สคร. กล่าวสรุปว่า การลงทุนของรัฐวิสาหกิจเป็นเครื่องมือที่สำคัญของรัฐบาลในการขับเคลื่อนนโยบายในการกระตุ้นเศรษฐกิจ ดังนั้น สคร. ซึ่งมีหน้าที่ในการกำกับดูแลรัฐวิสาหกิจได้นำกลไกต่างๆ มาใช้ในการติดตามและเร่งรัดการลงทุนของรัฐวิสาหกิจ เช่น การรายงานภาพรวมข้อมูลการลงทุน การติดตามผลการเบิกจ่ายงบลงทุนของรัฐวิสาหกิจ รวมถึงการประสานและการจัดส่งข้อมูลดังกล่าว
ให้กรรมการรัฐวิสาหกิจ กรรมการผู้แทนกระทรวงการคลังในคณะกรรมการรัฐวิสาหกิจ และผู้บริหารสูงสุดของรัฐวิสาหกิจ ทั้งนี้ กลไกดังกล่าวสามารถช่วยให้รัฐวิสาหกิจสามารถดำเนินการได้ตามแผนการลงทุน อันจะช่วยผลักดันการขยายตัวทางเศรษฐกิจและการลงทุนของประเทศได้อย่างต่อเนื่อง

ที่มา : http://www.thaigov.go.th/news/contents/details/13599
