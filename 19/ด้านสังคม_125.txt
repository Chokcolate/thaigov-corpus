รัฐบาลไทย-ข่าวทำเนียบรัฐบาล-พระเจ้าวรวงศ์เธอ พระองค์เจ้าโสมสวลีฯ เสด็จทรงเปิดงานรณรงค์วันงดดื่มสุราแห่งชาติ ประจำปี 2561

วันพุธที่ 18 กรกฎาคม 2561
พระเจ้าวรวงศ์เธอ พระองค์เจ้าโสมสวลีฯ เสด็จทรงเปิดงานรณรงค์วันงดดื่มสุราแห่งชาติ ประจำปี 2561
พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ เสด็จทรงเปิดงานรณรงค์วันงดดื่มสุราแห่งชาติ ประจำปี 2561 จัดโดยกระทรวงสาธารณสุข ร่วมกับหน่วยงานทั้งภาครัฐ เอกชน
และประทานโล่ประกาศเกียรติคุณแก่องค์กรและบุคคลที่ดำเนินการดีเด่นด้านการควบคุมการบริโภคเครื่องดื่มแอลกอฮอล์
วันนี้ (18 กรกฎาคม 2561)ที่ศูนย์การค้าเซ็นทรัล เฟสติวัล อีสต์วิลล์ กรุงเทพมหานคร พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ เสด็จไปทรงเปิดงานรณรงค์วันงดดื่มสุราแห่งชาติ ประจําปี 2561 โดยมี ศาสตราจารย์คลินิก เกียรติคุณ นายแพทย์ปิยะสกล  สกลสัตยาทร รัฐมนตรีว่าการกระทรวงสาธารณสุข นายแพทย์สุวรรณชัย  วัฒนายิ่งเจริญชัย อธิบดีกรมควบคุมโรค ผู้บริหาร ข้าราชการ แลเจ้าหน้าที่กระทรวงสาธารณสุข ร่วมรับเสด็จ
ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข กราบทูลรายงานว่า คณะรัฐมนตรีมีมติ เมื่อวันที่ 8 กรกฎาคม 2551 กำหนดให้วันเข้าพรรษาของทุกปีเป็นวันงดดื่มสุราแห่งชาติ เนื่องจากการบริโภคเครื่องดื่มแอลกอฮอล์ก่อให้เกิดปัญหาด้านสุขภาพ ครอบครัว อุบัติเหตุและอาชญากรรม ส่งผลกระทบต่อสังคมและเศรษฐกิจของประเทศ เป็นสาเหตุการเสียชีวิตของประชากรทั่วโลกมากถึง 3.3 ล้านคนต่อปี ทั้งยังเกี่ยวข้องกับปัญหาความยากจน โดยพบว่าครัวเรือนที่มีสมาชิกดื่มสุราจะมีค่าใช้จ่ายสำหรับสุราร้อยละ 6-8 ของค่าใช้จ่ายทั้งหมดในช่วงเข้าพรรษาปี 2560 ประเทศไทยสามารถประหยัดค่าใช้จ่ายจากการลด ละ เลิกสุราได้ประมาณกว่าหมื่นล้านบาทส่งผลให้ประหยัดต้นทุนทางตรงเช่นค่ารักษาพยาบาล ค่าความเสียหายของทรัพย์สินที่เกิดจากอุบัติเหตุ และต้นทุนทางอ้อมเช่น การสูญเสียต่างๆทั้งยังลดปัญหาความรุนแรงในครอบครัวได้อีกด้วย
กระทรวงสาธารณสุข ได้ดำเนินการควบคุมการบริโภคเครื่องดื่มแอลกอฮอล์โดยใช้มาตรการทางกฎหมาย และมาตรการทางสังคม เพื่อลดปริมาณการบริโภคเครื่องดื่มแอลกอฮอล์ ได้ร่วมกับหน่วยงานทั้งภาครัฐ และเอกชนจัดงานรณรงค์วันงดดื่มสุราแห่งชาติ เพื่อเผยแพร่ความรู้ สร้างกระแส รณรงค์ ประชาสัมพันธ์ เรื่องโทษ พิษ ภัย ผลกระทบที่เกิดจากการบริโภคเครื่องดื่มแอลกอฮอล์แก่เด็ก เยาวชน และประชาชนทั่วไป ให้สังคมตระหนักถึงอันตรายของเครื่องดื่มแอลกอฮอล์ กระตุ้นให้ประชาชน ลด ละ เลิก การบริโภคเครื่องดื่มแอลกอฮอล์ พร้อมทั้งขอความร่วมมือหน่วยงานต่าง ๆ จัดกิจกรรม “วันงดดื่มสุราแห่งชาติ” ในช่วงเข้าพรรษา
ในการนี้ ทรงประทานโล่ประกาศเกียรติคุณแก่บุคคลและองค์กรที่ดำเนินการดีเด่นด้านป้องกันควบคุมการบริโภคเครื่องดื่มแอลกอฮอล์ จำนวน 38 ราย ทอดพระเนตรการแสดงชุด “คนเชิดคน ชี้ฤทธิ์พิษสุรา จากนั้นทรงตัดแถบแพรเปิดงานรณรงค์วันงดดื่มสุราแห่งชาติ ประจำปี 2561 และทอดพระเนตรนิทรรศการ
ทั้งนี้ ขอเชิญชวนประชาชนชาวไทยทุกคน งดดื่มสุราในช่วงเข้าพรรษา เพื่อเป็นจุดเริ่มต้นของการ ลด ละ เลิกการดื่มเครื่องดื่มแอลกอฮอล์และร่วมลงนามปฏิญาณตนงดดื่มสุราช่วงเข้าพรรษา 3 เดือนได้ที่ https://tas.go.th/เนื่องจากการดื่มเครื่องดื่มแอลกอฮอล์ ก่อให้เกิดปัญหาด้านสุขภาพ ครอบครัว อุบัติเหตุ และอาชญากรรม ส่งผลกระทบต่อสังคมและเศรษฐกิจของประเทศ เป็นสาเหตุการเจ็บป่วยกว่า 200 โรค ส่งผลให้เสียชีวิตปีละ 22,672 ราย
******************************  18 กรกฎาคม 2561

ที่มา : http://www.thaigov.go.th/news/contents/details/13945
