รัฐบาลไทย-ข่าวทำเนียบรัฐบาล-รัฐบาลเผยสมเด็จพระเจ้าอยู่หัวพระราชทานกำลังใจแก่ผู้ปฏิบัติงานช่วยเหลือทีมหมูป่าฯ 13 ชีวิต พร้อมทรงมอบแนวทางปฏิบัติภารกิจให้สำเร็จลุล่วงด้วยดี


วันพุธที่ 4 กรกฎาคม 2561
1,182
พิมพ์
รัฐบาลเผยสมเด็จพระเจ้าอยู่หัวพระราชทานกำลังใจแก่ผู้ปฏิบัติงานช่วยเหลือทีมหมูป่าฯ 13 ชีวิต พร้อมทรงมอบแนวทางปฏิบัติภารกิจให้สำเร็จลุล่วงด้วยดี
นายกรัฐมนตรี เปิดเผยว่าสมเด็จพระเจ้าอยู่หัวพระราชทานกำลังใจแก่ผู้ปฏิบัติงานช่วยเหลือทีมหมูป่าฯ 13 ชีวิต พร้อมทรงมอบแนวทางปฏิบัติภารกิจให้สำเร็จลุล่วงด้วยดี
วันนี้ (3 ก.ค.61) พลเอก ประยุทธ์ จันทร์โอชา นายกรัฐมนตรี เปิดเผยว่า สมเด็จพระเจ้าอยู่หัวได้ทรงมีพระราชกระแสรับสั่งให้กำลังใจแก่ผู้ปฏิบัติงานช่วยเหลือเยาวชนและโค้ชทีมหมูป่าอะคาเดมี่ โดยรับสั่งว่า การชมเชยเบื้องต้นเป็นสิ่งที่ดีแต่ขอให้รักษาสติ สมาธิ ปัญญาในการปฎิบัติภารกิจ โดยภารกิจ จะสำเร็จเรียบร้อยก็ต่อเมื่อทุกคนออกมาและกลับสู่ครอบครัวด้วยความปลอดภัย
ความสำเร็จที่เกิดขึ้นมาจากการวางแผนทำงานอย่างเป็นระบบ มีความสามัคคีเป็นน้ำหนึ่งใจเดียวกันทั้งคนไทยและต่างชาติที่มาร่วมภารกิจหรือส่งกำลังใจมาช่วย
การนำคณะออกจากถ้ำต้องคิดและวางแผนให้ดี คำนึงถึงสุขภาพและภาวะจิตใจก่อนนำตัวออกมา ต้องใช้ดุลพินิจ วุฒิภาวะ ศรัทธา และฉันทะที่ถูกต้อง หาวิธีการนำตัวออกมาอย่างปลอดภัย รอบคอบ ไม่ประมาท อย่าให้เกิดการบาดเจ็บหรือการสูญเสียทั้งคณะเด็กและคณะผู้ช่วยเหลือ จากนั้นจึงส่งตัวเข้ารับการเช็คสภาพร่างกาย ณ โรงพยาบาลให้เรียบร้อยและส่งกลับสู่ครอบครัว ส่วนบริเวณถ้ำหลวง ให้ฟื้นฟูพื้นที่และจัดระบบความปลอดภัยให้รัดกุม
นอกจากนี้ ทรงรับสั่งว่า ทำอะไรต้องเรียนรู้จากประสบการณ์ ตระหนักถึงความเป็นมาและนำประสบการณ์ไปปรับใช้ นำบทเรียนนี้ไปใช้ในการวางแผนระบบแจ้งเตือนภัยต่าง ๆ จัดเตรียมเครื่องมือและอุปกรณ์ในการแจ้งเตือนและช่วยชีวิตที่ทันสมัย พร้อมทั้งให้หน่วยงานบริหารจัดการน้ำไปประเมินสถานการณ์ เพื่อเตรียมรับมือกับภัยพิบัติ โดยทำแผนเผชิญเหตุ วิธีป้องกัน และแก้ปัญหาเมื่อเกิดเหตุการณ์ขึ้นจริง
ส่วนชาวต่างประเทศที่มาร่วมปฎิบัติภารกิจครั้งนี้ให้ดูแลให้ดี เมื่อเสร็จภารกิจแล้วให้พาท่องเที่ยวต้อนรับอย่างดีโดยทรงรับเป็นอาคันตุกะของพระองค์ จนกว่าจะเดินทางกลับ
หลังจากนี้จะทรงมีพระราชกระแสขอบใจ ชื่นชม ชมเชยทุกหน่วยงานทั้งของไทยและต่างประเทศ ตลอดจนประชาชนชาวไทยและต่างประเทศทั่วโลกต่อไป
____________________
สำนักโฆษก

ที่มา : http://www.thaigov.go.th/news/contents/details/13561