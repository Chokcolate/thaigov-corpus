รัฐบาลไทย-ข่าวทำเนียบรัฐบาล-รองประธานบริหารบริษัท Foxconn Technology จำกัด เข้าเยี่ยมคารวะรองนายกรัฐมนตรี

วันพุธที่ 13 มิถุนายน 2561
รองประธานบริหารบริษัท Foxconn Technology จำกัด เข้าเยี่ยมคารวะรองนายกรัฐมนตรี
รองประธานบริหารบริษัท Foxconn Technology จำกัด เข้าเยี่ยมคารวะรองนายกรัฐมนตรี
วันนี้ (13 มิถุนายน 2561) เวลา 13.30 น. นายไต้ เจิ้งอู๋ (Dai Zhengwu) รองประธานบริหารบริษัท Foxconn Technology จำกัด และ ประธานบริษัท Sharp Corporation เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือดังนี้
รองนายกรัฐมนตรีแสดงความยินดีที่ได้พบรองประธานบริหารบริษัท Foxconn Technology จำกัด ซึ่งเป็นบริษัทรายใหญ่ด้านอุตสาหกรรมอิเล็กทรอนิกส์ของโลก และเชิญชวนให้บริษัท Foxconn ร่วมลงทุนในไทย โดยเฉพาะโครงการพัฒนาระเบียงเศรษฐกิจพิเศษภาคตะวันออก (EEC) โดยบริษัทฯ จะได้รับสิทธิประโยชน์ต่างๆ ซึ่งจะช่วยอำนวยความสะดวกในการลงทุน
โอกาสนี้ รองประธานบริหารบริษัทฯ ได้นำเสนอวีดีทัศน์การท่องเที่ยวของประเทศไทย ซึ่งถ่ายทำด้วยเทคโนโลยี ระดับ 8K ของบริษัทฯ โดยแสดงความชื่นชมไทยเป็นประเทศที่สวยงาม นอกจากนี้ บริษัทยังสนใจที่จะลงทุนในประเทศไทยโดยเห็นว่าไทยมีศักยภาพด้านเศรษฐกิจ และมีโอกาสทางการลงทุนอีกมาก อย่างไรก็ตาม ยังขาดข้อมูลเกี่ยวกับการลงทุนภายในไทย ซึ่งรองนายกรัฐมนตรีได้มอบหมายให้เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก และสำนักงานคณะกรรมการส่งเสริมการลงทุน ช่วยดูแลอำนวยความสะดวกและให้ข้อมูลแก่บริษัทฯ ด้วย

ที่มา : http://www.thaigov.go.th/news/contents/details/13016
