รัฐบาลไทย-ข่าวทำเนียบรัฐบาล-ผู้ช่วยรัฐมนตรีเกษตรฯ เยี่ยมชมโรงงานยางแผ่นรมควัน และโรงงานผลิตยางแท่ง STR 20 ของสหกรณ์กองทุนสวนยางอำเภอบ่อทอง จำกัด จ.ชลบุรี


วันพุธที่ 27 มิถุนายน 2561
212
ผู้ช่วยรัฐมนตรีเกษตรฯ เยี่ยมชมโรงงานยางแผ่นรมควัน และโรงงานผลิตยางแท่ง STR 20 ของสหกรณ์กองทุนสวนยางอำเภอบ่อทอง จำกัด จ.ชลบุรี
ผู้ช่วยรัฐมนตรีเกษตรฯ เยี่ยมชมโรงงานยางแผ่นรมควัน และโรงงานผลิตยางแท่ง STR 20 ของสหกรณ์กองทุนสวนยางอำเภอบ่อทอง จำกัด จ.ชลบุรี ซึ่งสามารถขยายธุรกิจการส่งออกยางแผ่นรมควันไปจีนในนามของสหกรณ์ และสามารถเพิ่มอำนาจต่อรองในธุรกิจยางพาราได้
นายนิวัติ สุธีมีชัยกุล ผู้ช่วยรัฐมนตรีประจำกระทรวงเกษตรและสหกรณ์ เปิดเผยภายหลังตรวจเยี่ยมการดำเนินงานสหกรณ์กองทุนสวนยางอำเภอบ่อทอง จำกัด ณ ตำบลบ่อทอง อำเภอบ่อทอง จังหวัดชลบุรี ว่า การลงพื้นที่ดังกล่าว เพื่อเยี่ยมชมโรงงานยางแผ่นรมควัน และโรงงานผลิตยางแท่ง STR 20 ของสหกรณ์กองทุนสวนยางอำเภอบ่อทอง จำกัด จังหวัดชลบุรี ซึ่งเป็นสหกรณ์ต้นแบบที่สามารถดำเนินการตามนโยบายของรัฐบาลในการแก้ไขปัญหาราคายางพาราตกต่ำได้สำเร็จ อีกทั้งยังสามารถขยายธุรกิจการส่งออกยางแผ่นรมควันไปยังประเทศจีน ในนามของสหกรณ์เองโดยไม่ต้องผ่านตัวแทน และสามารถเพิ่มอำนาจต่อรองในธุรกิจยางพาราได้ ปัจจุบันสหกรณ์กองทุนสวนยางบ่อทอง ดำเนินธุรกิจหลัก 3 ธุรกิจ ประกอบด้วย 1) ธุรกิจจัดสินค้ามาจำหน่าย 2) ธุรกิจการรวบรวมยางพารา ซึ่งมีสินค้าแบ่งเป็น 2 ประเภท คือ ธุรกิจรวบรวมยางแผ่นดิบ ธุรกิจรวบรวมน้ำยาง และ 3) ธุรกิจแปรรูปยางแผ่นรมควัน (RSS) จากเกษตรกรในพื้นที่ภาคตะวันออก เพื่อนำมาแปรรูปเป็นยางแผ่นอัดก้องส่งตลาดต่างประเทศ เช่น จีน เกาหลี ญี่ปุ่น ตะวันออกกลาง และไต้หวัน โดยโรงงานยางแท่งสหกรณ์เพิ่งเริ่มดำเนินการในปี 2561 นี้ ซึ่งคุณภาพที่ผลิตได้เป็นที่ยอมรับในระดับมาตรฐานสากลและมีตลาดส่งออกชัดเจน
สหกรณ์กองทุนสวนยางอำเภอบ่อทอง จำกัด เป็นสหกรณ์แห่งเดียวที่ทำธุรกิจยางพาราที่ส่งออกได้ราคาดีที่สุด เนื่องจากยางพาราที่สหกรณ์ผลิตได้มีคุณสมบัติโดดเด่น คือ ความสามารถในการทำให้เป็นแผ่นบางได้ง่าย มีความเหนียว มีความสะอาด และยืดหยุ่นสูง ที่ผ่านมาสหกรณ์มีกำลังการผลิตประมาณเดือนละ 3,000 ตัน มูลค่ากว่า 135 ล้านบาท/เดือน สำหรับตลาดภายในประเทศ สหกรณ์ได้ผลิตยางป้อนให้กับบริษัทผู้ผลิตยางรถยนต์ชั้นนำของไทย อาทิ บริษัท กู๊ดเยียร์ (ประเทศไทย) จำกัด (มหาชน) บริษัท แม็กซิส อินเตอร์เนชั่นแนล (ประเทศไทย) จำกัด บริษัท สยามมิชลิน จำกัด บริษัท ซูมิโตโม รับเบอร์ (ไทยแลนด์) จำกัด และบริษัท โยโกฮามา ไทร์ แมนูแฟคเจอริ่ง (ประเทศไทย) จำกัด เพื่อนำไปแปรรูปเป็นผลิตภัณฑ์ในส่วนประกอบของรถยนต์อีกด้วย
ทั้งนี้ สหกรณ์ได้รับการสนับสนุนส่งเสริมการดำเนินธุรกิจจากภาครัฐผ่านโครงการสนับสนุนสินเชื่อสถาบันเกษตรกรเพื่อแปรรูปยางพารา (วงเงินสินเชื่อ 5,000 ล้านบาท) เพื่อสนับสนุนสินเชื่อแก่สถาบันเกษตรกร นำไปใช้ในการขยายกำลังการผลิต เพิ่มประสิทธิภาพการผลิตในโรงงานแปรรูปยาง หรือลงทุนจัดสร้างโรงงานใหม่ เมื่อปี 2558 ซึ่งทางสหกรณ์กองทุนสวนยางอำเภอบ่อทอง จำกัด ได้ขอกู้เงินจากโครงการดังกล่าวจำนวน 382 ล้านบาท เพื่อนำไปสร้างโรงงานยางแท่ง STR เพื่อรองรับผลผลิตยางพาราของเกษตรกรในพื้นที่และนำเข้าสู่กระบวนการแปรรูปเป็นยางแท่งเพื่อเพิ่มมูลค่าให้กับสินค้ายางพารา
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/13383