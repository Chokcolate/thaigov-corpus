รัฐบาลไทย-ข่าวทำเนียบรัฐบาล-ก.แรงงาน เตรียมจัดงาน Thailand Labour Management Award 2018 23 ส.ค.นี้


วันพฤหัสบดีที่ 14 มิถุนายน 2561
508
พิมพ์
ก.แรงงาน เตรียมจัดงาน Thailand Labour Management Award 2018 23 ส.ค.นี้
กรมสวัสดิการและคุ้มครองแรงงาน เตรียมจัดพิธีมอบรางวัล Thailand Labour Management Excellence Award 2018 ชูต้นแบบสถานประกอบกิจการที่ดี มุ่งยกระดับการดูแลลูกจ้างอย่างเป็นธรรมและปลอดภัย 23 สิงหาคม 2561 ณ อิมแพค เมืองทองธานี
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า กระทรวงแรงงาน โดยกรมสวัสดิการและคุ้มครองแรงงาน จัดพิธีมอบรางวัล Thailand Labour Management Excellence Award สถานประกอบกิจการที่มีระบบบริหารจัดการด้านแรงงานยอดเยี่ยมขึ้น ปีนี้เป็นปีที่ 2 โดยมุ่งยกระดับการดูแลลูกจ้างให้ได้รับสภาพการจ้างงานที่เป็นธรรม มีความปลอดภัยในการทำงาน มีระบบแรงงานสัมพันธ์ที่ดีและมีสวัสดิการเหมาะสม สำหรับปี 2561 ได้กำหนดจัดขึ้นในวันพฤหัสบดีที่ 23 สิงหาคม 2561 ณ ศูนย์แสดงสินค้าและการประชุมอิมแพค เมืองทองธานี นนทบุรี โดยได้รับเกียรติจาก พลเอก ประยุทธ์ จันทร์โอชา นายกรัฐมนตรี เป็นประธานเปิดงานพร้อมปาฐกถาพิเศษ
อธิบดีกสร. กล่าวต่อไปว่า กิจกรรมหลักของงานการมอบรางวัล Thailand Labour Management Excellence Award 2018 ให้แก่สถานประกอบกิจการที่มีการบริหารจัดการด้านแรงงานยอดเยี่ยมและธำรงรักษาได้ตามมาตรฐานเป็นระยะเวลานานที่สุด จำนวน 3 รางวัล ซึ่งจะได้รับถ้วยรางวัลพระราชทานจาก สมเด็จพระเทพรัตนราชสุดาฯ สยามบรมราชกุมารี นอกจากนี้ ยังมีการมอบรางวัลสถานประกอบกิจการดีเด่นด้านแรงงานและสวัสดิการแรงงาน สถานประกอบกิจการต้นแบบดีเด่นด้านความปลอดภัย   อาชีวอนามัย และสภาพแวดล้อมในการทำงาน สถานประกอบกิจการที่ธำรงรักษาระบบมาตรฐานแรงงานไทยและรางวัลอื่น ๆ รวมทั้งสิ้น 481 รางวัล ซึ่งขณะนี้อยู่ระหว่างพิจารณาคัดเลือกของคณะกรรมการจัดงานจากนั้นจะประกาศผลให้ทราบต่อไป ผู้ที่สนใจสามารถสอบถามรายละเอียดเพิ่มเติมได้ที่ สำนักพัฒนามาตรฐานแรงงาน กรมสวัสดิการและคุ้มครองแรงงาน โทรศัพท์ 0 2246 8370 หรือสายด่วน 1506 กด 3

ที่มา : http://www.thaigov.go.th/news/contents/details/13036