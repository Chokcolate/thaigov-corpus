รัฐบาลไทย-ข่าวทำเนียบรัฐบาล-ผลการประชุมคณะกรรมการประชาสัมพันธ์แห่งชาติ 


วันพุธที่ 4 กรกฎาคม 2561
753
พิมพ์
ผลการประชุมคณะกรรมการประชาสัมพันธ์แห่งชาติ
ที่ประชุม กปช. ได้พิจารณาแนวทางการพัฒนาบุคลากรด้านการประชาสัมพันธ์และสื่อสารมวลชนของประเทศ โดยแต่งตั้งคณะอนุกรรมการพัฒนาบุคลากรด้านการประชาสัมพันธ์ฯ เพื่อดำเนินการต่อไป
วันนี้ (4 ก.ค. 61) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานการประชุมคณะกรรมการประชาสัมพันธ์แห่งชาติ (กปช.) ครั้งที่ 1/2561 ร่วมกับหน่วยงานที่เกี่ยวข้อง โดยการประชุมครั้งนี้เป็นการประชุมครั้งแรกของกรรมการผู้ทรงคุณวุฒิชุดใหม่ (จำนวน 6 คน) เนื่องจากชุดเดิมหมดวาระลง โดยมีนายกอบศักดิ์ ภูตระกูล รัฐมนตรีประจำสำนักนายกรัฐมนตรี เข้าร่วมด้วย ซึ่งผลการประชุมสรุปสาระสำคัญ ดังนี้
ที่ประชุมรับทราบองค์ประกอบของคณะกรรมการการประชาสัมพันธ์แห่งชาติ (กปช.) โดยมีนายวิษณุ  เครืองาม รองนายกรัฐมนตรี เป็นประธานฯ นายกอบศักดิ์ ภูตระกูล รัฐมนตรีประจำสำนักนายกรัฐมนตรี เป็นรองประธานฯ และมีอธิบดีกรมประชาสัมพันธ์ เป็นกรรมการและเลขานุการ รวมทั้งมีกรรมการผู้ทรงคุณวุฒิที่ประธาน กปช. แต่งตั้ง จำนวน 6 คน ประกอบด้วย รองศาสตราจารย์เสรี วงษ์มณฑา ประธานบริษัท กู๊ด คอมมิวนิเคชั่น จำกัด รองศาสตราจารย์กุลทิพย์ ศาสตระรุจิ รองคณบดีฝ่ายวิชาการ คณะนิเทศศาสตร์และนวัตกรรมการจัดการ สถาบันบัณฑิตพัฒนบริหารศาสตร์ รองศาสตราจารย์ไชยา ยิ้มวิไล ผู้ช่วยรัฐมนตรีประจำสำนักนายกรัฐมนตรี นายเกษมสันต์ วีระกุล นักวิชาการอิสระ นายสหรัฐ สวัสดิ์อธิคม กรรมการผู้จัดการบริษัท ซีเจ เวิร์ค จำกัด และนายณรงค์ โชคพิบูลการ กรรมการผู้จัดการ บริษัท ทีบีดับบลิวเอ ดิจิทัล อาร์ต (ประเทศไทย) จำกัด ร่วมเป็นกรรมการผู้ทรงคุณวุฒิใน กปช. ด้วย
พร้อมกันนี้ ที่ประชุมรับทราบผลการดำเนินงานประชาสัมพันธ์ของหน่วยงานภาครัฐตามนโยบายและแผนการประชาสัมพันธ์แห่งชาติ ฉบับที่ 5 (พ.ศ. 2559 – 2564) รวมถึงพิจารณาเร่งรัดการดำเนินงานของ กปช. ให้เป็นไปตามแผนการปฏิรูปประเทศด้านสื่อสารมวลชน เทคโนโลยีสารสนเทศ โดยจัดทำแนวทางการดำเนินงานการประชาสัมพันธ์แห่งชาติให้สอดคล้องกับยุทธศาสตร์ชาติ 20 ปี และพิจารณาแนวทางการพัฒนาบุคลากรด้านการประชาสัมพันธ์และสื่อสารมวลชนของประเทศ ตลอดจนแนวทางการบริหารจัดการข้อมูลข่าวสารภาครัฐให้มีมาตรฐานความถูกต้องแม่นยำ มีช่องทางในการติดต่อสื่อสารที่เพิ่มมากขึ้นสอดคล้องกับความต้องการของประชาชนและกลุ่มเป้าหมาย
นอกจากนี้ ที่ประชุมเห็นชอบแต่งตั้งคณะอนุกรรมการทบทวนนโยบายและแผนการประชาสัมพันธ์แห่งชาติ ฉบับที่ 5 (พ.ศ. 2559 – 2564) ให้สอดคล้องกับยุทธศาสตร์ชาติ 20 ปี โดยมี รองศาสตราจารย์กุลทิพย์ ศาสตระรุจิ เป็นประธานอนุกรรมการ มีอำนาจหน้าที่ทบทวนนโยบายและแผนการประชาสัมพันธ์แห่งชาติ ฉบับที่ 5 (พ.ศ.2559 – 2564 ) ให้สอดคล้องยุทธศาสตร์ชาติ 20 ปี โดยใช้ชื่อแผนว่า “แผนปฏิบัติการด้านการประชาสัมพันธ์แห่งชาติ ระยะ 4 ปี (พ.ศ. 2562 - 2565) เพื่อให้เป็นไปตามมติคณะรัฐมนตรี เมื่อวันที่ 4 ธันวาคม 2560 ที่กำหนดแผนของประเทศ มี 3 ระดับ รวมทั้งสื่อสารและประสานการดำเนินงานกับหน่วยงานหลักตามยุทธศาสตร์ชาติ 6 ด้าน เพื่อร่วมกันกำหนดแผนงาน โครงการประชาสัมพันธ์ เนื้อหาการประชาสัมพันธ์ และหน่วยงานรับผิดชอบให้สอดคล้องกับยุทธศาสตร์ชาติ 20 ปี ติดตามและจัดทำรายงานผลการดำเนินงานตาม “แผนปฏิบัติการด้านการประชาสัมพันธ์แห่งชาติ ระยะ 4 ปี (พ.ศ. 2562 - 2565) เสนอคณะกรรมการประชาสัมพันธ์แห่ชาติ ประเมินผลการดำเนินงานประชาสัมพันธ์ของหน่วยงานภาครัฐเพื่อประโยชน์ในการปรับปรุงงานประชาสัมพันธ์ให้มีประสิทธิภาพมากขึ้น ตลอดจนร่วมมือและประสานการดำเนินงานกับคณะกรรมการประชาสัมพันธ์แห่งชาติ และปฏิบัติงานอื่นตามที่คณะกรรมการประชาสัมพันธ์แห่งชาติ หรือประธานมอบหมาย
อีกทั้ง ที่ประชุมเห็นชอบแต่งตั้งคณะอนุกรรมการพัฒนาบุคลากรด้านการประชาสัมพันธ์และสื่อมวลชนของประเทศ  โดยมี รองศาสตราจารย์เสรี วงษ์มณฑา และนายสหรัฐ สวัสดิ์อธิคม กรรมการผู้ทรงคุณวุฒิใน กปช. เป็นผู้รับผิดชอบในการดำเนินงานต่อไป
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13587