รัฐบาลไทย-ข่าวทำเนียบรัฐบาล-ธ.ก.ส. จัดงาน Thai Premium Beef Festival 2018


วันพุธที่ 4 กรกฎาคม 2561
261
พิมพ์
ธ.ก.ส. จัดงาน Thai Premium Beef Festival 2018
ธ.ก.ส. จัดงานตลาดประชารัฐ ของดีวิถีชุมชน Thai Premium Beef Festival 2018 โชว์ศักยภาพการผลิตโคเนื้อของประเทศไทยและการแปรรูปโคเนื้อที่มีคุณภาพออกสู่ตลาด นำผลิตภัณฑ์โคเนื้อเกรดพรีเมี่ยมจากผู้ประกอบการและสหกรณ์ผู้ผลิตชั้นนำ มาจัดจำหน่ายตรงสู่ผู้บริโภค
ธ.ก.ส. จัดงานตลาดประชารัฐ ของดีวิถีชุมชน Thai Premium Beef Festival 2018 โชว์ศักยภาพการผลิตโคเนื้อของประเทศไทยและการแปรรูปโคเนื้อที่มีคุณภาพออกสู่ตลาด นำผลิตภัณฑ์โคเนื้อเกรดพรีเมี่ยมจากผู้ประกอบการและสหกรณ์ผู้ผลิตชั้นนำ มาจัดจำหน่ายตรงสู่ผู้บริโภค พร้อมร่วม ช็อป ชม และชิมเมนูเนื้อคุณภาพจากเชฟและร้านอาหารชื่อดัง ระหว่างวันที่ 6-8 กรกฎาคม 2561 ณ ตลาดบองมาร์เช่ เขตจตุจักร กรุงเทพฯ
นายมรกต พิธรัตน์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า ธ.ก.ส. จะจัดงานตลาดประชารัฐของดีวิถีชุมชน  Thai Premium Beef Festival 2018 ระหว่างวันที่ 6 – 8 กรกฎาคม 2561  ณ ตลาดบองมาร์เช่  เขตจตุจักร กรุงเทพฯ โดยมีวัตถุประสงค์เพื่อประชาสัมพันธ์ให้ประชาชนทั่วไปได้รับรู้และเห็นถึงศักยภาพในการผลิตโคเนื้อและการแปรรูปเนื้อโคในประเทศไทย ที่มีคุณภาพดีเยี่ยมทัดเทียมเนื้อที่นำเข้าจากต่างประเทศ ซึ่งนอกจากเป็นการส่งเสริมการบริโภคสินค้าที่ผลิตในประเทศไทยเพื่อทดแทนการนำเข้าแล้ว ยังเป็นการสนับสนุนให้เกษตรกรผู้เลี้ยงโคในประเทศได้มีช่องทางในการจำหน่ายสินค้า  มีการพัฒนาผลิตภัณฑ์ในรูปแบบต่าง ๆ เพื่อสร้างมูลค่าเพิ่มและตรงกับความต้องการของตลาด  รวมถึงการสนับสนุนให้เกษตรกรได้ปรับตัวเพื่อรองรับการแข่งขัน อันเนื่องมาจากมาตรการเปิดเสรีการค้า (FTA) ในปี 2563 ที่ส่งผลให้ภาษีนำเข้าโคเนื้อเป็นศูนย์
ภายในงานจะมีการจำหน่ายผลิตภัณฑ์โคเนื้อคุณภาพเกรดพรีเมี่ยมจากสหกรณ์การเกษตรและผู้ประกอบการลูกค้า ธ.ก.ส. เช่น สหกรณ์การเลี้ยงปศุสัตว์ กรป.กลาง โพนยางคำ จำกัด บริษัท นครพนมบีฟ (ไทยแลนด์) จำกัด สหกรณ์การเกษตรหนองสูง จำกัด  การช็อป ชมและชิมเมนูเนื้อคุณภาพ จากเชฟชื่อดังของเมืองไทย  เชฟเอียน เชฟพล และเชฟเฟิร์ส และร้านอาหารหลากหลายประเภท ในรูปแบบ Street  food ที่พร้อมเสิร์ฟอาหารแสนอร่อยที่ทำจากเนื้อมาบริการให้กับผู้เข้าชมงาน  นอกจากนี้ยังมีกิจกรรมการจับคู่ทางธุรกิจ ( Business matching) ระหว่างเกษตรกรผู้เลี้ยงโคเนื้อกับผู้ประกอบการ  การต่อยอดธุรกิจแฟรนไชส์โดยการสนับสนุนสินเชื่ออัตราดอกเบี้ย 0% ระยะเวลา 6 เดือน ให้เกษตรกรผู้มีรายได้น้อยที่ต้องการประกอบอาชีพสร้างรายได้  การแสดงนิทรรศการของส่วนราชการ  อาทิ กรมพัฒนาธุรกิจการค้า กระทรวงพาณิชย์  กรมปศุสัตว์ สำนักงานกองทุนสนับสนุนการวิจัย(สกว.) กรมส่งเสริมสหกรณ์ ทั้งนี้ ประเทศไทยมีเกษตรกรที่เลี้ยงโคเนื้อประมาณ 800,000 ราย จำนวนโคเนื้อ 4.4 ล้านตัว โดย  ธ.ก.ส. ได้อำนวยสินเชื่อแก่เกษตรกรผู้เลี้ยงโคเนื้อจำนวน 682,529 ราย  จำนวนเงิน 81,273 ล้านบาท และยังได้ดูแลเกษตรกรที่มีอาชีพเชื่อมโยงในห่วงโซ่การเลี้ยงโคเนื้อ  ได้แก่ ผู้ผลิตอาหารสัตว์ ผู้ปลูกข้าวโพด มันสำปะหลัง  และปลูกหญ้าเนเปียร์อีกกว่า 100,000 ราย จำนวนเงินให้สินเชื่อกว่า 10,000 ล้านบาท ในส่วนของการเลี้ยงโคขุนคุณภาพ  ธ.ก.ส. ได้อำนวยสินเชื่อแก่เกษตรกรจำนวน 173,588 ราย (เป็นเกษตรกรผู้มีรายได้น้อย 52,000 ราย) จำนวนสินเชื่อ 17,885 ล้านบาท นอกจากนี้  เพื่อช่วยเหลือสหกรณ์ผู้ผลิตโคเนื้อคุณภาพและเกษตรกร ที่อยู่ในห่วงโซ่การผลิต   ธ.ก.ส.ได้ร่วมกับกระทรวงเกษตรและสหกรณ์  กระทรวงพาณิชย์ และเครือข่ายเข้าไปพัฒนาศักยภาพเกษตรกรและผู้มีรายได้น้อยที่เลี้ยงโคเนื้อคุณภาพ     การเชื่อมโยงด้านการตลาด  เพื่อให้สามารถจำหน่ายเนื้อได้ทั้งชิ้นส่วนหลักและชิ้นส่วนรอง การจัดทำตราสินค้าโคเนื้อคุณภาพ ( A-Beef)  การเชื่อมโยงสหกรณ์การเกษตรเพื่อการตลาดลูกค้า ธ.ก.ส. (สกต.) เช่น สกต. สกลนคร จำกัด ให้เป็นจุดรวบรวมกระจายสินค้า (HUB) และจุดตัดแต่งเนื้อ รวมถึงเป็นผู้แทนการทำเฟรนไชส์ A-Beef  ซึ่งช่วยสร้างอาชีพให้กับผู้มีรายได้น้อยหรือผู้ที่สนใจให้มีรายได้เฉลี่ยเดือนละกว่า 30,000 บาท
“การจัดงานตลาดประชารัฐ ของดีวิถีชุมชน  Thai Premium Beef Festival 2018 ในครั้งนี้  มุ่งหวังให้เกษตรกรไทยและเครือข่ายสหกรณ์ ที่ผลิตเนื้อไทยที่มีคุณภาพทัดเทียมต่างประเทศ  ได้นำเนื้อโคจากแหล่งผลิตชั้นนำ  ทั่วประเทศมาเปิดตัว  เพื่อให้ผู้บริโภคได้รู้จักและหันมาบริโภคเนื้อไทยเพิ่มขึ้น  อันเป็นการสนับสนุนเกษตรกรและผู้มีรายได้น้อยให้หลุดพ้นจากความยากจน สร้างความมั่นคงในการประกอบอาชีพได้อย่างยั่งยืน”นายมรกตกล่าว

ที่มา : http://www.thaigov.go.th/news/contents/details/13573