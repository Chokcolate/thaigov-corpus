รัฐบาลไทย-ข่าวทำเนียบรัฐบาล-กสร. เอาผิดนายจ้างโรงงานเย็บผ้าแม่สอด ใช้แรงงานเด็กผิดกฎหมาย

วันอังคารที่ 17 กรกฎาคม 2561
กสร. เอาผิดนายจ้างโรงงานเย็บผ้าแม่สอด ใช้แรงงานเด็กผิดกฎหมาย
กรมสวัสดิการและคุ้มครองแรงงาน สอบนายจ้างโรงงานเย็บผ้า อ.แม่สอด จ.ตาก หลังพบใช้แรงงานเด็กผิดกฎหมาย 17 คน แจ้งความเอาผิดตามพ.ร.บ.คุ้มครองแรงงานแล้ว พร้อมเร่งคัดกรองค้ามนุษย์
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยถึงความคืบหน้ากรณีกองกำกับการ 4 กองบังคับการกองปราบปราม เข้าตรวจบริษัท ไทอัน นิตติ้ง การ์เม้นท์ จำกัด อำเภอแม่สอด จังหวัดตาก พบมีการใช้แรงงานเด็กต่างด้าวอายุต่ำกว่า 18 ปี จำนวน 17 คน ว่า กสร. ได้ส่งพนักงานตรวจแรงงาน พร้อมล่ามแปลภาษา เพื่อสอบข้อเท็จจริงในประเด็นที่มีการลูกจ้างเด็กอายุต่ำกว่า 18 ปี จากการสอบสวนพบว่า นายจ้างกระทำความผิดตามมาตรา 45 พรบ.คุ้มครองแรงงาน พ.ศ. 2541 ในข้อหาไม่แจ้งการใช้แรงงานเด็กอายุต่ำกว่า 18 ปี ต่อพนักงานตรวจแรงงานภายใน 15 วัน นับแต่วันที่เด็กเข้าทำงาน จำนวน 15 คน ซึ่งเป็น ชาย 1 คน หญิง 14 คน พนักงานตรวจแรงงานจึงดำเนินการร้องทุกข์กล่าวโทษต่อพนักงานสอบสวนสถานีตำรวจภูธรอำเภอแม่สอดเรียบร้อยแล้ว
อธิบดีกสร. กล่าวต่อไปว่า ขณะนี้แรงงานเด็กทั้ง 17 คน อยู่ในความดูแลของสถานพินิจและคุ้มครองเด็กและเยาวชนจังหวัดพิษณุโลก จากนั้นทีมสหวิชาชีพจะดำเนินการตรวจสอบว่ามีการกระทำที่เข้าข่ายการค้ามนุษย์ด้านแรงงานหรือไม่ นอกจากนี้ พนักงานตรวจแรงงานจะเร่งดำเนินการสอบข้อเท็จจริงและรวบรวมพยานหลักฐานเพิ่มเติมเพื่อตรวจสอบว่านายจ้างได้กระทำความผิดตามพ.ร.บ.คุ้มครองแรงงาน พ.ศ.2541 ในความผิดฐานอื่น ๆ อีกหรือไม่ หากพบว่าปฏิบัติไม่ถูกต้องก็จะดำเนินการตามกฎหมายกับนายจ้างต่อไป

ที่มา : http://www.thaigov.go.th/news/contents/details/13900
