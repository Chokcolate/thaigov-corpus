รัฐบาลไทย-ข่าวทำเนียบรัฐบาล-สธ. พัฒนาระบบการแพทย์ฉุกเฉินและอุบัติเหตุ รองรับอุบัติภัย

วันพฤหัสบดีที่ 12 กรกฎาคม 2561
สธ. พัฒนาระบบการแพทย์ฉุกเฉินและอุบัติเหตุ รองรับอุบัติภัย
กระทรวงสาธารณสุข พัฒนาระบบการแพทย์ฉุกเฉินและอุบัติเหตุ ให้ผู้เจ็บป่วยฉุกเฉินได้รับการดูแลรักษาที่มีคุณภาพ ทั้งในภาวะปกติและภัยพิบัติ ลดตาย ลดพิการ ประชาชนเจ็บป่วยฉุกเฉิน โทร.สายด่วน1669 พร้อมให้บริการช่วยเหลือตลอด 24 ชั่วโมง
กระทรวงสาธารณสุข พัฒนาระบบการแพทย์ฉุกเฉินและอุบัติเหตุ ให้ผู้เจ็บป่วยฉุกเฉินได้รับการดูแลรักษาที่มีคุณภาพ ทั้งในภาวะปกติและภัยพิบัติ ลดตาย ลดพิการ ประชาชนเจ็บป่วยฉุกเฉิน โทร.สายด่วน1669 พร้อมให้บริการช่วยเหลือตลอด 24 ชั่วโมง
วันนี้ (12 กรกฎาคม 2561) ที่โรงแรมมิราเคิล แกรนด์ คอนเวนชั่น กทม. นายแพทย์เจษฎา  โชคดำรงสุข ปลัดกระทรวงสาธารณสุข เปิดการสัมมนาวิชาการระดับชาติด้านอุบัติเหตุฉุกเฉินและสาธารณภัย ครั้งที่ 5  : การปฏิรูประบบการแพทย์และสาธารณสุขฉุกเฉิน เพื่อแลกเปลี่ยนองค์ความรู้ เทคโนโลยี และนวัตกรรมทางการแพทย์ นำไปพัฒนางานด้านเวชศาสตร์ฉุกเฉินและระบบบริการการแพทย์ฉุกเฉิน โดยมีแพทย์ พยาบาล บุคลากรทางการแพทย์และสาธารณสุขด้านอุบัติเหตุและฉุกเฉิน จากสำนักงานสาธารณสุขจังหวัด โรงพยาบาลในและนอกสังกัดกระทรวงสาธารณสุข และหน่วยงานที่เกี่ยวข้องทั่วประเทศ ร่วมประชุมกว่า 800 คน
นายแพทย์เจษฎากล่าวว่า กระทรวงสาธารณสุข ได้ให้โรงพยาบาลศูนย์ โรงพยาบาลทั่วไป และโรงพยาบาลชุมชน พัฒนาระบบบริการการแพทย์ฉุกเฉินครบวงจรและส่งต่อ (Emergency Care System : ECS) ระยะ 5 ปี พ.ศ.2561-2564 ที่มีมาตรฐาน ตามแผนการป้องกันและบรรเทาสาธารณภัยแห่งชาติ พ.ศ. 2558 และยุทธ์ศาสตร์ 20 ปีด้านสาธารณสุข โดยพัฒนาคุณภาพ 4 ด้าน คือ 1.การดูแลผู้ป่วยฉุกเฉินก่อนถึงโรงพยาบาล (Emergency Medical Services : EMS) 2.การดูแลผู้ป่วยฉุกเฉิน ณ ห้องฉุกเฉิน (ER) 3.การส่งต่อผู้ป่วยฉุกเฉิน (Referral System) และ4.การจัดการสาธารณภัยด้านการแพทย์และสาธารณสุข (Disaster) ให้มีความพร้อมบริการตลอด 24 ชั่วโมง พัฒนาระบบบริการและเพิ่มศักยภาพให้โรงพยาบาลทุกระดับมีการประสานสอดคล้องเป็นหนึ่งเดียวกัน และพร้อมรับคนไข้วิกฤติฉุกเฉินให้ได้รับการรักษาอย่างทันท่วงที ได้แก่ การป้องกัน ณ จุดเกิดเหตุ การรักษาในโรงพยาบาล รวมทั้งจุดบริบาลกรณีเกิดอุบัติเหตุหมู่หรือภัยพิบัติ ให้ประชาชนได้รับการดูแลรักษาพยาบาลอย่างเร่งด่วน ด้วยระบบบริการที่มีความพร้อม ทันสมัยในการดูแลผู้ป่วยฉุกเฉินก่อนถึงโรงพยาบาล มีระบบส่งต่อแบบไร้รอยต่อ เพื่อลดอัตราการตาย ลดความพิการ รวมถึงการสร้างเครือข่ายการทำงานในแต่ละระดับให้มีการประสานสอดคล้องเป็นหนึ่งเดียวกัน รวมทั้งเสริมสร้างความรอบรู้ทางสุขภาพหรือ Health Literacy ที่เกี่ยวกับภาวะฉุกเฉินด้านการแพทย์ เพื่อลดอัตราการเสียชีวิตและลดความพิการ ประชาชนเจ็บป่วยฉุกเฉิน โทร.สายด่วน 1669 พร้อมให้บริการช่วยเหลือตลอด 24 ชั่วโมง
“ขอชื่นชมทุกภาคส่วนที่ได้ร่วมกันจัดการประชุมในวันนี้ ผลงานที่มานำเสนอถือว่าเป็นผลงานที่ดีเยี่ยมสามารถนำไปขยายต่อยอดพัฒนาบริการให้เกิดประโยชน์แก่ประชาชน โดยเฉพาะการจัดระบบที่ห้องฉุกเฉิน เพื่อให้ผู้ฉุกเฉินวิกฤตได้รับการดูแลอย่างมีประสิทธิภาพ รวดเร็ว เนื่องจากพบว่าผู้ป่วยที่มารับบริการที่ห้องฉุกเฉินประมาณร้อยละ 70 เป็นกรณีที่ไม่เร่งด่วน” นายแพทย์เจษฎากล่าว
ด้านนายแพทย์สมศักดิ์ อรรฆศิลป์ อธิบดีกรมการแพทย์ กล่าวว่า การสัมมนาวิชาการครั้งนี้ มีการนำเสนอผลงานวิชาการที่เป็น Best practices ของทุกเขตบริการสุขภาพ ในรูปแบบโปสเตอร์ 3 สาขาหลัก ได้แก่ 1.การพัฒนาการดูแลผู้ป่วยฉุกเฉินหรือการพัฒนาระบบ ECS  2.การพัฒนาระบบการดูแลผู้บาดเจ็บ และ 3.การจัดระบบการแพทย์และสาธารณสุขรองรับสาธารณภัยหรือภัยพิบัติ โดยรูปแบบการจัดสัมมนา เป็นการบรรยายและเสวนาองค์ความรู้ใหม่ๆ และนวัตกรรม ให้ผู้ปฏิบัติงานด้านอุบัติเหตุฉุกเฉินและสาธารณภัยนำไปประยุกต์ใช้ในการปฏิบัติงานได้ โดยได้รับความร่วมมือจากวิทยากร ผู้เชี่ยวชาญจากทั้งภาครัฐและเอกชน
************************************* 12 กรกฎาคม 2561

ที่มา : http://www.thaigov.go.th/news/contents/details/13816
