รัฐบาลไทย-ข่าวทำเนียบรัฐบาล-สนง.ลูกเสือแห่งชาติ ร่วมจัดงานวันเฉลิมพระชนมพรรษา ร.10

วันพฤหัสบดีที่ 28 มิถุนายน 2561
สนง.ลูกเสือแห่งชาติ ร่วมจัดงานวันเฉลิมพระชนมพรรษา ร.10
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยผลการประชุมคณะกรรมการบริหารลูกเสือแห่งชาติ ครั้งที่ 2/2561 เมื่อวันจันทร์ที่ 25 มิถุนายน 2561 ณ ห้องประชุมราชวัลลภ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยผลการประชุมคณะกรรมการบริหารลูกเสือแห่งชาติ ครั้งที่ 2/2561 เมื่อวันจันทร์ที่ 25 มิถุนายน 2561 ณ ห้องประชุมราชวัลลภ
รมว.ศึกษาธิการ กล่าวว่า สำนักงานลูกเสือแห่งชาติ ร่วมกับกระทรวงศึกษาธิการ เตรียมจัดงานวันเฉลิมพระเกียรติ สมเด็จพระเจ้าอยู่หัวมหาวชิราลงกรณ บดินทรเทพยวรางกูร องค์ประมุขของคณะลูกเสือแห่งชาติ เนื่องในโอกาสวันเฉลิมพระชนมพรรษา 66 พรรษา ในวันเสาร์ที่ 28 กรกฎาคม 2561 เพื่อเป็นการแสดงความกตัญญูกตเวที และน้อมสำนึกในพระมหากรุณาธิคุณ ที่พระองค์ทรงมีพระเมตตาต่อพสกนิกรชาวไทย และเป็นการเฉลิมพระเกียรติเนื่องในโอกาสมหามงคลสมัยเฉลิมพระชนมพรรษา อีกทั้งเป็นการปลูกจิตสำนึกให้ลูกเสือเนตรนารี ผู้บังคับบัญชาและบุคลากรทางการลูกเสือ มีความยึดมั่นในความจงรักภักดีต่อชาติ ศาสนา พระมหากษัตริย์ ทั้งในส่วนกลางและส่วนภูมิภาค ดังนี้
ส่วนกลาง: จัดพิธีทำบุญตักบาตรพระสงฆ์ 67 รูป และพิธีสวนสนามลูกเสือจำนวน 5,200 นาย ในเวลา 10.30 น. พร้อมจัดบูธกิจกรรมร่วมกับส่วนราชการและหน่วยงานต่าง ๆ ณ บริเวณถนนหน้ากระทรวงศึกษาธิการ อาทิ บูธลงนามถวายพระพรออนไลน์, บูธบริการประชาชน Fix It Center การฝึกสอนอาชีพ เป็นต้น จากนั้นจะเข้าร่วมพิธีถวายพระพรชัยมงคล ณ ท้องสนามหลวง ในเวลา 19.00 น.
ส่วนภูมิภาค: สำนักงานศึกษาธิการจังหวัดเป็นเจ้าภาพหลักในการจัดงานโดยพร้อมเพรียงกันทั่วประเทศ ตามแนวทางของส่วนกลางด้วยความเหมาะสม โดยอาจเข้าร่วมกิจกรรมกับจังหวัดและอำเภอ พร้อมออกบำเพ็ญประโยชน์พร้อมกันทั่วประเทศ
นอกจากนี้ ที่ประชุมได้รับทราบ สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงพระกรุณาโปรดเกล้าฯ ให้พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ เสด็จฯ แทนพระองค์ เป็นประธานพิธีทบทวนคำปฏิญาณและสวนสนาม งานวันคล้ายวันสถาปนาคณะลูกเสือแห่งชาติ ประจำปี 2561 ในวันอาทิตย์ที่ 1 กรกฎาคม 2561 ณ สนามศุภชลาศัย สนามกีฬาแห่งชาติ พร้อมถ่ายทอดสดทางสถานีโทรทัศน์ ช่อง 7HD โดย พล.อ.อ.ประจิน จั่นตอง รองนายกรัฐมนตรี ปฏิบัติหน้าที่สภานายกสภาลูกเสือไทย นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ตลอดจนกรรมการบริหารลูกเสือแห่งชาติ ลูกเสือเนตรนารี นักเรียน นิสิตนักศึกษา ลูกเสือชาวบ้าน และประชาชน ร่วมเฝ้าฯ รับเสด็จ
Written by นวรัตน์ รามสูต
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/13400
