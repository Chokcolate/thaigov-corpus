รัฐบาลไทย-ข่าวทำเนียบรัฐบาล-นายกรัฐมนตรีขอพรจากสิ่งศักดิ์สิทธิ์ เพื่อให้ปัญหาที่เกิดขึ้นลุล่วงไปด้วยดี

วันอังคารที่ 10 กรกฎาคม 2561
นายกรัฐมนตรีขอพรจากสิ่งศักดิ์สิทธิ์ เพื่อให้ปัญหาที่เกิดขึ้นลุล่วงไปด้วยดี
นายกรัฐมนตรีขอพรจากสิ่งศักดิ์สิทธิ์ เพื่อให้ปัญหาที่เกิดขึ้นลุล่วงไปด้วยดี
วันนี้ (10 กรกฎาคม 2561) เวลา 15.30 ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ให้สัมภาษณ์ถึงแนวคิดการทำบุญประเทศภายหลังที่เกิดเหตุการณ์ใหญ่ขึ้น  ในประเทศไทยและส่งผลกระทบด้านจิตใจของคนไทย ว่า  วันนี้เราก็ทำบุญกันอยู่แล้วโดยเฉพาะอย่างยิ่งการสวดมนต์ ที่สมเด็จพระเจ้าอยู่หัว ทรงพระราชทานให้มีการจัดสวดมนต์ประจำทุกเดือนซึ่งเป็นการสวดมากกว่า 30 บท เป็นการสวดพี่ยาวพอสมควร และครอบคลุมในทุกมิติ ในส่วนของการทำบุญนั้นทุกหน่วยงานก็มีการทำบุญกันอยู่แล้ว ซึ่งเราก็จะมีการทำบุญตักบาตรต่าง ๆ ในห้วงเวลาอันใกล้นี้อีกด้วย
“ ผมเองในฐานะคนไทยก็ได้บูชาสิ่งศักดิ์สิทธิ์ที่คนไทยให้ความเคารพนับถือ โดยเมื่อวานนี้ (9 ก.ค) ผมก็ได้ขึ้นไปกราบท่านท้าวมหาพรหมที่ประดิษฐานบนตึกไทยคู่ฟ้า ก็ขอพรจากท่าน ซึ่งความจริงผมก็กราบท่านทุกวันโดยมีรูปท่านท้าวมหาพรหมในห้องทำงานของผม แต่เมื่อวานนี้ผมได้ขึ้นไปกราบท่านและขอท่านว่าขอให้การดำเนินการการปฎิบัติงานสำเร็จในวันนี้ท่านก็คงให้มานั่นแหละ ซึ่งผมก็ขอพรจากพระพรหมท่านทุกวัน นอกจากนี้ผมได้มอบหมายให้ผู้แทนไปบูชาและสักการะศาลหลักเมือง ไปกราบขอพรจากพระแก้วมรกต และขอพรจากพระสยามเทวาธิราช ซึ่งเป็นสิ่งศักดิ์สิทธิ์ที่คนไทยเคารพและนับถือถ้าว่างก็อยากให้สื่อมวลชนไปกันบ้าง ไปไหว้สักการะ ก็ขอให้ไป อยากให้เข้าไปกราบองค์ท่านใกล้ๆกันบ้าง ท่านมีความศักดิ์สิทธิ์ทุกอย่างและสิ่งที่สำคัญที่สุดคือพระบารมีปกเกล้าของสมเด็จพระเจ้าอยู่หัว ซึ่งท่านทรงติดตามเรื่องราวต่างๆทั้งหมด และพระองค์ท่านก็ขอให้เป็นหน้าที่ของคณะทำงานและข้าราชการทำไป ท่านทรงพระราชทานให้กำลังใจให้กับพวกเราทุกคนและอะไรที่เราขาดเหลือท่านก็ทรงพระราชทานให้” นายกรัฐมนตรีกล่าว
------------------------------------------------

ที่มา : http://www.thaigov.go.th/news/contents/details/13747
