รัฐบาลไทย-ข่าวทำเนียบรัฐบาล-นายกฯ ย้ำการช่วยเหลือทีมหมูป่าต้องรอบคอบ วอนสังคมหยุดวิพากษ์วิจารณ์กดดันเจ้าหน้าที่ กำชับกำลังพลให้ระมัดระวังและดูแลตัวเองอย่างดีที่สุด

วันเสาร์ที่ 7 กรกฎาคม 2561
นายกฯ ย้ำการช่วยเหลือทีมหมูป่าต้องรอบคอบ วอนสังคมหยุดวิพากษ์วิจารณ์กดดันเจ้าหน้าที่ กำชับกำลังพลให้ระมัดระวังและดูแลตัวเองอย่างดีที่สุด
นายกฯ ย้ำการช่วยเหลือทีมหมูป่าต้องรอบคอบ วอนสังคมหยุดวิพากษ์วิจารณ์กดดันเจ้าหน้าที่ กำชับกำลังพลให้ระมัดระวังและดูแลตัวเองอย่างดีที่สุด
วันนี้ (7 กรกฎาคม 2561) พลเอก ประยุทธ์ จันทร์โอชา นายกรัฐมนตรี กล่าวถึงการช่วยเหลือเยาวชนและโค้ชทีมฟุตบอลหมูป่าอะคาเดมีออกจากถ้ำหลวงว่า สิ่งที่ยากคือการค้นหาทั้ง 13 คน แต่ที่ยากกว่าคือการนำทุกคนออกมาจากถ้ำอย่างปลอดภัย ดังนั้น ทุกขั้นตอนจึงต้องดำเนินการด้วยความรอบคอบ โดยเด็กทุกคนจะต้องมีสุขภาพแข็งแรงเพียงพอ มีอุปกรณ์ที่พร้อม และน้ำในถ้ำอยู่ในระดับที่เหมาะสม
"นายกฯ ไม่อยากให้มีการวิพากษ์วิจารณ์หรือคาดการณ์จนเกินเหตุ หรือกดดันเจ้าหน้าที่ที่ทำงานอย่างหนักมาตลอด 2 สัปดาห์โดยไม่ได้หยุดพัก แม้ว่าร่างกายจะเหน็ดเหนื่อย แต่ใจก็สู้และอดทน และไม่มีใครรู้ได้เลยว่าตัวเองจะไม่ไหวเมื่อใด โดยเฉพาะการทำงานต่อเนื่องใต้น้ำนาน 4 - 6 ชั่วโมง"
ทั้งนี้ นายกรัฐมนตรีขอให้เจ้าหน้าที่ใช้ความระมัดระวังและประเมินความพร้อมของตนเองให้ดี โดยได้กำชับให้หน่วยแพทย์ที่ประจำอยู่ในพื้นที่ติดตามการปฏิบัติงานและให้ข้อเสนอแนะกับศูนย์อำนวยการ เพื่อให้เจ้าหน้าที่แต่ละคนได้มีเวลาพักผ่อนและสลับกันทำงานบ้าง
"รัฐบาลยืนยันว่าทุกหน่วยงานจะทำหน้าที่อย่างดีที่สุด เพื่อนำเด็กทุกคนออกจากถ้ำด้วยความปลอดภัย โดยอยากให้ประชาชนมอบกำลังใจให้แก่เจ้าหน้าที่ผู้ปฏิบัติงาน เพื่อให้ภารกิจบรรลุผลสำเร็จด้วยดี"
--------------------------------------------

ที่มา : http://www.thaigov.go.th/news/contents/details/13671
