รัฐบาลไทย-ข่าวทำเนียบรัฐบาล-การสัมมนา เรื่อง การคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 4/2561


วันศุกร์ที่ 6 กรกฎาคม 2561
176
พิมพ์
การสัมมนา เรื่อง การคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 4/2561
โฆษก สศค. เปิดเผยผลการสัมมนาการคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น เมื่อวันศุกร์ที่ 29 มิถุนายน 2561 เวลา 08.15 – 15.30 น. ณ ห้องประชุมทศพร 1 โรงแรมริมปาว อำเภอเมือง จังหวัดกาฬสินธุ์
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง เปิดเผยผลการสัมมนา เรื่อง การคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น เมื่อวันศุกร์ที่ 29 มิถุนายน 2561 เวลา 08.15 – 15.30 น. ณ ห้องประชุมทศพร 1 โรงแรมริมปาว อำเภอเมือง จังหวัดกาฬสินธุ์ ว่า การสัมมนาครั้งนี้เป็นการจัดสัมมนาครั้งที่ 4 ของปีงบประมาณ พ.ศ. 2561 ซึ่งก็ยังคงได้รับความสนใจจากผู้เข้าร่วมสัมมนาและประสบผลสำเร็จอย่างดียิ่งเช่นเดียวกับเมื่อ 3 ครั้งก่อนที่ผ่านมา ที่ได้จัดขึ้นที่จังหวัดเชียงราย จังหวัดนราธิวาส และจังหวัดนครนายก โดยการสัมมนาในครั้งนี้ มีผู้สนใจเข้าร่วมการสัมมนาเป็นจำนวนที่มากถึง 292 คน ใกล้เคียงกับจำนวนเป้าหมายที่ได้กำหนดไว้ที่ประมาณ 300 คน ทั้งนี้ ผู้เข้าร่วมสัมมนาประกอบด้วย ผู้บริหารหน่วยงานราชการส่วนภูมิภาคและส่วนท้องถิ่น ผู้บริหารและเจ้าหน้าที่สถาบันการเงิน บริษัทประกันภัย สหกรณ์ และผู้ประกอบการในพื้นที่จังหวัดกาฬสินธุ์ รวมทั้งเกษตรกรผู้เพาะปลูกข้าวนาปี
ที่เป็นลูกค้าสินเชื่อของธนาคารเพื่อการเกษตรและสหกรณ์การเกษตร โดยมีนางพิลาสลักษณ์ ยุคเกษมวงศ์ รองผู้อำนวยการสำนักงานเศรษฐกิจการคลัง เป็นประธานกล่าวเปิดการสัมมนา ซึ่งได้กล่าวถึงบทบาทหน้าที่ของสำนักงานเศรษฐกิจการคลัง (สศค.) ที่มีผลต่อระบบเศรษฐกิจไทยทั้งในส่วนของนโยบายด้านการคลัง นโยบายด้านภาษี นโยบายทางด้านการเงิน นโยบายด้านการออม และนโยบายด้านเศรษฐกิจระหว่างประเทศ พร้อมทั้งได้กล่าวถึงตัวเลขการเติบโตของผลิตภัณฑ์มวลรวมภายในประเทศ หรือ GDP ที่ในปี 2560 ได้ขยายตัวในอัตราร้อยละ 3.9 เป็นไปตามประมาณการของ สศค. ในขณะที่ตัวเลขการขยายตัวของ GDP ปี 2561 สศค. คาดการณ์ว่า จะมีอัตราการเติบโตได้สูงถึงร้อยละ 4.2
การสัมมนาภาคเช้า หัวข้อ “ครบถ้วนทุกมิติความรู้และความคุ้มครองผลประโยชน์ทางการเงิน” โดยวิทยากรประกอบด้วย นายจิรานุวัฒน์ ธัญญะเจริญ ผู้ช่วยผู้อำนวยการ สายบริหารงานทั่วไป สถาบันคุ้มครองเงินฝาก นายวงศ์วริศ ดุลยนิติโกศล รองผู้จัดการใหญ่อาวุโส บริษัท ข้อมูลเครดิตแห่งชาติ จำกัด และนายอดุลย์ ค้ำชู ผู้อำนวยการธนาคารแห่งประเทศไทย สำนักงานภาคตะวันออกเฉียงเหนือ โดยมีนายอมรศักดิ์ มาลา เศรษฐกรชำนาญการ ส่วนนโยบายคุ้มครองเงินฝาก สำนักนโยบายระบบการคุ้มครองผลประโยชน์ทางการเงิน สศค. ทำหน้าที่เป็นผู้ดำเนินรายการ สาระสำคัญของการสัมมนาในภาคเช้าจะครอบคลุมการดำเนินงานที่เกี่ยวข้องกับนโยบายการคุ้มครองเงินฝากในภาพรวมของระบบสถาบันการเงิน การเป็นส่วนหนึ่งของกลไกการเสริมสร้างความมั่นคงให้แก่ระบบสถาบันการเงิน ความสำคัญของระบบข้อมูลเครดิต แนวทางในการตรวจสอบและแก้ไขข้อมูลในกรณีที่ข้อมูลเครดิตไม่ถูกต้อง การคุ้มครองผู้ใช้บริการทางการเงิน สิทธิและหน้าที่ของผู้ใช้บริการทางการเงิน ภัยทางการเงิน รวมถึงแนวทางการร้องเรียนของผู้ใช้บริการทางการเงิน
การสัมมนาภาคบ่าย เป็นการสัมมนาหัวข้อ “เข้าถึงระบบการประกันภัย เข้าใจโครงการประกันภัยข้าวนาปี ปีการผลิต 2561” ดำเนินรายการโดย นายภาสุ ท้วมเสม เศรษฐกรปฏิบัติการ ส่วนนโยบายการประกันภัย สำนักนโยบายระบบการคุ้มครองผลประโยชน์ทางการเงิน สศค. โดยการสัมมนาจะแบ่งออกเป็น 2 ช่วง ช่วงแรกเป็นการบรรยายในหัวข้อ “เข้าถึงระบบการประกันภัย” โดยวิทยากร นายรติ พิมพ์สมาน ผู้เชี่ยวชาญสายกฎหมายและคดี สำนักงานคณะกรรมการกำกับและส่งเสริมการประกอบธุรกิจประกันภัย สาระสำคัญของการบรรยายเป็นการให้ความรู้แก่ผู้เข้าร่วมสัมมนาในเรื่องวิวัฒนาการของระบบการประกันภัยไทย การจัดตั้งและภารกิจที่สำคัญของสำนักงานคณะกรรมการกำกับและส่งเสริมการประกอบธุรกิจประกันภัย (สำนักงาน คปภ.) บทบาทของสำนักงาน คปภ. ในการจัดตั้งกองทุนประกันวินาศภัยและกองทุนประกันชีวิต มาตรการส่งเสริมการทำประกันภัยในปัจจุบัน ครอบคลุมทั้งประกันภัยข้าวนาปีและประกันภัยสำหรับรายย่อย (Micro Insurance) ส่วนช่วงที่สองเป็นการสัมมนาหัวข้อ “ความรู้ความเข้าใจโครงการประกันภัยข้าวนาปี ปีการผลิต 2561” โดยวิทยากรประกอบด้วย นายเกตโกมล
ไพรทวีพงศ์ รองผู้อำนวยการฝ่ายกิจการนโยบายรัฐ ธนาคารเพื่อการเกษตรและสหกรณ์การเกษตร นางสาวกัลยา จุกหอม ผู้ช่วยผู้อำนวยการบริหาร สายงานวิชาการ สมาคมประกันวินาศภัยไทย และนางสาวอมรรัตน์ จารุรัตน์ ผู้เชี่ยวชาญด้านระบบการคุ้มครองผลประโยชน์ทางการเงิน สศค. สาระสำคัญของการสัมมนาในหัวข้อนี้จะครอบคลุมถึงวิวัฒนาการการประกันภัยทางการเกษตร รวมทั้งหลักการ ความจำเป็น และประโยชน์ของการเข้าร่วมโครงการประกันภัยข้าวนาปี แนวทางการรับประกันภัยข้าวนาปี และผลการดำเนินโครงการประกันภัยข้าวนาปี ปีการผลิต 2554 – ปัจจุบัน
โดยสรุป การสัมมนาทั้ง 2 ช่วง เป็นการเสริมสร้างความรู้ความเข้าใจให้แก่ทุกภาคส่วนที่เกี่ยวข้องกับการคุ้มครองผลประโยชน์ทางการเงิน อันจะสร้างความมั่นใจแก่ประชาชนและระบบเศรษฐกิจในภาพรวม นอกจากนี้ เมื่อวันพฤหัสบดีที่ 28 มิถุนายน 2561 เวลา 12.30 – 16.00 น. สศค. ยังได้จัดกิจกรรมโครงการการสร้างความรู้ความเข้าใจด้านการคุ้มครองเงินฝากและการบริหารจัดการทางการเงินแก่เยาวชนให้กับนักเรียนในระดับมัธยมศึกษาตอนปลาย โรงเรียนกาฬสินธุ์พิทยาสรรพ์ อำเภอเมือง จังหวัดกาฬสินธุ์ จำนวน 150 คน ทั้งนี้ กิจกรรมดังกล่าวได้รับความสนใจและได้รับข้อเสนอแนะที่เป็นประโยชน์จากนักเรียน ผู้บริหาร และคณาจารย์
ที่เข้าร่วมกิจกรรมเป็นอย่างมาก
รายละเอียดผลการสัมมนา สามารถดูเพิ่มเติมได้ที่ www.fpo.go.th
สำนักนโยบายระบบการคุ้มครองผลประโยชน์ทางการเงิน สำนักงานเศรษฐกิจการคลัง โทร. 0 2273 9020 ต่อ 3691 – 3
เอกสารแนบ
การสัมมนา เรื่อง การคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 4/2561 วันศุกร์ที่ 29 มิถุนายน 2561 เวลา 08.15 – 15.30 น. ณ ห้องประชุมทศพร 1 โรงแรมริมปาว อำเภอเมือง จังหวัดกาฬสินธุ์
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง เปิดเผยผลการสัมมนา เรื่อง การคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น เมื่อวันศุกร์ที่ 29 มิถุนายน 2561 เวลา 08.15 – 15.30 น. ณ ห้องประชุมทศพร 1 โรงแรมริมปาว อำเภอเมือง จังหวัดกาฬสินธุ์ ว่า การจัดสัมมนาครั้งนี้เป็นครั้งที่ 4 ของปีงบประมาณ พ.ศ. 2561 ซึ่งก็ยังคงได้รับความสนใจจากผู้เข้าร่วมสัมมนาและประสบผลสำเร็จเป็นอย่างดียิ่งเช่นเดียวกับเมื่อ 3 ครั้งก่อนที่ผ่านมาที่ได้จัดขึ้นที่จังหวัดเชียงราย จังหวัดนราธิวาส และจังหวัดนครนายก โดยการสัมมนาในครั้งนี้มีผู้สนใจเข้าร่วมการสัมมนาเป็นจำนวนที่มากถึง 292 คน ใกล้เคียงกับจำนวนเป้าหมายที่ได้กำหนดไว้ที่ประมาณ 300 คน ทั้งนี้ ผู้เข้าร่วมสัมมนาประกอบด้วย ผู้บริหารหน่วยงานราชการส่วนภูมิภาคและส่วนท้องถิ่น ผู้บริหารและเจ้าหน้าที่สถาบันการเงิน บริษัทประกันภัย สหกรณ์ และผู้ประกอบการในพื้นที่จังหวัดกาฬสินธุ์ รวมทั้งเกษตรกรผู้เพาะปลูกข้าวนาปีที่เป็นลูกค้าสินเชื่อของธนาคารเพื่อการเกษตรและสหกรณ์การเกษตร (ธ.ก.ส.) โดยมีนางพิลาสลักษณ์ ยุคเกษมวงศ์ รองผู้อำนวยการสำนักงานเศรษฐกิจการคลัง เป็นประธานกล่าวเปิดการสัมมนา และได้กล่าวถึงวัตถุประสงค์ของการจัดสัมมนาเพื่อสร้างความรู้ ความเข้าใจ และความมั่นใจในประเด็นการคุ้มครองทางการเงิน ซึ่งครอบคลุมทั้งในด้านการคุ้มครองเงินฝาก การกำกับดูแลสถาบันการเงิน การตรวจสอบข้อมูลเครดิต และการคุ้มครองผู้ใช้บริการทางการเงิน เพื่อให้สามารถบริหารจัดการทางการเงินได้อย่างมีประสิทธิภาพสูงสุดให้แก่กลุ่มเป้าหมาย ได้แก่ ประชาชนผู้ฝากเงิน สถาบันการเงิน (ธนาคาร สหกรณ์ บริษัทประกันชีวิตและบริษัทประกันวินาศภัย) ภาคธุรกิจ ส่วนราชการ องค์กรปกครองส่วนท้องถิ่น และเกษตรกร รวมทั้งได้กล่าวถึงบทบาทหน้าที่และผลงานที่สำคัญของสำนักงานเศรษฐกิจการคลัง (สศค.) ในการเสนอแนะนโยบายด้านต่าง ๆ ได้แก่
1. นโยบายด้านการคลัง สศค. มีส่วนร่วมในการประมาณการจัดเก็บรายได้ เพื่อกำหนดวงเงินงบประมาณรายจ่ายประจำปี รวมทั้งเสนอแนะมาตรการในการใช้จ่ายเงินงบประมาณเพื่อขับเคลื่อนเศรษฐกิจ ได้แก่ มาตรการเพิ่มรายได้ให้แก่ผู้มีรายได้น้อย ทั้งนี้ คณะรัฐมนตรีได้มีมติอนุมัติโครงการ ในระยะที่ 2 เมื่อเดือนกุมภาพันธ์ 2561 ที่ผ่านมา โดยมีคณะทำงานพัฒนาคุณภาพชีวิตผู้มีบัตรสวัสดิการแห่งรัฐ (ทีมหมอประชารัฐสุขใจ) เพื่อพัฒนาคุณภาพชีวิตผู้มีบัตรสวัสดิการแห่งรัฐ ซึ่งมีผู้ถือบัตรดังกล่าวที่แจ้งความประสงค์ เข้าร่วมโครงการจำนวนมากกว่า 6.4 ล้านราย
2. มาตรการการเงินการคลังผ่านสถาบันการเงินเฉพาะกิจที่เป็นการให้สินเชื่อผ่อนปรน โดยแบ่งเป็น
2.1 มาตรการเพิ่มขีดความสามารถด้านการเกษตร ได้แก่ โครงการสินเชื่อ SME เกษตร โครงการพักชำระหนี้ต้นเงินและลดดอกเบี้ยเกษตรกรผู้ปลูกข้าว ปี 2559/60 และโครงการประกันภัยข้าวนาปีซึ่งในปีการผลิต 2561 มีพื้นที่เข้าร่วมโครงการแล้วเป็นจำนวนมากกว่า 27 ล้านไร่ จากเป้าหมายจำนวน 30 ล้านไร่
2.2 โครงการสินเชื่อรายย่อยเพื่อใช้จ่ายฉุกเฉิน ระยะที่ 2 ผ่านธนาคารออมสินและ ธ.ก.ส. รายละไม่เกิน 50,000 บาท ดอกเบี้ยร้อยละ 0.85 ต่อเดือน และโครงการสินเชื่อฉุกเฉินเพื่อมุสลิม ผ่านธนาคารอิสลามแห่งประเทศไทย วงเงินรวม 500 ล้านบาท
2.3 มาตรการการเงินการคลังเพื่อส่งเสริมผู้ประกอบการ SMEs ได้แก่ โครงการสินเชื่อ SMEs Transformation Loan โครงการค้ำประกันสินเชื่อผู้ประกอบการ Micro Entrepreneurs ระยะที่ 2 โครงการค้ำประกันสินเชื่อเพื่อผู้ประกอบการใหม่และนวัตกรรม (Start-up & Innovation) และมาตรการฟื้นฟูกิจการ SMEs ผ่านกองทุนส่งเสริม SMEs
3. มาตรการเพื่อกระตุ้นภาคอสังหาริมทรัพย์ ได้แก่ โครงการบ้านประชารัฐ (โครงการได้สิ้นสุดไปแล้วเมื่อเดือนมีนาคม 2561) และโครงการสินเชื่อที่อยู่อาศัยสำหรับผู้สูงอายุ (Reverse Mortgage)
4. มาตรการด้านภาษี ให้สามารถหักรายจ่ายได้ 2 เท่า ได้แก่ มาตรการภาษีเพื่อส่งเสริมให้บริษัทใหญ่ช่วยบริษัทเล็ก (มาตรการพี่ช่วยน้อง) และมาตรการภาษีเพื่อส่งเสริมการลงทุนในชนบท
5. นโยบายด้านการออมและการลงทุน ได้แก่ การจัดตั้งกองทุนการออมแห่งชาติ (กอช.) เพื่อสร้างหลักประกันการออมให้กับบุคคลซึ่งมีสัญชาติไทยและมีอายุระหว่าง 15 – 60 ปี และไม่ได้อยู่ในระบบประกันสังคมหรือระบบบำเหน็จบำนาญใด ๆ โดยการออมของผู้ที่เป็นสมาชิก กอช. จะเป็นในลักษณะ “คุณออม รัฐช่วยออม คุณได้บำนาญ” รวมทั้งผลประโยชน์เงินออมของสมาชิก รัฐให้การค้ำประกันผลตอบแทนจากการลงทุนว่าจะไม่ต่ำกว่าดอกเบี้ยเงินฝากประจำ 12 เดือนของ 7 ธนาคาร นอกจากนี้ ยังได้มีการนำเสนอร่างพระราชบัญญัติกองทุนบำเหน็จบำนาญแห่งชาติ (กบช.) พ.ศ. .... ซึ่งเป็นการออมภาคบังคับเพื่อสร้างหลักประกันการออมในวัยเกษียณให้กับแรงงานในระบบ โดยคณะรัฐมนตรีได้ให้ความเห็นชอบในหลักการไปแล้วเมื่อวันที่ 8 พฤศจิกายน 2559 และร่างกฎหมายดังกล่าวขณะนี้อยู่ในขั้นตอนการตรวจพิจารณาของสำนักงานคณะกรรมการกฤษฎีกา รวมทั้งมาตรการการบริจาคเบี้ยยังชีพผู้สูงอายุเข้ากองทุนผู้สูงอายุเพื่อนำเงินไปช่วยเหลือผู้สูงอายุที่ลงทะเบียนสวัสดิการแห่งรัฐตามนโยบายรัฐบาล
6. การบริหารงานเพื่อการแก้ไขปัญหาหนี้นอกระบบอย่างบูรณาการและยั่งยืน ได้แก่ การเพิ่มองทางการเข้าถึงสินเชื่อในระบบผ่านสินเชื่อพิโกไฟแนนซ์ และสินเชื่อเงื่อนไขผ่อนปรนของธนาคารออมสิน
7. นโยบายด้านเศรษฐกิจระหว่างประเทศ ได้แก่ การเข้าร่วมเจรจาการค้าและบริการระหว่างประเทศทั้งในระดับทวิภาคีและพหุภาคี ตลอดจนการประสานงานด้านเศรษฐกิจกับหน่วยงานในประเทศไทย ต่างประเทศ และองค์การระหว่างประเทศ
8. นโยบายด้านเศรษฐกิจมหภาค ได้แก่ การประมาณการทิศทางและแนวโน้มเศรษฐกิจไทยในปี 2561 โดยตัวเลขการเติบโตของผลิตภัณฑ์มวลรวมภายในประเทศ หรือ GDP ปี 2560 ได้ขยายตัวในอัตราร้อยละ 3.9 ตรงตามที่ สศค. ได้ประมาณการเอาไว้ โดยในปี 2561 สศค. คาดการณ์ว่าเศรษฐกิจไทยเปรียบเสมือนเครื่องจักรที่เริ่มจะทะยานขึ้นด้วยความเร่ง และคาดว่าจะสามารถเติบโตได้สูงถึงอัตราร้อยละ 4.2
สำหรับการสัมมนาจะแบ่งออกเป็น 2 ช่วง คือ ภาคเช้า และภาคบ่าย และการสัมมนาในแต่ละช่วงมีสาระสำคัญสรุปได้ ดังนี้
1. การสัมมนาภาคเช้า หัวข้อ “ครบถ้วนทุกมิติความรู้และความคุ้มครองผลประโยชน์ทางการเงิน” โดยวิทยากรประกอบด้วย นายจิรานุวัฒน์ ธัญญะเจริญ ผู้ช่วยผู้อำนวยการ สายบริหารงานทั่วไป สถาบันคุ้มครองเงินฝาก นายวงศ์วริศ ดุลยนิติโกศล รองผู้จัดการใหญ่อาวุโส บริษัท ข้อมูลเครดิตแห่งชาติ จำกัด และนายอดุลย์ ค้ำชู ผู้อำนวยการธนาคารแห่งประเทศไทย สำนักงานภาคตะวันออกเฉียงเหนือ และนายอมรศักดิ์ มาลา เศรษฐกรชำนาญการ ส่วนนโยบายคุ้มครองเงินฝาก สำนักนโยบายระบบการคุ้มครองผลประโยชน์ทางการเงิน สศค. ทำหน้าที่เป็นผู้ดำเนินรายการ
* นายจิรานุวัฒน์ ธัญญะเจริญ (นายจิรานุวัฒน์ฯ) ได้กล่าวถึงระบบการเงินและสถาบันการเงินไทย ประกอบด้วย ผู้ฝากเงิน ตัวกลางทางการเงิน และผู้กู้ โดยตัวกลางทางการเงินจะประกอบด้วย ธนาคารพาณิชย์ บริษัทเงินทุน/บริษัทเครดิตฟองซิเอร์ สถาบันการเงินเฉพาะกิจ บริษัทหลักทรัพย์ บริษัทประกันชีวิตและวินาศภัย และสหกรณ์ ซึ่งในภาพรวมระบบสถาบันการเงินของไทยในปัจจุบัน นายจิรานุวัฒน์ฯ กล่าวว่า ยังคงมีความมั่นคงอยู่ในระดับสูง เนื่องจากสถานการณ์ผลการดำเนินงานของระบบสถาบันการเงินยังคงมีผลกำไรสุทธิเป็นบวกอย่างต่อเนื่อง มีฐานะเงินทุนแข็งแกร่งอันเป็นผลมาจากการที่มีเงินทุนสำรองต่อสินทรัพย์เสี่ยงสูงกว่าที่กฎหมายกำหนด มีอัตราส่วนสินทรัพย์สภาพคล่องสูง มีคุณภาพสินทรัพย์อยู่ในเกณฑ์ดีเนื่องจากมีจำนวนสินเชื่อที่ไม่ก่อให้เกิดรายได้อยู่ในระดับต่ำและมีการกันเงินสำรองอยู่ในระดับสูงเพียงพอเพื่อรองรับการด้อยคุณภาพของสินเชื่อ นอกจากนี้ สถาบันการเงินไทยยังได้รับการจัดอันดับความน่าเชื่อถือจากสถาบันจัดอันดับความน่าเชื่อถือ (Credit Rating Agency) ที่มีชื่อเสียงและรู้จักกันดีทั่วโลก อาทิ Moody's Investors Service (Moody’s) ซึ่งในปี 2561 Moody’s ได้จัดอันดับความน่าเชื่อถือให้ระบบธนาคารพาณิชย์ของไทยอยู่ในระดับที่มีเสถียรภาพ (Stable Outlook) ดังนั้น จึงกล่าวได้ว่าปัจจัยแวดล้อมในภาพรวมการดำเนินธุรกิจของระบบธนาคารพาณิชย์ไทยในปี 2561 มีแนวโน้มปรับตัวดีขึ้น อย่างไรก็ตาม ธนาคารพาณิชย์ไทยอาจมีค่าใช้จ่ายเพิ่มขึ้นบ้างจากการกันสำรองที่เพิ่มขึ้นเพื่อรองรับคุณภาพสินเชื่อที่ด้อยลง รวมทั้งการเตรียมการเพื่อรองรับมาตรฐานการรายงานทางการเงินที่เกี่ยวข้องกับเครื่องมือทางการเงิน (IFRS 9) ที่จะนำมาใช้ในปี 2562
สำหรับบทบาทหน้าที่ในส่วนของสถาบันคุ้มครองเงินฝาก (สคฝ.) นายจิรานุวัฒน์ฯ ได้กล่าวถึงวัตถุประสงค์ในการจัดตั้ง สคฝ. ซึ่งเป็นหน่วยงานของรัฐ เพื่อดำเนินภารกิจหลักในการสร้างความมั่นใจให้แก่ผู้ฝากเงินตามวงเงินความคุ้มครองที่กฎหมายกำหนด ทั้งนี้ การคุ้มครองเงินฝากในปัจจุบันได้กำหนดวงเงินความคุ้มครองไว้ที่ 15 ล้านบาท ครอบคลุมความคุ้มครองผู้ฝากเงินเต็มจำนวนร้อยละ 99.9 ของผู้ฝากเงินทั้งหมดในระบบ ขณะเดียวกันวงเงินความคุ้มครองเงินฝากจะค่อย ๆ ทยอยปรับลดลงจนเหลือ 1 ล้านบาท ในวันที่ 11 สิงหาคม 2563 โดยจำนวนเงินความคุ้มครองที่จำนวน 1 ล้านบาทจะยังคงครอบคลุมผู้ฝากเงินเต็มจำนวนถึงร้อยละ 98.21 ของผู้ฝากเงินทั้งหมดในระบบ
* นายวงศ์วริศ ดุลยนิติโกศล (นายวงศ์วริศฯ) ได้บรรยายถึงบทบาทหน้าที่ของบริษัทข้อมูลเครดิตแห่งชาติ จำกัด และความสำคัญของระบบข้อมูลเครดิต โดยบริษัทข้อมูลเครดิตแห่งชาติ จำกัด จะทำหน้าที่เป็นหน่วยงานกลางเพียงหน่วยงานเดียวที่จัดเก็บรวบรวมข้อมูลเครดิตของผู้ใช้บริการทางการเงิน ได้แก่ ประวัติการชำระหนี้ตามที่สถาบันการเงินหรือบริษัทที่เป็นสมาชิกจัดส่งให้ และส่งมอบข้อมูลให้กับเจ้าของข้อมูลเครดิตโดยตรง หรือสถาบันการเงินสมาชิกตามที่ได้รับการร้องขอและได้รับความยินยอมจากเจ้าของข้อมูลเท่านั้น เพื่อให้เจ้าของข้อมูลสามารถมั่นใจในความปลอดภัยของข้อมูล ปัจจุบันมีจำนวนบัญชีสินเชื่อที่จัดเก็บในฐานข้อมูลเครดิตมากกว่า 30 ล้านบัญชี ครอบคลุมสถาบันการเงิน ผู้ให้บริการสินเชื่อที่มิใช่สถาบันการเงิน สถาบันการเงินเฉพาะกิจของรัฐ บริษัทประกันชีวิตและบริษัทประกันวินาศภัย และสหกรณ์ ทั้งนี้ ในการพิจารณาอนุมัติสินเชื่อของสถาบันการเงินแต่ละแห่งจะใช้ข้อมูลเครดิตเป็นองค์ประกอบในการพิจารณาร่วมกับปัจจัยอื่น ๆ นอกจากนี้ นายวงศ์วริศฯ ยังได้นำเสนอรายละเอียดการรายงานข้อมูลเครดิตและรูปแบบการรายงานข้อมูลเครดิตประเภทต่าง ๆ ซึ่งมีความแตกต่างกันตามพฤติกรรมการชำระหนี้ของผู้ขอสินเชื่อ ได้แก่ การรายงานข้อมูลเครดิตในกรณีผู้ขอสินเชื่อชำระหนี้คืนตรงตามเวลาปกติ กรณีผิดนัดชำระหนี้ และกรณีที่มีการพักชำระหนี้ ซึ่งข้อมูลดังกล่าวจะมีการรายงานย้อนหลังไปเป็นระยะเวลาสูงสุด 36 เดือน รวมทั้งได้นำเสนอรายละเอียดเกี่ยวกับบุคคลที่สามารถขอเรียกดูข้อมูลเครดิตได้ ซึ่งได้แก่ เจ้าของข้อมูล และสถาบันการเงินที่เป็นสมาชิกของเครดิตบูโร พร้อมทั้งได้ชี้แจงข้อเท็จจริงและให้คำแนะนำในเรื่องการติดบัญชีดำ (Black List) การมีประวัติเสีย สิทธิของผู้ที่มีชื่ออยู่ในฐานข้อมูลเครดิต ตลอดจนให้คำแนะนำแนวทางในการตรวจสอบและแก้ไขข้อมูลในกรณีที่มีการรายงานข้อมูลเครดิตไม่ถูกต้อง
* นายอดุลย์ ค้ำชู (นายอดุลย์ฯ) ได้กล่าวถึงบทบาทของธนาคารแห่งประเทศไทยต่อการคุ้มครองผู้ใช้บริการทางการเงิน ซึ่งเป็นประเด็นที่มีความสำคัญเป็นอย่างยิ่งในปัจจุบัน เนื่องจากผลการสำรวจของธนาคารแห่งประเทศไทย ในปี 2556 พบว่า ทักษะทางการเงินของประชากรไทยยังอยู่ในระดับที่ต่ำเมื่อเทียบกับในหลายประเทศ กล่าวคือ ประชากรในกลุ่มประเทศซึ่งเป็นสมาชิกองค์การเพื่อความร่วมมือและการพัฒนาทางเศรษฐกิจ (Organisation for Economic Co-operation and Development : OECD) มีค่าเฉลี่ยของคะแนนทักษะทางการเงินอยู่ที่ร้อยละ 62.3 ในขณะที่ประชากรไทยมีค่าเฉลี่ยคะแนนทักษะทางการเงินอยู่ในระดับเพียงร้อยละ 58.5 โดยเฉพาะอย่างยิ่งประชากรไทยที่อยู่ในภาคอีสาน ซึ่งรวมถึงจังหวัดกาฬสินธุ์ มีทักษะทางการเงินคิดเป็นค่าเฉลี่ยคะแนนที่ต่ำกว่าค่าเฉลี่ยโดยรวมของประเทศ ดังนั้น หน่วยงานภาครัฐที่เกี่ยวข้องจึงมีความจำเป็นต้องเสริมสร้างความรู้ความเข้าใจทางการเงินให้เพิ่มมากขึ้น เพื่อเสริมสร้างทักษะและภูมิคุ้มกันทางการเงินอย่างต่อเนื่อง ซึ่งในปัจจุบันธนาคารแห่งประเทศไทยได้มุ่งเน้นการมีบทบาท
ทั้งในเชิงรุกและเชิงรับเพื่อให้ความรู้ทางการเงินตลอดจนให้คำปรึกษาและรับเรื่องร้องเรียนจากผู้ใช้บริการทางการเงินผ่านช่องทางต่าง ๆ อาทิ โทรศัพท์สายด่วน ศูนย์คุ้มครองผู้ใช้บริการทางการเงิน 1213 โทรสาร จดหมาย อีเมล์ รวมทั้งการร้องเรียนผ่านระบบออนไลน์ และการเข้าร้องเรียนด้วยตนเองที่ธนาคารแห่งประเทศไทยทั้งที่สำนักงานใหญ่และสำนักงานภาคทุกแห่ง
นอกจากนี้ นายอดุลย์ฯ ยังได้บรรยายให้ความรู้ในเรื่องภัยทางการเงิน ซึ่งประกอบด้วย การหลอกลวงทางอีเมล์ โซเชี่ยลมีเดีย โทรศัพท์ และการหลอกลวงให้ลงทุนในรูปแบบแชร์ลูกโซ่ รวมตลอดถึงกลโกงและการสวมรอยเพื่อนำบัตรเครดิต บัตรเอทีเอ็ม หรือบัตรเดบิตของผู้อื่นไปใช้ พร้อมทั้งได้แนะนำแนวทางการปฏิบัติตนเพื่อลดความเสี่ยงจากภัยทางการเงินดังกล่าว รวมถึงช่องทางการติดต่อเพื่อขอรับคำปรึกษาและการแจ้งข้อร้องเรียนเมื่อตกเป็นเหยื่อของภัยทางการเงิน
2. การสัมมนาภาคบ่าย ประกอบด้วยการสัมมนาในหัวข้อ “เข้าถึงระบบการประกันภัย เข้าใจโครงการประกันภัยข้าวนาปี ปีการผลิต 2561” ดำเนินรายการโดย นายภาสุ ท้วมเสม เศรษฐกรปฏิบัติการ ส่วนนโยบายการประกันภัย สำนักนโยบายระบบการคุ้มครองผลประโยชน์ทางการเงิน สศค. โดยการสัมมนาในภาคบ่ายแบ่งเป็น 2 ช่วง ดังนี้
* ช่วงแรก เป็นการบรรยายให้ความรู้ความเข้าใจในเรื่องระบบการประกันภัย โดยวิทยากร นายรติ พิมพ์สมาน (นายรติฯ) ผู้เชี่ยวชาญสายกฎหมายและคดี สำนักงานคณะกรรมการกำกับและส่งเสริมการประกอบธุรกิจประกันภัย นายรติฯ ได้กล่าวถึงวิวัฒนาการของระบบประกันภัยไทยที่มีการพัฒนามาอย่างต่อเนื่อง ซึ่งมีการเปลี่ยนแปลงที่สำคัญในปี 2550 คือ มีการจัดตั้งสำนักงานคณะกรรมการกำกับและส่งเสริมการประกอบธุรกิจประกันภัย (สำนักงาน คปภ.) ขึ้นเพื่อวัตถุประสงค์หลักในการกำกับดูแลการประกอบธุรกิจประกันชีวิตและประกันวินาศภัย ทั้งนี้ ภารกิจที่สำคัญของสำนักงาน คปภ. ได้แก่ การเสริมสร้างความมั่นคงและเสถียรภาพทางการเงินของบริษัทประกันภัย การกำกับพฤติกรรมทางการตลาดของธุรกิจประกันภัย และการคุ้มครองประชาชนผู้เอาประกันภัย นอกจากนี้ สำนักงาน คปภ. ยังมีบทบาทในการจัดตั้งกองทุนประกันวินาศภัยและกองทุนประกันชีวิตเพื่อป้องกันความเสี่ยงในกรณีที่บริษัทประกันภัยล้มละลาย หรือถูกเพิกถอนใบอนุญาต ซึ่งในกรณีที่เงินและหลักทรัพย์ของบริษัทที่วางไว้กับนายทะเบียนไม่พอชำระหนี้ เจ้าหนี้ตามสัญญาประกันภัยมีสิทธิที่จะได้รับชำระหนี้จากกองทุนประกันชีวิตหรือกองทุนประกันวินาศภัยไม่เกิน 1 ล้านบาท นอกจากนี้ นายรติฯ ยังได้กล่าวถึงการส่งเสริมและสนับสนุนให้ประชาชนเข้าถึงระบบการทำประกันภัยในปัจจุบัน ซึ่งนอกเหนือจากการทำประกันภัยข้าวนาปีแล้ว ยังได้มุ่งเน้นส่งเสริมการทำประกันภัยสำหรับรายย่อย (Micro Insurance) เพื่อวัตถุประสงค์ในการผลักดันให้ประชาชนในทุกระดับสามารถเข้าถึงการประกันภัยได้อย่างทั่วถึงและนำไปสู่การเติบโตอย่างยั่งยืนของระบบประกันภัยไทย อาทิ ประกันภัย 200 สำหรับรายย่อย ประกันอัคคีภัยที่อยู่อาศัยแบบประหยัดสำหรับรายย่อย และประกันภัยอุบัติเหตุเพื่อคนพิการสำหรับรายย่อย เป็นต้น
* สำหรับช่วงที่สองของภาคบ่าย เป็นการบรรยายเพื่อให้ความรู้ความเข้าใจเรื่องโครงการประกันภัยข้าวนาปี ปีการผลิต 2561 โดยวิทยากรประกอบด้วย นายเกตโกมล ไพรทวีพงศ์ รองผู้อำนวยการ ฝ่ายกิจการนโยบายรัฐ ธนาคารเพื่อการเกษตรและสหกรณ์การเกษตร นางสาวกัลยา จุกหอม ผู้ช่วยผู้อำนวยการบริหารสายงานวิชาการ สมาคมประกันวินาศภัยไทย และนางสาวอมรรัตน์ จารุรัตน์ ผู้เชี่ยวชาญด้านระบบการคุ้มครองผลประโยชน์ทางการเงิน สศค. การบรรยายในช่วงนี้ วิทยากรได้มีการกล่าวถึงวิวัฒนาการการประกันภัยทางการเกษตร ซึ่งมีจุดเริ่มต้นมาจากการดำเนินโครงการประกันภัยฝ้ายในปี 2521 ภายใต้ความร่วมมือระหว่างกรมส่งเสริมการเกษตร กรมการประกันภัย และสมาคมประกันวินาศภัยไทย และได้มีวิวัฒนาการมาอย่างต่อเนื่องจนถึงการเริ่มดำเนินโครงการประกันภัยข้าวนาปี ปีการผลิต 2554 โดย สศค. กระทรวงการคลัง นอกจากนี้ วิทยากรได้บรรยายถึงหลักการ ความจำเป็น และประโยชน์ของการเข้าร่วมโครงการประกันภัยข้าวนาปี รวมทั้งแนวทางการรับประกันภัยข้าวนาปีและผลการดำเนินโครงการประกันภัยข้าวนาปี ปีการผลิต 2554 – ปัจจุบัน สำหรับโครงการประกันภัยข้าวนาปี ปีการผลิต 2561 วิทยากรได้บรรยายถึงรายละเอียดของโครงการ ได้แก่ อัตราเบี้ยประกันภัย ซึ่งกำหนดไว้ที่ 90 บาทต่อไร่ ไม่รวมภาษีมูลค่าเพิ่มและอากรแสตมป์ ความคุ้มครอง กำหนดไว้ที่ 1,260 บาทต่อไร่ สำหรับ 6 ภัย ได้แก่ 1) น้ำท่วมหรือฝนตกหนัก  2) ภัยแล้ง ฝนแล้งหรือฝนทิ้งช่วง  3) ลมพายุหรือพายุไต้ฝุ่น  4) ภัยอากาศหนาวหรือน้ำค้างแข็ง  5) ลูกเห็บ และ 6) ไฟไหม้ และ 630 บาทต่อไร่ สำหรับภัยศัตรูพืชหรือโรคระบาด นอกจากนี้ วิทยากรยังได้บรรยายถึงเงื่อนไขของกรมธรรม์ประกันภัย ได้แก่ ภัยที่กรมธรรม์ไม่คุ้มครอง การคืนเบี้ยประกันภัย ขั้นตอนการดำเนินงานขายประกันและขั้นตอนการจ่ายค่าสินไหม รวมตลอดถึงรายละเอียดที่เกี่ยวข้องกับแนวทางการนำดัชนีและเทคโนโลยีทางวิทยาศาสตร์มาใช้ในการรับประกันภัยพืชผลทางการเกษตรในอนาคต และการขยายการรับประกันภัยทางการเกษตรไปยังพืชผลทางการเกษตรประเภทอื่น
นอกจากนี้ เมื่อวันพฤหัสบดีที่ 28 มิถุนายน 2561 เวลา 12.30 – 16.00 น. สศค. ยังได้จัดกิจกรรมโครงการการสร้างความรู้ความเข้าใจด้านการคุ้มครองเงินฝากและการบริหารจัดการทางการเงินแก่เยาวชนให้กับนักเรียนในระดับชั้นมัธยมศึกษาตอนปลาย โรงเรียนกาฬสินธุ์พิทยาสรรพ์ อำเภอเมือง จังหวัดกาฬสินธุ์ จำนวน 150 คน ทั้งนี้ กิจกรรมดังกล่าวได้รับความสนใจและได้รับข้อเสนอแนะที่เป็นประโยชน์จากนักเรียน ผู้บริหาร และคณาจารย์ที่เข้าร่วมกิจกรรมเป็นอย่างมาก
สานักนโยบายระบบการคุ้มครองผลประโยชน์ทางการเงิน สานักงานเศรษฐกิจการคลัง โทร. 0 2273 9020 ต่อ 3691 – 3

ที่มา : http://www.thaigov.go.th/news/contents/details/13642