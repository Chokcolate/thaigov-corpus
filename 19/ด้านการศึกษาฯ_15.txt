รัฐบาลไทย-ข่าวทำเนียบรัฐบาล-ก.ค.ศ.พิจารณาการขอทบทวนผลพิจารณาคุณสมบัติการขอมีและเลื่อนวิทยฐานะของข้าราชการครู ตามหลักเกณฑ์และวิธีการประเมินวิทยฐานะ ว 13/2556


วันพฤหัสบดีที่ 21 มิถุนายน 2561
270
ก.ค.ศ.พิจารณาการขอทบทวนผลพิจารณาคุณสมบัติการขอมีและเลื่อนวิทยฐานะของข้าราชการครู ตามหลักเกณฑ์และวิธีการประเมินวิทยฐานะ ว 13/2556
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังเป็นประธานการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 6/2561 เมื่อวันที่ 20 มิถุนายน 2561 ณ ห้องประชุมจันทรเกษม
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังเป็นประธานการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 6/2561 เมื่อวันที่ 20 มิถุนายน 2561 ณ ห้องประชุมจันทรเกษม กรณีที่สำนักงานคณะกรรมการการศึกษาขั้นพื้นฐาน (สพฐ.) ขอให้ ก.ค.ศ. ทบทวนผลการพิจารณาคุณสมบัติการขอมีและเลื่อนวิทยฐานะของข้าราชการครู ตามหลักเกณฑ์และวิธีการประเมินวิทยฐานะ ว 13/2556
รมว.ศึกษาธิการ กล่าวว่า ตามที่ส่วนราชการต่าง ๆ ได้เสนอรายชื่อข้าราชการครูและบุคลากรทางการศึกษา เพื่อขอมีและเลื่อนวิทยฐานะ จำนวน 5,337 ราย แบ่งเป็นวิทยฐานะชำนาญการพิเศษ 382 ราย และวิทยฐานะเชี่ยวชาญ 4,955 ราย แยกตามสังกัด ดังนี้
สพฐ. จำนวน 4,995 ราย
สอศ. จำนวน 240 ราย
กศน. จำนวน 99 ราย
สช. จำนวน 3 ราย
อ.ก.ค.ศ.วิสามัญเฉพาะกิจฯ ได้พิจารณาคุณสมบัติของข้าราชการครูและบุคลากรทางการศึกษาไปแล้ว จำนวน 1,888 ราย ปรากฏว่ามีคุณสมบัติเข้ารับการประเมิน จำนวน 364 ราย (โดยเป็นประเภทรางวัล จำนวน 265 ราย และประเภทเทียบเคียง จำนวน 99 ราย) ไม่มีคุณสมบัติเข้ารับการประเมิน จำนวน 1,524 ราย (โดยเป็นประเภทรางวัล 189 ราย และประเภทเทียบเคียง จำนวน 1,335 ราย)
ทั้งนี้ สพฐ.ได้เสนอให้ ก.ค.ศ. ทบทวนผลพิจารณาคุณสมบัติ การขอมีและเลื่อนวิทยฐานะของข้าราชการครู ตามหลักเกณฑ์และวิธีการประเมินวิทยฐานะ ว 13/2556
ที่ประชุม ก.ค.ศ. พิจารณาแล้วเห็นว่า ผู้ไม่ผ่านการพิจารณาคุณสมบัติหรือการประเมินรายใด หากเห็นว่าการพิจารณานั้นอาจคลาดเคลื่อน สามารถเสนอขอให้มีการทบทวนผลการพิจารณาเป็นรายบุคคล โดยชี้แจงเหตุผลประกอบการพิจารณาได้ และเสนอผ่านสำนักงานคณะกรรมการการศึกษาขั้นพื้นฐาน มายังสำนักงาน ก.ค.ศ. พิจารณาต่อไป
สำหรับผลการประชุม ก.ค.ศ. ในประเด็นอื่นๆ จะเผยแพร่ในวันที่ 21 มิถุนายน 2561
Written by เอมพร น้อยจินดา, ดรุวรรณ บุญมาก
Photo
Editor บัลลังก์ โรหิตเสถียร

ที่มา : http://www.thaigov.go.th/news/contents/details/13217