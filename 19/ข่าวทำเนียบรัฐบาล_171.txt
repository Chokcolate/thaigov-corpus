รัฐบาลไทย-ข่าวทำเนียบรัฐบาล-สมเด็จพระราชาธิบดีแห่งราชอาณาจักรภูฏานพระราชทานวโรกาสให้นายกรัฐมนตรีเข้าเฝ้าฯ

วันศุกร์ที่ 20 กรกฎาคม 2561
สมเด็จพระราชาธิบดีแห่งราชอาณาจักรภูฏานพระราชทานวโรกาสให้นายกรัฐมนตรีเข้าเฝ้าฯ
สมเด็จพระราชาธิบดีแห่งราชอาณาจักรภูฏานพระราชทานวโรกาสให้นายกรัฐมนตรีเข้าเฝ้าฯ
สมเด็จพระราชาธิบดี จิกมี เคเซอร์ นัมเกล วังชุก (His Majesty King Jigme Khesar Namgyel Wangchuck, the Fifth Druk Gyalpo) สมเด็จพระราชาธิบดีแห่งราชอาณาจักรภูฎาน  และสมเด็จพระราชินีเจตชุน เพมา วังชุก พระราชทานวโรกาสให้ พลเอก ประยุทธ์ จันทร์โอชา นายกรัฐมนตรี และภริยาเข้าเฝ้าทูลละอองธุลีพระบาท ณ ท้องพระโรง ชั้น 2 ป้อมปราการทาชิโชเมื่อเวลา 13.30 น. ตามเวลาท้องถิ่น ภายหลังเข้าเฝ้าฯ
พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวดังนี้
นายกรัฐมนตรีรู้สึกซาบซึ้งในพระมหากรุณาธิคุณสมเด็จพระราชาธิบดีจิกมี เคเซอร์ นัมเกล วังชุก ที่พระราชทานวโรกาสให้เข้าเฝ้าฯ ในโอกาสเยือนราชอาณาจักรภูฏานอย่างเป็นทางการ ในนามของประชาชนชาวไทยซาบซึ้งในพระมหากรุณาธิคุณทรงเป็นพระประมุขต่างชาติที่พระองค์เสด็จฯ เยือนไทย เพื่อถวายราชสักการะพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร และทรงเข้าร่วมงานพระราชพิธีถวายพระเพลิงพระบรมศพ เมื่อเดือนตุลาคมที่ผ่านมา
ในโอกาสนี้ นายกรัฐมนตรีได้กล่าวถึงความสัมพันธ์ของไทยและภูฏานว่าเป็นประเทศที่ใกล้ชิดของไทย ทั้งในด้านพระพุทธศาสนา สังคม และวัฒนธรรม โดยเฉพาะความจงรักภักดีของประชาชนทั้งสองประเทศมีต่อสถาบันพระมหากษัติย์
นายกรัฐมนตรียังได้กราบบังคมทูล แสดงความยินดีกับความก้าวหน้าของโครงการพัฒนาประเทศต่าง ๆ โดยเฉพาะการพัฒนาระบบชลประทานและการบริหารจัดการน้ำ สำหรับโครงการพัฒนาศูนย์การเรียนรู้ต้นแบบทางเกษตรชิมิปัง ในพระราชดำริสมเด็จพระราชาธิบดีจิกมี  เคเซอร์ นัมเกล วังชุก  และโครงการ OGOP ด้วย
โอกาสนี้ สมเด็จพระราชาธิบดีแห่งราชอาณาจักรภูฏาน พระราชทานเลี้ยงอาหารกลางวัน แก่นายกรัฐมนตรีและคณะ ณ พระราชวังดาเชนโซลิง

ที่มา : http://www.thaigov.go.th/news/contents/details/13976
