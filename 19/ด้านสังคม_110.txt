รัฐบาลไทย-ข่าวทำเนียบรัฐบาล-พม. KICK OFF เปิดตัวโครงการ “จังหวัดต้นแบบ อยุธยาเมืองมรดกโลก เมืองอารยสถาปัตย์ และเมืองท่องเที่ยวเพื่อคนทั้งมวล

วันเสาร์ที่ 14 กรกฎาคม 2561
พม. KICK OFF เปิดตัวโครงการ “จังหวัดต้นแบบ อยุธยาเมืองมรดกโลก เมืองอารยสถาปัตย์ และเมืองท่องเที่ยวเพื่อคนทั้งมวล
พม. KICK OFF เปิดตัวโครงการ “จังหวัดต้นแบบ อยุธยาเมืองมรดกโลก เมืองอารยสถาปัตย์ และเมืองท่องเที่ยวเพื่อคนทั้งมวล"
วันนี้ (13 ก.ค.61) เวลา 14.00 น. ที่วัดไชยวัฒนาราม อำเภอพระนครศรีอยุธยา จังหวัดพระนครศรีอยุธยา พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดโครงการ "จังหวัดต้นแบบ อยุธยาเมืองมรดกโลก เมืองอารยสถาปัตย์ และเมืองท่องเที่ยวเพื่อคนทั้งมวล” ซึ่งเป็นโครงการขยายพื้นที่ตัวอย่างในการปรับปรุงสภาพแวดล้อมให้คนพิการได้เข้าถึงสิ่งอำนวย ความสะดวก และการขับเคลื่อนการปรับสภาพแวดล้อมที่เอื้อต่อการดำรงชีวิตของคนพิการ เพื่อให้คนพิการสามารถเข้าถึง และใช้ประโยชน์ในอาคาร สถานที่ และบริการต่างๆ รวมทั้งมีส่วนร่วมกิจกรรมในสังคมอย่างเท่าเทียมในสังคม โดยมีกิจกรรมสำคัญ ประกอบด้วย พิธีลงนามบันทึกข้อตกลงความร่วมมือ (MOU) พร้อมกิจกรรม KICK OFF เปิดตัวโครงการฯ และเยี่ยมชมการจัดสิ่งอำนวยความสะดวกสำหรับคนพิการ โดยมีผู้แทนหน่วยงานภาครัฐ ภาคเอกชน องค์กรปกครองส่วนท้องถิ่น องค์กรคนพิการ และเครือข่ายทูตอารยสถาปัตย์ จำนวนประมาณ 400 คน เข้าร่วมงาน
รัฐบาลขับเคลื่อนนโยบายสำคัญสำหรับกลุ่มคนพิการ โดยการปฏิบัติตามอนุสัญญาว่าด้วยสิทธิของคนพิการและการผลักดันกฎหมายต่างๆ เพื่อให้คนพิการได้รับสิทธิประโยชน์และความคุ้มครองต่างๆ โดยปราศจากการเลือกปฏิบัติโดยไม่เป็นธรรม อีกทั้งการออกแบบที่สากลและเป็นธรรม หรือ Universal Design ที่มุ่งเน้นการออกแบบเพื่อเติมเต็ม ความต้องการของมนุษย์ หรือเรียกว่าการออกแบบสำหรับทุกคน (Design for All) ทั้งนี้ กระทรวงการพัฒนาสังคมและความมั่นคงของมนุษย์ (พม.) ได้บูรณาการความร่วมมือกับกระทรวงและภาคีเครือข่าย อาทิ กระทรวงมหาดไทย กระทรวงคมนาคม กระทรวงวัฒนธรรม กระทรวงการท่องเที่ยวและกีฬา และองค์กรคนพิการ ในการขับเคลื่อนนโยบายเร่งด่วนในเรื่องการเข้าถึงบริการสังคมของคนพิการ โดยการส่งเสริมการจัดสภาพแวดล้อมที่ปราศจากอุปสรรคต่อการ มีส่วนร่วมของคนพิการ ซึ่งเป็นยุทธศาสตร์หนึ่งในการพัฒนาคุณภาพชีวิตคนพิการ ภายใต้วิสัยทัศน์ "คนพิการดำรงชีวิตอิสระร่วมกับทุกคนในสังคมอย่างมีความสุข สามารถเข้าถึงสิทธิอย่างเสมอภาคและเท่าเทียมกัน” ด้วยการดำเนินงาน ปรับปรุงสภาพแวดล้อมและจัดสิ่งอำนวยความสะดวกสาธารณะที่เอื้อต่อคนพิการได้อย่างไม่มีอุปสรรค และครอบคลุมตั้งแต่ 1) ต้นทาง บ้านและที่พักอาศัย 2) กลางทาง ระบบขนส่งมวลชน ถนน ทางเดินเท้า และ 3) ปลายทาง อาคาร และพื้นที่สาธารณะ เช่น สถานที่ราชการ วัด โรงเรียน โรงพยาบาล สวนสาธารณะ ศาสนสถาน สถานที่ท่องเที่ยว สถานที่บริการน้ำมัน (ปตท.) โรงแรม ร้านอาหาร และห้างร้านต่างๆ เพื่อเปลี่ยนภาระให้เป็นพลัง และเปิดกว้างให้ทุกคนในสังคมสามารถอยู่ร่วมกันได้อย่างปกติสุข
สำหรับโครงการ "จังหวัดต้นแบบ อยุธยาเมืองมรดกโลก เมืองอารยสถาปัตย์ และเมืองท่องเที่ยว เพื่อคนทั้งมวล” กระทรวง พม. โดย พก. ได้ร่วมกับจังหวัดพระนครศรีอยุธยาและภาคีเครือข่ายที่เกี่ยวข้อง ทั้งภาครัฐ ภาคเอกชน และภาคประชาสังคม ร่วมขับเคลื่อนตามแนวทางประชารัฐ ซึ่งเริ่มดำเนินการจัดสิ่งอำนวยความสะดวกสำหรับคนพิการในสถานที่ท่องเที่ยวในจังหวัดพระนครศรีอยุธยา รวมทั้งศาสนสถาน วัด คริสตจักร และมัสยิด โดยมี การปรับปรุงทางลาด ห้องน้ำ ที่จอดรถคนพิการ และป้ายสัญลักษณ์/ข้อมูล นอกจากนี้ ยังมีแผนขยายการจัดสิ่งอำนวยความสะดวกให้คนพิการและผู้สูงอายุ ในเส้นทางท่องเที่ยวต่างๆ ของจังหวัดพระนครศรีอยุธยา ภายใต้ความร่วมมือ จากภาคีเครือข่ายทุกภาคส่วน

ที่มา : http://www.thaigov.go.th/news/contents/details/13840
