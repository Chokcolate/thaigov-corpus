รัฐบาลไทย-ข่าวทำเนียบรัฐบาล-รมว.มท. เผยความคืบหน้า ระบุทุกภาคส่วนระดมเครื่องมือ เครื่องค้นหาสัญญาณชีพช่วยเหลือกลุ่มเด็กและโค้ชฟุตบอลทีมหมูป่า ยืนยันทำทุกวิถีทางเพื่อช่วยเหลือ

วันพุธที่ 27 มิถุนายน 2561
รมว.มท. เผยความคืบหน้า ระบุทุกภาคส่วนระดมเครื่องมือ เครื่องค้นหาสัญญาณชีพช่วยเหลือกลุ่มเด็กและโค้ชฟุตบอลทีมหมูป่า ยืนยันทำทุกวิถีทางเพื่อช่วยเหลือ
รัฐมนตรีว่าการกระทรวงมหาดไทยเผยความคืบหน้า ระบุทุกภาคส่วนระดมเครื่องมือ เครื่องค้นหาสัญญาณชีพช่วยเหลือกลุ่มเด็กและโค้ชฟุตบอลทีมหมูป่า ยืนยันทำทุกวิถีทางเพื่อช่วยเหลือ
วันนี้ (27 มิถุนายน 2561) เวลา 15.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก อนุพงษ์ เผ่าจินดา รัฐมนตรีว่าการกระทรวงมหาดไทยกล่าวถึงความคืบหน้าการให้ความช่วยเหลือกลุ่มเด็กและโค้ชฟุตบอลทีมหมูป่า จำนวน 13 ราย ที่ยังติดอยู่ในภายในถ้ำหลวง ขุนนางนอน อำเภอแม่สาย จังหวัดเชียงราย ว่า ภายหลังเกิดเหตุการณ์ ทางราชเลขานุการในพระองค์สมเด็จพระเจ้าอยู่หัว ได้แจ้งว่า สมเด็จพระเจ้าอยู่หัว ทรงติดตาม รวมทั้งทรงห่วงใยกลุ่มผู้ประสบภัยทุกคน และทรงให้กำลังใจไปยังครอบครัวผู้ประสบภัยทุกคน ขอให้ทุกคนปลอดภัย รวมถึงทรงให้กำลังใจผู้ปฏิบัติหน้าที่ในการติดตามค้นหาขอให้ประสบความสำเร็จ
พร้อมทรงพระราชทานแนวทางในการปฏิบัติงานให้ความช่วยเหลือแก่เจ้าหน้าที่ โดยให้แบ่งพื้นที่ออกเป็น 3 ส่วนได้แก่ ส่วนหน้า ส่วนกลาง และส่วนหลัง กันบุคคลที่ไม่เกี่ยวข้องออกจากพื้นที่ เพื่อไม่ให้กีดขวาง การทำงานของเจ้าหน้าที่ รวมทั้งพระราชทานจิตอาสาทำอาหารเพื่อบริการพี่น้องประชาชน และเจ้าหน้าที่
รัฐมนตรีว่าการกระทรวงมหาดไทยกล่าวต่อไปถึงการเผยแพร่ภาพร่างทรงที่ออกมาพูดแสดงความคิดเห็น ว่า ขอความร่วมมือสื่อมวลชนและประชาชนไม่ควรนำเสนอภาพดังกล่าว รวมถึงภาพเหตุการณ์ช่วงนอนพักผ่อนของเจ้าหน้าที่ เพราะขณะนี้ภาพต่าง ๆ ได้ถูกเผยแพร่ไปยังทั่วโลก ซึ่งภาพเหล่านี้อาจจะทำให้ต่างชาติเข้าใจผิด ส่งผลเสียต่อภาพลักษณ์ของประเทศ เพื่อภาพลักษณ์ที่ดีต่อประเทศไทย ขอให้เสนอในสิ่งที่เป็นประโยชน์ต่อประเทศ
สำหรับแนวทางการให้ความช่วยเหลือนั้น รัฐมนตรีว่าการกระทวงมหาดไทยกล่าวว่า ทุกภาคส่วนให้ความร่วมมือร่วมใจกันอย่างเต็มที่ ทั้งเรื่องอุปกรณ์ และกำลังคน ซึ่งถือเป็นสิ่งที่ดีงาม เพราะหลังจากเกิดเหตุการณ์ขึ้น ทุกภาคส่วนก็เร่งตามหาให้การช่วยเหลือตั้งแต่วันแรกเป็นต้นมา แต่ติดปัญหาทางกายภาพของถ้ำ ซึ่งเป็นความยากลำบากในการเข้าไปช่วยเหลือ ไม่ว่าจะเป็นปริมาณน้ำฝน ความมืด และดินโคลน รวมถึงอากาศภายในถ้ำ และพื้นที่ต่ำสูงที่ไม่เท่ากัน แต่ทั้งนี้ ได้ระดมเครื่องสูบน้ำเพื่อระบายน้ำออก ให้มีช่องให้นักดำน้ำเข้าไปสำรวจยังจุดที่คาดว่านักฟุตบอลและโค้ชจะอาศัยอยู่ พร้อมระดมกำลังเจ้าหน้าที่ลำเลียงสายไฟกันน้ำเข้าไปยังบริเวณถ้ำ เพื่อใช้ส่องแสงสว่างแล้ว
รัฐมนตรีว่าการกระทรวงมหาดไทยกล่าวถึงการให้ความช่วยเหลือต่อไปว่า ได้เตรียมเครื่องเอ๊กซเรย์ ของกระทรวงทรัพยากรธรรมชาติและสิ่งแวดล้อม และกระทรวงพลังงาน เพื่อตรวจสอบจากด้านบนของถ้ำหาช่องโหว่ เพื่อทำการเจาะ และโรยตัวเข้าไปช่วยเหลือ ซึ่งคาดว่าพรุ่งนี้จะสามารถดำเนินการได้ นอกจากนี้ ได้ประสานขอความร่วมมือไปยังต่างประเทศขอสนับสนุนอุปกรณ์เครื่องมือค้นหาผู้ช่วยชีวิตในการค้นหาสัญญาณชีพ ซึ่งเคยใช้กรณีตึกถล่ม และกรณีคนหลงทาง เพื่อใช้ในการช่วยค้นหาได้รวดเร็วยิ่งขึ้น พร้อมทั้ง ได้ประสานขอความร่วมมือไปยังนักดำน้ำชาวต่างชาติซึ่งมีประสบการณ์สูง เคยลงพื้นที่ดำน้ำบริเวณถ้ำหลวง ขุนนางนอนมาแล้ว จำนวน 3 คน โดยนักดำน้ำ และอุปกรณ์เครื่องมือจะเดินทางมาถึงพื้นที่ในค่ำของวันนี้
รัฐมนตรีว่าการกระทรวงมหาดไทยกล่าวแสดงความมั่นใจว่าถึงแนวทางให้ความช่วยเหลือ พร้อมกล่าวยืนยันว่าจะทำทุกวิถีทางเพื่อช่วยเหลือกลุ่มเด็กและโค้ชฟุตบอลทีมหมูป่า จำนวน 13 ราย ออกมาให้ได้
-------------------------------------------------------

ที่มา : http://www.thaigov.go.th/news/contents/details/13390
