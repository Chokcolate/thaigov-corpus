รัฐบาลไทย-ข่าวทำเนียบรัฐบาล-พลเอก สุรเชษฐ์ ชัยวงศ์ หัวหน้าผู้แทนพิเศษของรัฐบาล ประชุมการเสริมสร้างความร่วมมือของทุกภาคส่วนตามกลไกประชารัฐ จังหวัดชายแดนภาคใต้ตามนโยบายนายกรัฐมนตรี ครั้งที่5

วันศุกร์ที่ 29 มิถุนายน 2561
พลเอก สุรเชษฐ์ ชัยวงศ์ หัวหน้าผู้แทนพิเศษของรัฐบาล ประชุมการเสริมสร้างความร่วมมือของทุกภาคส่วนตามกลไกประชารัฐ จังหวัดชายแดนภาคใต้ตามนโยบายนายกรัฐมนตรี ครั้งที่5
เมื่อวันที่ 28 มิถุนายน 2561  พลเอก สุรเชษฐ์ ชัยวงศ์ หัวหน้าผู้แทนพิเศษของรัฐบาล/รัฐมนตรีช่วยว่าการกระทรวงศึกษาธิการ เป็นประธานการประชุมการเสริมสร้างความร่วมมือของทุกภาคส่วนตามกลไกประชารัฐ ครั้งที่ 5/2561
เมื่อวันที่ 28 มิถุนายน 2561  พลเอก สุรเชษฐ์ ชัยวงศ์ หัวหน้าผู้แทนพิเศษของรัฐบาล/รัฐมนตรีช่วยว่าการกระทรวงศึกษาธิการ เป็นประธานการประชุมการเสริมสร้างความร่วมมือของทุกภาคส่วนตามกลไกประชารัฐ ครั้งที่ 5/2561 ณ ศูนย์ศึกษาการพัฒนาพิกุลทอง อันเนื่องจากมาจากพระราชดำริ จังหวัดนราธิวาส
พลเอก สุรเชษฐ์ฯ กล่าวว่า”ท่านนายกรัฐมนตรี พลเอก ประยุทธ์ จันทร์โอชา และท่านรองนายกรัฐมนตรี พลเอก ประวิตร วงษ์สุวรรณ ฝากความรัก ความปรารถนาดีถึงทุกท่าน ขอให้ประสบความสำเร็จในทุกภารกิจ โดยเฉพาะในเดือนกรกฎาคม ซึ่งเป็นเดือนมหามงคล ในโอกาสคล้ายวันพระราชสมภพ สมเด็จพระเจ้าอยู่หัว รัชกาลที่ 10 ให้พวกเราทุกคนร่วมกันทำความดี ถวายเป็นพระราชกุศล?ศูนย์ศึกษาการพัฒนาพิกุลทอง อันเนื่องจากมาจากพระราชดำริ จังหวัดนราธิวาส ถือเป็นสถานที่มงคล เป็นหนึ่งในหกศูนย์ทั่วประเทศที่ในหลวง รัชกาลที่ 9 ทรงพระราชทาน อีกทั้ง ศาสตร์พระราชาในรัฐบาลที่ 9 มีความสำคัญยิ่งต่อประชาชน และสมเด็จพระเจ้าอยู่หัว รัชกาลที่ 10 ทรงให้สืบสานเพื่อประโยชน์ของประชาชน”
สำหรับการทำงานของผู้แทนพิเศษของรัฐบาลในช่วงเวลา 6 เดือน ที่ผ่านมามีความคืบหน้าและน่าพอใจในแต่ละด้าน เกิดจากความร่วมมือของทุกภาคส่วน ทั้งภาครัฐ ภาคเอกชน และภาคประชาสังคม ผู้แทนพิเศษแต่ละท่านได้ร่วมประสานงานตามกลไกประชารัฐ ทำให้เกิดความก้าวหน้าตามลำดับ มีการรายงานความก้าวหน้าการขับเคลื่อนโครงการต่างๆ ซึ่งมีความคืบหน้าเป็นไปตามเป้าหมายและนโยบายของรัฐบาล เช่น โครงการสนับสนุนทุนการศึกษาในพื้นที่ 3 จังหวัดชายแดนภาคใต้ อาทิ โครงการ เพื่อส่งเสริมการศึกษาและเพิ่มโอกาสทางการศึกษาในพื้นที่, โครงการความปลอดภัยในชีวิตและทรัพย์สินของประชาชน ในด้านการอำนวยความสะดวก มีการเพิ่มสถานีตำรวจในพื้นที่, การบังคับใช้กฎหมายที่ทำให้เหตุการณ์ลดลง, โครงการสร้างชุมชนเข้มแข็ง ที่ให้ประชาชนมีส่วนร่วมและดำเนินการโดยชุมชน
พลเอก สุรเชษฐ์ฯ  กล่าวว่า"สิ่งที่อยากจะนำเสนอเป็นวาระเร่งด่วนของทุกภาคส่วนร่วมกันคือ การแก้ปัญหาเรื่องสุขภาวะของประชาชนในพื้นที่จังหวัดชายแดนภาคใต้ หลังจากที่พบข้อมูลว่าพื้นที่จังหวัดชายแดนภาคใต้มีโรคภัยไข้เจ็บและโรคต่างๆสูงเมื่อเทียบกับภูมิภาคอื่น  และโรคที่ไม่พบในภูมิภาคอื่นกลับพบในพื้นที่จังหวัดชายแดนภาคใต้ จึงหารือกับรัฐมนตรีว่าการกระทรวงสาธารณสุขเพื่อร่วมกันแก้ปัญหาเรื่องสุขภาพของประชาชนในพื้นที่ โดยร่วมมือกับกระทรวงมหาดไทย,กระทรวงสาธารณสุข,กระทรวงศึกษาธิการ,สาธารณสุขจังหวัดและหน่วยงานต่างๆเพื่อแก้ปัญหาให้ประชาชนอย่างดีที่สุด เพราะเห็นข้อมูล แล้วรู้สึกเป็นห่วงพี่น้องประชาชนในสามจังหวัดชายแดนภาคใต้ จึงได้ประสานงานทุกฝ่าย เพื่อร่วมกันทำงาน โดยคณะผู้แทนพิเศษของรัฐบาลจะสร้างความร่วมมือกันกับทุกฝ่ายเพื่อแก้ปัญหาสุขภาพของพี่น้องประชาชน และเรื่องนี้ 2-3 เดือน ถ้าไม่ดีขึ้นกว่าเดิมพวกเราทุกคนต้องร่วมกันรับผิดชอบ  และจากนี้ไปจะให้มีการตรวจสุขภาพผู้นำศาสนา และผมประสานงานให้มีการดำเนินการในเรื่องนี้"
นายแวดือราแม มะมิงจิ ประธานคณะกรรมการอิสลามประจำจังหวัดปัตตานี กล่าวว่า "เรื่องสุขภาพของประชาชนเป็นสิ่งสำคัญตนเห็นด้วยกับหัวหน้าผู้แทนพิเศษที่เราจะร่วมมือกัน ผู้นำศาสนาและสำนักงานกรรมการฯในสามจังหวัดจะร่วมกันรณรงค์ให้มีการฉีดวัคซีนและดูแลสุขภาพ"
พลเอก สุรเชษฐ์ ฯ กล่าวเพิ่มเติมว่า  “ในทางปฏิบัติทางกระทรวงสาธารณสุขได้มีความพยายามในหลาย ๆ โครงการอยู่มาก ในการที่จะทำงานเพื่อให้สุขภาวะอนามัยของประชนดีขึ้น ที่สำคัญทางกระทรวงศึกษาธิการได้บูรณาการทำงานร่วมกับกระทรวงสาธารณสุข โดยครู กศน. และสถานศึกษาในพื้นที่  เน้นการสร้างการรับรู้ ความเข้าใจ ในการให้ทราบถึงการป้องกันโรคภัย  อย่างไรก็ตามจะมีการติดตามความคืบหน้าให้ที่ประชุมครั้งหน้าต่อไป”

ที่มา : http://www.thaigov.go.th/news/contents/details/13453
