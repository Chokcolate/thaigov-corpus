รัฐบาลไทย-ข่าวทำเนียบรัฐบาล-พม. จับมือภาคีเครือข่ายจัดแสดงเทคโนโลยีและนวัตกรรมการบริการดูแลสุขภาพผู้สูงอายุที่บ้าน มุ่งพัฒนาคุณภาพชีวิตรองรับสังคมผู้สูงอายุอย่างมีคุณภาพ


วันพฤหัสบดีที่ 12 กรกฎาคม 2561
232
พม. จับมือภาคีเครือข่ายจัดแสดงเทคโนโลยีและนวัตกรรมการบริการดูแลสุขภาพผู้สูงอายุที่บ้าน มุ่งพัฒนาคุณภาพชีวิตรองรับสังคมผู้สูงอายุอย่างมีคุณภาพ
พม. จับมือภาคีเครือข่ายจัดแสดงเทคโนโลยีและนวัตกรรมการบริการดูแลสุขภาพผู้สูงอายุที่บ้าน มุ่งพัฒนาคุณภาพชีวิตรองรับสังคมผู้สูงอายุอย่างมีคุณภาพ
วันนี้ (12 ก.ค. 61) เวลา 13.30 น. พลเอก อนันตพร กาญจนรัตน์ รัฐมนตรีว่าการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน "ผู้สูงอายุไทย ก้าวไกล ไทยแลนด์ 4.0 : นวัตกรรมการบริการดูแลสุขภาพผู้สูงอายุที่บ้าน (Home Care and Rehabilitation)” ภายในงานอินเตอร์แคร์ เอเชีย 2018 (Inter Care Asia 2018) โดยมีสมาคมสภาผู้สูงอายุแห่งประเทศไทยฯ สหพันธ์ชมรมผู้สูงอายุกรุงเทพมหานคร ชมรมผู้สูงอายุในเขตกรุงเทพมหานคร สมาคมกรีฑาผู้สูงอายุไทย และผู้แทนภาคีเครือข่ายที่เกี่ยวข้อง เข้าร่วมงานจำนวน 350 คน ณ ฮอลล์ 106 ศูนย์นิทรรศการและการประชุมไบเทค บางนา กรุงเทพฯ
ปัจจุบัน ประเทศไทยและหลายประเทศในภูมิภาคเอเชีย ได้เข้าสู่สังคมผู้สูงอายุเรียบร้อยแล้ว และจะเข้าสู่สังคมสูงอายุอย่างสมบูรณ์ในอนาคต โดยมีผู้สูงอายุเพิ่มขึ้นถึง ร้อยละ 20 ของประชากรทั้งประเทศ ในปี พ.ศ. 2564 และจะเป็นสังคมสูงอายุระดับสุดยอดในอีก 10 ปีข้างหน้า จากผลการเปลี่ยนแปลงโครงสร้างประชากรดังกล่าว ทำให้ภาคธุรกิจที่เกี่ยวข้องกับการดูแลผู้สูงอายุในกลุ่มประเทศพัฒนาแล้ว มีการเติบโตขยายตัวอย่างต่อเนื่อง ในขณะที่ประเทศในเอเชียเริ่มมีแนวโน้มเปลี่ยนแปลงเช่นเดียวกัน สำหรับธุรกิจบริการผลิตภัณฑ์ เทคโนโลยีและนวัตกรรมที่เข้ามาช่วยดูแลผู้สูงอายุมีความต้องการเป็นอย่างมาก ส่งผลให้ผู้ประกอบการเริ่มมองหาโอกาสทางธุรกิจจากการเกิดขึ้นของสังคมผู้สูงอายุ รวมถึงมีผู้สนใจเข้ามาลงทุนทำธุรกิจเกี่ยวกับผู้สูงอายุเพิ่มมากขึ้น
กระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) ร่วมกับ กลุ่มบริษัท เอ็น.ซี.ซี. เอ็กซิบิชั่น ออกาไนเซอร์ จำกัด กำหนดจัดงาน "อินเตอร์แคร์ เอเชีย 2018” (Inter Care Asia 2018) ระหว่างวันที่ 12 - 14 กรกฎาคม 2561 ณ ฮอลล์ 106 ศูนย์นิทรรศการและการประชุมไบเทค บางนา กรุงเทพฯ โดยมีวัตถุประสงค์เพื่อพัฒนาคุณภาพชีวิตผู้สูงอายุ โดยการนำเอาเทคโนโลยีและนวัตกรรมที่เกี่ยวข้องกับผู้สูงอายุมาใช้ในการพัฒนาคุณภาพชีวิตยกระดับระบบการดูแลผู้สูงอายุ และระบบการให้บริการด้านสวัสดิการผู้สูงอายุให้เป็นที่ยอมรับในระดับสากล พร้อมทั้งเป็นการเตรียมความพร้อมให้กับทุกคนทุกวัยในการก้าวเข้าสู่สังคมผู้สูงอายุ เนื่องจากสังคมไทยยังคาดหวังให้ภาครัฐหนุนเสริมให้ภาคธุรกิจและภาคีเครือข่ายเข้ามามีบทบาทในเรื่องต่างๆ เช่น การสร้างหลักประกันทางการเงิน การดูแลผู้สูงอายุที่มีภาวะพึ่งพิงการดูแลสุขภาพ และการพัฒนานวัตกรรมสินค้า บริการ รวมทั้ง การสนับสนุนกิจกรรมทางสังคมต่างๆ เพื่อผู้สูงอายุ ผ่านการขับเคลื่อนงานด้านผู้สูงอายุของประเทศด้วยกลไกประชารัฐ ด้วยการสานพลังความร่วมมือระหว่างภาครัฐ ภาคเอกชน และภาคประชาสังคม ซึ่งทุกภาคส่วนจะต้องร่วมแรงร่วมใจสนับสนุนและเสริมสร้างเศรษฐกิจฐานรากให้เจริญเติบโตอย่างเข้มแข็งและสมดุล อีกทั้งส่งเสริมให้เกิดการลงทุนในธุรกิจบริการผู้สูงอายุ ด้วยการนำเทคโนโลยีและนวัตกรรมเพื่ออำนวยความสะดวกแก่ผู้สูงอายุ และคนพิการมาใช้ในวงกว้างผ่านงานแสดงสินค้า บริการ และเทคโนโลยีผู้สูงอายุระดับเอเชีย
ทั้งนี้ ภายในงานครั้งนี้ ประกอบด้วยกิจกรรมสำคัญ ได้แก่ 1) การรับมอบเงินสนับสนุนโครงการตรวจวัดสายตา ประกอบแว่นฟรี และโครงการโรงเรียนผู้สูงอายุ โดย มูลนิธิเมืองไทยยิ้ม 2) นิทรรศการแสดงสินค้าและบริการเกี่ยวกับผู้สูงอายุ อาทิ อุปกรณ์และเครื่องมือสำหรับการดูแลช่วยเหลือและปกป้องผู้สูงอายุ การท่องเที่ยวเชิงสุขภาพและบริการที่เกี่ยวข้อง ผลิตภัณฑ์อาหารเสริมและสมุนไพร 3) บริการตรวจสุขภาพ และวัดมวลกระดูกเบื้องต้น โดยสถาบันเวชศาสตร์ สมเด็จพระสังฆราชญาณสังวรเพื่อผู้สูงอายุ กรมการแพทย์ 4) Gold Application แอพพลิเคชั่นสำหรับผู้สูงอายุ 5) Yong Happy คอมมูนิตี้ออนไลน์สำหรับผู้สูงวัย 6) Jarton หุ่นยนต์สื่อสารทางไกลสำหรับผู้สูงอายุ 7) Doctor Me แอพพลิเคชั่นเพื่อการดูแลสุขภาพเบื้องต้นด้วยตนเอง
กระทรวง พม. ขอชื่นชมทุกภาคส่วนที่ตระหนักถึงความสำคัญของผู้สูงอายุ และร่วมเป็นส่วนหนึ่งในการส่งเสริมให้เกิดการพัฒนาเทคโนโลยีและนวัตกรรมด้านสุขภาพเพื่อนำไปใช้ดูแล ช่วยเหลือและอำนวยความสะดวกแก่ผู้สูงอายุ อันเป็นการร่วมกันสร้างสังคมสูงอายุให้เป็นสังคมที่มีคุณภาพอย่างยั่งยืนต่อไป

ที่มา : http://www.thaigov.go.th/news/contents/details/13815