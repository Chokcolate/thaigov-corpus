รัฐบาลไทย-ข่าวทำเนียบรัฐบาล-ทอท. ชี้แจงกรณีข่าวการขายบัตรผ่านช่องทางพิเศษ Premium Lane ของท่าอากาศยานสุวรรณภูมิ ทอท.


วันจันทร์ที่ 9 กรกฎาคม 2561
219
พิมพ์
ทอท. ชี้แจงกรณีข่าวการขายบัตรผ่านช่องทางพิเศษ Premium Lane ของท่าอากาศยานสุวรรณภูมิ ทอท.
ทอท. ชี้แจงกรณีข่าวการขายบัตรผ่านช่องทางพิเศษ Premium Lane ของท่าอากาศยานสุวรรณภูมิ ทอท.
เมื่อวันที่ 4 กรกฎาคม 2561 นายนิตินัย  ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) กระทรวงคมนาคม ชี้แจงกรณีหนังสือพิมพ์ผู้จัดการรายวัน เผยแพร่ข่าว แหล่งข่าวจากกระทรวงคมนาคม ตั้งข้อสังเกตถึงกรณีการขายบัตรผ่านช่องทางพิเศษ (Premium Lane) ของท่าอากาศยานสุวรรณภูมิ (ทสภ.) บริษัท ท่าอากาศยานไทย จำกัด (มหาชน) (ทอท.)
1. แหล่งข่าวเปิดเผยว่า มีการขายบัตรดังกล่าวเพื่อให้ผู้โดยสารใช้ผ่านได้ในช่องทางพิเศษขาออก หรือ PRIORITY LANE โดยไม่ต้องเสียเวลาในการต่อคิว ทำให้ผู้โดยสารยอมจ่ายเงินเพื่อแลกกับความสะดวกรวดเร็วในการให้บริการ
ทอท. ขอเรียนชี้แจงว่า ทอท. ในฐานะเป็นผู้ดำเนินกิจการสนามบินสาธารณะได้มีการจัดช่องทางและสิ่งอำนวยความสะดวกให้ผู้โดยสารผู้ใช้บริการที่เป็นบุคคลต้องการความช่วยเหลือเป็นกรณีพิเศษตามกฎหมาย เช่น เจ้าหน้าที่ทูต ลูกเรือ ผู้ที่ต้องการการช่วยเหลือเป็นพิเศษ ผู้พิการ เป็นต้น (ตามข้อกำหนดของสำนักงานการบินพลเรือนแห่งประเทศไทย ฉบับที่ 7) ซึ่ง ทสภ. ได้จัดช่องทาง Priority Lane ไว้ให้เป็นการเฉพาะ ซึ่ง ทสภ. มีช่อง Priority Lane จำนวน 2 ช่องทางในการให้บริการ ณ บริเวณช่องตรวจหนังสือเดินทางโซน 2 และ 3 ชั้น 4 อาคารผู้โดยสาร
2. ประเด็นดังกล่าวเป็นนโยบายของสนามบินหรือไม่ เนื่องจากเป็นการเอาเปรียบผู้โดยสารอื่น ๆ และอาจทำให้ถูกตั้งข้อสังเกตได้ว่า เป็นการจูงใจทำให้ขั้นตอนการตรวจคนเข้าเมืองของสนามบินล่าช้าเพื่อให้เกิดระบบการขายบัตร
ทอท. ขอเรียนชี้แจงว่า ที่ผ่านมา ทอท. คณะกรรมการดำเนินธุรกิจการบินประเทศไทย (AOC) และกองบังคับการตรวจคนเข้าเมือง 2 ได้มีข้อตกลงร่วมกันตามคำร้องขออำนวยความสะดวกจาก AOC โดยอนุญาตให้บริการบัตร Premium Lane สำหรับผู้โดยสารชั้นหนึ่งและชั้นธุรกิจที่สามารถผ่านช่องทางตรวจหนังสือเดินทาง (Priority Lane) ได้ โดยให้ AOC เป็นผู้ดำเนินการจัดทำบัตรดังกล่าว ซึ่ง AOC ได้หาบริษัทเอกชนมารับทำบัตร priority pass โดยสายการบินจะเสียค่าใช้จ่ายใบละ 18 บาท และบริษัทเอกชนดังกล่าวจะเรียกเก็บเงินจากสายการบินตอนสิ้นเดือน ตามจำนวนที่แต่ละสายการบินใช้ไปในแต่ละเดือน ในส่วนของการดำเนินการสายการบินจะเป็นผู้แจกบัตร Premium Lane ให้กับผู้โดยสารที่เป็นผู้โดยสารชั้นหนึ่งและชั้นธุรกิจของแต่ละสายการบิน เพื่อนำไปใช้ผ่านช่องตรวจหนังสือเดินทาง (Priority Lane) ซึ่งเป็นบริการพิเศษที่มีให้บริการ ณ ท่าอากาศยานชั้นนำหลาย ๆ ประเทศ
3. ค่าใช้จ่ายและจำนวนรายได้จากการขายบัตรมีการจัดเก็บอย่างไร โดยพบว่ามีบริษัทเอกชนเข้ามามีส่วนร่วมในผลประโยชน์นี้ด้วยวงเงินกว่าร้อยล้านบาทในแต่ละปี
ทอท. ขอเรียนชี้แจงว่า ทสภ. ได้จัดให้มีเจ้าหน้าที่ฝ่ายรักษาความปลอดภัยคอยตรวจสอบการผ่านเข้าช่อง Priority Lane ซึ่งผู้โดยสารที่สามารถผ่านช่องทางนี้ได้ จะต้องมีหนังสือเดินทาง, บัตรโดยสารชั้นหนึ่ง หรือชั้นธุรกิจ  และบัตร Premium Lane ที่ต้องมีเที่ยวบิน และชื่อผู้โดยสารในบัตรที่นั่งตรงกับหนังสือดินทาง จึงจะสามารถผ่านช่องทางนี้ได้
ทสภ. ในฐานะผู้ให้บริการท่าอากาศยาน ทสภ. มีแนวทางในการปฏิบัติงานที่เป็นไปตามมาตรฐาน โดยจะเข้มงวดในการตรวจสอบผู้ที่เข้าใช้ช่องทาง (Priority Lane) รวมถึงผู้ถือบัตร Premium Lane อย่างเข้มงวดต่อไป ทั้งนี้ ทสภ., AOC และ ตม. มีการประสานการดำเนินงานอย่างใกล้ชิด เพื่อป้องกันปัญหาการใช้บัตรผิดประเภทโดยมิชอบ ซึ่งหาก ทสภ. ตรวจพบการใช้บัตร Premium Lane ที่ไม่ถูกต้อง ทสภ. จะมีการแจ้งให้ AOC และ ตม. ทราบ ต่อไป
-----------------------

ที่มา : http://www.thaigov.go.th/news/contents/details/13666