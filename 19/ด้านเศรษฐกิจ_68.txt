รัฐบาลไทย-ข่าวทำเนียบรัฐบาล-พิธีลงนามบันทึกข้อตกลง (MOU) ความร่วมมือการวิจัยเพื่อเตรียมความพร้อมสำหรับสังคมสูงวัย ระหว่างสำนักงานเศรษฐกิจการคลัง กับวิทยาลัยประชากรศาสตร์ จุฬาลงกรณ์มหาวิทยาลัย

วันจันทร์ที่ 25 มิถุนายน 2561
พิธีลงนามบันทึกข้อตกลง (MOU) ความร่วมมือการวิจัยเพื่อเตรียมความพร้อมสำหรับสังคมสูงวัย ระหว่างสำนักงานเศรษฐกิจการคลัง กับวิทยาลัยประชากรศาสตร์ จุฬาลงกรณ์มหาวิทยาลัย
พิธีบันทึกข้อตกลง (MOU) ความร่วมมือการวิจัยเพื่อเตรียมความพร้อมสำหรับสังคมสูงวัย ระหว่างสำนักงานเศรษฐกิจการคลัง กับวิทยาลัยประชากรศาสตร์ จุฬาลงกรณ์มหาวิทยาลัย
นายสุวิชญ โรจนวานิช ผู้อำนวยการสำนักงานเศรษฐกิจการคลัง ร่วมเปิดพิธีและลงนามในพิธีบันทึกข้อตกลง (MOU) ความร่วมมือการวิจัยเพื่อเตรียมความพร้อมสำหรับสังคมสูงวัย ระหว่างสำนักงานเศรษฐกิจการคลัง กับวิทยาลัยประชากรศาสตร์ จุฬาลงกรณ์มหาวิทยาลัย พร้อมด้วยนายวโรทัย โกศลพิศิษฐ์กุล ที่ปรึกษาด้านเศรษฐกิจการคลัง ลงนามเป็นพยาน โดยได้ร่วมลงนามกับรองศาสตราจารย์ ดร. วิพรรณ ประจวบเหมาะคณบดี วิทยาลัยประชากรศาสตร์ จุฬาลงกรณ์มหาวิทยาลัย โดยมีศาสตราจารย์ ดร. ปังปอนด์ รักอำนวยกิจ และผู้ช่วยศาสตราจารย์ ดร. ปัทพร  สุคนธมาน รองคณบดีวิทยาลัยประชากรศาสตร์ จุฬาลงกรณ์มหาวิทยาลัย ลงนามเป็นพยาน ในวันจันทร์ที่ 25 มิถุนายน 2561 เวลา 09.30 – 11.00 น. ณ ห้องประชุมป๋วย อึ๊งภากรณ์ ชั้น 7 สำนักงานเศรษฐกิจการคลัง
โดยวัตถุประสงค์ของการลงนามบันทึกข้อตกลง (MOU) ความร่วมมือการวิจัย เพื่อเตรียมความพร้อมสำหรับสังคมสูงวัย ระหว่างสำนักงานเศรษฐกิจการคลัง กับวิทยาลัยประชากรศาสตร์ จุฬาลงกรณ์มหาวิทยาลัย เกิดจากการตระหนักถึงความสำคัญของการเข้าสู่สังคมสูงวัยในประเทศไทย สำนักงานเศรษฐกิจการคลัง (สศค.) ซึ่งมีหน้าที่ในการออกมาตรการและเสนอแนะนโยบาย และวิทยาลัยประชากรศาสตร์ จุฬาลงกรณ์มหาวิทยาลัย เป็นหน่วยงานที่มีข้อมูล และความเชี่ยวชาญเกี่ยวกับผู้สูงวัย จึงได้มีการร่วมมือกันที่จะร่วมโครงการวิจัยเพื่อเตรียมความพร้อมสังคมสูงวัย อันจะนำมาสู่ข้อเสนอแนะเชิงนโยบายที่มีประสิทธิภาพยิ่งขึ้น ทั้งนี้ โครงการวิจัยการเตรียมความพร้อมสำหรับสังคมสูงวัย จะเป็นการศึกษา วิเคราะห์ และแลกเปลี่ยนข้อมูลสังคมผู้สูงอายุระหว่างหน่วยงานทั้งทางด้านเศรษฐกิจและสังคม อาทิ การศึกษาปัญหาเชิงโครงสร้างด้านแรงงานที่เกิดจากสังคมผู้สูงอายุต่อการย้ายถิ่นฐานแรงงานและผลิตภาพแรงงานของไทย การวิเคราะห์ศักยภาพการเติบโตทางด้านเศรษฐกิจของไทยกรณีของสังคมผู้สูงอายุ และภาระทางการคลังของสังคมผู้สูงอายุ เพื่อการเสนอแนะนโยบายและมาตรการทั้งทางด้านเศรษฐกิจและสังคมได้อย่างเหมาะสมและมีประสิทธภาพ เพื่อลดผลกระทบจากสังคมผู้สูงอายุที่มีต่อศักยภาพการเติบโตเศรษฐกิจของประเทศไทยต่อไป
ทั้งนี้ สศค. และวิทยาลัยประชากรศาสตร์ จุฬาลงกรณ์มหาวิทยาลัย จะรายงานความคืบหน้าผลการวิจัยของโครงการดังกล่าวในอนาคตต่อไป

ที่มา : http://www.thaigov.go.th/news/contents/details/13309
