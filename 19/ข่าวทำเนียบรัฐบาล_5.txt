รัฐบาลไทย-ข่าวทำเนียบรัฐบาล-รมต.นร.กอบศักดิ์ฯ แถลงข่าวในงาน Meet the Press หัวข้อ ปฏิรูปแนวใหม่ ร่วมคิดร่วมใจ สร้างไทยไปด้วยกัน


วันพฤหัสบดีที่ 14 มิถุนายน 2561
1,241
พิมพ์
รมต.นร.กอบศักดิ์ฯ แถลงข่าวในงาน Meet the Press หัวข้อ ปฏิรูปแนวใหม่ ร่วมคิดร่วมใจ สร้างไทยไปด้วยกัน
รมต.นร.กอบศักดิ์ฯ แถลงข่าวในงาน Meet the Press หัวข้อ “ปฏิรูปแนวใหม่ ร่วมคิดร่วมใจ สร้างไทยไปด้วยกัน” ย้ำ 8 เดือน นับจากนี้ รัฐบาลผลักดัน โครงการเพื่อประชาชน: “Strength From Bottom” เข้มแข็งจากฐานราก
วันนี้ (14 มิ.ย. 61) เวลา 10.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล นายกอบศักดิ์ ภูตระกูล รัฐมนตรีประจำสำนักนายกรัฐมนตรี แถลงข่าวในงาน Meet the Press หัวข้อ “ปฏิรูปแนวใหม่ ร่วมคิดร่วมใจ สร้างไทยไปด้วยกัน” สรุปสาระสำคัญดังนี้
รัฐมนตรีประจำสำนักนายกรัฐมนตรี แถลงข่าวในงาน Meet the Press หัวข้อ “ปฏิรูปแนวใหม่ ร่วมคิดร่วมใจ สร้างไทยไปด้วยกัน” ว่า การปฏิรูปแนวใหม่ ร่วมคิดร่วมใจ สร้างไทยไปด้วยกัน (Reform Together)  มี 6 ด้าน ซึ่งมีรายละเอียดดังนี้
ด้านแก้จน เพิ่มรายได้ ลดรายจ่าย อาทิ ไม้มีค่า รัฐบาลส่งเสริมให้ประชาชนและชุมชนปลูกต้นไม้ยืนต้นที่มีมูลค่าสูงในที่ดินกรรมสิทธิ์เพื่อการออม เช่นไม้พยุง ไม้สัก เป็นต้น เพื่อสร้างมูลค่าทางเศรษฐกิจเพิ่มรายได้แก่ประชาชน อีกทั้งสนับสนุนจัดกองทุนสร้างผู้นำชุมชน เพื่อให้ชุมชนเกิดความเข็มแข็ง และสนับสนุนการจัดการเกษตรแปลงใหญ่ เพื่อลดต้นทุนและทำให้ควบคุมปริมาณและราคาสินค้าเกษตรได้อีกด้วย
ด้านแก้ความเหลื่อมล้ำ สร้างความเสมอภาคเท่าเทียมกัน โดยสำนักงานบูรณาการลดความเหลื่อมล้ำ โดยความร่วมมือของสำนักงานคณะกรรมการพัฒนาการเศรษฐกิจและสังคมแห่งชาติ
ด้านการแก้โกง สร้างความโปร่งใส มีการเฝ้าระวัง สร้างความโปร่งใส โดยนำเทคโนโลยีเข้ามาเพิ่มประสิทธิภาพในการทำงานของภาครัฐ ซึ่งเป็นการให้โอกาสภาคประชาชนเข้ามามีส่วนร่วมในการต่อต้านทุจริต
ด้านการมีส่วนร่วมในการปกครอง มีการสร้างจิตอาสาพัฒนาการเมือง อาทิ ในกลุ่มนักเรียน นักศึกษา อบรมครูผู้สอน สร้างหลักสูตรและสื่อการสอนเกี่ยวกับการเมืองการปกครองในระบอบประชาธิปไตย และจัดให้มีสภาประชารัฐท้องถิ่น
ด้านการปฏิรูปราชการเพื่อประชาชน โดยมีการวางระบบ Big Data ภาครัฐ พัฒนาและให้บริการแพลตฟอร์มสำหรับจัดเก็บข้อมูลขนาดใหญ่ของภาครัฐ และมีการทบทวนกฎหมายที่ล้าสมัย เพื่อรองรับการพัฒนาประเทศในทุก ๆ ด้าน
ด้านสร้างอนาคตไทยให้ มั่นคง มั่งคั่ง ยั่งยืน ซึ่งได้มีการส่งเสริม Start Up สนับสนุนโซลาร์รูฟเสรี โดยเปิดให้ซื้อขายไฟฟ้าที่ผลิตจากโซลาร์รูฟได้อย่างเสรี รวมถึงการจัดรณรงค์ผ่านสื่อมวลชนและระบบสื่อดิจิทัล พร้อมเครือข่ายเกี่ยวกับป่าชุมชนต้นแบบ “พิทักษ์ป่าพัฒนาชาติ”
นอกจากนี้ รัฐมนตรีประจำสำนักนายกรัฐมนตรี ได้กล่าวเพิ่มเติมว่า ในระยะเวลา 8 เดือน นับจากนี้ต่อไป รัฐบาลพร้อมผลักดัน โครงการเพื่อประชาชน: “Strength From Bottom” เข้มแข็งจากฐานราก โดยการสร้างชุมชนเข้มแข็ง มีกองทุนพัฒนาผู้นำชุมชน และเปิดสภาประชารัฐ  ยกระดับคุณภาพชีวิต สร้างรายได้ ผลักดัน พ.ร.บ. วิสาหกิจชุมชน พ.ร.บ. สถาบันการเงินประชาชน และ พ.ร.บ. วิสาหกิจเพื่อสังคม ธนาคารต้นไม้ ธนาคารปูม้า พ.ร.บ. ป่าชุมชน ไม้มีค่าตัดได้ และโครงการ 1 ไร่ 1 แสน และการปลดล็อค เพื่อคุณภาพชีวิตที่ดีของประชาชนด้วยการสนับสนุนกองทุนยุติธรรม ธนาคารที่ดิน พ.ร.บ. ขายฝาก โครงการดูแลผู้ป่วยติดเตียง และโครงการยาเพื่อประชาชน
อีกทั้ง มีการปฏิรูปกระทรวงต้นแบบ ได้แก่ กระทรวงการอุดมศึกษา วิจัยและนวัตกรรม กระทรวงการพัฒนาสังคมและความมั่นคงของมนุษย์ กระทรวงการท่องเที่ยวและกีฬา และสำนักงานคณะกรรมการพัฒนาการเศรษฐกิจและสังคมแห่งชาติ เพื่อสอดคล้องตามนโยบาย Thailand 4.0 ของรัฐบาล โดยมีการประเมิน วิเคราะห์และติดตามสถานการณ์อย่างใกล้ชิด
.......................................................................................
กลุ่มประชาสัมพันธ์และเผยแพร่ และสำนักโฆษก

ที่มา : http://www.thaigov.go.th/news/contents/details/13044