รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ เยือนสหรัฐอเมริกา สร้างความร่วมมือภาคเอกชนชวนนักลงทุนต่างชาติเข้าไทย

วันศุกร์ที่ 13 กรกฎาคม 2561
ปลัดกระทรวงดิจิทัลฯ เยือนสหรัฐอเมริกา สร้างความร่วมมือภาคเอกชนชวนนักลงทุนต่างชาติเข้าไทย
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) เข้าร่วมงานสัมมนาวิชาการระบบสารสนเทศภูมิศาสตร์นานาชาติ (ESRI International User conference 2018) จัดขึ้นระหว่างวันที่ 9 - 12 กรกฎาคม 2561 ณ เมืองแซนดีเอโก รัฐแคลิฟอร์เนีย ประเทศสหรัฐอเมริกา โดยงานดังกล่าวเป็นการจัดสัมมนาด้านการใช้ข้อมูลภูมิสารสนเทศที่ใหญ่ที่สุดของโลก ซึ่งประเทศไทยสามารถนำมาใช้ประโยชน์ได้ในหลายด้าน อาทิ การจัดการระบบการจราจร การบริหารสาธารณูปโภค การนำทาง และการบริหารภัยพิบัติ เป็นต้น หลังจากนั้น ยังได้เดินทางเข้าร่วมหารือกับผู้บริหารบริษัท Qualcomm ที่สำนักงานใหญ่ ซึ่ง Qualcomm ถือเป็นผู้นำด้านระบบโทรคมนาคมทั้ง 4G และ 5G โดยทั้งสองฝ่ายได้หารือถึงความร่วมมือในการพัฒนา 5G ในประเทศไทยในอนาคต ทั้งนี้ ในวันที่ 11-13 กรกฎาคม 2561 ปลัดกระทรวงดิจิทัลฯ พร้อมด้วย นายฉัตรชัย คุณปิติลักษณ์ รองผู้อำนวยการสำนักงานส่งเสริมเศรษฐกิจดิจิทัล (DEPA) และคณะ ได้เดินทางไป Silicon Valley โดยได้หารือกับบริษัท Aruba ซึ่งเป็นผู้นำเทคโนโลยีด้าน Wireless, Location Based Services และ Smart Building เกี่ยวกับความร่วมมือในการผลักดันประเทศไทยเข้าสู่ยุคดิจิทัล ตลอดจนแนวทางความร่วมมือในโครงการระเบียงเขตเศรษฐกิจภาคตะวันออก (EEC) รวมถึงโครงการ Digital Park Thailand ซึ่งบริษัท Aruba ให้ความสนใจที่จะมีความร่วมมือกันในอนาคต นอกจากนี้ ปลัดกระทรวงฯ และคณะ ยังได้เข้าหารือร่วมกับบริษัท Apple Inc. ณ สำนักงานใหญ่ เมืองคูเพอร์ติโน่ และ บริษัท Facebook สำนักงานใหญ่ ณ เมือง เมนโลพาร์ค รัฐแคลิฟอร์เนีย สหรัฐอเมริกา โดยได้มีการแสดงความเห็นเกี่ยวกับกฎหมาย ระเบียบข้อบังคับที่เกี่ยวข้องกับด้านดิจิทัล (Digital Law and Regulations) รวมถึงกรอบความร่วมมือในการพัฒนาเศรษฐกิจดิจิทัลโดยเฉพาะในส่วนของการสนับสนุนการพัฒนาความรู้ความเข้าใจด้าน Digital/Technology Literacy ให้คนไทย โดยบริษัทฯ ได้ให้ความสนใจตลาดในประเทศไทยเป็นอย่างมากเนื่องจากมีการเติบโตอย่างต่อเนื่อง ซึ่งนอกจากบริษัทต่างๆ ที่กล่าวมาแล้ว ปลัดกระทรวงดิจิทัลฯ ยังได้เข้าหารือกับอีกหลายหน่วยงาน อาทิ Cisco, Nasa Ames, Tesla อีกด้วย
******************

ที่มา : http://www.thaigov.go.th/news/contents/details/13842
