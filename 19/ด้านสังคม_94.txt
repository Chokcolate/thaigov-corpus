รัฐบาลไทย-ข่าวทำเนียบรัฐบาล-ปลัดสธ. เผยทีมนักฟุตบอลหมูป่าอคาเดมีทั้ง 8 คน อาการอยู่ในเกณฑ์ปลอดภัย

วันอังคารที่ 10 กรกฎาคม 2561
ปลัดสธ. เผยทีมนักฟุตบอลหมูป่าอคาเดมีทั้ง 8 คน อาการอยู่ในเกณฑ์ปลอดภัย
ปลัดกระทรวงสาธารณสุข เผยโรงพยาบาลเชียงรายประชานุเคราะห์รับผู้ป่วยทีมนักฟุตบอลหมูป่าอคาเดมีทั้ง 8 คน อาการอยู่ในเกณฑ์ปลอดภัย เบื้องต้นพบปอดผิดปกติเล็กน้อย 2 คน ยังอยู่ในระบบการป้องกัน ควบคุมโรคตามมาตรฐาน ทุกคนรู้สึกตัวดี รับประทานอาหารได้
วันนี้ (10 กรกฎาคม 2561) ที่โรงพยาบาลเชียงรายประชานุเคราะห์ จ.เชียงราย นพ.เจษฎา โชคดำรงสุข ปลัดกระทรวงสาธารณสุข และคณะแถลงว่า ได้รับมอบหมายจากศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้มาอำนวยการสนับสนุนภารกิจช่วยเหลือทีมนักฟุตบอลหมูป่าและโค้ชทันทีที่ถูกส่งตัวมาที่โรงพยาบาล โดยได้ปรับหอผู้ป่วยสามัญอุบัติเหตุชั้น 8 อาคารตึกอุบัติเหตุ ให้เป็นหอผู้ป่วยเฉพาะกิจ และจัดระบบควบคุมการติดเชื้อตามคำแนะนำของผู้เชี่ยวชาญ ซึ่งเมื่อเย็นวานนี้ (9 กรกฎาคม 2561) พลเอกประยุทธ์ จันทร์โอชา นายกรัฐมนตรี ได้มาตรวจเยี่ยมให้กำลังใจผู้ปฏิบัติงาน พบปะพูดคุยกับญาติและผู้ป่วยชุดแรก
ในการเตรียมการในครั้งนี้ โรงพยาบาลเชียงรายประชานุเคราะห์ได้มีการประสานความร่วมมือกับทีมแพทย์โรงพยาบาลสนามบริเวณหน้าถ้ำ เพื่อเตรียมความพร้อมเรื่องการลำเลียงผู้ป่วย ตลอดจนให้ความอบอุ่นร่างกายระหว่างการขนย้ายผู้ป่วย และเมื่อมาถึงโรงพยาบาลมีการจัดเตรียมเส้นทางในการขนย้ายผู้ป่วยไว้เป็นการเฉพาะ ไม่ปะปนกับบุคคลทั่วไป เป็นไปตามมาตรฐานการป้องกัน ควบคุมโรค เมื่อถึงหอผู้ป่วยเฉพาะกิจ แพทย์ผู้เชี่ยวชาญจะทำการประเมินระดับความรู้สึกตัว สัญญาณชีพ ให้ความอบอุ่นของร่างกาย เจาะเลือด ตรวจเอกซเรย์ปอด ตรวจคลื่นหัวใจ ให้สารน้ำทางหลอดเลือดดำ ฉีดวัคซีนป้องกันทั้งบาดทะยักและพิษสุนัขบ้า ให้วิตามินบี 1 และยาปฏิชีวนะทางหลอดเลือดดำตามคำสั่งแพทย์ โดยทุกคนได้รับการดูแลจากจักษุแพทย์อย่างใกล้ชิด รายละเอียดของผู้ป่วยทั้ง 8 คน มีดังนี้
1. ผู้ป่วยชุดแรกจำนวน 4 คน ทยอยเดินทางมาถึงโรงพยาบาลตั้งแต่เวลา 19.30 น. ของวันที่ 8 กรกฎาคม 2561 อายุระหว่าง 14-16 ปี ผลการตรวจประเมินจากทีมแพทย์ พบแรกรับทั้ง 4 คนมีภาวะอุณหภูมิร่างกายต่ำ ได้รับการดูแลด้วยเครื่องให้ความอบอุ่น Patient Warming Blanket จนอาการเป็นปกติ ตรวจพบ 2 คนที่มีผลเอกซเรย์ปอดผิดปกติเล็กน้อย สงสัยปอดอักเสบ และ 1 คนมีแผลที่เท้าขวา ล่าสุดเช้านี้เมื่อเวลา 06.00น. ผู้ป่วยทุกคนไม่มีไข้ ทำกิจวัตรประจำวันบนเตียงได้เอง รับประทานอาหารปกติแล้ว เมื่อค่ำวานนี้ ทีมแพทย์ได้อนุญาตให้ญาติเยี่ยมผู้ป่วยในพื้นที่ที่กำหนด
2. ผู้ป่วยชุดที่ 2 จำนวน 4 คน ทยอยเดินทางมาถึงโรงพยาบาลตั้งแต่เวลา 17.40 น. ของวันที่ 9 กรกฎาคม 2561 อายุระหว่าง 12-14 ปี ผลการตรวจประเมินจากทีมแพทย์ พบแรกรับทั้ง 4 คนมีภาวะอุณหภูมิร่างกายต่ำ ได้รับการดูแลด้วยเครื่องให้ความอบอุ่น Patient Warming Blanket จนอาการเป็นปกติ มี 1 คนแรกรับอุณหภูมิร่างกายต่ำมาก หัวใจเต้นช้าผิดปกติ แพทย์ให้การแก้ไขจนอยู่ในเกณฑ์ปกติแล้ว มี 1 คนเป็นแผลที่เท้าขวา  และมี 1 คน ตรวจพบว่าร่างกายซูบผอมมาก ล่าสุดเช้าวันนี้ 06.00น. ทุกคนสดชื่นดี พูดคุยโต้ตอบได้ดี ไม่มีไข้ เริ่มให้อาหารทางการแพทย์ ทีมแพทย์วางแผนให้ผู้เชี่ยวชาญเข้าประเมินร่างกายโดยละเอียด อาทิ สายตาและการมองเห็น โภชนาการและสภาวะจิตใจ พร้อมทั้งส่งตัวอย่างเพื่อหาเชื้อไวรัสโรคอุบัติใหม่ที่อาจพบได้ส่งไปที่กรุงเทพฯ
“โรงพยาบาลเชียงรายประชานุเคราะห์ มีความพร้อมทั้งแพทย์ผู้เชี่ยวชาญ อุปกรณ์เครื่องมือทางการแพทย์ มีแพทย์ผู้เชี่ยวชาญทุกสาขา และสหวิชาชีพ มั่นใจว่าโรงพยาบาลมีศักยภาพเพียงพอในการดูแลผู้ป่วยในครั้งนี้ ซึ่งการปฏิบัติภารกิจครั้งนี้ ไม่มีผลกระทบกับการจัดบริการปกติของโรงพยาบาล” นายแพทย์เจษฎากล่าว
*********************************  10 กรกฎาคม 2561

ที่มา : http://www.thaigov.go.th/news/contents/details/13728
