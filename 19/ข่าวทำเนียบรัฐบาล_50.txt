รัฐบาลไทย-ข่าวทำเนียบรัฐบาล-นายกรัฐมนตรีหารือกับประธานบริษัท Airbus Commercial Aircraft เร่งขับเคลื่อนความร่วมมือและการถ่ายทอดเทคโนโลยี

วันศุกร์ที่ 22 มิถุนายน 2561
นายกรัฐมนตรีหารือกับประธานบริษัท Airbus Commercial Aircraft เร่งขับเคลื่อนความร่วมมือและการถ่ายทอดเทคโนโลยี
นายกรัฐมนตรีหารือกับประธานบริษัท Airbus Commercial Aircraft เร่งขับเคลื่อนความร่วมมือและการถ่ายทอดเทคโนโลยี
วันนี้ ( 22 มิถุนายน 2561) เวลา 12.00 น. ณ บริษัท Airbus Commercial Aircraft  เมืองตูลูส สาธารณรัฐฝรั่งเศส  พลเอกประยุทธ จันทร์โอชา นายกรัฐมนตรี พบหารือกับ นายกีโยม โฟรี (Mr. Guillaume Faury) ประธานบริษัท Airbus Commercial Aircraft  โดยมีนายสมคิด          จาตุศรีพิทักษ์ รองนายกรัฐมนตรี  นายดอน ปรมัตถ์วินัย รัฐมนตรีว่าการกระทรวงการต่างประเทศ  นายกอบศักดิ์ ภูตระกูล รัฐมนตรีประจำสำนักนายกรัฐมนตรี   นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์  นายอุตตม สาวนายน รัฐมนตรีว่าการกระทรวงอุตสาหกรรม และนายคณิศ แสงสุพรรณ เลขาธิการคณะกรรมการนโยบายพัฒนาเขตพิเศษภาคตะวันออก ร่วมหารือด้วย
ภายหลังการหารือ  พลโทวีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญ ดังนี้
Mr G. faury ซึ่งเป็น President Commercial Aircraft ของ บริษัท Airbus ได้กล่าวต้อนรับนายกรัฐมนตรีและคณะ และย้ำถึงความสัมพันธ์และความร่วมมือระหว่าง บริษัท Airbus และประเทศไทย ทั้งภาครัฐและเอกชน ที่แนบแน่นและยาวนาน ก่อให้เกิดประโยชน์จากความร่วมมือทั้งสองฝ่ายมาตลอด พร้อมชื่นชมพัฒนาการการเติบโตทางเศรษฐกิจของไทย ภายใต้การขับเคลื่อนของรัฐบาล และยังมีโอกาสที่จะเพิ่มพูนความร่วมมือและการเติบโตไปด้วยกันอีกมากในอนาคต
ในโอกาสนี้
นายกรัฐมนตรี กล่าวชื่นชมความสำเร็จของบริษัท Airbus ในการเป็นผู้นำระดับโลกด้านการผลิตเครื่องบิน เครื่องบิน Airbus ก็ได้รับความนิยม มีคุณภาพและความน่าเชื่อถือ สายการบินในภูมิภาคเอเชีย-แปซิฟิกกว่า 100 สาย รวมถึงการบินไทยด้วย ทั้งนี้ ไทยได้ให้ความสำคัญต่อการวางระบบโครงสร้างพื้นฐานโครงข่ายด้านคมนาคมที่เชื่อมต่อทั้งภายในประเทศและต่างประเทศ เพื่อให้ไทยเป็นศูนย์กลางการเดินทางของภูมิภาค หรือเป็น gateway และ ศูนย์กลางการบินของภูมิภาค รวมทั้ง ศูนย์ซ่อมเครื่องบิน และการจัดหาเครื่องบินซึ่งมีอยู่ในแผนแล้ว และเพื่อรองรับการเติบโตทางเศรษฐกิจด้วย อย่างไรก็ตาม ความร่วมมือนี้ยังจะเชื่อมต่อไปถึง การถ่ายทอดเทคโนโลยี และการร่วมพัฒนาทรัพยากรมนุษย์ด้วย
รัฐบาลเร่งขับเคลื่อนโครงการระเบียงเศรษฐกิจภาคตะวันออก หรือ EEC  โดยจะมีการพัฒนาและขยายการเชื่อมโยงครบทั้งระบบ บก น้ำ อากาศ รวมถึง Smart City และ Industrial Park ซึ่งโตรงการขยายท่าอากาศยานอู่ตะเภาเพื่อรองรับผู้โดยสารได้ 15 ล้านคนใน 5 ปี และสูงสุดถึง 60  ล้านคนในอนาคต
ในตอนท้าย นายกรัฐมนตรีขอให้เร่งขับเคลื่อนความร่วมมือให้เกิดขึ้นโดยเร็วภายในรัฐบาลนี้ และขอให้มั่นใจว่า โครงการจะได้รับการสนับสนุนและสานต่อ เพราะมียุทธศาสตร์ชาติ 20 ปีรองรับอยู่
นายกรัฐมนตรี ยังได้แสดงยินดีที่วันนี้จะมีการลงนาม Joint Venture Company Principles Agreement ของโครงการศูนย์ซ่อมบำรุงอากาศยานอู่ตะเภา โดยบริษัท Airbus ตัดสินใจสร้างบริษัทร่วมทุนเพื่อบริการซ่อมบำรุงอากาศยานกับบริษัท การบินไทย ทั้งนี้ รัฐบาลพร้อมส่งเสริมความร่วมมือด้านอุตสาหกรรมอากาศยานและการบินอย่างเต็มที่ เพราะเป็นหนึ่งในอุตสาหกรรมเป้าหมายของไทย
ภายหลังเสร็จสิ้นการหารือ นายกรัฐมนตรีร่วมพิธีเปิดตัวแบบจำลองศูนย์ซ่อมบำรุงอากาศยาน  (Maintenance, Repair and Overhaul - MRO)  และเป็นสักขีพยานในพิธีลงนามความตกลงสัญญากรอบการร่วมทุน (Joint Venture Company Principles Agreement) ระหว่างบริษัท การบินไทย จำกัด (มหาชน) โดยนางอุษณีย์ แสงสิงแก้ว รักษาการกรรมการผู้อำนวยการใหญ่ กับ นาย Eric Schulz รองประธาน กรรมการบริหาร ด้านการตลาด (Executive Vice President, Chief of Sale) กรรมการบริษัท Airbus Commercial Aircraft

ที่มา : http://www.thaigov.go.th/news/contents/details/13287
