รัฐบาลไทย-ข่าวทำเนียบรัฐบาล-พม. หารือหน่วยงานที่เกี่ยวข้องเร่งรัดการจัดทำแผนดำเนินงานตามข้อเสนอแนะของสหรัฐฯ เพื่อให้เห็นผลชัดเจนเป็นรูปธรรม ภายในปีนี้

วันพฤหัสบดีที่ 19 กรกฎาคม 2561
พม. หารือหน่วยงานที่เกี่ยวข้องเร่งรัดการจัดทำแผนดำเนินงานตามข้อเสนอแนะของสหรัฐฯ เพื่อให้เห็นผลชัดเจนเป็นรูปธรรม ภายในปีนี้
พม. หารือหน่วยงานที่เกี่ยวข้องเร่งรัดการจัดทำแผนดำเนินงานตามข้อเสนอแนะของสหรัฐฯ เพื่อให้เห็นผลชัดเจนเป็นรูปธรรม ภายในปีนี้
วันนี้ (19 ก.ค. 61) เวลา เวลา 10.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธาน "การประชุมหารือแนวทางการดำเนินงานตามข้อเสนอแนะในรายงาน การค้ามนุษย์ของสหรัฐอเมริกา ประจำปี 2561” โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และผู้แทนหน่วยงานที่เกี่ยวข้องในการดำเนินงานป้องกันและปราบปรามการค้ามนุษย์ ทั้งในระดับผู้บริหารและผู้ปฏิบัติงาน อาทิ กระทรวงยุติธรรม สำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม กระทรวงแรงงาน และกระทรวงการต่างประเทศ เป็นต้น ณ ห้องประชุมชั้น 8 กระทรวง พม. สะพานขาว กรุงเทพฯ
การประชุมครั้งนี้ มีการแสดงความขอบคุณและชื่นชมทุกหน่วยงานที่มีส่วนสำคัญอย่างยิ่งในการดำเนินงานต่อต้านการค้ามนุษย์ รวมทั้งการจัดทำรายงานผลการดำเนินงานป้องกันและปราบปราบการค้ามนุษย์ ประจำปี 2560 หรือ รายงาน TIP Report (Trafficking in Persons) เสนอต่อกระทรวงต่างประเทศ สหรัฐอเมริกา จนกระทั่งส่งผลให้สหรัฐอเมริกายกระดับ ประเทศไทยในรายงาน TIP Report จากระดับ 3 เป็นระดับ 2 ที่ต้องจับตามอง (Tier 2 Watch List) และขึ้นไปอยู่ในระดับ 2 (Tier 2) ตามลำดับ นับเป็นระดับที่ดีที่สุดในรอบ 9 ปีที่ผ่านมา
นอกจากนี้ ที่ประชุมได้ร่วมกันพิจารณาแผนการดำเนินงานตามข้อเสนอแนะของสหรัฐอเมริกาที่มีต่อรัฐบาลไทยใน รายงาน TIP Report ประจำปี 2561 ได้แก่ 1) การดำเนินคดีและการบังคับใช้กฎหมาย 2) การคุ้มครองช่วยเหลือผู้เสียหายจากการค้ามนุษย์ และ 3) การป้องกันปัญหาค้ามนุษย์ รวมจำนวน 11 ข้อ ทั้งนี้ มีการขอให้ทุกหน่วยงานเร่งรัดการดำเนินงานทั้ง 3 ด้าน เพื่อให้เห็นผลงานอย่างเป็นรูปธรรม เพื่อรักษาระดับและยกระดับของประเทศไทยให้ดีขึ้นในปีต่อไป นอกจากนี้ คณะกรรมการป้องกันและปราบปรามการค้ามนุษย์ ที่มีรองนายกรัฐมนตรี (พลเอก ประวิตร วงษ์สุวรรณ) เป็นประธานการประชุมเมื่อวันที่ 12 กรกฎาคม 2561 ได้มอบให้กระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักในการติดตามผลการดำเนินงานและรายงานให้คณะกรรมการฯ ทราบเป็นระยะอย่างต่อเนื่อง
และที่ประชุมยังได้ร่วมกันพิจารณาข้อเสนอแนะดังกล่าวของสหรัฐอเมริกา โดยมีหน่วยงานรับผิดชอบหลักและหน่วยงานสนับสนุนในแต่ละข้อเสนอแนะ พร้อมนำเสนอแนวทางการดำเนินงานและแลกเปลี่ยนความคิดเห็น เพื่อให้เกิดการบูรณาการ การดำเนินงานร่วมกัน ทั้งนี้ หน่วยงานที่เกี่ยวข้องจะร่วมกันจัดทำแผนการดำเนินงานเพื่อแก้ไขปัญหา ปรับปรุงการดำเนินงาน หรือปิดจุดอ่อนที่ทางสหรัฐอเมริการะบุไว้ในรายงาน TIP Report ทั้งนี้ กระทรวง พม. ยังได้กำหนดให้มีการประชุมติดตาม ผลการดำเนินงานเป็นประจำทุกเดือน เพื่อเป็นช่องทางหนึ่งในการเร่งรัดการดำเนินงาน หรือการร่วมกันแก้ไขปัญหา/อุปสรรค ของแต่ละหน่วยงาน เพื่อให้สามารถบรรลุเป้าหมายในการดำเนินงานทั้ง 3 ด้าน อย่างเป็นรูปธรรมชัดเจนภายในเดือนธันวาคม 2561

ที่มา : http://www.thaigov.go.th/news/contents/details/13971
