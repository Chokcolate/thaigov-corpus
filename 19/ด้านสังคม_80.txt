รัฐบาลไทย-ข่าวทำเนียบรัฐบาล-สธ.รับมอบเงินจาก “กองสลาก” เพิ่มการเข้าถึงบริการประชาชนจังหวัดนนทบุรี

วันพฤหัสบดีที่ 5 กรกฎาคม 2561
สธ.รับมอบเงินจาก “กองสลาก” เพิ่มการเข้าถึงบริการประชาชนจังหวัดนนทบุรี
กระทรวงสาธารณสุข รับมอบเงินสนับสนุนการจัดซื้อครุภัณฑ์ทางการแพทย์ จากสำนักงานสลากกินแบ่งรัฐบาล จำนวน 93,584,861 บาท เพื่อขยายบริการผู้ป่วยโรงพยาบาล 5 แห่งในจังหวัดนนทบุรี เพิ่มการเข้าถึงบริการของประชาชน
วันนี้ (5 กรกฎาคม 2561) ที่กระทรวงสาธารณสุข จ.นนทบุรี ศ.คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมนายแพทย์เจษฎา  โชคดำรงสุข ปลัดกระทรวงสาธารณสุข ประชุมผู้บริหารระดับสูงกระทรวงสาธารณสุข และรับมอบเงินจากสำนักงานสลากกินแบ่งรัฐบาล จำนวน 93,584,861 บาท เพื่อสนับสนุนครุภัณฑ์ทางการแพทย์แก่โรงพยาบาล 5 แห่งในจังหวัดนนทบุรี ก่อนการประชุม
ศ.คลินิก เกียรติคุณ นายแพทย์ปิยะสกลให้สัมภาษณ์ว่า กระทรวงสาธารณสุข มีนโยบายให้ประชาชนเข้าถึงบริการที่มีคุณภาพ มาตรฐานใกล้บ้าน ลดความแออัด ลดเวลารอคอยการรักษา โดยเฉพาะในเขตชุมชนเมือง เช่นจังหวัดนนทบุรี ซึ่งเป็นจังหวัดในเขตปริมณฑล ที่มีประชากรหนาแน่นเป็นอันดับ 2 รองจากกรุงเทพมหานคร ทำให้ผู้ป่วยต้องรอรับการรักษาจำนวนมาก มีโรงพยาบาลในสังกัดสำนักงานปลัดกระทรวงสาธารณสุขจำนวน 7 แห่ง และมีจำนวนเตียงจริงรวมทั้งสิ้นเพียง 755 เตียง คิดเป็น 0.66 เตียง : 1,000 ประชากร จากเกณฑ์มาตรฐาน 2 เตียง : 1,000 ประชากร ซึ่งไม่เพียงพอต่อการให้บริการประชาชนจังหวัดนนทบุรีได้อย่างมีคุณภาพ
ศ.คลินิก เกียรติคุณ นายแพทย์ปิยะสกลกล่าวต่อว่า การที่สำนักงานสลากกินแบ่งรัฐบาลได้ให้การสนับสนุนงบประมาณ จำนวน 93,584,861 บาท ตามโครงการพัฒนาระบบบริการสุขภาพจังหวัดนนทบุรี (Nonthaburi Project: One Province One Hospital) ของเขตสุขภาพที่ 4 ในครั้งนี้ จะช่วยเพิ่มการเข้าถึงบริการสุขภาพภาครัฐของประชาชนจังหวัดนนทบุรีและจังหวัดใกล้เคียงมากยิ่งขึ้น
ด้านนายแพทย์สุระ วิเศษศักดิ์ ผู้ตรวจราชการกระทรวงสาธารณสุข เขตสุขภาพที่ 4 กล่าวว่า สำหรับงบประมาณที่ได้รับการสนับสนุนจากสำนักงานสลากกินแบ่งรัฐบาล จะนำไปจัดซื้อครุภัณฑ์การแพทย์ และอุปกรณ์สนับสนุนที่จำเป็นให้โรงพยาบาล 5 แห่ง เพื่อขยายการให้บริการผู้ป่วยใน ดังนี้ โรงพยาบาลพระนั่งเกล้า 46,180,000 บาท โรงพยาบาลบางบัวทอง 24,500,000 บาท โรงพยาบาลบางใหญ่ 11,564,861 บาท โรงพยาบาลปากเกร็ดจำนวน 3,240,000 บาท และโรงพยาบาลบางกรวยจำนวน 8,100,000 บาท ขณะนี้ สำนักงานสลากกินแบ่งรัฐบาลได้โอนเงินเข้าบัญชีโรงพยาบาลแล้ว
จังหวัดนนทบุรี มีประชากรตามทะเบียนราษฎร์ 1,211,924 คน มีประชากรแฝงในพื้นที่ 713,146 คน รวมประชากรกว่า 2 ล้านคน  ขณะที่มีโรงพยาบาลภาครัฐ  สังกัดสำนักงานปลัดกระทรวงสาธารณสุขคือ โรงพยาบาลพระนั่งเกล้า 515 เตียง และโรงพยาบาลชุมชน 6 แห่งได้แก่ โรงพยาบาลบางบัวทอง 47 เตียง โรงพยาบาลบางใหญ่  33  เตียง  โรงพยาบาลบางกรวย  30  เตียง  โรงพยาบาลปากเกร็ด  35  เตียง  โรงพยาบาลไทรน้อย 65 เตียง โรงพยาบาลบางบัวทอง 2 จำนวน 30 เตียง เขตสุขภาพที่ 4 และสำนักงานสาธารณสุขจังหวัดนนทบุรี จึงได้จัดทำโครงการพัฒนาระบบบริการสุขภาพจังหวัดนนทบุรี เพื่อเพิ่มการเข้าถึงบริการสุขภาพภาครัฐของประชาชนจังหวัดนนทบุรีและจังหวัดใกล้เคียง โดยมีแผนพัฒนาในระยะ 5 ปี (ปี 2561 - 2565) จะขยายเตียงเป็น 1,375 เตียง ซึ่งจะเพียงพอต่อการให้บริการประชาชน
****************************************  5  กรกฎาคม 2561

ที่มา : http://www.thaigov.go.th/news/contents/details/13600
