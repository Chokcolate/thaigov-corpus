รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษ เรื่อง 'สถาบันพระมหากษัตริย์กับความมั่นคงของชาติ' แก่ผู้เข้ารับการอบรม 'หลักสูตรนายอำเภอ ณ วิทยาลัยการปกครอง จ.ปทุมธานี

วันศุกร์ที่ 6 กรกฎาคม 2561
ม.ล.ปนัดดาฯ บรรยายพิเศษ เรื่อง 'สถาบันพระมหากษัตริย์กับความมั่นคงของชาติ' แก่ผู้เข้ารับการอบรม 'หลักสูตรนายอำเภอ ณ วิทยาลัยการปกครอง จ.ปทุมธานี
ม.ล.ปนัดดาฯ บรรยายพิเศษ เรื่อง 'สถาบันพระมหากษัตริย์กับความมั่นคงของชาติ' แก่ผู้เข้ารับการอบรม 'หลักสูตรนายอำเภอ ณ วิทยาลัยการปกครอง จ.ปทุมธานี
เมื่อวันพฤหัสบดีที่ ๕ กรกฎาคม ๒๕๖๑ เวลา ๐๙.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
บรรยายพิเศษ เรื่อง 'สถาบันพระมหากษัตริย์กับความมั่นคงของชาติ' ให้แก่ข้าราชการ
ระดับชำนาญการพิเศษ ทั้งในและนอกสังกัดกรมการปกครอง กระทรวงมหาดไทย
ซึ่งเข้ารับการศึกษาอบรมตามโครงการศึกษาอบรม 'หลักสูตรนายอำเภอ
รุ่นที่ ๗๕ และ ๗๖' ประจำปีงบประมาณ พ.ศ.๒๕๖๑
ณ ห้องประชุม ชั้น ๔ ตึกสำนักอธิการ วิทยาลัยการปกครอง คลอง ๖ อ.ธัญบุรี จ.ปทุมธานี
ม.ล.ปนัดดาฯ บรรยายตอนหนึ่งว่า : "ในสมัยที่วิทยากรเข้ารับราชการใหม่ๆ เป็นช่วงรัฐบาล
ของ ฯพณฯ พลเอก เปรม ติณสูลานนท์ พลเอก สิทธิ จิรโรจน์ เป็นรัฐมนตรีว่าการกระทรวงมหาดไทย
นายพิศาล มูลศาสตรสาทร เป็นปลัดกระทรวงมหาดไทย ท่านผู้ใหญ่สมัยนั้นจะเมตตาสอนเราทุกคน
เหมือนลูกหลาน ซึ่งเราเป็นข้าราชการชั้นผู้น้อย ท่านทั้งอบรมและสั่งสอนเหมือนครูอาจารย์
ว่า ให้มองหาแบบอย่างบุคคลในการปฏิบัติราชการ คือ ไม่มีไม่ได้ และสมควรเป็นต้นแบบ
ที่เราจะสามารถยึดมั่นเป็นแนวทางการทำงานกับอีกทั้งวิสัยทัศน์ในการปฏิบัติราชการ
ตลอดไปจนกระทั่งเกษียณ
ว่าที่นายอำเภอทุกท่านรับราชการกันมาแล้วคนละหลายๆ ปีกว่าจะมาเข้าหลักสูตรนี้
คงต้องได้ผ่านประสบการณ์เรื่องการคบหาสมาคมกับผู้คนมาอย่างหลากหลาย
กล่าวคือเป็นทั้งบุคคลประเภทบวกและลบ แต่น้องๆ ทุกคนก็มิได้ย่อท้อ ต่างมีความเพียร
ยึดมั่นความซื่อสัตย์สุจริตเป็นหลักในการครองตน ครองคน และครองงาน
ตามพระราชปณิธานของพระบาทสมเด็จพระปรมินทรมหาภูมิพลอดุลยเดช
และสมเด็จพระเจ้าอยู่หัวมหาวชิราลงกรณ บดินทรเทพยวรางกูร
กระทั่งปรากฏผลสัมฤทธิ์ให้ได้แลเห็นในวันนี้
คำว่า 'มหาดไทย' มาจากภาษาสันสกฤต มีความหมายตามที่องค์ปฐมเสนาบดีกระทรวงมหาดไทย
ได้ทรงนิยามไว้ คือ 'มีความเมตตายิ่ง กรุณายิ่ง' และการใช้อำนาจต้องมาพร้อมกับความรับผิดชอบ
กอปรกับการใช้ปัญญาและความสุขุมรอบคอบในการแก้ไขปัญหา หาใช่การใช้อำนาจชนิดเลยเถิด
หรือขาดความยับยั้งชั่งใจ ที่เรียกว่าผลีผลาม กระทั่งทำให้งานในหน้าที่รับผิดชอบเกิดความบกพร่องเสียหาย
อีกประการสำคัญในอดีตที่ผู้บริหารจะมีข้อควรคำนึงอยู่ในใจ ว่าหากมอบหมายงานให้แก่ผู้ใด
แล้วผู้นั้นตอบว่าได้โดยเร็ว และอ้ายโน่นก็ทำได้อ้ายนี่ก็ง่ายหละก้อ ให้เตรียมหาคนใหม่ไว้ได้
แต่หากผู้ใดซักถามถี่ถ้วนเห็นความยากลำบาก เรานอนตาหลับได้
ภูมิภาคกับท้องถิ่นจะต่างกันอย่างชัดเจนตรงที่ว่า 'ข้าราชการภูมิภาค' ในครั้งวิทยากรเข้ารับราชการ
สนองพระเดชพระคุณ จะเป็นข้าราชการซึ่งมีภูมิลำเนาจากต่างพื้นที่ เช่น ตำแหน่งนายอำเภอ
ผู้ว่าราชจังหวัด ที่จะทำให้การทำงานเกิดธรรมาภิบาล ไม่ซ้ำซ้อนกับแนวคิดขององค์กรปกครองส่วนท้องถิ่น
ที่จะเป็นคนในพื้นที่หรือเจ้าบ้าน การปฏิบัติราชการจะเกิดการถ่วงดุลที่เหมาะสม
ท่านสอนว่าข้าราชการต้องไม่เป็นบุคคลพิเศษหรือต่างชาติเรียกวีไอพี
ในทางกลับกัน ข้าราชการคือข้าของแผ่นดิน เป็นข้าราชการของประชาชน
เป็นพลังของแผ่นดิน ติดดิน"

ที่มา : http://www.thaigov.go.th/news/contents/details/13624
