รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กสาววัย 14 ปี ที่ถูกปู่เลี้ยงและอา ล่วงละเมิดทางเพศนานกว่า 4 ปี ที่ จ.สตูล

วันศุกร์ที่ 22 มิถุนายน 2561
พม. เร่งเยียวยาจิตใจเด็กสาววัย 14 ปี ที่ถูกปู่เลี้ยงและอา ล่วงละเมิดทางเพศนานกว่า 4 ปี ที่ จ.สตูล
พม. เร่งเยียวยาจิตใจเด็กสาววัย 14 ปี ที่ถูกปู่เลี้ยงและอา ล่วงละเมิดทางเพศนานกว่า 4 ปี ที่ จ.สตูล พร้อมช่วยเหลือผู้ด้อยโอกาสและประสบปัญหาทางสังคม ที่ จ.นครพนม และอุตรดิตถ์
วันนี้ (22 มิ.ย. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 89/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเด็กสาววัย 14 ปี ถูกปู่ซึ่งเป็นสามีใหม่ของย่าวัย 80 ปี และอา ร่วมกันข่มขืนกระทำชำเรานานกว่า 4 ปี และถูกข่มขู่ห้ามบอกใคร ที่จังหวัดสตูล นั้น ได้กำชับให้พัฒนาสังคมและความมั่นคงของมนุษย์จังหวัดสตูล (พมจ.สตูล) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจสาวอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด ทั้งนี้ ทางกระทรวง พม. มีบ้านพักเด็กและครอบครัวจังหวัดสตูล พร้อมให้การดูแลและคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 ต่อไป
อีกกรณีเด็กหญิงสู้ชีวิตวัย 12 ปี นักเรียนชั้น ม.1 เป็นเด็กเรียนดี สอบได้ที่ 1 ของโรงเรียน แต่ครอบครัวมีฐานะยากจน ต้องรับภาระดูแลยายแก่ชราวัย 62 ปี และน้องอีก 2 คน วัย 5-8 ขวบ ทั้ง 4 ชีวิตอาศัยในเพิงไม้สภาพเก่าใกล้ผุพัง ที่จังหวัดนครพนม และกรณีหญิงชราวัย 63 ปี ป่วยเป็นโรคซึมเศร้า อาศัยอยู่กับสามีวัย 50 ปี ที่ประสบอุบัติเหตุ ป่วยเป็นโรคอัมพฤกษ์ และพี่เขยวัย 56 ปี ป่วยเป็นโรคโปลิโอ แขน-ขาลีบ เกร็งคดงอ ครอบครัวมีฐานะยากจน ที่จังหวัดอุตรดิตถ์ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นครพนม และ พมจ.อุตรดิตถ์ พร้อมทีม One Home ทั้ง 2 จังหวัด ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว และการรักษาพยาบาลอาการป่วยของผู้ที่ป่วยทั้งหมดอย่างใกล้ชิด รวมทั้ง ช่วยเหลือเรื่องการปรับปรุงสภาพที่อยู่อาศัยให้แข็งแรงและมั่นคง พร้อมให้คำปรึกษาแนะนำในเรื่องสวัสดิการสังคม และการออกบัตรประจำตัวคนพิการ เพื่อขอรับสิทธิตามกฎหมาย ตามความเหมาะสม อีกทั้งให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
ทั้งนี้ ปัญหาเด็กถูกล่วงละเมิดทางเพศเกิดขึ้นอย่างต่อเนื่องรายวัน จึงขอความร่วมมือจากผู้ปกครองบุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานอย่างใกล้ชิด หากประชาชนพบเห็นเหตุการณ์ในลักษณะดังกล่าว หรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสาน หน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13284
