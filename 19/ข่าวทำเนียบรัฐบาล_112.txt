รัฐบาลไทย-ข่าวทำเนียบรัฐบาล-นายกรัฐมนตรีกำชับเร่งติดตามช่วยเหลือ-สร้างความเข้าใจเกษตรกรผู้เสียสละรับน้ำจากถ้ำหลวง ย้ำจ่ายเงินเยียวยา แจกเมล็ดพันธุ์ข้าว ฟื้นฟูดินหลังน้ำลด พร้อมขอบคุณน้ำใจไมตรีของทุกคน


วันจันทร์ที่ 9 กรกฎาคม 2561
12,047
พิมพ์
นายกรัฐมนตรีกำชับเร่งติดตามช่วยเหลือ-สร้างความเข้าใจเกษตรกรผู้เสียสละรับน้ำจากถ้ำหลวง ย้ำจ่ายเงินเยียวยา แจกเมล็ดพันธุ์ข้าว ฟื้นฟูดินหลังน้ำลด พร้อมขอบคุณน้ำใจไมตรีของทุกคน
นายกรัฐมนตรีกำชับเร่งติดตามช่วยเหลือ-สร้างความเข้าใจเกษตรกรผู้เสียสละรับน้ำจากถ้ำหลวง ย้ำจ่ายเงินเยียวยา แจกเมล็ดพันธุ์ข้าว ฟื้นฟูดินหลังน้ำลด พร้อมขอบคุณน้ำใจไมตรีของทุกคน
วันนี้ (8 กรกฏาคม 61) พลเอก ประยุทธ์ จันทร์โอชา นายกรัฐมนตรี กล่าวถึงการช่วยเหลือเกษตรกรที่เสียสละพื้นที่ของตนเป็นที่รับน้ำจากถ้ำหลวง-ขุนน้ำนางนอน จ.เชียงราย ว่า ได้กำชับให้ทุกหน่วยงานที่มีหน้าที่เกี่ยวข้องลงไปติดตามปัญหาสร้างความเข้าใจกับเกษตรกร และเร่งสำรวจความเสียหายเพื่อเยียวยาบรรเทาความเดือดร้อนของผู้ได้รับผลกระทบอย่างเต็มที่
“นายกฯ ได้รับรายงานว่า กระทรวงเกษตรและสหกรณ์ได้มอบหมายให้เกษตรจังหวัดเชียงราย และเกษตรอำเภอแม่สายลงไปสำรวจพื้นที่ ซึ่งพบว่ามี 3 ตำบลในอำเภอแม่สายที่ได้รับผลกระทบ คือ ต.ศรีเมืองชุม ต.โป่งผา และ ต.บ้านด้าย รวมจำนวน 1,397 ไร่ เกษตรกรราว 100 ราย หรือคิดเป็นร้อยละ 8 ของพื้นที่ที่เกษตรกรขึ้นทะเบียนไว้กับกรมส่งเสริมการเกษตร” สำหรับอัตราการช่วยเหลือตามระเบียบทางราชการ คือ ข้าว อัตราไร่ละ 1,113 บาท พืชไร่ อัตราไร่ละ 1,148 บาท พืชสวนและอื่น ๆ อัตราไร่ละ 1,690 บาท โดยระหว่างนี้เกษตรกรสามารถไปแจ้งความเสียหายได้ และคณะกรรมการตรวจสอบความเสียหายระดับหมู่บ้านจะลงพื้นที่ตรวจสอบเป็นรายแปลง ทุกแปลง คาดว่าภายในเดือนนี้จะได้ข้อสรุปการช่วยเหลือเกษตรกรทั้งหมด
นายกรัฐมนตรีเน้นย้ำให้จังหวัดเชียงรายพิจารณาให้ความช่วยเหลือตามหลักเกณฑ์ของการประกาศพื้นที่ภัยพิบัติ หากไม่เพียงพอให้กระทรวงเกษตรและสหกรณ์สนับสนุนงบประมาณช่วยเหลือผู้ประสบภัยตามระเบียบที่มีอยู่ โดยจะโอนเงินผ่านบัญชีของเกษตรกรโดยตรง นอกจากนี้ จะมีการสนับสนุนเมล็ดพันธุ์ข้าว ฟื้นฟูสภาพดิน และให้คำแนะนำเกี่ยวกับเทคโนโลยีการปลูกข้าวที่เหมาะสมหลังน้ำลดแก่เกษตรกรด้วย
“นายกฯ ขอบคุณเกษตรกรทั้งหมดที่เสียสละประโยชน์ของตนเอง และปลาบปลื้มใจที่ทราบว่าทุกคนยินดีให้เป็นพื้นที่รับน้ำ ขอเพียงให้สามารถช่วยเหลือเยาวชนทั้ง 13 ชีวิต ออกจากถ้ำได้” .........
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13675