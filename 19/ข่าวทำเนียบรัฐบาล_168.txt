รัฐบาลไทย-ข่าวทำเนียบรัฐบาล-รอง นรม.วิษณุฯ เป็นประธานการประชุมคณะกรรมการภาพยนตร์และวีดิทัศน์แห่งชาติ ครั้งที่ 4/2561

วันจันทร์ที่ 23 กรกฎาคม 2561
รอง นรม.วิษณุฯ เป็นประธานการประชุมคณะกรรมการภาพยนตร์และวีดิทัศน์แห่งชาติ ครั้งที่ 4/2561
รอง นรม.วิษณุฯ เป็นประธานการประชุมคณะกรรมการภาพยนตร์และวีดิทัศน์แห่งชาติ ครั้งที่ 4/2561 พร้อมมีมติเห็นชอบในหลักการ การสร้างภาพยนตร์การช่วยเหลือ 13 ชีวิต ทีมหมูป่าอะคาเดมี
วันนี้ (19 กรกฎาคม 2561) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานการประชุมคณะกรรมการภาพยนตร์และวีดิทัศน์แห่งชาติ ครั้งที่ 4/2561 สรุปสาระสำคัญดังนี้
ที่ประชุมได้พิจารณาและมีมติเห็นชอบในหลักการ การสร้างภาพยนตร์ กรณี การช่วยเหลือ 13 ชีวิต ทีมหมูป่าอะคาเดมี ติดถ้ำหลวง ขุนน้ำนางนอน จังหวัดเชียงราย โดยสืบเนื่องจากเหตุการณ์ที่มีทีมฟุตบอลเด็กพร้อมผู้ช่วยผู้ฝึกสอน (ผู้ช่วยโค้ช) รวม 13 คน ติดอยู่ในถ้ำหลวงขุนน้ำนางนอน เขตวนอุทยานแห่งชาติ – ขุนน้ำนางนอน อำเภอแม่สาย จังหวัดเชียงรายตั้งแต่วันที่ 23 มิถุนายน ถึง 10 กรกฎาคม 2561 และได้มีปฏิบัติการระดมความช่วยเหลือทั้งชาวไทยและชาวต่างชาติ โดยมีผู้คนเข้ามาเป็นส่วนร่วมกว่า 1,000 คน
ทั้งนี้ การสร้างภาพยนตร์มีข้อคำนึงถึงหลายประการ เช่น การขออนุญาตถ่ายทำภาพยนตร์ต่างประเทศในประเทศไทย การพิจารณาบทภาพยนตร์ การประสานสถานที่ในการถ่ายทำภาพยนตร์ การยินยอมจากพ่อแม่ ผู้ปกครอง และผู้เกี่ยวข้อง ซึ่งมีหน่วยงานของรัฐบาลเป็นผู้กำกับดูแลในการดำเนินการดังกล่าว ผ่านคณะกรรมการภาพยนตร์และวีดิทัศน์แห่งชาติ ข้อควรพิจารณาในการสร้างภาพยนตร์มีดังนี้ 1. หน่วยงานบูรณาการ 2. บทภาพยนตร์ แหล่งที่มาของข้อมูลที่เกี่ยวข้อง 3. งบประมาณ และแหล่งที่มา 4. การขออนุญาตจากหน่วยงานและบุคคลที่เกี่ยวข้อง 5. การขออนุญาตถ่ายทำภาพยนตร์ต่างประเทศในประเทศไทย 6. มาตรการส่งเสริมการถ่ายทำภาพยนตร์ต่างประเทศในประเทศไทย และ 7. ผลดี ผลเสีย หรือผลกระทบที่อาจเกิดขึ้นทั้งทางด้านเศรษฐกิจ สังคม สิ่งแวดล้อมและอื่น ๆ
นอกจากนี้ ที่ประชุมได้พิจารณาและมีมติเห็นชอบในหลักการ ร่างพระราชบัญญัติภาพยนตร์และวีดิทัศน์ (ฉบับที่ ..) พ.ศ. .... ซึ่งขณะนี้อยู่ในระหว่างการปรับแก้ไขร่างพระราชบัญญัติดังกล่าว หากดำเนินการแล้วเสร็จจะเสนอร่างพระราชบัญญัติดังกล่าวให้คณะรัฐมนตรีพิจารณาต่อไป
....................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13972
