รัฐบาลไทย-ข่าวทำเนียบรัฐบาล-มท. เผยความก้าวหน้าโครงการไทยนิยม ยั่งยืน ทุกขั้นตอนต้องโปร่งใส เน้นการมีส่วนร่วมแบบประชารัฐ

วันอังคารที่ 19 มิถุนายน 2561
มท. เผยความก้าวหน้าโครงการไทยนิยม ยั่งยืน ทุกขั้นตอนต้องโปร่งใส เน้นการมีส่วนร่วมแบบประชารัฐ
มท. เผยความก้าวหน้าโครงการไทยนิยม ยั่งยืน ทุกขั้นตอนต้องโปร่งใส เน้นการมีส่วนร่วมแบบประชารัฐ
วันนี้ (19 มิ.ย. 2561) ที่ทำเนียบรัฐบาล นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะกรรมการและเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน ได้รายงานผลความก้าวหน้าการดำเนินโครงการไทยนิยม ยั่งยืน ในที่ประชุมคณะรัฐมนตรี ดังนี้
ทีมขับเคลื่อนการพัฒนาประเทศไทยตามโครงการไทยนิยม ยั่งยืน ระดับตำบล ได้ลงพื้นที่รับฟังปัญหาความต้องการของพี่น้องประชาชนและสร้างการรับรู้ตามกรอบหลัก 10 เรื่องไปแล้ว 3 ครั้ง ครบทุกหมู่บ้าน/ชุมชน จำนวน 8.2 หมื่นแห่ง มีประชาชนเข้าร่วม 8.78 ล้านคน ขณะนี้ทีมขับเคลื่อนฯ ระดับตำบล อยู่ระหว่างการลงพื้นที่ครั้งที่ 4 ซึ่งได้ลงพื้นที่แล้ว 4.1 หมื่นแห่ง มีประชาชนเข้าร่วมเวทีประชาคม จำนวน 3.9 ล้านคน และจะเสร็จสิ้นการลงพื้นที่ทำประชาคมในวันที่ 30 มิถุนายน 2561 ทั้งนี้ การจัดทำแผนงาน/โครงการ ได้เชิญภาคเอกชน ภาคประชาสังคม และภาคการศึกษาเข้ามามีส่วนร่วมในการวิเคราะห์ข้อมูล และติดตามโครงการต่าง ๆ เพื่อให้การดำเนินงานเป็นไปด้วยความโปร่งใส รวมทั้งจ้างนักศึกษาช่วยปฏิบัติงานสนับสนุนโครงการไทยนิยม ยั่งยืน ซึ่งทุกอำเภอได้จ้างนักศึกษาไปแล้วทั้งสิ้น 5.7 พันอัตรา เพื่อสร้างรายได้ให้แก่นักศึกษาและส่งเสริมประสบการณ์ทำงานร่วมกับภาคราชการ
สำหรับความก้าวหน้าการดำเนินงานตามพระราชบัญญัติงบประมาณรายจ่ายเพิ่มเติม ประจำปีงบประมาณ พ.ศ. 2561 วงเงิน 100,358.1 ล้านบาท มีดังนี้ 1) แผนงานยุทธศาสตร์เสริมสร้างศักยภาพและพัฒนาคุณภาพชีวิต วงเงิน 2.1 หมื่นล้านบาท โครงการมาตรการพัฒนาคุณภาพชีวิตผู้มีบัตรสวัสดิการแห่งรัฐ ดำเนินการโดยกระทรวงการคลัง มีกลุ่มเป้าหมาย คือ ผู้มีบัตรสวัสดิการแห่งรัฐ 11.4 ล้านคน ขณะนี้ทีมดูแลผู้มีบัตรสวัสดิการแห่งรัฐ (AO) ได้สัมภาษณ์ผู้มีบัตรสวัสดิการไปแล้วจำนวน 8.2 ล้านคน จากเป้าหมาย 8.6 ล้านคน มีผู้ประสงค์พัฒนาตนเอง 4.1 ล้านคน 3 ลำดับแรก คือ กลุ่มเกษตรกร 2.99 ล้านคน กลุ่มทำงานมีนายจ้าง 1.31 แสนคน และกลุ่มทำงานอิสระ 9.71 แสนคน และผู้ไม่ประสงค์ที่จะพัฒนา 3.1 ล้านคน ได้แก่ กลุ่มผู้สูงอายุ กลุ่มนักศึกษาที่เข้าสู่ช่วงปิดภาคเรียน และกลุ่มวัยทำงาน และอยู่ระหว่างการประมวลผลข้อมูลอีก 1 ล้านคน และจะประสานหน่วยงานในพื้นที่เพื่อดำเนินการพัฒนาเป็นรายบุคคลให้แล้วเสร็จภายในเดือนสิงหาคม 2561 นอกจากนี้ ยังเปิดให้กลุ่มผู้พิการ ผู้สูงอายุ ผู้ป่วยติดเตียง หรือผู้ที่ไม่สามารถเดินทางมาลงทะเบียนได้ในปี 2560 ลงทะเบียนเพิ่มเติมได้ภายในวันที่ 31 กรกฎาคม 2561 2) แผนงานยุทธศาสตร์ปฏิรูปโครงสร้างการผลิตภาคการเกษตร วงเงิน 2.4 หมื่นล้านบาท โดยกระทรวงเกษตรและสหกรณ์ได้จัดเมนูทางเลือก จำนวน 20 โครงการ ใน 4 ด้าน คือ โครงการด้านบริหารจัดการน้ำ โครงการด้านการแก้ไขปัญหาที่ดิน โครงการด้านการปศุสัตว์ และโครงการด้านผลผลิตทางการเกษตร ซึ่งได้ส่งมอบให้กับหน่วยงานในพื้นที่รับสมัครเกษตรกรเข้าร่วมโครงการตามลักษณะต่าง ๆ ทั้งรายกลุ่มหรือสหกรณ์และรายบุคคล ขณะนี้อยู่ในระหว่างดำเนินการ 3) แผนงานยุทธศาสตร์ส่งเสริมเศรษฐกิจและพัฒนาศักยภาพชุมชน วงเงิน 5 หมื่นล้านบาท : โครงการพัฒนาคุณภาพชีวิตเพื่อขับเคลื่อนเศรษฐกิจฐานรากในพื้นที่ตามโครงการไทยนิยม ยั่งยืน (หมู่บ้าน/ชุมชนละ 2 แสนบาท) โดย กรมการปกครอง มีหมู่บ้าน/ชุมชนเสนอโครงการทั้งสิ้น 8.1 หมื่นหมู่บ้าน/ชุมชน จำนวน 90,292  โครงการ อยู่ระหว่างเสนอโครงการ 1,119 หมู่บ้าน/ชุมชน และไม่ขอรับงบประมาณ 327 หมู่บ้าน/ชุมชน ในขณะนี้ อยู่ระหว่าง กบอ.อนุมัติโครงการ ส่งให้ผู้ว่าราชการจังหวัดอนุมัติเห็นชอบแผน และเสนอสำนักงบประมาณให้ความเห็นชอบต่อไป โดยจะโอนเงินลงหมู่บ้าน/ชุมชน ภายในวันที่ 25 มิถุนายน 2561 ซึ่งหมู่บ้าน/ชุมชนต้องดำเนินโครงการให้แล้วเสร็จภายในเดือนกันยายน 2561
สำหรับแผนงาน/โครงการที่เสนอขอรับงบประมาณ แบ่งเป็น 3 ประเภท ประกอบด้วย
1. โครงการประเภทสร้างอาชีพ สร้างรายได้โดยตรง 3 ลำดับแรก ได้แก่ ลานตากผลผลิตทางการเกษตร 2,735 โครงการ การปรับปรุงภูมิทัศน์แหล่งท่องเที่ยว 454 โครงการ และโรงสี 412 โครงการ
2. โครงการประเภทสร้างอาชีพ สร้างรายได้โดยอ้อม 3 ลำดับแรก ได้แก่ ถนนเพื่อการเกษตร 1,710 โครงการ ขุดลอกสระ ห้วย หนอง คลอง บึง 1,472 โครงการ และลานอเนกประสงค์/สาธารณประโยชน์ 1,342 โครงการ
3. โครงการประเภทส่งเสริมคุณภาพชีวิต 3 ลำดับแรก ได้แก่ ถนนสัญจรภายในหมู่บ้าน 8,758 โครงการ  ศาลากลางบ้าน/ศาลาประชาคม/อาคารอเนกประสงค์ 5,132 โครงการ และปรับปรุงซ่อมแซมประปาหมู่บ้าน 3,779 โครงการ ซึ่งทุกโครงการมาจากความต้องการของประชาชนจากการทำประชาคมอย่างแท้จริง
โครงการชุมชนท่องเที่ยว OTOP นวัตวิถี วงเงิน 9.3 พันล้านบาท โดย กรมการพัฒนาชุมชน ดำเนินการใน 3,273 หมู่บ้าน/ชุมชน ครอบคลุมทั้ง 76 จังหวัด ตามกรอบกระบวนงาน 5 ด้าน ได้แก่ การพัฒนาบุคลากรด้านการท่องเที่ยว การพัฒนาแหล่งท่องเที่ยวและสิ่งอำนวยความสะดวก การพัฒนาสินค้าและบริการด้านการท่องเที่ยว การเชื่อมโยงเส้นทางการท่องเที่ยวแต่ละท้องถิ่น และการส่งเสริมการตลาดชุมชนท่องเที่ยว ขณะนี้อยู่ระหว่างดำเนินโครงการ
โครงการพัฒนาหมู่บ้านและชุมชนอย่างยั่งยืนโดยศาสตร์พระราชาตามแนวทางประชารัฐ วงเงิน 2 หมื่นล้านบาท โดยสำนักงานกองทุนหมู่บ้านและชุมชนเมืองแห่งชาติสนับสนุนเงินทุนการประกอบอาชีพผ่านกองทุนหมู่บ้าน 65,670 กองทุน กองทุนละไม่เกิน 300,000 บาท ซึ่งได้ออกระเบียบคณะกรรมการกองทุนหมู่บ้านและชุมชนเมืองแห่งชาติว่าด้วยการบริหารโครงการพัฒนาหมู่บ้านและชุมชนอย่างยั่งยืน โดยศาสตร์พระราชาตามแนวทางประชารัฐ พ.ศ. ๒๕๖๑ แล้ว และจะจัดสรรงบประมาณสนับสนุนโครงการในช่วงเดือนมิถุนายน – กันยายน 2561
โฆษกกระทรวงมหาดไทย กล่าวเพิ่มเติมว่า กระทรวงมหาดไทย ในฐานะฝ่ายเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน ให้ความสำคัญและได้กำกับติดตามการดำเนินงานของทีมขับเคลื่อนฯ และหน่วยงานที่เกี่ยวข้องอย่างต่อเนื่อง รวมทั้งเน้นย้ำการดำเนินงานทุกขั้นตอนต้องเป็นไปด้วยความโปร่งใส มีประสิทธิภาพ ทุกโครงการต้องมาจากความต้องการของพี่น้องประชาชนอย่างแท้จริง เกิดการมีส่วนร่วมจากทุกภาคส่วน ทั้งภาคราชการ ภาคเอกชน ภาคประชาสังคม และภาคการศึกษา เพื่อให้การดำเนินโครงการไทยนิยม ยั่งยืน เกิดมรรคผลต่อการพัฒนาประเทศ ในทุกพื้นที่อย่างยั่งยืน.
ครั้งที่ 124/2561
กองสารนิเทศ สำนักงานปลัดกระทรวงมหาดไทยฃ
โทร 0-22224131-2

ที่มา : http://www.thaigov.go.th/news/contents/details/13159
