รัฐบาลไทย-ข่าวทำเนียบรัฐบาล-ปลัด พม. กำชับทุกหน่วยงาน สังกัด พม. กรณีเปิดสอบรับสมัครบุคคลทั่วไปทุกตำแหน่ง เน้นความโปร่งใส ตรวจสอบได้

วันพุธที่ 27 มิถุนายน 2561
ปลัด พม. กำชับทุกหน่วยงาน สังกัด พม. กรณีเปิดสอบรับสมัครบุคคลทั่วไปทุกตำแหน่ง เน้นความโปร่งใส ตรวจสอบได้
ปลัด พม. กำชับทุกหน่วยงาน สังกัด พม. กรณีเปิดสอบรับสมัครบุคคลทั่วไปทุกตำแหน่ง เน้นความโปร่งใส ตรวจสอบได้
วันนี้ (27 มิ.ย. 61) เวลา 08.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 91/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณี มีการเผยแพร่ข้อมูลจากผู้สมัครสอบรายหนึ่ง ในการสอบคัดเลือกเพื่อจ้างเหมาบริการ ตำแหน่งเจ้าหน้าที่ประจำศูนย์ปฏิบัติการเพื่อป้องกันการกระทำผิด ของสำนักงานพัฒนาสังคมและความมั่นคงของมนุษย์จังหวัดนครพนม เมื่อวันที่ 19 มิ.ย.61 ที่ผ่านมา โดยผู้ใช้เฟซบุ๊กรายหนึ่งระบุว่าตนเองไม่ได้รับความเป็นธรรม เนื่องจากตนเองสอบได้คะแนนเป็นอันดับ 1 แต่กลับไม่ได้เรียกบรรจุเข้าทำงานในตำแหน่งงานดังกล่าว ล่าสุดนางอภิญญา ชมภูมาศ พัฒนาสังคมและความมั่นคงของมนุษย์จังหวัดนครพนม ได้ชี้แจงว่า การสอบดังกล่าวดำเนินการเป็นไปด้วย ความโปร่งใส และไม่มีการวิ่งเต้นแน่นอน ซึ่งมีการพิจารณาคัดเลือกบุคคลเข้าทำงานจากคะแนน 2 ส่วน ประกอบด้วย คะแนนสอบข้อเขียนและสอบสัมภาษณ์ ซึ่งกรณีดังกล่าวแม้จะเป็นไปด้วยความโปร่งใส แต่การสื่อสารอาจทำให้เกิดความเข้าใจผิด ทั้งนี้ ขอให้ทุกหน่วยงานในสังกัดกระทรวง พม. ที่เปิดสอบในลักษณะดังกล่าวทุกตำแหน่งดำเนินการ ด้วยความโปร่งใสและตรวจสอบได้ ด้วยการสื่อสารสร้างความเข้าใจกับเจ้าหน้าที่และผู้สมัครสอบให้ถูกต้องและชัดเจนในรายละเอียด เพื่อป้องกันการสื่อสารและความเข้าใจที่ผิดพลาดซึ่งอาจเกิดขึ้นอีก
สำหรับการดำเนินงานของศูนย์รับบริจาคกระทรวงการพัฒนาสังคมและความมั่นคงของมนุษย์ ภายใต้แนวคิด การให้เพื่อชีวิตที่ดีกว่า (Better living through Giving) ณ บริเวณสถานสงเคราะห์เด็กหญิงบ้านราชวิถี เขตราชเทวี กรุงเทพฯ ตั้งแต่เมื่อวันที่ 13 มิ.ย. ที่ผ่านมา นั้น ล่าสุด พบว่ามีประชาชน หน่วยงานทั้งภาครัฐและเอกชนร่วมบริจาค รวมเป็นมูลค่า 924,223.65 บาท ทั้งนี้ ได้กำชับให้หน่วยงานที่เกี่ยวข้องขับเคลื่อนงานของศูนย์ดังกล่าวด้วยการจัดระบบควบคุมที่โปร่งใสและตรวจสอบได้ ด้วยการบริหารจัดการของบริจาคให้ตรงกลุ่มเป้าหมาย และถึงมือผู้รับตามความประสงค์ของผู้บริจาค

ที่มา : http://www.thaigov.go.th/news/contents/details/13387
