รัฐบาลไทย-ข่าวทำเนียบรัฐบาล-พม. ชื่นชมหญิงชราสู้ชีวิตวัย 70 ปี ตระเวนเก็บผักขายและรับจ้างถางหญ้า เพื่อหารายได้ประทังชีวิต ที่ จ.อ่างทอง พร้อมเร่งช่วยเหลือผู้ด้อยโอกาสและประสบปัญหาทางสังคม 


วันอังคารที่ 10 กรกฎาคม 2561
82
พม. ชื่นชมหญิงชราสู้ชีวิตวัย 70 ปี ตระเวนเก็บผักขายและรับจ้างถางหญ้า เพื่อหารายได้ประทังชีวิต ที่ จ.อ่างทอง พร้อมเร่งช่วยเหลือผู้ด้อยโอกาสและประสบปัญหาทางสังคม
พม. ชื่นชมหญิงชราสู้ชีวิตวัย 70 ปี ตระเวนเก็บผักขายและรับจ้างถางหญ้า เพื่อหารายได้ประทังชีวิต ที่ จ.อ่างทอง พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.อุดรธานี และนครราชสีมา
วันนี้ (10 ก.ค. 61) เวลา 09.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 97/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีหญิงชราสู้ชีวิตวัย 70 ปี ร่างกายไม่แข็งแรง เดินไม่ค่อยสะดวก แต่ต้องออกตระเวนเก็บผักมาขายที่ตลาด และรับจ้างถางหญ้า เพื่อหารายได้ประทังชีวิต ที่จังหวัดอ่างทอง นั้น ได้กำชับให้พัฒนาสังคมและความมั่นคงของมนุษย์จังหวัดอ่างทอง (พมจ.อ่างทอง) พร้อมทีม One Home ลงพื้นที่ตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยอย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคมเพื่อขอรับสิทธิตามกฎหมายตามความเหมาะสม พร้อมร่วมกันหาแนวทางการช่วยเหลือในระยะยาวต่อไป
อีกกรณีเด็กหญิงวัย 8 ขวบ นักเรียนชั้น ป.2 โรงเรียนแห่งหนึ่ง เป็นเด็กเรียนดี แต่ครอบครัวมีฐานะยากจน อาศัยอยู่กับผู้เป็นแม่ ในเพิงสังกะสีสภาพเก่าทรุดโทรมใกล้ผุพัง ห้องน้ำใช้เพียงผ้าใบเก่าๆ ขึงล้อมไว้ ครอบครัวมีฐานะยากจน ที่จังหวัดอุดรธานี นั้น ขอชื่นเด็กหญิงคนดังกล่าว ที่มีความขยันหมั่นเพียร มุ่งมั่นตั้งใจศึกษาเล่าเรียน ถึงแม้มีอุปสรรค ในการดำเนินชีวิต แต่ไม่ย่อท้อ น่ายกย่องเป็นแบบอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดอุดรธานี (พมจ.อุดรธานี) พร้อมทีม One Home ลงพื้นที่ตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงอย่างต่อเนื่องในระยะยาว และการปรับปรุงสภาพที่อยู่อาศัยให้มั่นคงแข็งแรง และถูกสุขลักษณะ รวมทั้ง การให้คำปรึกษาแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคงในระยะยาวต่อไป
สำหรับกรณีหญิงชราวัย 64 ปี ต้องรับภาระดูแลน้องชายวัย 59 ปี ที่มีอาการป่วยทางจิตเวช และประสบอุบัติเหตุถูกรถชนได้รับบาดเจ็บสาหัส กระดูกหักและร้าว นอนป่วยติดเตียง ช่วยเหลือตัวเองไม่ได้ ทั้งนี้ ทางครอบครัวได้นำบ้านไปจำนอง เพื่อนำเงินมาเป็นค่ารักษาพยาบาล แต่บ้านหลุดจำนอง เหลือเวลา 2 เดือน จะไร้ที่อยู่อาศัย ครอบครัวมีฐานะยากจน ที่จังหวัดนครราชสีมา นั้น ได้กำชับให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) พร้อมทีม One Home เร่งลงพื้นที่ตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง การให้คำปรึกษาแนะนำในเรื่องการออกบัตรประจำตัวผู้พิการและสวัสดิการสังคม เพื่อขอรับสิทธิตามกฎหมายตามความเหมาะสม พร้อมร่วมกันหาแนวทางการช่วยเหลือในระยะยาวต่อไป
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13733