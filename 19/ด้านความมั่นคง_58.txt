รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย ลงพื้นที่ติดตามสถานการณ์การช่วยเหลือเด็กและโค้ชทีมฟุตบอลทั้ง 13 คน ที่ติดอยู่ภายในถ้ำหลวง-ขุนน้ำนางนอน

วันพุธที่ 27 มิถุนายน 2561
รัฐมนตรีว่าการกระทรวงมหาดไทย ลงพื้นที่ติดตามสถานการณ์การช่วยเหลือเด็กและโค้ชทีมฟุตบอลทั้ง 13 คน ที่ติดอยู่ภายในถ้ำหลวง-ขุนน้ำนางนอน
รัฐมนตรีว่าการกระทรวงมหาดไทย ลงพื้นที่ติดตามสถานการณ์การช่วยเหลือเด็กและโค้ชทีมฟุตบอลทั้ง 13 คน ที่ติดอยู่ภายในถ้ำหลวงขุนน้ำนางนอน จังหวัดเชียงราย
เมื่อวัันที่ 26 มิ.ย. 61 ที่จังหวัดเชียงราย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วย นายฉัตรชัย พรหมเลิศ ปลัดกระทรวงมหาดไทย ร้อยตำรวจโท อาทิตย์ บุญญะโสภัต อธิบดีกรมการปกครอง นายชยพล ธิติศักดิ์ อธิบดีกรมป้องกันและบรรเทาสาธารณภัย นายสุทธิพงษ์ จุลเจริญ อธิบดีกรมส่งเสริมการปกครองท้องถิ่น นายณรงค์ศักดิ์ โอสถธนากร ผู้ว่าราชการจังหวัดเชียงราย หัวหน้าส่วนราชการ หน่วยบัญชาการทหารพัฒนา ชุดค้นหาและกู้ภัยของหน่วยบัญชาการสงครามพิเศษทางเรือ และผู้เกี่ยวข้อง ร่วมประชุมรับฟังสรุปสถานการณ์เพื่อหาแนวทางแก้ไขปัญหาเพื่อรีบเร่งเข้าช่วยเหลือเด็กและโค้ชทีมฟุตบอลทั้ง 13 คนที่ติดอยู่ภายในถ้ำหลวง-ขุนน้ำนางนอน อ.แม่สาย จ.เชียงราย ตั้งแต่ช่วงบ่ายวันที่ 23 มิถุนายน 2561 ให้ทันเหตุการณ์และแก้ปัญหานาทีวิกฤติอย่างเร่งด่วน
จากนั้น รัฐมนตรีว่าการกระทรวงมหาดไทย และคณะ ลงพื้นที่ ณ ที่ทำการวนอุทยานถ้ำหลวง-ขุนน้ำนางนอน อ.แม่สาย จ.เชียงราย เพื่อติดตามการบูรณาการและอำนวยความสะดวกให้ทุกหน่วยงานในการให้ความช่วยเหลือทีมนักฟุตบอลเด็กพร้อมโค้ชทีมฟุตบอล รวม 13 คน ที่ยังติดอยู่ภายในถ้ำหลวง-ขุนน้ำนางนอน พร้อมทั้งให้กำลังใจครอบครัวของเด็กและโค้ชทั้ง 13 คน และได้เน้นย้ำให้ทุกหน่วยงานบูรณาการความช่วยเหลือให้สามารถนำเด็กออกมาโดยเร็วที่สุดตามข้อสั่งการของนายกรัฐมนตรี

ที่มา : http://www.thaigov.go.th/news/contents/details/13378
