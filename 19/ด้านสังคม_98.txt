รัฐบาลไทย-ข่าวทำเนียบรัฐบาล-สธ.เผยศูนย์ One Stop Service รพ.วชิระภูเก็ต ดูแลผู้ประสบภัยเรือล่ม


วันพุธที่ 11 กรกฎาคม 2561
85
สธ.เผยศูนย์ One Stop Service รพ.วชิระภูเก็ต ดูแลผู้ประสบภัยเรือล่ม
กระทรวงสาธารณสุข เผยศูนย์ One stop service โรงพยาบาลวชิระภูเก็ต ดูแลผู้ประสบภัยเรือล่ม ขณะนี้นอนรักษาในโรงพยาบาล 6 คน ที่โรงพยาบาลองค์การบริหารส่วนจังหวัดภูเก็ต และโรงพยาบาลวชิระภูเก็ต ทุกคนอาการปลอดภัย พิสูจน์อัตลักษณ์ผู้เสียชีวิตแล้ว 43 รายจากที่พบ
สธ.เผยศูนย์ One Stop Service รพ.วชิระภูเก็ต ดูแลผู้ประสบภัยเรือล่ม
กระทรวงสาธารณสุข เผยศูนย์ One stop service โรงพยาบาลวชิระภูเก็ต ดูแลผู้ประสบภัยเรือล่ม ขณะนี้นอนรักษาในโรงพยาบาล 6 คน ที่โรงพยาบาลองค์การบริหารส่วนจังหวัดภูเก็ต และโรงพยาบาลวชิระภูเก็ต ทุกคนอาการปลอดภัย พิสูจน์อัตลักษณ์ผู้เสียชีวิตแล้ว 43 รายจากที่พบ 45 ราย
วันนี้ (11 กรกฎาคม 2561) นายแพทย์ณัฐวุฒิ ประเสริฐสิริพงศ์ ผู้ตรวจราชการกระทรวงสาธารณสุข เขตสุขภาพที่ 11 ให้สัมภาษณ์ว่า กระทรวงสาธารณสุข ได้เปิดศูนย์ปฏิบัติการภาวะฉุกเฉินด้านการแพทย์และสาธารณสุข ที่โรงพยาบาลวชิระภูเก็ต ดูแลผู้ประสบภัยจากเรือล่มตั้งแต่วันที่ 5 กรกฎาคม 2561 ที่ผ่านมา โดยปฏิบัติการร่วมกับหน่วยงานในพื้นที่ ภายใต้การสั่งการของผู้ว่าราชการจังหวัด และเป็นศูนย์ One stop service  ประสานงานดูแลผู้ประสบภัยเรือล่ม ทั้งการดูแลรักษาผู้บาดเจ็บ การติดตามผู้สูญหาย การเยียวยาผู้ประสบภัย การประสานส่งกลับ  ซึ่งมี 3 เหตุการณ์ คือ เรือเจ๊ตสกี 2 คน และเรือยอร์ชเซเรนาต้า 42 คน ทุกคนปลอดภัย ส่วนเรือฟินิกซ์ มีผู้โดยสารนักท่องเที่ยวชาวจีนและลูกเรือทั้งหมด 101 คน หลังเกิดเหตุรับตัวส่งโรงพยาบาล 49 คน ส่วนใหญ่เป็นแผลถลอก สำลักน้ำ และค้นพบผู้เสียชีวิตแล้ว 45 ราย ยังคงสูญหายอีก 2 คน
นายแพทย์ณัฐวุฒิกล่าวต่อว่า ในวันนี้ คงเหลือผู้ประสบภัยนอนรักษาในโรงพยาบาล 6 คนใน 2 โรงพยาบาล คือโรงพยาบาลองค์การบริหารส่วนจังหวัดภูเก็ต 5 คน  และโรงพยาบาลวชิระภูเก็ต 1 คน ทุกคนอาการปลอดภัย โดยมีทีมแพทย์และจิตแพทย์ให้การดูแลต่อเนื่อง รวมทั้งให้การดูแลสุขภาพจิตญาติผู้เสียชีวิต สำหรับผู้เสียชีวิตได้รับการพิสูจน์อัตลักษณ์และยืนยันจากนิติเวชแล้ว 43 ราย โดยร่างผู้เสียชีวิตทั้งหมดจะอยู่ที่วัดโฆษิตวิหาร รอญาติเตรียมหลักฐานมารับต่อไป
******************************  11 กรกฎาคม 2561

ที่มา : http://www.thaigov.go.th/news/contents/details/13772