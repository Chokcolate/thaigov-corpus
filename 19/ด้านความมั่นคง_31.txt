รัฐบาลไทย-ข่าวทำเนียบรัฐบาล-ไทย - ฝรั่งเศส กับความสัมพันธ์อันดียาวนานกว่า 162 ปี


วันพฤหัสบดีที่ 21 มิถุนายน 2561
183
ไทย - ฝรั่งเศส กับความสัมพันธ์อันดียาวนานกว่า 162 ปี
เมื่อ 21 มิ.ย.61 พล.อ.ประวิตร วงษ์สุวรรณ รอง นรม.และ รมว.กห. ได้มอบให้ พล.อ.ชัยชาญ ช้างมงคล รมช.กห. เป็นผู้แทน ให้การต้อนรับนาย Gilles Garachon (ฌิลล์ การาชง) ออท.สาธารณรัฐฝรั่งเศส/ไทย เข้าเยี่ยมคำนับ
ณ ศาลาว่าการกลาโหม เพื่อหารือเกี่ยวกับความประสงค์ของฝรั่งเศสในการเข้าร่วมเป็นประเทศคู่เจรจาในการประชุม รมว.กห.อาเซียน กับ รมว.กห.ประเทศคู่เจรจา
ทั้งสองฝ่ายต่างชื่นชมความสัมพันธ์อันดีระหว่างไทยและฝรั่งเศส ซึ่งจะครบรอบ 162 ปี ของการสถาปนาถระหว่างกันอย่างเป็นทางการ โดยทั้งสองประเทศได้พัฒนาความสัมพันธ์และความร่วมมือด้านต่างๆ เพิ่มมากขึ้น ทั้งการแลกเปลี่ยนการเยือนในระดับต่างๆ อย่างสม่ำเสมอ โดยเฉพาะความสัมพันธ์ทางทหารที่ดำเนินมาอย่างใกล้ชิดและยาวนาน อาทิ การศึกษาในหลักสูตรต่างๆ การฝึกร่วม และด้านอุตสาหกรรมป้องกันประเทศ ซึ่งเป็นประโยชน์ต่อการพัฒนาประสิทธิภาพกำลังพล และเสริมสร้างศักยภาพของกองทัพไทย
จากนั้นได้หารือร่วมกันในประเด็นการเข้าร่วมเป็นประเทศคู่เจรจาของฝรั่งเศสในการประชุม รมว.กห.อาเซียน กับ รมว.กห.ประเทศคู่เจรจา โดยนาย Gilles ได้กล่าวย้ำถึงความตั้งใจของฝรั่งเศสที่จะได้มีบทบาทในการทำงานและร่วมมือกับประเทศในภูมิภาคอาเซียน ทั้งในด้านความมั่นคงและด้านอื่นๆ และหวังจะได้รับการสนับสนุนจากไทยในฐานะหุ้นส่วนทางยุทธศาสตร์กับฝรั่งเศส พร้อมกล่าวแสดงความขอบคุณที่ไทยให้การสนับสนุนฝรั่งเศสในฐานะ ผู้สังเกตการณ์ในคณะทำงานผู้เชี่ยวชาญด้านความมั่นคงทางทะเล และการรักษาสันติภาพในกรอบการประชุม
ADMM – plus
ทั้งนี้ รมช.กห. ได้กล่าวชื่นชมบทบาทของฝรั่งเศสในการดำเนินนโยบายที่เป็นประโยชน์ทั้งในระดับภูมิภาคและระดับโลก พร้อมทั้งยืนยันให้การสนับสนุนตามความประสงค์ของฝรั่งเศสในการขอเข้าร่วมเป็นประเทศคู่เจรจาในการประชุม ADMM – plus ซึ่งจะได้นำไปหารือกับประเทศสมาชิกอาเซียนต่อไป และกล่าวในตอนท้ายว่า ไทยและฝรั่งเศสได้มีการลงนามความตกลงด้านการป้องกันประเทศ ตั้งแต่ปี 56 ซึ่งจะเป็นกรอบในการพัฒนาความร่วมมือทางทหารในด้านต่างๆ ให้เป็นรูปธรรม รวมทั้งเพิ่มพูนความสัมพันธ์ให้แนบแน่นยิ่งขึ้นต่อไป

ที่มา : http://www.thaigov.go.th/news/contents/details/13232