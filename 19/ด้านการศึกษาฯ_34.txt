รัฐบาลไทย-ข่าวทำเนียบรัฐบาล-คณะกรรมการปฏิรูปประเทศด้านสื่อสารมวลชน เทคโนโลยีสารสนเทศ หารือแนวทางขับเคลื่อนกิจกรรมตามแผนปฏิรูปประเทศกับ ศธ.

วันพุธที่ 4 กรกฎาคม 2561
คณะกรรมการปฏิรูปประเทศด้านสื่อสารมวลชน เทคโนโลยีสารสนเทศ หารือแนวทางขับเคลื่อนกิจกรรมตามแผนปฏิรูปประเทศกับ ศธ.
นายการุณ สกุลประดิษฐ์ ปลัดกระทรวงศึกษาธิการ พร้อมด้วยตัวแทนผู้บริหารองค์กรหลัก ให้การต้อนรับและหารือกับคณะกรรมการปฏิรูปประเทศด้านสื่อสารมวลชน เทคโนโลยีสารสนเทศ นำโดยนายจิรชัย มูลทองโร่ย
นายการุณ สกุลประดิษฐ์ ปลัดกระทรวงศึกษาธิการ พร้อมด้วยตัวแทนผู้บริหารองค์กรหลัก ให้การต้อนรับและหารือกับคณะกรรมการปฏิรูปประเทศด้านสื่อสารมวลชน เทคโนโลยีสารสนเทศ นำโดยนายจิรชัย มูลทองโร่ย ประธานกรรมการ ในการดำเนินการปฏิรูปประเทศด้านสื่อสารมวลชนและเทคโนโลยีสารสนเทศ รวมทั้งแนวทางขับเคลื่อนกิจกรรมตามแผนปฏิรูปประเทศที่มีความเร่งด่วน (Quick Win) เมื่อวันอังคารที่ 3 กรกฎาคม 2561 ณ ห้องราชวัลลภ กระทรวงศึกษาธิการ
นายการุณ สกุลประดิษฐ์ ปลัด ศธ. เปิดเผยภายหลังการประชุมว่า ที่ประชุมได้มีการหารือแนวทางดำเนินการปฏิรูปประเทศตามแผนการปฏิรูปประเทศด้านสื่อสารสารมวลชน เทคโนโลยีสารสนเทศ และการขับเคลื่อนกิจกรรมตามแผนการปฏิรูปประเทศที่มีความเร่งด่วน (Quick Win) โดยมีเรื่องสำคัญซึ่งเกี่ยวข้องกับกระทรวงศึกษาธิการ (ศธ.) คือ การสนับสนุนให้ทุกภาคส่วนใช้สื่ออย่างสร้างสรรค์ และรู้เท่าทันสื่อ มีเป้าหมายสำคัญคือสนับสนุนให้เกิดความร่วมมือการมีส่วนร่วมของรัฐ สื่อมวลชน เอกชน และประชาชน ในการร่วมรณรงค์การใช้สื่ออย่างสร้างสรรค์และรู้เท่าทันสื่อ
โดยขอให้ ศธ. วางแผนจัดกิจกรรมตามแผนที่มีความเร่งด่วน เช่น การบรรจุสาระเกี่ยวกับ “การรู้เท่าทันสื่อ” ให้อยู่ในหลักสูตรการศึกษาในระดับมัธยมศึกษาตอนปลายหรือเทียบเท่า และให้เป็นวิชาพื้นฐานในระดับอุดมศึกษา ตลอดจนร่วมมือกับสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.), กองทุนวิจัยและพัฒนากิจการกระจายเสียง กิจการโทรทัศน์ และกิจการโทรคมนาคมเพื่อประโยชน์สาธารณะ (กทปส.), กรมประชาสัมพันธ์, กระทรวงวัฒนธรรม และกรมกิจการเด็กและเยาวชน เพื่อจัดกิจกรรมรณรงค์ในสื่อสารมวลชนและสื่อดิจิทัล ด้วยวิธีการประชาสัมพันธ์ที่หลากหลาย โดยมีการวางแผนยุทธศาสตร์การสื่อสารที่ชัดเจน
นายจิรชัย มูลทองโร่ย ประธานกรรมการ กล่าวว่า หลังจากนี้คณะกรรมการปฏิรูปประเทศชุดนี้ ซึ่งเป็น 1 ใน 11 ชุดของคณะกรรมการปฏิรูปประเทศ จะได้ร่วมทำงานกับ ศธ. เพื่อยกระดับ 3 เรื่องที่สำคัญคือ 1) ยกระดับกิจกรรม/โครงการที่ ศธ.ดำเนินการอยู่แล้วให้รับรู้ในวงกว้างมากขึ้น 2) ยกระดับหลักสูตรที่เกี่ยวข้องกับการขับเคลื่อนการใช้สื่ออย่างสร้างสรรค์และรู้เท่าทันสื่อ 3) ยกระดับสิ่งที่ ศธ.ดำเนินการไปแล้วให้สามารถขับเคลื่อน Quick Win ใน 2-8 เดือนข้างหน้าให้เป็นรูปธรรมมากขึ้น โดยจะมีการเชิญหน่วยงานใน ศธ.มาหารือในรายละเอียดร่วมกันต่อไป
สำหรับการประชุมหารือครั้งนี้ มีข้อคิดเห็นจากผู้เข้าร่วมประชุมหลากหลาย อาทิ ปัจจุบันประชาชนสามารถเป็นได้ทั้งผู้บริโภค (Consumer) และผู้ผลิต (Producer) สื่อ จึงต้องการให้ ศธ. พิจารณาว่าจะทำอย่างไรให้ประชาชนรู้เท่าทันสื่อ 3 ด้าน คือ 1) ประชาสัมพันธ์รณรงค์ทางสังคมให้แก่ประชาชน 2) จัดอบรมนักประชาสัมพันธ์ ครูอาจารย์ บุคลากร นักเรียนนักศึกษา ในการบริโภคสื่อ อารมณ์สื่อ สื่อที่มีความสุนทรีย์ การเสพสื่อออนไลน์และออฟไลน์ 3) จัดหลักสูตรให้ครูอาจารย์ทุกวิชาเกิดความตระหนักรู้ และผู้เรียนตระหนักเรียนเกี่ยวกับสื่อ
นอกจากนี้ การประชาสัมพันธ์ในหน่วยงานภาครัฐก็ยังคงมีปัญหา เพราะนักประชาสัมพันธ์กว่าร้อยละ 80 ไม่ได้จบมาทางด้านประชาสัมพันธ์โดยตรง จึงเห็นด้วยกับข้อเสนอของสำนักงานปลัดกระทรวงศึกษาธิการ (สป.ศธ.) ที่ต้องการให้มีการจัดอบรมพัฒนานักประชาสัมพันธ์อย่างต่อเนื่อง ซึ่งในเดือนสิงหาคมนี้ ศธ.จะจัดอบรมนักประชาสัมพันธ์หรือผู้ที่ปฏิบัติงานด้านประชาสัมพันธ์ของสำนักงานศึกษาธิการจังหวัด (ศธจ.) ทั่วประเทศ โดยจะบรรจุเนื้อหาการรู้เท่าทันสื่อไว้เป็นส่วนหนึ่งของหลักสูตรอบรม และวางแนวทางการจัดทำแผนยุทธศาสตร์การสื่อสารที่ชัดเจนเป็นกรอบการทำงาน ตามเป้าหมายของคณะกรรมการปฏิรูปประเทศต่อไป
Written by ปารัชญ์ ไชยเวช, บัลลังก์ โรหิตเสถียร
Photo Credit ธนภัทร จันทร์ห้างหว้า, กิตติกร แซ่หมู่
Editor บัลลังก์ โรหิตเสถียร

ที่มา : http://www.thaigov.go.th/news/contents/details/13571
