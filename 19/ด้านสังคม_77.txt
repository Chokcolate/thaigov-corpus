รัฐบาลไทย-ข่าวทำเนียบรัฐบาล-รมว.สธ. มอบปลัดสธ. ติดตามความพร้อมโรงพยาบาลเชียงรายประชานุเคราะห์ ดูแลทีมนักฟุตบอลและโค้ช 


วันพุธที่ 4 กรกฎาคม 2561
208
รมว.สธ. มอบปลัดสธ. ติดตามความพร้อมโรงพยาบาลเชียงรายประชานุเคราะห์ ดูแลทีมนักฟุตบอลและโค้ช
รัฐมนตรีว่าการกระทรวงสาธารณสุข มอบปลัดกระทรวงสาธารณสุข ติดตามความพร้อมโรงพยาบาลเชียงรายประชานุเคราะห์ ในการดูแลรักษาพยาบาลทีมนักฟุตบอลเยาวชนและโค้ชทั้ง 13 คน
รัฐมนตรีว่าการกระทรวงสาธารณสุข มอบปลัดกระทรวงสาธารณสุข ติดตามความพร้อมโรงพยาบาลเชียงรายประชานุเคราะห์ ในการดูแลรักษาพยาบาลทีมนักฟุตบอลเยาวชนและโค้ชทั้ง 13 คน
ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์เกี่ยวกับการเตรียมความพร้อมดูแลรักษาทีมนักฟุตบอลเยาวชนและโค้ช ว่า ในวันนี้ (4 กรกฎาคม 2561) ได้มอบให้นายแพทย์เจษฎา  โชคดำรงสุข ปลัดกระทรวงสาธารณสุข ลงพื้นที่ติดตามความพร้อมระบบการรักษาพยาบาลของโรงพยาบาลเชียงรายประชานุเคราะห์ ในการรับส่งต่อทีมนักฟุตบอลเยาวชนและโค้ชทั้ง 13 คนเมื่อส่งตัวมาถึงโรงพยาบาล และให้นายแพทย์ธงชัย เลิศวิไลรัตนพงศ์ ผู้ตรวจราชการกระทรวงสาธารณสุขเขตสุขภาพที่ 1 ทำหน้าที่ในการประสานกับทุกภาคส่วนในพื้นที่
“ทุกคนต่างดีใจที่พบว่า เด็ก ๆ และโค้ชปลอดภัย แต่การนำเด็กออกมาไม่ใช่เรื่องง่าย จึงได้มีการนำอาหาร และยาเข้าไปให้ ดูแลเบื้องต้นให้ทุกคนมีสุขภาพดี มีความพร้อมที่จะให้ผู้เชี่ยวชาญช่วยพาออกจากถ้ำตามแผนที่วางไว้ เพื่อให้พาเด็กออกมาด้วยความสมบูรณ์ ปลอดภัยที่สุด ซึ่งจะเห็นได้ว่า การทำงานครั้งนี้ได้รับความร่วมมือกันเป็นอย่างดีของทุกฝ่าย ทั้งทหาร ตำรวจ หน่วยกู้ภัย ภาคเอกชน  ฮีโร่ที่ทำให้สำเร็จในครั้งนี้ก็คือความร่วมมือ”      ศ.คลินิก เกียรติคุณ นพ.ปิยะสกลกล่าว
*********************************  4  กรกฎาคม 2561

ที่มา : http://www.thaigov.go.th/news/contents/details/13572