รัฐบาลไทย-ข่าวทำเนียบรัฐบาล-รัฐบาลอำนวยความสะดวกผู้ประสบภัย-ญาติกรณีเรือล่มภูเก็ต ย้ำให้ความช่วยเหลืออย่างเต็มที่ พร้อมกำชับหาสาเหตุให้แน่ชัด ชี้ลงโทษเด็ดขาดหากพบเป็นทัวร์ศูนย์เหรียญหรือเจ้าหน้าที่ละเลยหน้าที่

วันจันทร์ที่ 9 กรกฎาคม 2561
รัฐบาลอำนวยความสะดวกผู้ประสบภัย-ญาติกรณีเรือล่มภูเก็ต ย้ำให้ความช่วยเหลืออย่างเต็มที่ พร้อมกำชับหาสาเหตุให้แน่ชัด ชี้ลงโทษเด็ดขาดหากพบเป็นทัวร์ศูนย์เหรียญหรือเจ้าหน้าที่ละเลยหน้าที่
รัฐบาลอำนวยความสะดวกผู้ประสบภัย-ญาติกรณีเรือล่มภูเก็ต ย้ำให้ความช่วยเหลืออย่างเต็มที่ พร้อมกำชับหาสาเหตุให้แน่ชัด ชี้ลงโทษเด็ดขาดหากพบเป็นทัวร์ศูนย์เหรียญหรือเจ้าหน้าที่ละเลยหน้าที่
พลเอก ประยุทธ์ จันทร์โอชา นายกรัฐมนตรี ได้รับรายงานจากศูนย์บัญชาการช่วยเหลือผู้ประสบภัยเรือล่ม จ.ภูเก็ตว่า จะมีการจัดตั้งศูนย์อำนวยอำนวยความสะดวกพิธีกรรมทางศาสนา ณ วัดโฆษิต จ.ภูเก็ต ทำหน้าที่ดูแลอำนวยความสะดวกต่าง ๆ ทั้งเรื่องเอกสารและพิธีกรรมจนเสร็จสิ้นสมบูรณ์ และเดินทางกลับพร้อมอัฐิ โดยจะส่งต่อให้ศูนย์ประสานงานที่สนามบินดูแลอำนวยความสะดวกต่อไป โดยมีวัฒนธรรมจังหวัดเป็นหน่วยประสานงานหลัก บูรณาการเจ้าหน้าที่จากกรมการศาสนา สำนักงานพระพุทธศาสนาแห่งชาติ มูลนิธิกุศลธรรม ศูนย์แก้ไขปัญหาการหลอกลวงและช่วยเหลือนักท่องเที่ยว และกระทรวงการต่างประเทศ
นอกจากนี้ เทศบาลนครภูเก็ตจะจัดทีมทะเบียนราษฎร์ไปให้บริการออกใบมรณะบัตรและที่โรงพยาบาลวชิระภูเก็ตและที่วัด ซึ่งวัดที่ใช้ประกอบพิธีฌาปนกิจมีทั้งหมด 15 แห่ง จัดพิธีได้สูงสุดวัดละ 2 ศพ/วัน และวัดม่าหนิก ฌาปนกิจได้ 4 ศพ/วัน
หากเป็นพิธีทางศาสนาคริสต์ ถ้าญาติประสงค์จะฝัง สามารถฝังได้ที่สุสานคริสเตียน แต่ถ้าฌาปนกิจจะต้องทำที่วัดเช่นกัน และมีศิษยาภิบาลคอยอำนวยความสะดวกทำพิธีให้ ส่วนพิธีทางศาสนาอิสลาม จะมีมัสยิดทั้งหมด 58 แห่ง โดยมีโต๊ะอิหม่ามประจำมัสยิดดูแลทำพิธีให้ และกรณีนำศพกลับประเทศ บริษัทสกายเทรด เซอร์วิส ซึ่งบริการด้านการขนส่งคาโก้จะช่วยขนส่งศพกลับประเทศ โดยจะให้บริการครบวงจรตั้งแต่แพคหีบห่อ และเรื่องเอกสารทั้งต้นทางและปลายทาง
ทั้งนี้ กระทรวงการต่างประเทศจะยกเว้นค่าธรรมเนียมการแปลเอกสารและรับรองทุกชนิด ส่วนค่าธรรมเนียมการต่ออายุวีซ่า ทางสำนักงานตรวจคนเข้าเมืองจะยกเว้นค่าธรรมเนียมสำหรับผู้ประสบภัยทุกกรณี
“นายกฯ เน้นย้ำว่า รัฐบาลจะสืบสวนค้นหาความเป็นจริงถึงสาเหตุของอุบัติเหตุในครั้งนี้ หากมีความเกี่ยวข้องกับทัวร์ศูนย์เหรียญจะดำเนินการอย่างเด็ดขาด โดยเชื่อมั่นว่าทางการจีนจะร่วมมือกับไทยในการแก้ไขปัญหานี้ร่วมกันอย่างจริงจัง เพราะที่ผ่านมาทัวร์ศูนย์เหรียญส่งผลกระทบต่อคุณภาพการให้บริการ ภาพลักษณ์การท่องเที่ยว ตัวนักท่องเที่ยวเอง และอีกหลายด้าน
พร้อมทั้งกำชับให้ตรวจสอบด้วยว่ามีหน่วยงานใดของไทยที่รู้เห็นเป็นใจ หรือละเลยการปฏิบัติหน้าที่จนเป็นเหตุให้เกิดโศกนาฏกรรมครั้งนี้ด้วยหรือไม่”
.........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13711
