รัฐบาลไทย-ข่าวทำเนียบรัฐบาล-มหาดไทย มอบนโยบายการพัฒนาเกษตรอินทรีย์ระดับพื้นที่ ย้ำ ผู้ว่าฯ ต้องเป็นกำลังหลัก

วันจันทร์ที่ 25 มิถุนายน 2561
มหาดไทย มอบนโยบายการพัฒนาเกษตรอินทรีย์ระดับพื้นที่ ย้ำ ผู้ว่าฯ ต้องเป็นกำลังหลัก
มหาดไทย มอบนโยบายการพัฒนาเกษตรอินทรีย์ระดับพื้นที่ ย้ำ ผู้ว่าฯ ต้องเป็นกำลังหลัก
วันนี้ (25 มิ.ย. 61) เวลา 09.00 น. นายสุธี มากบุญ รัฐมนตรีช่วยว่าการกระทรวงมหาดไทย มอบนโยบาย
การบูรณาการพัฒนาเกษตรอินทรีย์แห่งชาติระดับพื้นที่ ในการประชุมเชิงปฏิบัติการ “ขับเคลื่อนการพัฒนาเกษตรอินทรีย์แห่งชาติ” ร่วมกับนายวิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ ณ โรงแรมปริ๊นซ์ พาเลซ กรุงเทพมหานคร ซึ่งมีวัตถุประสงค์เพื่อให้ผู้บริหารระดับสูง เจ้าหน้าที่ผู้ปฏิบัติงาน และผู้แทนภาคส่วนที่เกี่ยวข้อง ได้รับทราบนโยบายการขับเคลื่อนการพัฒนาเกษตรอินทรีย์แห่งชาติ แลกเปลี่ยนความคิดเห็น ร่วมกำหนดกรอบแนวทางบูรณาการพัฒนาเกษตรอินทรีย์แห่งชาติ และจัดทำแผนการพัฒนาเกษตรอินทรีย์ของจังหวัดระดับพื้นที่ให้สอดคล้องกับยุทธศาสตร์การพัฒนาเกษตรอินทรีย์แห่งชาติ พ.ศ. 2560 – 2564 ในพื้นที่ 13 จังหวัด ได้แก่ จังหวัดลพบุรี พัทลุง ฉะเชิงเทรา จันทบุรี หนองบัวลำภู สกลนคร มหาสารคาม สุรินทร์ ยโสธร เชียงใหม่ เชียงราย เพชรบูรณ์ และจังหวัดอุทัยธานี และประสานเชื่อมโยงทุกหน่วยงานร่วมกัน โดยผู้เข้าร่วมประชุมในครั้งนี้ ประกอบด้วย ผู้ว่าราชการจังหวัด รองผู้ว่าราชการจังหวัดที่รับผิดชอบด้านเกษตร เกษตรและสหกรณ์จังหวัดในพื้นที่ 13 จังหวัด คณะอนุกรรมการขับเคลื่อนการพัฒนาเกษตรอินทรีย์แห่งชาติ ผู้บริหารระดับสูงของกระทรวงเกษตรและสหกรณ์ และเกษตรกรผู้นำทำเกษตรอินทรีย์ รวมจำนวน 110 คน
รัฐมนตรีช่วยว่าการกระทรวงมหาดไทย ได้เน้นย้ำให้ผู้ว่าราชการจังหวัด เป็นแกนหลักในการขับเคลื่อนการพัฒนาเกษตรอินทรีย์แห่งชาติในระดับพื้นที่ เน้นการบูรณาการการทำงานจากทุกหน่วยงานในรูปแบบเครือข่าย
“ประชารัฐ” และการมีส่วนร่วมของภาคประชาชน พร้อมทั้งพัฒนาศักยภาพของทุกภาคส่วนเพื่อให้การพัฒนาเกษตรอินทรีย์ในทุกพื้นที่บรรลุผลสำเร็จอย่างเป็นรูปธรรม และเป็นแกนหลักในการจัดทำแผนงาน/โครงการให้สอดคล้องกับแผนยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 12 แผนปฏิรูปประเทศ แผนของเกษตรและสหกรณ์ แผนจังหวัด กลุ่มจังหวัด และแผนภาค เพื่อให้การพัฒนาเกิดผลสัมฤทธิ์ และมีประสิทธิภาพอย่างสูงสุดพร้อมที่จะก้าวสู่การเป็นผู้นำด้านการผลิต การบริโภค การค้าสินค้าและการบริการเกษตรอินทรีย์ในระดับภูมิภาค อย่างมั่นคงต่อไป
สำหรับการพัฒนาเกษตรอินทรีย์ ภาครัฐได้เริ่มให้ความสำคัญมาอย่างต่อเนื่อง ตั้งแต่ปี 2548 โดยสนับสนุนให้เกษตรอินทรีย์เป็นวาระแห่งชาติ เพื่อการพัฒนาอย่างยั่งยืน และสร้างโอกาสให้ประเทศไทยเป็นแหล่งผลิตอาหารปลอดภัยพร้อมเป็นครัวโลกผ่าน 4 ยุทธศาสตร์ ดังนี้ 1) ส่งเสริมการวิจัยการสร้างเผยแพร่องค์ความรู้ และนวัตกรรมเกษตรอินทรีย์ 2) พัฒนาการผลิตสินค้าและบริการเกษตรอินทรีย์ 3) พัฒนาตลาดสินค้าและบริการและการรับรองมาตรฐานเกษตรอินทรีย์ และ 4) การขับเคลื่อนเกษตรอินทรีย์ให้มีการบูรณาการการทำงานร่วมกับทุกหน่วยงานที่เกี่ยวข้อง ซึ่งยุทธศาสตร์การพัฒนาเกษตรอินทรีย์แห่งชาติ พ.ศ. 2560 – 2564 ได้ตั้งเป้าหมายไว้ว่าภายในปี 2564 ประเทศไทยจะมีจำนวนเกษตรกรที่ทำเกษตรอินทรีย์ไม่น้อยกว่า 30,000 ราย โดยมุ่งเน้นการยกระดับกลุ่มเกษตรอินทรีย์วิถีพื้นบ้าน และมีพื้นที่เกษตรอินทรีย์ไม่น้อยกว่า 600,000 ไร่ ซึ่งจะสามารถเพิ่มสัดส่วนตลาดสินค้าเกษตรอินทรีย์ในประเทศต่อตลาดส่งออก เป็นร้อยละ 40 : 60

ที่มา : http://www.thaigov.go.th/news/contents/details/13329
