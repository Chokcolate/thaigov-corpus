รัฐบาลไทย-ข่าวทำเนียบรัฐบาล-นายกรัฐมนตรี ชื่นชมกิจกรรมของ สมาคมพันธมิตรมวยไทยโลก ศิลปินดารา นักร้อง และอดีตนักมวยไทย ที่สร้างสรรค์กิจกรรม CSR ที่เป็นประโยชน์แก่ประชาชน


วันอังคารที่ 10 กรกฎาคม 2561
455
พิมพ์
นายกรัฐมนตรี ชื่นชมกิจกรรมของ สมาคมพันธมิตรมวยไทยโลก ศิลปินดารา นักร้อง และอดีตนักมวยไทย ที่สร้างสรรค์กิจกรรม CSR ที่เป็นประโยชน์แก่ประชาชน
นายกรัฐมนตรี ชื่นชมกิจกรรมของสมาคมพันธมิตรฯ ที่สร้างสรรค์กิจกรรม CSR ที่เป็นประโยชน์แก่ประชาชน ซึ่งเป็นการร่วมกันขับเคลื่อนประเทศร่วมกับรัฐบาล ตามแผนยุทธศาสตร์ชาติ 20 ปี
วันนี้ (10 กรกฎาคม 2561) เวลา 08.50 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอก ธันวาคม ทิพยจันทร์ นายกสมาคมพันธมิตรมวยไทยโลกและประธานชมรมพันธมิตร CSR นำเหล่าศิลปิน ดารา นักร้อง และอดีตนักมวย พร้อมด้วย นายทหารเกษียณอายุ และตัวแทนองค์กรการกุศล เข้าพบ พลเอก ประยุทธ์ จันทร์โอชา นายกรัฐมนตรี  เพื่อแสดงเจตจำนงในการมีจิตอาสาสร้างงานที่ต่อเนื่อง เพื่อเป็นประโยชน์กับสังคมทุกภาคส่วน โดยการดำเนินงานฯ จะมีทั้งการสร้างกิจกรรม และ การทำสื่อ สิ่งพิมพ์ สื่อออนไลน์ และสื่อสาธารณะ และจะเริ่มดำเนินงานตั้งแต่กลางเดือนสิงหาคม 2561 เป็นต้นไป จนถึงสิ้นเดือนมีนาคม 2562
อนึ่ง การทำงานเพื่อสร้างคุณประโยชน์กับประเทศชาติเช่นนี้ได้ทดลองดำเนินการแล้วที่ จ.สตูล  เมื่อเดือนกุมภาพันธ์ 2561 และที่ อ.หัวหินเมื่อเดือนมิถุนายนที่ผ่านมา
ทั้งนี้ การร่วมงานจะมีเหล่าศิลปินดารา นักร้อง นักข่าว นักประชาสัมพันธ์ องค์กร ห้างร้านเข้ามาร่วมงานอีกจำนวนมาก เพื่อสร้างรายได้และสร้างหลักประกันชีวิตให้กับตนเองและสังคมด้วย
ตอนท้ายของการเข้าพบครั้งนี้ นายกรัฐมนตรี ได้กล่าวแสดงความชื่นชมกิจกรรม CSR ต่าง ๆ ซึ่งถือเป็นการร่วมกันขับเคลื่อนประเทศร่วมกับรัฐบาลตามแผนยุทธศาสตร์ชาติ 20 ปี ที่ประกอบด้วย 1) ด้านความมั่นคง 2) ด้านการเสริมสร้างความสามารถในการแข่งขัน 3) ด้านการพัฒนาและเสริมสร้างศักยภาพคน 4) ด้านการสร้างโอกาสความเสมอภาคและเท่าเทียมกันทางสังคม 5) ด้านการสร้างการเติบโตบนคุณภาพชีวิตที่เป็นมิตรกับสิ่งแวดล้อม และ 6) ด้านการปรับสมดุลและพัฒนาระบบการบริหารจัดการภาครัฐซึ่งล้วนเชื่อมโยงกัน พร้อมกล่าวย้ำว่าต้องร่วมกันสร้างการรับรู้และความเข้าใจให้แก่ประชาชนรับทราบ รวมทั้งการปรับทัศนคติที่ดี และให้ความสนใจในเรื่องที่เป็นประโยชน์แก่ประเทศชาติ อีกทั้งควรมีการเรียนรู้ คิดใหม่ทำใหม่ คนรุ่นเก่าต้องเรียนรู้การพัฒนาของคนรุ่นใหม่ และคนรุ่นใหม่ต้องช่วยกันสร้างการรับรู้ให้กับคนรุ่นเก่า และเมื่อดำเนินงานตามแผนยุทธศาสตร์ชาติ 20 ปีแล้ว ประเทศก็จะเกิดความปลอดภัยและเกิดความมั่นคงในทุก ๆ ด้าน ส่งผลให้นักท่องเที่ยวต่างชาติมั่นใจที่จะเดินทางมายังประเทศไทย และทำให้มีรายได้เข้าสู่ประเทศเพิ่มขึ้นอย่างต่อเนื่องตลอดไป
................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13730