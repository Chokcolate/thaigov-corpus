รัฐบาลไทย-ข่าวทำเนียบรัฐบาล-ธ.ก.ส. คืนดอกเบี้ยให้เกษตรกรวินัยดีกว่า 1,900 ล้านบาท

วันจันทร์ที่ 25 มิถุนายน 2561
ธ.ก.ส. คืนดอกเบี้ยให้เกษตรกรวินัยดีกว่า 1,900 ล้านบาท
ธ.ก.ส. คืนดอกเบี้ยให้เกษตรกรที่มีวินัยทางการเงินดีไปแล้วกว่า  1,900 ล้านบาท ตามโครงการ “ชำระดีมีคืน” เพื่อแบ่งเบาภาระหนี้สิน ลดค่าใช้จ่าย เสริมสร้างวินัยทางการเงินให้พี่น้องเกษตรกรทั่วประเทศ และกระตุ้นการใช้จ่ายในระบบเศรษฐกิจ
นายอภิรมย์  สุขประเสริฐ  ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามที่ ธ.ก.ส.ได้จัดทำโครงการ “ชำระดี มีคืน” เพื่อช่วยเหลือและแบ่งเบาภาระหนี้สินให้กับพี่น้องเกษตรกรทั่วประเทศที่มีประวัติการชำระหนี้ดี และมีต้นเงินคงเป็นหนี้กับ ธ.ก.ส. ณ วันที่ 30 พฤศจิกายน 2560 ไม่เกินรายละ 300,000 บาท   โดยธ.ก.ส.จะคืนดอกเบี้ยเงินกู้ให้กับพี่น้องเกษตรกรที่มาชำระหนี้ได้ตามกำหนดชำระตั้งแต่วันที่ 1 มกราคม ถึง 31 ธันวาคม 2561  ในอัตราร้อยละ  30 ของจำนวนดอกเบี้ยที่ชำระ และนำเงินที่คืนให้ดังกล่าวไปตัดชำระต้นเงินของสัญญาในกรณีมีหนี้เงินกู้คงเหลือ เพื่อเป็นการลดภาระหนี้ ส่วนในกรณีไม่มีหนี้เงินกู้คงเหลือแล้ว ธนาคารจะโอนเงินคืนเข้าบัญชีเงินฝากของลูกค้าโดยอัตโนมัติ
จากผลการดำเนินงานในช่วงเดือนมกราคม-พฤษภาคม 2561  ธ.ก.ส. ได้จ่ายคืนดอกเบี้ยให้กับเกษตรกรลูกค้าแล้ว  จำนวน 1,926,062,291บาท มีเกษตรกรได้รับประโยชน์กว่า 1.4 ล้านราย  โดยธ.ก.ส.ได้มีการประมวลผลเพื่อคืนดอกเบี้ยให้เกษตรกรลูกค้าที่ชำระหนี้โดยอัตโนมัติเดือนละครั้ง เพื่อสร้างขวัญกำลังใจให้กับเกษตรกรที่มีวินัยทางการเงินดี  อีกทั้งเป็นการลดภาระหนี้สิน ค่าใช้จ่ายในครัวเรือน  ช่วยยกระดับคุณภาพชีวิตให้กับเกษตรกร และกระตุ้นการใช้จ่ายในระบบเศรษฐกิจ นายอภิรมย์กล่าว

ที่มา : http://www.thaigov.go.th/news/contents/details/13308
