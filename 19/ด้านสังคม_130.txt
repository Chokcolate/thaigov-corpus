รัฐบาลไทย-ข่าวทำเนียบรัฐบาล-พม. จับมือภาคีเครือข่ายภาครัฐ มุ่งจัดทำงบประมาณในลักษณะบูรณาการ เพื่อพัฒนาศักยภาพคนทุกช่วงวัย ภายใต้ โครงการ Flagship “Joint KPI…หัวใจการบูรณาการ”

วันศุกร์ที่ 20 กรกฎาคม 2561
พม. จับมือภาคีเครือข่ายภาครัฐ มุ่งจัดทำงบประมาณในลักษณะบูรณาการ เพื่อพัฒนาศักยภาพคนทุกช่วงวัย ภายใต้ โครงการ Flagship “Joint KPI…หัวใจการบูรณาการ”
พม. จับมือภาคีเครือข่ายภาครัฐ มุ่งจัดทำงบประมาณในลักษณะบูรณาการ เพื่อพัฒนาศักยภาพคนทุกช่วงวัย ภายใต้ โครงการ Flagship “Joint KPI…หัวใจการบูรณาการ”
วันนี้ (20 ก.ค. 61) เวลา 08.30 น. ที่ห้องราชา 1 โรงแรมปริ๊นซ์พาเลซ กรุงเทพมหานคร พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิด "การประชุมเชิงปฏิบัติการ เพื่อจัดทำแนวทางการขับเคลื่อนแผนงานงบประมาณในลักษณะบูรณาการ” ซึ่งเป็นกิจกรรมหนึ่งของโครงการ "Joint KPI…หัวใจการบูรณาการ” ภายใต้โครงการสำคัญตามยุทธศาสตร์ (Flagship Project) ของกระทรวงการพัฒนาสังคมและความมั่นคงของมนุษย์ (พม.) โดยมีวัตถุประสงค์เพื่อส่งเสริมบุคลากรที่เกี่ยวข้องเกิดความรู้ ความเข้าใจ เกี่ยวกับการทำตัวชี้วัดร่วม แนวทาง การขับเคลื่อนแผนงานในลักษณะบูรณาการ และการจัดทำ Model สู่การปฏิบัติ โดยมีข้าราชการและเจ้าหน้าที่จากหน่วยงาน ที่เกี่ยวข้อง ได้แก่ กระทรวงศึกษาธิการ กระทรวงแรงงาน กระทรวงวัฒนธรรม กระทรวงยุติธรรม และกระทรวงสาธารณสุข รวมทั้งกระทรวง พม. เข้าร่วมประชุม จำนวน 120 คน
ตามที่รัฐบาลได้ให้ความสำคัญในการขับเคลื่อนงานด้วยการบูรณาการความร่วมมือระหว่างหน่วยงานภาครัฐ ด้วยการจัดทำงบประมาณในลักษณะบูรณาการ จำนวน 14 เรื่อง เพื่อจัดสรรทรัพยากรที่มีประสิทธิภาพ โดยส่งเสริมให้กระทรวงและหน่วยงานทำงานร่วมกันในลักษณะประสานเชื่อมโยงแบบเครือข่ายด้วยรูปแบบการบริหารจัดการแบบองค์รวม โดยคำนึงถึงหลักประหยัด ความคุ้มค่า และมุ่งให้เกิดผลสัมฤทธิ์ในการใช้จ่ายงบประมาณ และเกิดประโยชน์สูงสุดต่อประเทศชาติ
กระทรวงการพัฒนาสังคมและความมั่นคงของมนุษย์ (พม.) มีบทบาทสำคัญในด้านการพัฒนาสังคม การสร้างความเป็นธรรม และความเสมอภาคในสังคม เพื่อให้ประชาชนทุกกลุ่มเป้าหมายมีความมั่นคงในการดำรงชีวิตและพึ่งพาตนเอง ด้วยคุณค่าและ ศักดิ์ศรีความเป็นมนุษย์ ได้ตระหนักถึงความสำคัญในการดำเนินงานและการแก้ปัญหาเพื่อพัฒนาประเทศในรูปแบบของ การบูรณาการ ทั้งงานและงบประมาณ โดยกำหนดให้ส่วนราชการใดส่วนราชการหนึ่งเป็นเจ้าภาพและส่วนราชการอื่นเป็น หน่วยดำเนินงาน ทั้งนี้ กระทรวง พม. ได้รับมอบหมายให้เป็นเจ้าภาพแผนบูรณาการการพัฒนาศักยภาพคนทุกช่วงวัยร่วมกับ ส่วนราชการที่เกี่ยวข้อง สำหรับการกำหนดเป้าหมายและตัวชี้วัดที่มีความสอดคล้องกัน เพื่อให้การดำเนินงานเป็นไปตามเป้าหมายอย่างมีประสิทธิภาพ และประสิทธิผล อีกทั้งลดความซ้ำซ้อนของการดำเนินงานในส่วนราชการ
สำหรับแผนงานงบประมาณในลักษณะบูรณาการ ประกอบด้วยองค์ประกอบสำคัญ 4 ประการ ได้แก่ 1) การกำหนดเป้าหมาย แสดงถึงผลประโยชน์ที่มีต่อกลุ่มเป้าหมายที่ต้องการให้เกิดขึ้นตามภารกิจของกระทรวง / หน่วยงานต่างๆ ภายใต้แผนงานบูรณาการ ซึ่งสอดคล้องกับเป้าหมายของแผนพัฒนาเศรษฐกิจและสังคมแห่งชาติ ฉบับที่ 12 และแผนแม่บทของกระทรวง/ หน่วยงาน รวมถึงการเชื่อมโยงไปสู่ร่างกรอบยุทธศาสตร์ชาติระยะ 20 ปี หรือนโยบายรัฐบาล 2) ตัวชี้วัดเป้าหมาย ควรเป็นดัชนีชี้วัดความสำเร็จที่แสดงถึงผลประโยชน์ที่กลุ่มเป้าหมายได้รับ ซึ่งควรเป็นตัวชี้วัดร่วมระหว่างกระทรวง (Joint KPIs) โดยคำนึงถึง ความเหมาะสมและสามารถวัดได้ทั้งในเชิงปริมาณและ/หรือคุณภาพ ระยะเวลาบรรลุความสำเร็จที่ชัดเจนได้อย่างเป็นรูปธรรม 3) แนวทางการดำเนินงาน ต้องระบุถึงวิธีการในการดำเนินงานตามภารกิจของกระทรวง/หน่วยงานต่างๆ ภายใต้แผนงานบูรณาการ โดยสอดคล้องกับเป้าหมายและตัวชี้วัด / ตัวชี้วัดร่วมของแผนงานบูรณาการ ทั้งนี้ ในระหว่างดำเนินงานต้องให้ความสำคัญกับ การติดต่อสื่อสาร ปัญหาอุปสรรคในการดำเนินงาน การหาแนวทางในการแก้ปัญหาร่วมกัน และ 4) การติดตามประเมินผล ถือเป็นหัวใจสำคัญขั้นตอนหนึ่งในการวางแผน เป็นกระบวนการศึกษาวิเคราะห์เกี่ยวกับทรัพยากรหรือปัจจัยนำเข้าต่างๆ กับ ผลลัพธ์ของโครงการ เมื่อเปรียบเทียบกับเป้าหมายที่กำหนดไว้อย่างมีประสิทธิภาพและประสิทธิผล
ทั้งนี้ "การประชุมเชิงปฏิบัติการเพื่อจัดทำแนวทางการขับเคลื่อนแผนงานงบประมาณในลักษณะบูรณาการ” มีการระดมความคิดและแลกเปลี่ยนเรียนรู้ระหว่างผู้แทนหน่วยงานจากภาครัฐในประเด็นสำคัญ ได้แก่ 1) ปัญหาอุปสรรคที่ผ่านมา (ปี 2558-2561) 2) การทบทวนเป้าหมายตัวชี้วัด และค่าเป้าหมายการดำเนินงาน 3) การจัดทำคำของบประมาณ 4) การติดตามประเมินผลการดำเนินงาน และ 5) ข้อเสนอแนะในการยกระดับตัวชี้วัดในปีงบประมาณ พ.ศ. 2563 ประกอบการจัดทำแผนงาน/โครงการ

ที่มา : http://www.thaigov.go.th/news/contents/details/13980
