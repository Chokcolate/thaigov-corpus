รัฐบาลไทย-ข่าวทำเนียบรัฐบาล-พม. เร่งกำชับช่วยเหลือครอบครัวเด็กสาววัย 15 ปี ที่ก่อเหตุวางยาพิษคนในครอบครัว ที่ จ.มหาสารคาม

วันพฤหัสบดีที่ 28 มิถุนายน 2561
พม. เร่งกำชับช่วยเหลือครอบครัวเด็กสาววัย 15 ปี ที่ก่อเหตุวางยาพิษคนในครอบครัว ที่ จ.มหาสารคาม
พม. เร่งกำชับช่วยเหลือครอบครัวเด็กสาววัย 15 ปี ที่ก่อเหตุวางยาพิษคนในครอบครัว ที่ จ.มหาสารคาม พร้อมช่วยเหลือผู้ด้อยโอกาสและประสบปัญหาทางสังคม ที่ จ.อุตรดิตถ์ สิงห์บุรี สุโขทัย และนครราชสีมา
วันนี้ (28 มิ.ย. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 92/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กสาววัย 15 ปี ก่อเหตุวางยาพิษคนในครอบครัว โดยผสมยาฆ่าแมลงในน้ำดื่ม เป็นเหตุให้เด็กหญิง วัย 4 ขวบ ซึ่งเป็นน้องสาวต่างพ่อเสียชีวิต ส่วนคนที่เหลือถูกนำตัวส่งโรงพยาบาลและช่วยชีวิตได้อย่างปลอดภัย ภายหลังการตรวจสอบเด็กสาวรับสารภาพว่าเป็นคนก่อเหตุ เนื่องจากเพิ่งมีปัญหากับผู้เป็นแม่ และคิดว่าผู้เป็นแม่ไม่รัก ที่จังหวัดมหาสารคาม นั้น ได้กำชับให้หน่วยงานที่เกี่ยวข้องโดยเฉพาะกรมกิจการเด็กและเยาวชน (ดย.) กรมกิจการสตรีและสถาบันครอบครัว (ดย.) สร้างการตระหนักรู้ในเรื่องของความกตัญญูกตเวทีต่อบุพการี ปลูกฝังให้มีการดำเนินชีวิตที่ดีและถูกต้อง และส่งเสริมสัมพันธภาพที่ดีในครอบครัว เพื่อสร้างความรัก ความอบอุ่น และความเข้าใจภายในครอบครัว เพื่อให้อยู่ร่วมกันอย่างมีความสุข ทั้งนี้ ได้ให้พัฒนาสังคมและความมั่นคงของมนุษย์จังหวัดมหาสารคาม พร้อมทีม One Home เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมช่วยเหลือเยียวยาฟื้นฟูสภาพจิตใจคนในครอบครัวอย่างใกล้ชิดเป็นการเร่งด่วน ทั้งนี้ ขอความร่วมมือผู้ปกครองและบุคคลใกล้ชิดที่เกี่ยวข้อง หากพบเบาะแสการกระทำความรุนแรงในครอบครัว สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป
อีกกรณีชายหนุ่มวัย 24 ปี ที่ก่อเหตุบังคับข่มขืนกระทำชำเราเด็กหญิงวัย 12 ปี ในห้องน้ำวัดแห่งหนึ่ง ภายหลังการตรวจสอบประวัติพบว่าเคยก่อเหตุลักษณะดังกล่าวมาแล้ว ที่จังหวัดอุตรดิตถ์ และกรณีชายวัย 36 ปี ก่อเหตุทำร้ายร่างกายและบังคับข่มขืนกระทำชําเราหญิงสาววัย 22 ปี ที่กำลังตั้งครรภ์ 5 เดือน ที่จังหวัดสิงห์บุรี นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.อุตรดิตถ์ และ พมจ.สิงห์บุรี พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจของกระทรวง พม. พร้อมเร่งเยียวยาฟื้นฟูสภาพจิตใจผู้เสียหายอย่างใกล้ชิดโดยด่วน เพื่อให้ผู้เสียหายมีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด พร้อมดูแลช่วยเหลือในเรื่องของการตรวจสุขภาพและการรักษาพยาบาลอาการบาดเจ็บต่อไป
สำหรับกรณีเด็กชายสองพี่น้องวัย 7 ขวบ และ 9 ขวบ อาศัยอยู่เพียงลำพังกับผู้เป็นตาวัย 51 ปี ภายในบ้านสภาพเก่าทรุดโทรมใกล้ผุพัง ไม่มีประตู หน้าต่าง และไม่มีน้ำประปาใช้ ครอบครัวมีฐานะยากจน ที่จังหวัดสุโขทัย และกรณีหญิงชราวัย 64 ปี ร่างกายไม่แข็งแรง ด้านสามีเสียชีวิต ถูกลูกชายทอดทิ้งให้ใช้ชีวิตเพียงลำพังในเพิงสังกะสีสภาพเก่าทรุดโทรมใกล้ผุพัง ครอบครัวมีฐานะยากจน ที่จังหวัดนครราชสีมา นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัดได้แก่ พมจ.สุโขทัย และ พมจ.นครราชสีมา พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็กและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการศึกษาของเด็กชายทั้ง 2 คนอย่างต่อเนื่องในระยะยาว และดูแลเรื่องการปรับปรุงสภาพที่อยู่อาศัยให้มั่นคง แข็งแรง และถูกสุขลักษณะ รวมทั้ง ให้คำแนะนำในเรื่องสวัสดิการสังคมเพื่อขอรับสิทธิตามกฎหมายตามความเหมาะสม และให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/13425
