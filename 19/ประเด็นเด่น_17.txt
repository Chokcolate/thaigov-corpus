รัฐบาลไทย-ข่าวทำเนียบรัฐบาล-กอ.รมน.ชี้แจงการแก้ไขปัญหาความไม่สงบในจังหวัดชายแดนภาคใต้


วันจันทร์ที่ 9 กรกฎาคม 2561
396
พิมพ์
กอ.รมน.ชี้แจงการแก้ไขปัญหาความไม่สงบในจังหวัดชายแดนภาคใต้
โฆษก กอ.รมน.ชี้แจงการแก้ไขปัญหาความไม่สงบในจังหวัดชายแดนภาคใต้ ระยุยึดถือนโยบายรัฐบาล นโยบายการบริหารและพัฒนาจังหวัดชายแดนภาคใต้ และยุทธศาสตร์ความมั่นคงจังหวัดชายแดนภาคใต้ เป็นกรอบในการดำเนินงาน
พล.ต.พีรวัชฌ์ แสงทอง โฆษก กอ.รมน. ชี้แจงกรณี คอลัมน์ “คาบลูกคาบดอก” นสพ.ไทยรัฐ ฉบับวันที่ 6 ก.ค.61 กล่าวถึง “การแก้ไขปัญหาความไม่สงบในจังหวัดชายแดนภาคใต้ ยังเป็นปัญหาโลกแตกที่ทุกรัฐบาลไม่สามารถทำให้ปัญหาตกผลึกได้ ไม่ว่าจะเป็นยุทธวิธีการปราบปรามที่เด็ดขาดหรือการเจรจาเพื่อสันติสุข เปลี่ยนผู้รับผิดชอบมาหลายรุ่น มีทั้งฝ่ายปกครองและทหาร มีคณะกรรมการหลายชุด สุดท้ายก็ยังคว้าน้ำเหลวอยู่ดีโดยวัดจากความปลอดภัยในชีวิตและทรัพย์สินของประชาชนในพื้นที่ และยังได้ระบุอีกว่าแผนเบตง 61 ที่บูรณาการขึ้นมาให้เหมาะสมกับสถานการณ์ในปัจจุบัน รัฐบาลที่ผ่านมาก็เคยมีนโยบายแนวคิดในการแก้ปัญหาในภาคใต้คล้าย ๆ กัน คือเอาเศรษฐกิจลงไปปฏิบัติควบคู่กับความมั่นคง  เพราะเชื่อว่าเมื่อประชาชนมีความกินดีอยู่ดีก็จะนำมาซึ่งความสงบสุข แต่ท้ายที่สุดประสบกับปัญหาเงินงบประมาณไปไม่ถึงมือชาวบ้าน นโยบายจึงไม่ประสบความสำเร็จเพราะมีการแสวงหาผลประโยชน์กันอย่างมหาศาล”
กองอำนวยการรักษาความมั่นคงภายในราชอาณาจักร (กอ.รมน.) ขอชี้แจงว่า การแก้ไขปัญหาความไม่สงบในจังหวัดชายแดนภาคใต้นั้น กอ.รมน.ได้ยึดถือนโยบายของรัฐบาล, นโยบายการบริหารและพัฒนาจังหวัดชายแดนภาคใต้ และยุทธศาสตร์ความมั่นคงจังหวัดชายแดนภาคใต้ เป็นกรอบในการดำเนินงาน และได้พัฒนาแผนงานให้เหมาะสมกับสถานการณ์ที่เกิดขึ้นมาโดยตลอด พร้อมกับได้มีการประเมินผลการดำเนินงานมาอย่างต่อเนื่อง
พื้นที่ อ.เบตง จ.ยะลา เป็นพื้นที่ที่ได้ผ่านการประเมิน และมีการพิจารณาได้ข้อยุติร่วมกันของหน่วยงานที่เกี่ยวข้องว่ามีความปลอดภัย ตามหลักเกณฑ์ตัวชี้วัดที่กำหนด เช่น ความรุนแรง ความเคลื่อนไหว ความพร้อมของกำลังประจำถิ่น ความพึงพอใจของประชาชน และการมีส่วนร่วมของภาคประชาชนในพื้นที่ เป็นต้น รัฐบาลจึงได้มีการยกเลิกประกาศสถานการณ์ฉุกเฉินที่มีความร้ายแรงในเขตพื้นที่ อ.เบตง จ.ยะลา ตั้งแต่ 20 มี.ค.ที่ผ่านมา และเพื่อเป็นการป้องกันและแก้ไขหรือบรรเทาเหตุการณ์อันกระทบต่อความมั่นคง คณะรัฐมนตรีจึงได้มีมติให้ กอ.รมน. เป็นผู้รับผิดชอบในการดูแลพื้นที่ อ.เบตง จ.ยะลา ตาม พ.ร.บ.การรักษาความมั่นคงภายในราชอาณาจักร พ.ศ. 2551 โดยให้มีผลบังคับใช้ระหว่างวันที่ 28 พ.ค.61 ถึงวันที่ 30 พ.ย.61 ซึ่งชี้ให้เห็นถึงการดำเนินงานที่ได้ก้าวไปสู่การบรรลุเป้าหมายให้มีสันติสุขเกิดขึ้นในทุกพื้นที่ของจังหวัดชายแดนภาคใต้
นอกจากนี้ กอ.รมน. ได้ดำเนินการพัฒนาส่งเสริมการบริหารจัดการทรัพยากรธรรมชาติในพื้นที่ ให้เกิดประโยชน์สูงสุดต่อการพัฒนาคุณภาพชีวิตความเป็นอยู่ของประชาชน และการแก้ไขปัญหาความยากจน ด้วยการสนับสนุนและเพิ่มบทบาทของประชาชน ภาคประชาสังคม ชุมชน และองค์กรท้องถิ่น เช่น การสนับสนุนส่งเสริมการรวมกลุ่มการเลี้ยงไก่เบตง , การเพาะเลี้ยงปลากือเลาะห์ , การเลี้ยงแพะดำ และการปลูกส้มโชกุน รวมไปถึงการสนับสนุนส่งเสริมบรรยากาศการท่องเที่ยว เช่น อุโมงค์ปิยะมิตร , สวนหมื่นบุปผา , ทะเลหมอกอัยเยอร์เวง และอุทยานแห่งชาติฮาลา-บาลา เป็นต้น ซึ่งเป็นการร่วมมือกันจากทุกภาคส่วนในรูปแบบของประชารัฐ ให้พี่น้องประชาชนในพื้นที่มีอาชีพ มีรายได้อย่างเข้มแข็งมั่นคงและยั่งยืน
ซึ่งการบริหารจัดการพัฒนาและแก้ไขปัญหา จชต. นั้น กอ.รมน. ได้ยึดถือนโยบายของ ผอ.รมน. ที่ให้ดำเนินงานอย่างมีคุณธรรมและโปร่งใส มีการปฏิบัติงานอย่างจริงจังเป็นรูปธรรม มีมาตรการควบคุมและการตรวจสอบในทุกระดับอย่างมีประสิทธิภาพ
----------------------

ที่มา : http://www.thaigov.go.th/news/contents/details/13670