รัฐบาลไทย-ข่าวทำเนียบรัฐบาล-รมว.พม. เป็นประธานในพิธีลงนามบันทึกข้อตกลงความร่วมมือ (MOU) ระหว่างกระทรวง พม. กับ ปตท. โครงการสถานีบริการน้ำมันเชื้อเพลิง “พลังใจในมือคุณ”

วันพฤหัสบดีที่ 21 มิถุนายน 2561
รมว.พม. เป็นประธานในพิธีลงนามบันทึกข้อตกลงความร่วมมือ (MOU) ระหว่างกระทรวง พม. กับ ปตท. โครงการสถานีบริการน้ำมันเชื้อเพลิง “พลังใจในมือคุณ”
รมว.พม. เป็นประธานในพิธีลงนามบันทึกข้อตกลงความร่วมมือ (MOU) ระหว่างกระทรวง พม. กับ ปตท. โครงการสถานีบริการน้ำมันเชื้อเพลิง “พลังใจในมือคุณ” เพื่อสวัสดิการและพัฒนาศักยภาพกลุ่มผู้ด้อยโอกาสสู่ชีวิตที่ยั่งยืน
วันนี้ (20 มิ.ย.61) เวลา 14.00 น. ที่ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีลงนามบันทึกข้อตกลงความร่วมมือ (MOU) โครงการสถานีบริการน้ำมันเชื้อเพลิง "พลังใจในมือคุณ” ระหว่างกระทรวงการพัฒนาสังคมและความมั่นคงของมนุษย์ (พม.) กับบริษัทในเครือ ปตท.จำกัด (มหาชน) โดยมีวัตถุประสงค์เพื่อให้กลุ่มคนไร้ที่พึ่งและผู้ด้อยโอกาสในความดูแลของกระทรวง พม. ได้รับการฝึก และพัฒนาทักษะในงานด้านบริการ งานส่งเสริมการขาย งานออกแบบผลิตภัณฑ์ และมีรายได้จากการประกอบอาชีพ รวมถึงพัฒนาทักษะชีวิตให้พร้อมในการกลับคืนสู่สังคม
กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ร่วมมือกับ บริษัท ปตท. จำกัด มหาชน มูลนิธิพลังที่ยั่งยืน และบริษัท สานพลัง วิสาหกิจเพื่อสังคม จำกัด จัดทำโครงการ "พลังใจ ในมือคุณ” ถือเป็นความร่วมมือในการขับเคลื่อนงานกิจการเพื่อสังคม (Social Enterprise) ระหว่างภาครัฐ และเอกชน โดยน้อมนำหลักปรัชญาเศรษฐกิจพอเพียง และนำกลไกประชารัฐมาขับเคลื่อนกิจกรรมของโครงการฯ ด้วยการจัดตั้งสถานีบริการน้ำมันเชื้อเพลิงอยู่ในพื้นที่ความดูแลของ พส. บริเวณด้านหน้าระหว่างสถานคุ้มครองคนไร้ที่พึ่งชายธัญบุรี และสถานคุ้มครองคนไร้ที่พึ่งหญิงธัญบุรี จังหวัดปทุมธานี ซึ่งการจัดโครงการฯนี้ จะเป็นการพัฒนาศักยภาพ กลุ่มผู้ด้อยโอกาสสู่ชีวิตที่ยังยืน จึงเป็นจุดเริ่มต้นและเป็นต้นแบบของการขับเคลื่อนงานสวัสดิการเชิงธุรกิจ เพื่อกลุ่มเป้าหมายในความรับผิดชอบของกระทรวง พม. ตามกรอบแนวทาง "เพื่อสร้างความเข้มแข็งจากภายใน ลดความเหลื่อมล้ำของสังคม เป็นการสร้างโอกาสของกลุ่มเป้าหมายเข้าถึงบริการของรัฐ” ซึ่งกระทรวง พม. เป็นหน่วยงาน ที่สนับสนุนให้เกิดบทบาทการสร้างความร่วมมือของทุกภาคส่วนให้มีส่วนร่วมในการสร้างพลังแก้ไขปัญหา นำไปสู่การพัฒนาสังคมและการจัดสวัสดิการดังกล่าว
ทั้งนี้ การจัดตั้ง "สถานีบริการน้ำมันเชื้อเพลิง” จะเป็นต้นแบบการจัดสวัสดิการเพื่อกลุ่มเป้าหมายเด็กและเยาวชน คนไร้ที่พึ่ง และผู้ด้อยโอกาสในสังคม ซึ่งภายในสถานีบริการน้ำมัน จะประกอบไปด้วย ศูนย์จัดแสดงและจำหน่ายสินค้าผลิตภัณฑ์จากผู้ด้อยโอกาส แปลงเกษตรสาธิต และการจำหน่ายผลิตภัณฑ์การเกษตรของกลุ่มคนไร้ที่พึ่ง กลุ่มเป้าหมายจะได้รับโอกาสในการฝึกและพัฒนาทักษะงานด้านบริการ งานส่งเสริมการขาย และงานออกแบบผลิตภัณฑ์ ภายในร้านค้าของสถานีบริการน้ำมัน ก่อให้เกิดรายได้ และสามารถเลี้ยงดูตนเองได้อย่างยั่งยืน นอกจากนี้ รายได้ส่วนหนึ่งจากการขายสินค้าและบริการภายในสถานีบริการน้ำมันเชื้อเพลิง จะนำไปสมทบกองทุนสวัสดิการ กรมพัฒนาสังคมและสวัสดิการ เพื่อใช้ในการจัดสวัสดิการให้แก่กลุ่มเป้าหมายและบุคลากร/เจ้าหน้าที่ต่อไป

ที่มา : http://www.thaigov.go.th/news/contents/details/13211
