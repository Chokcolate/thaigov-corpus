รัฐบาลไทย-ข่าวทำเนียบรัฐบาล-พม. แถลงข่าวเตรียมจัดงาน Thailand Social Expo 2018 การจัดกิจกรรมวิ่งการกุศล “โครงการThe Brothers Run Pakkred รวมใจให้น้อง ครั้ง 1”

วันพฤหัสบดีที่ 19 กรกฎาคม 2561
พม. แถลงข่าวเตรียมจัดงาน Thailand Social Expo 2018 การจัดกิจกรรมวิ่งการกุศล “โครงการThe Brothers Run Pakkred รวมใจให้น้อง ครั้ง 1”
พม. แถลงข่าวเตรียมจัดงาน Thailand Social Expo 2018 การจัดกิจกรรมวิ่งการกุศล “โครงการThe Brothers Run Pakkred รวมใจให้น้อง ครั้ง 1” การจัดกิจกรรมจิตอาสาทำความดีด้วยหัวใจ “ร่วมใจปลูกต้นไม้ให้แผ่นดิน” และกิจกรรม NHA GIS DAY : Smart Cities Powered by GIS
วันนี้ (19 ก.ค. 61) เวลา เวลา 13.30 น. ที่บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล โฆษกกระทรวงการพัฒนาสังคมและความมั่นคงของมนุษย์ เป็นประธานการแถลงผลการดำเนินงานตามภารกิจสำคัญของกระทรวงการพัฒนาสังคมและความมั่นคงของมนุษย์ (พม.) พร้อมแถลง ในประเด็นการจัดงาน Thailand Social Expo 2018 พร้อมด้วย 1) นายวิทยา บุตรเพชรรัตน์ ผู้ปกครองสถานสงเคราะห์เด็กชายบ้านปากเกร็ด ร่วมแถลงในประเด็นการจัดกิจกรรมวิ่งการกุศล "โครงการ The Brothers Run Pakkred รวมใจให้น้อง ครั้ง 1” 2) นางประภาวดี สิงหวิชัย เลขานุการ กรมกิจการผู้สูงอายุ ร่วมแถลงในประเด็นการจัดกิจกรรมจิตอาสาทำความดีด้วยหัวใจ "ร่วมใจปลูกต้นไม้ให้แผ่นดิน”และ 3) นายดุลมลชัย วิวัฒน์บวรวงษ์ ผู้ช่วยผู้ว่าการการเคหะแห่งชาติ ร่วมแถลงในประเด็นการจัดกิจกรรม NHA GIS DAY : Smart Cities Powered by GIS
รัฐบาล โดยกระทรวงการพัฒนาสังคมและความมั่นคงของมนุษย์ (พม.) และองค์กรภาคีเครือข่ายด้านสังคมกว่า 80 หน่วยงาน เตรียมจัดงาน "Thailand Social Expo 2018” ระหว่างวันที่ 3 - 5 สิงหาคม 2561 ณ Hall 5 – 8 อิมแพค เมืองทองธานี จังหวัดนนทบุรี ซึ่งผู้เข้าร่วมงานจะได้พบกับมหกรรมกรรมด้านสังคมครั้งยิ่งใหญ่ของประเทศ ประกอบด้วย 4 โซนสำคัญ ได้แก่ โซน 1 การประชุมวิชาการเสวนาปาฐกถาการแลกเปลี่ยนเรียนรู้ด้านการพัฒนาสังคมและการนำเสนอรายงานสถานการณ์ทางสังคม อาทิ "พลังสตรีอาเซียนขับเคลื่อนเศรษฐกิจ” "เมืองทุกมิติ: การแก้ไขปัญหาที่อยู่อาศัยในประเทศไทยและประเทศ ASEAN โดยชุมชนเป็นแกนหลัก” และ "Social Map กับการลดความเหลื่อมล้ำทางสังคม” เป็นต้น โซน 2 การแสดงผลงานนวัตกรรมด้านสังคมของประเทศไทยเป็นนวัตกรรมเพื่อพัฒนาสังคมต้นแบบที่ดีของการพัฒนาสังคมเทคโนโลยีเพื่อสังคม อาทิ การจำลองบ้านและที่อยู่อาศัยที่เอื้อต่อคนพิการ การให้บริการทางสังคม บริการรถทันตกรรมเคลื่อนที่ การทำบัตรประชาชนเคลื่อนที่ การนวดแผนไทย บริการวัดสายตา และบริการแว่นตา เป็นต้น โซน 3 การแสดงผลิตผลด้านสังคมของภาคีเครือข่ายทุกภาคส่วน อาทิ ผลิตภัณฑ์ทอฝัน By พม. ธงฟ้าราคาประหยัด ผลิตภัณฑ์ OTOP เป็นต้น และโซน 4 การแสดงศักยภาพของกลุ่มเป้าหมายและภาคีเครือข่ายเพื่อเสริมสร้างเจตคติที่ดีและสร้างสรรค์ของคนในสังคม อาทิ การแสดงโขนรามเกียรติ์ของผู้พิการทางการได้ยิน ตอน "ยกรบ” การแสดงศิลปิน S2S การแสดงของชนเผ่าอาข่า และการเดินแฟชั่นโชว์ของผู้สูงอายุ เป็นต้น ทั้งนี้ ขอเชิญชวนประชาชนผู้สนใจ ภาคีเครือข่ายทางสังคม หน่วยงานภาครัฐ เอกชน NGOs หน่วยงานที่เกี่ยวข้อง และสถาบันการศึกษา เข้าร่วมงาน Thailand Social Expo2018 ในวัน เวลา และสถานที่ดังกล่าว
กระทรวง พม. โดยสถานสงเคราะห์เด็กชายบ้านปากเกร็ด หน่วยงานในสังกัดกรมกิจการเด็กและเยาวชน (ดย.) ซึ่งมีหน้าที่ให้บริการสวัสดิการสังคมและให้การคุ้มครองสวัสดิภาพศักยภาพเด็กเพศชาย อายุ 6 – 18 ปี ปัจจุบันมีเด็ก จำนวน 250 คน โดยมุ่งเน้นการพัฒนาศักยภาพเด็กให้สามารถก้าวออกจากสถานสงเคราะห์กลับคืนสู่ครอบครัวอย่างมีคุณภาพ สามารถช่วยเหลือตนเองได้ และเป็นพลเมืองที่ดีของสังคม ทั้งนี้ มูลนิธิสงเคราะห์เด็กชายบ้านปากเกร็ด ซึ่งเป็นพันธมิตรหลักในการดำเนินงานของสถานสงเคราะห์ฯ มีค่าใช้จ่ายสูงมากในแต่ละปี โดยขณะนี้ มูลนิธิมีรายรับน้อยกว่ารายจ่ายในแต่ละเดือน จึงได้จัดกิจกรรมหารายได้ด้วยการจัด วิ่งการกุศลโครงการ The Brothers Run รวมใจให้น้อง ครั้งที่ 1 โดยกำหนดจัดขึ้นในวันอาทิตย์ที่ 22 กรกฎาคม 2561 ณ สถานสงเคราะห์เด็กชายบ้านปากเกร็ด ถนนภูมิเวท ตำบลบางตลาด อำเภอปากเกร็ด จังหวัดนนทบุรี และเส้นทางสะพานพระราม 4 ถนนชัยพฤกษ์ และถนนแจ้งวัฒนะบริเวณห้าแยกปากเกร็ด และตลาดปากเกร็ด ตามลำดับ โดยมีพลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบถ้วยรางวัลเกียรติยศ ในกิจกรรมวิ่งการกุศลดังกล่าว ทั้งนี้ รายได้จากการจัดกิจกรรมดังกล่าวทั้งหมดจะสมทบทุนพัฒนาและการจัดสวัสดิการให้กับสถานสงเคราะห์เด็กชายบ้านปากเกร็ดต่อไป
กระทรวง พม. โดยกรมกิจการผู้สูงอายุ (ผส.) มีภารกิจเกี่ยวกับการส่งเสริมและพัฒนาศักยภาพ การจัดสวัสดิการและการคุ้มครองพิทักษ์สิทธิผู้สูงอายุ เตรียมจัดกิจกรรม "ร่วมใจ ปลูกต้นไม้ให้แผ่นดิน” เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสเฉลิมพระชนมพรรษา 28 กรกฎาคม 2561 ซึ่งกำหนดจัดขึ้นในวันที่ 22 กรกฎาคม 2561 ณ ศูนย์พัฒนาการจัดสวัสดิการสังคมผู้สูงอายุจังหวัดปทุมธานี การจัดกิจกรรมครั้งนี้ มีวัตถุประสงค์ เพื่อเฉลิมพระเกียรติสมเด็จพระเจ้าอยู่หัว และเพื่อให้ศูนย์พัฒนาการจัดสวัสดิการสังคมผู้สูงอายุ มีสภาพแวดล้อมที่เหมาะสม มีความเป็นระเบียบเรียบร้อย รวมทั้งเสริมสร้างขวัญและกำลังใจให้กับผู้สูงอายุที่เข้ารับสวัสดิการที่ศูนย์ฯ ทั้งนี้ การจัดงานในวันดังกล่าวมีนางธนาภรณ์ พรมสุวรรณ อธิบดีกรมกิจการผู้สูงอายุ เป็นประธานในพิธีและนำข้าราชการและเจ้าหน้าในสังกัด ผส. ร่วมทำกิจกรรมต่างๆ ได้แก่ กิจกรรมปลูกต้นไม้ให้แผ่นดิน ณ บริเวณสนามหญ้าอาคารจงกลนี การมอบอาหารให้ผู้สูงอายุ และการทำความดีให้แผ่นดิน ด้วยการทำความสะอาดอาคารนอนผู้สูงอายุ และบริเวณโดยรอบศูนย์ฯ
กระทรวง พม. โดยการเคหะแห่งชาติ (กคช.) ได้นำเทคโนโลยีระบบสารสนเทศภูมิศาสตร์ (Geographic Information System : GIS) มาใช้ตั้งแต่ปี พ.ศ. 2546 เพื่อเป็นเครื่องมือใช้ในการวิเคราะห์ข้อมูลเชิงพื้นที่และสนับสนุนการดำเนินงานที่เกี่ยวข้องกับการพัฒนาที่อยู่อาศัยและพัฒนาเมืองในระดับนโยบายและระดับปฏิบัติการ เป็นการแลกเปลี่ยนความรู้ระหว่างหน่วยงาน และสร้างเครือข่ายความร่วมมือสร้างการเชื่อมโยงข้อมูลในการใช้ข้อมูลที่มีอยู่ให้เกิดประโยชน์ร่วมกัน นอกจากนี้ กคช. ยังต้องการส่งเสริมให้เกิดการใช้ประโยชน์งานด้าน GIS ทั้งแก่หน่วยงานภายในและภายนอกองค์กรอีกด้วย จึงได้จัดกิจกรรม NHA GIS Day 2018 : Smart Cities Powered by GIS ขึ้นในวันที่ 20 กรกฎาคม 2561 นี้ ณ โรงแรมดิ เอมเมอรัลด์ ถนนรัชดาภิเษก กรุงเทพฯ โดยพลเอก ณัฐติพล กนกโชติ ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานในพิธีเปิดงาน ภายในงานจัดให้มีการแสดงนิทรรศการและการบรรยายพิเศษในหัวข้อต่างๆ จากผู้ทรงคุณวุฒิ อาทิ GIS for Smart Community : โครงการฟื้นฟูเมืองชุมชนดินแดง โดย ดร.ธัชพล กาญจนกูล ผู้ว่าการการเคหะแห่งชาติ Geo Intelligent Platform for Smart Cities โดย ดร.ดำรงค์ฤทธิ์ เนียมหมวด รองผู้อำนวยการสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ GISTDA, GIS for Smart Mobility โดย นายสุรเดช ทวีแสงสกุลไทย รองคณบดีฝ่ายบริหาร วิทยาลัยการปกครองท้องถิ่น มหาวิทยาลัยขอนแก่น และ GIS for Smart Cities โดยศาสตราจารย์ ดร.เอกชัย สุมาลี ผู้อำนวยการศูนย์วิจัยนครอัจฉริยะ หรือ Smart Cities Research Center (SCRC) สถาบันเทคโนโลยีพระจอมเกล้าเจ้าคุณทหารลาดกระบัง

ที่มา : http://www.thaigov.go.th/news/contents/details/13970
