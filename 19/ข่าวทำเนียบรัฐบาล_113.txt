รัฐบาลไทย-ข่าวทำเนียบรัฐบาล-นายกรัฐมนตรี เป็นประธานในพิธีเปิดอาคารและส่งมอบกุญแจห้องพักอาศัยโครงการฟื้นฟูเมืองชุมชนดินแดง แปลง G

วันจันทร์ที่ 9 กรกฎาคม 2561
นายกรัฐมนตรี เป็นประธานในพิธีเปิดอาคารและส่งมอบกุญแจห้องพักอาศัยโครงการฟื้นฟูเมืองชุมชนดินแดง แปลง G
นายกรัฐมนตรี เป็นประธานในพิธีเปิดอาคารฯ โครงการฟื้นฟูเมืองชุมชนดินแดง แปลง G เพื่อให้เป็นแนวทางการพัฒนาคุณภาพชีวิตด้านการอยู่อาศัยของประชาชนให้สอดคล้องกับยุทธศาสตร์ชาติ 20 ปี พร้อมก้าวไปสู่ Smart community
วันนี้ (9 กรกฎาคม 2561) เวลา 08.30 น. ณ อาคารพักอาศัยแปลง G (หัวมุมถนนวิภาวดีตัดกับถนนดินแดง) ถนนมิตรไมตรี เขตดินแดง กรุงเทพฯ พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดอาคารและส่งมอบกุญแจห้องพักอาศัยโครงการฟื้นฟูเมืองชุมชนดินแดง (รองรับผู้อยู่อาศัยเดิม) ระยะที่ 1 แปลง G
กระทรวงการพัฒนาสังคมและความมั่นคงของมนุษย์ โดยการเคหะแห่งชาติ จัดพิธีเปิดอาคารโครงการฟื้นฟูเมืองชุมชนดินแดง ระยะที่ 1 โดยมี พลเอก ประยุทธ์  จันทร์โอชา นายกรัฐมนตรี ให้เกียรติเป็นประธานในพิธีเปิดอาคาร พร้อมทั้งมอบกุญแจห้องให้กับผู้แทนผู้ได้สิทธิเช่า จำนวน 5 กลุ่ม ร่วมด้วย พลเอก ประวิตร วงศ์สุวรรณ พลเอก ฉัตรชัย สาริกัลยะ รองนายกำรัฐมนตรี พลเอก อนันตพร  กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ คณะผู้บริหารกระทรวงการพัฒนาสังคมและความมั่นคงของมนุษย์ พร้อมด้วย นายไมตรี อินทุสุต ประธานกรรมการการเคหะแห่งชาติ และ ดร.ธัชพล  กาญจนกูล ผู้ว่าการการเคหะแห่งชาติ คณะผู้บริหาร ผู้ปฏิบัติงานการเคหะแห่งชาติ และชาวชุมชนดินแดง รวมทั้งสิ้นประมาณ 400 คน ให้การต้อนรับนายกรัฐมนตรีและคณะ ณ บริเวณที่ตั้งโครงการหัวมุมถนนวิภาวดีรังสิตตัดกับถนนดินแดง เขตดินแดง กรุงเทพฯ
โอกาสนี้ รัฐมนตรีว่าการกระทรวงการพัฒนาสังคมและความมั่นคงของมนุษย์ กล่าวรายงานว่า กระทรวงการพัฒนาสังคมและความมั่นคงของมนุษย์ โดยการเคหะแห่งชาติ ดำเนินการแก้ไขปัญหาด้านที่อยู่อาศัยให้กับชาวชุมชนดินแดงตามนโยบาของรัฐบาล ซึ่งมุ่งเน้นกระบวนการการมีส่วนร่วมของประชาชนเป็นหลัก ซึ่งคณะรัฐมนตรีได้มีมติให้ความเห็นชอบแผนแม่บทโครงการฟื้นฟูเมืองชุมชนดินแดง (พ.ศ. 2559 - 2567) เมื่อวันที่ 17 สิงหาคม 2559 ให้ดำเนินการพัฒนาที่อยู่อาศัยทั้งโครงการ รวม 36 อาคาร 20,292 หน่วย เพื่อรองรับผู้อยู่อาศัยเดิม 6,546 หน่วย และรองรับผู้อยู่อาศัยใหม่ 13,746 หน่วย ระยะเวลาดำเนินการรวม 8 ปี ซึ่งอนุมัติดำเนินโครงการระยะที่ 1 อาคารพักอาศัยแปลง G (รองรับผู้อยู่อาศัยเดิม อาคารแฟลตที่ 18 - 22) จำนวน 334 หน่วย ขนาดพื้นที่ห้อง 33 ตารางเมตร โดยการเคหะแห่งชาติได้จัดสร้างขึ้นบริเวณหัวมุมถนนวิภาวดีรังสิตตัดกับถนนดินแดง เขตดินแดง กรุงเทพฯ มีกำหนดระยะเวลาก่อสร้าง 18 เดือน และสามารถเข้าอยู่อาศัยได้ตั้งแต่วันที่ 15 กรกฎาคม – 22 สิงหาคม 2561 เป็นต้นไป ทั้งนี้ชาวชุมชนดินแดงจะจ่ายค่าเช่าเดิมในปัจจุบันเป็นหลัก รวมกับค่าบริหารจัดการสาธารณูปโภคและสาธารณูปการ 825 บาทต่อเดือน และค่าภาษีโรงเรือน 12.5% ส่งผลให้ค่าเช่าใหม่อยู่ระหว่าง 1,286 - 4,371 บาทต่อเดือน
นอกจากนี้ การดำเนินโครงการฟื้นฟูเมืองชุมชนดินแดงระยะที่ 3 และ 4 เพื่อรองรับผู้อยู่อาศัยใหม่ จำนวน 13,746 หน่วยนั้น จะเป็นรูปแบบการให้เอกชนร่วมลงทุน ขณะนี้อยู่ระหว่างการเตรียมนำเสนอคณะกรรมการการเคหะแห่งชาติก่อนนำเสนอรัฐมนตรีว่าการกระทรวงการพัฒนาสังคมและความมั่นคงของมนุษย์พิจารณาต่อไป ซึ่งในช่วงการศึกษาได้มีการรับฟังความคิดเห็นของกลุ่มผู้ลงทุน (Market Sounding) โดยมีภาคเอกชนให้ความสนใจเข้าร่วมประชุมหลายราย และได้ให้ข้อคิดเห็นที่เป็นประโยชน์ สามารถนำไปปรับใช้เป็นข้อมูลในการหารูปแบบและแนวทางให้มีความเหมาะสมทั้งด้านการพัฒนาโครงการและรูปแบบการลงทุนที่เกิดประโยชน์สูงสุดต่อประชาชนผู้พักอาศัยโดยรวมต่อไป
นายกรัฐมนตรี ได้กล่าวเปิดอาคารฯ ความตอนหนึ่งว่า รัฐบาลตระหนักถึงความสำคัญของที่อยู่อาศัย ซึ่งเป็นปัจจัยสำคัญในการดำรงชีวิตและเป็นความมั่นคงของมนุษย์ จึงได้มอบหมายให้กระทรวงการพัฒนาสังคมและความมั่นคงของมนุษย์ กำหนดกรอบการพัฒนาที่อยู่อาศัยระยะยาวของประเทศ เพื่อให้เป็นแนวทางการพัฒนาคุณภาพชีวิตด้านการอยู่อาศัยของประชาชนให้สอดคล้องกับยุทธศาสตร์ชาติ 20 ปี โดยมุ่งเน้นการบูรณาการให้สอดคล้องกับนโยบายและทิศทางการพัฒนาประเทศ โดยมีเป้าหมายให้คนไทยทุกคนมีที่อยู่อาศัยถ้วนทั่วภายในปี 2579 สำหรับโครงการฟื้นฟูเมืองชุมชนดินแดงได้เริ่มมาตั้งแต่ปี 2543 ซึ่งใช้เวลานานถึง 16 ปี จนประสบความสำเร็จได้ในรัฐบาลชุดนี้
นายกรัฐมนตรีได้กล่าวเพิ่มเติมว่า โครงการฟื้นฟูเมืองชุมชนดินแดงนับได้ว่าเป็นโครงการนำร่องแห่งแรกที่เกิดจากความร่วมมือร่วมใจอย่างเข้มแข็งของทั้งหน่วยงานภาครัฐและพี่น้องชาวชุมชนดินแดงทุกๆ คน ซึ่งเป็นผู้อยู่อาศัยในชุมชนนี้ และจะเป็นส่วนหนึ่ง ในการบริหารจัดการดูแลชุมชนของตนเอง ด้วยการร่วมกันคิด ร่วมกันทำ ร่วมกันนำชุมชน เพื่อเสริมสร้างให้เป็นสังคมคุณภาพ และให้เป็นบ้านหลังใหม่ไปสู่เป้าหมายของการพัฒนาอย่างยั่งยืน ด้วยความร่วมมือของทุกหน่วยงานภาครัฐและภาคเอกชนที่เกี่ยวข้องซึ่งได้ร่วมกันดำเนินโครงการฟื้นฟูเมืองชุมชนดินแดงจนเป็นผลสำเร็จ พร้อมด้วยระบบสาธารณูปโภคสาธารณูปการครบครัน และมีการบริหารจัดการการอยู่อาศัยที่มีประสิทธิภาพ
ตอนท้ายของการกล่าวเปิดอาคารฯ นายกรัฐมนตรีได้ย้ำว่า โครงการนี้ถือเป็นโครงการนำร่องแห่งแรกที่เกิดจากความร่วมมือร่วมใจกันพัฒนาให้เป็นชุมชนคุณภาพ และรัฐบาลพร้อมสนับสนุนให้โครงการระยะ 2 3 และ 4 ได้ดำเนินการตามแผนงานอย่างต่อเนื่อง เพื่อพัฒนาคุณภาพชีวิตของชุมชนภายใต้กฎเกณฑ์ กติกาในการอยู่อาศัยอันเป็นที่ยอมรับร่วมกัน และเคารพในสิทธิส่วนบุคคล มีการแบ่งปัน พึ่งพาอาศัยซึ่งกันและกัน มีการรักษาความสะอาดของห้อง อาคาร และสภาพแวดล้อมที่ดี เพื่อให้ชุมชนที่อยู่อาศัยก้าวไปสู่ Smart community อย่างเป็นรูปธรรมในอนาคต พร้อมกล่าวย้ำอีกครั้งว่าต้องไม่เป็นแหล่งซ่องสุมยาเสพติด และต้องมีระบบการจัดการสิ่งแวดล้อมที่ดี ทั้งด้านความสะอาดในบริเวณที่พักอาศัย รวมด้านการจัดเก็บขยะ เพื่อความเป็นอยู่ที่ดีอันจะนำมาซึ่งความมั่นคงด้านที่อยู่อาศัยอย่างยั่งยืนต่อไป
...............................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13698
