รัฐบาลไทย-ข่าวทำเนียบรัฐบาล-กสร. กำชับจนท.เร่งให้ความรู้การทำสัญญาจ้างและจ่ายค่าแรงประมงทะเล

วันศุกร์ที่ 20 กรกฎาคม 2561
กสร. กำชับจนท.เร่งให้ความรู้การทำสัญญาจ้างและจ่ายค่าแรงประมงทะเล
กรมสวัสดิการและคุ้มครองแรงงาน กำชับเจ้าหน้าที่ 22 จังหวัดชายฝั่งทะเล เร่งให้ความรู้การทำสัญญาจ้าง จ่ายค่าแรงประมงทะเลแก่นายจ้าง ลูกจ้าง มุ่งแก้ปัญหา IUU Fishing ก่อนก.ย.นี้
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า การแก้ไขปัญหาการทำประมงผิดกฎหมาย ขาดการรายงาน และไร้การควบคุม (IUU Fishing) เป็นนโยบายสำคัญของรัฐบาลที่ต้องดำเนินการอย่างจริงจังและต้องขับเคลื่อนให้เห็นผลเป็นรูปธรรมก่อนสหภาพยุโรป (อียู) จะเข้ามาตรวจสอบอีกครั้งในเดือนก.ย.นี้ ซึ่งการดำเนินการดังกล่าวมีการบูรณาการทำงานร่วมกันหลายหน่วยงาน ในส่วนของกระทรวงแรงงาน โดยกรมสวัสดิการและคุ้มครองแรงงานมีภารกิจในการกำกับ ดูแลและคุ้มครองแรงงาน ให้ได้รับสิทธิประโยชน์ตามที่กฏหมายกำหนดและมีคุณภาพชีวิตที่ดี ได้ออกประกาศกำหนดแบบสัญญาจ้างในงานประมงให้สอดคล้องกับประกาศสำนักนายกรัฐมนตรีเรื่องการออกหนังสือคนประจำเรือ  ตามกฏหมายว่าด้วยการประมง กำหนดให้นายจ้างจ่ายค่าตอบแทนลูกจ้างเป็นรายเดือนและโอนเงินเข้าบัญชีเงินฝากธนาคารของลูกจ้าง กสร. จึงได้กำชับเจ้าหน้าที่โดยเฉพาะใน 22 จังหวัดชายฝั่งทะเลที่มีศูนย์ควบคุมการแจ้งเรือเข้า – ออก (PIPO) ตั้งอยู่ เร่งให้ความรู้แก่นายจ้าง ลูกจ้างในกิจการประมงทะเลเพื่อให้มีความรู้ความเข้าใจและปฏิบัติได้ถูกต้องตามกฎหมายในเรื่องการทำสัญญาจ้างงานและการจ่ายค่าแรงงานประมงทะเล
นายอนันต์ชัย กล่าวต่อไปว่า นอกจากนี้ ยังได้กำชับให้เจ้าหน้าที่ที่ไปปฏิบัติงานประจำศูนย์ PIPO ทั้ง 32 ศูนย์ ใน 22 จังหวัดชายฝั่งทะเล ปฏิบัติตามระเบียบการตรวจแรงงานและดำเนินคดีอาญาตามกฎหมายคุ้มครองแรงงานในงานประมงทะเลอย่างเคร่งครัด เพื่อให้มีการบังคับกฎหมายใช้อย่างจริงจัง มีแนวปฏิบัติ  ที่สอดคล้องตามกฎหมาย และเป็นไปในทิศทางเดียวกัน

ที่มา : http://www.thaigov.go.th/news/contents/details/13977
