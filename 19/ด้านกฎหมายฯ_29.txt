รัฐบาลไทย-ข่าวทำเนียบรัฐบาล-กระทรวงยุติธรรม โดยกรมสอบสวนคดีพิเศษ สร้างมาตรการป้องกันอาชญากรรมทางคอมพิวเตอร์


วันพฤหัสบดีที่ 28 มิถุนายน 2561
162
กระทรวงยุติธรรม โดยกรมสอบสวนคดีพิเศษ สร้างมาตรการป้องกันอาชญากรรมทางคอมพิวเตอร์
กระทรวงยุติธรรม โดยกรมสอบสวนคดีพิเศษ สร้างมาตรการป้องกันอาชญากรรมทางคอมพิวเตอร์
ในวันพุธที่ ๒๗ มิถุนายน ๒๕๖๑ เวลา ๐๙.๐๐ น.  ณ ห้องแคทลียา โรงแรมรามาการ์เด้นท์ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานในพิธีเปิดการสัมมนาโครงการแลกเปลี่ยนองค์ความรู้ และกำหนดมาตรการ
แนวทางการบังคับใช้กฎหมายในกลุ่ม ASEAN Economic Community (AEC)
ในการป้องกันอาชญากรรมทางคอมพิวเตอร์เพื่อพัฒนากฎหมายและกระบวนการยุติธรรม
โดยมี พันตำรวจเอก ไพสิฐ วงศ์เมือง อธิบดีกรมสอบสวนคดีพิเศษ
พร้อมด้วยผู้แทนจากกลุ่มประเทศอาเซียน ๑๐ ประเทศ ผู้เชี่ยวชาญด้านอาชญากรรมไซเบอร์
และหน่วยงานบังคับใช้กฎหมาย อาทิ สำนักงานพัฒนาธุรกรรมทางอิเล็กทรอนิกส์ (ETDA)
สำนักงานป้องกันยาเสพติดและปราบปรามอาชญากรรมแห่งสหประชาชาติ (UNODC)
คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)
สำนักงานคณะกรรมการกำกับหลักทรัพย์และตลาดหลักทรัพย์ (กลต.)
สำนักงานอัยการ สำนักงานตำรวจแห่งชาติ จำนวนกว่า ๑๒๐ คน เข้าร่วมงานฯ
โอกาสนี้ ปลัดกระทรวงยุติธรรม กล่าวว่า การสัมมนาในครั้งนี้จัดขึ้นเพื่อให้เจ้าหน้าที่จากหน่วยงาน
ที่ทำหน้าที่ด้านการต่อต้านอาชญากรรมคอมพิวเตอร์ได้มีโอกาสหารือ แลกเปลี่ยนข้อมูล
ตลอดจนเสริมสร้างความร่วมมือระหว่างหน่วยงานภายในประเทศไทยและภูมิภาคอาเซียน
ซึ่งอาชญากรรมคอมพิวเตอร์นั้นมีตั้งแต่ระดับพื้นฐานไปจนถึงระดับที่มีความซับซ้อนมากขึ้น
ดังนั้น จึงมีความจำเป็นที่จะต้องผลักดันกฎหมายเกี่ยวกับอาชญากรรมคอมพิวเตอร์ระหว่างประเทศ
รวมไปถึงการสร้างช่องทางให้หน่วยงานบังคับใช้กฎหมายสามารถติดต่อสื่อสารและแลกเปลี่ยนข้อมูล
ระหว่างกัน เพื่อเสริมประสิทธิภาพในการปราบปรามผู้กระทำความผิดและปรับแก้กฎหมาย
เพื่อยับยั้งการเกิดอาชญากรรมคอมพิวเตอร์ที่กำลังเพิ่มความรุนแรงและสร้างความเสียหายแก่สังคมปัจจุบัน

ที่มา : http://www.thaigov.go.th/news/contents/details/13404