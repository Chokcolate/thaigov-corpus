รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรี เชิญชวน Overseas Private Investment Corporation (OPIC) ของสหรัฐ ฯ พิจารณาลงทุนในประเทศไทย

วันจันทร์ที่ 16 กรกฎาคม 2561
รัฐมนตรีประจำสำนักนายกรัฐมนตรี เชิญชวน Overseas Private Investment Corporation (OPIC) ของสหรัฐ ฯ พิจารณาลงทุนในประเทศไทย
รัฐมนตรีประจำสำนักนายกรัฐมนตรี เชิญชวน Overseas Private Investment Corporation (OPIC) ของสหรัฐ ฯ พิจารณาลงทุนในประเทศไทย
วันนี้ (16 กรกฎาคม 2561) เวลา 12.00 น. นายเดวิด โบฮิเจียน (Mr. David Bohigian) รองประธานบริหาร Overseas Private Investment Corporation (OPIC) และคณะ เข้าเยี่ยมคารวะนายกอบศักดิ์ ภูตระกูล รัฐมนตรีประจำสำนักนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือ ดังนี้
รัฐมนตรีประจำสำนักนายกรัฐมนตรีกล่าวต้อนรับรองประธานบริหาร Overseas Private Investment Cooperation (OPIC) และคณะ พร้อมชี้แจ้งให้ทราบว่า รัฐบาลไทยได้ริเริ่มนโยบายด้านเศรษฐกิจที่สำคัญ คือโครงการระเบียงเขตเศรษฐกิจภาคตะวันออก (EEC) ซึ่งมีความคืบหน้าไปอย่างรวดเร็ว ขณะเดียวกันก็ได้มีการดำเนินการในส่วนต่างๆเพื่อรองรับและสนับสนุนการลงทุนจากต่างประเทศ โดยมีภาคเอกชนจากหลายประเทศแสดงความสนใจและยืนยันที่จะร่วมลงทุนในภายใต้โครงการ EEC ด้วยแล้ว ซึ่งเชื่อว่า ภายในอีก 5 ปี ข้างหน้า ประเทศไทยจะมีพัฒนาที่ก้าวหน้าอย่างโดดเด่น สืบเนื่องจากความสำเร็จที่ได้มีการดำเนินการแล้ว อาทิ การเปิดสนามบินอู่ตะเภา  สนามบินจ. เชียงใหม่ และที่ภูเก็ต แห่งที่ 2  ที่วางแผนจะเปิดให้บริการ รวมทั้งการเปิดศูนย์ซ่อมบำรุงอากาศยาน (Maintenance Repair and Overhaul: MRO)  รถไฟความเร็วสูงเชื่อมการเดินทางสามสนามบิน และรถไฟรางคู่
ซึ่งนายกรัฐมนตรีได้ให้ความสำคัญกับการส่งเสริมการลงทุนจากต่างชาติ โดยจะดำรงตำแหน่งประธานในคณะกรรมการ เพื่ออำนวยความสะดวกแก่นักลงทุนต่างชาติ ที่ประกอบด้วยหน่วยงานสำคัญ อาทิ สำนักงานคณะกรรมการส่งเสริมการลงทุน (BOI)  และสำนักงานคณะกรรมการนโยบายเขตพัฒนาพิเศษภาคตะวันออก (สกพอ.) ในลักษณะการให้บริการแบบเบ็ดเสร็จ (One Stop Service ) ด้วยตนเอง
นอกจากนี้ รัฐบาลไทยยังได้ให้ความสำคัญการพัฒนาภายในประเทศที่เชื่อมโยงกับการพัฒนาภายนอกภูมิภาค โดยเฉพาะอย่างยิ่ง ประเทศในอนุภูมิภาค CLMV (กัมพูชา ลาว เมียนมา และเวียดนาม) ซึ่งในอนาคตเมื่อนักลงทุนเข้ามาลงทุน ณ ประเทศหนึ่งในอนุภูมิภาค CLMVT ก็สามารถลงทุนในประเทศอื่นภายใน CLMVT ได้โดยมีวิธีปฏิบัติเช่นเดียวกัน เสมือนเป็นการลงทุนภายในประเทศเดียวกัน (borderless)  สำหรับกายภาพทางภูมิศาสตร์ของไทย ที่ไม่ห่างไกลจากประเทศใหญ่ เช่น จีนและอินเดีย จึงทำให้ประเทศไทยและภูมิภาคเอเชียตะวันออกเฉียงใต้ เป็นหนึ่งในตัวเลือกปลายทางของการลงทุนที่ดีที่สุด รวมทั้งรัฐบาลยังมีนโยบายส่งเสริมตลาดไทยให้เปิดกว้างอย่างเสรีและสร้างสภาพแวดล้อมอย่างเป็นมิตรกับนักลงทุนด้วย
โอกาสประธานบริหาร Overseas Private Investment Cooperation (OPIC)  กล่าวว่า การเดินทางเยือนไทยในครั้งนี้ ได้มีโอกาสพบหารือกับผู้แทนจากหน่วยงานที่สำคัญของประเทศไทย อาทิ กระทรวงอุตสาหกรรม ธนาคาร EXIM ซึ่งได้ให้ข้อมูลเป็นไปในทิศทางเดียวกัน รู้สึกตื่นเต้นที่จะได้เห็นผลสำเร็จจากการลงทุนในประเทศไทยภายในอีก 5-7 ปี ข้างหน้า โดยส่วนตัวเห็นว่าจะเป็นโอกาสที่ดีของไทยภายใต้นโยบาย Thailand 4.0  และเชื่อมั่นว่า นักธุรกิจสหรัฐฯ จะมีการลงทุนอย่างต่อเนื่องและพร้อมที่จะเป็นส่วนหนึ่งของแผนการพัฒนาของรัฐบาลไทยด้วย

ที่มา : http://www.thaigov.go.th/news/contents/details/13887
