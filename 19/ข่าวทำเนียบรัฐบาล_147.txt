รัฐบาลไทย-ข่าวทำเนียบรัฐบาล-นายกฯ ปลื้ม WIPO ปรับอันดับดัชนีนวัตกรรมไทยดีขึ้น ชี้ไทยมีศักยภาพการผลิตสินค้าสร้างสรรค์

วันอาทิตย์ที่ 15 กรกฎาคม 2561
นายกฯ ปลื้ม WIPO ปรับอันดับดัชนีนวัตกรรมไทยดีขึ้น ชี้ไทยมีศักยภาพการผลิตสินค้าสร้างสรรค์
นายกรัฐมนตรีปลื้ม WIPO ปรับอันดับดัชนีนวัตกรรมไทยดีขึ้น ชี้ไทยมีศักยภาพการผลิตสินค้าสร้างสรรค์ แนะประชาชนพัฒนานวัตกรรมของตนเอง เพิ่มมูลค่าผลผลิต ยกระดับรายได้ยั่งยืน
วันนี้ (15 ก.ค.61) พลเอก ประยุทธ์ จันทร์โอชา นายกรัฐมนตรี ยินดีที่องค์การทรัพย์สินทางปัญญาโลก (WIPO) ได้เปิดเผยรายงานการประเมินผลดัชนีนวัตกรรมโลก ประจำปี 2561 โดยประเทศไทยมีอันดับดีขึ้นถึง 7 อันดับ จากอันดับที่ 51 ในปีที่แล้วมาเป็นอันดับที่ 44 ในปีนี้ จากทั้งหมด 126 ประเทศทั่วโลก
“นายกฯ รับทราบว่า ประเทศไทยยังถูกจัดให้เป็นผู้นำในหลายด้าน เช่น การส่งออกสินค้าสร้างสรรค์ ซึ่งอยู่ในอันดับที่ 6 การส่งออกสินค้าเทคโนโลยีขั้นสูง อันดับที่ 8 และการจดทะเบียนอนุสิทธิบัตร อันดับที่ 11 นอกจากนี้ WIPO และหน่วยงานที่ร่วมกันจัดทำรายงานฉบับนี้ได้ระบุด้วยว่า ไทยเป็น 1 ใน 20 ประเทศ ที่มีศักยภาพสูงในการพัฒนาด้านนวัตกรรม”
นายกรัฐมนตรีกล่าวว่า ที่ผ่านมารัฐบาลให้ความสำคัญกับการพัฒนาโครงสร้างพื้นฐานที่จำเป็นต่อการพัฒนานวัตกรรมและเทคโนโลยีขั้นสูง ส่งเสริม คุ้มครอง การใช้ประโยชน์จากทรัพย์สินทางปัญญาในเชิงพาณิชย์ และป้องกันปราบปรามการละเมิดสิทธิในทรัพย์สินทางปัญญา เพิ่มงบประมาณด้านการวิจัยและพัฒนาให้มากขึ้น และบูรณาการความร่วมมืออย่างใกล้ชิดระหว่างหน่วยงานภาครัฐ ภาคเอกชน และภาคการศึกษา
“นายกฯ เน้นย้ำว่า อยากให้คนไทยเรียนรู้ที่จะพัฒนานวัตกรรม โดยใช้วิทยาศาสตร์ เทคโนโลยี และความคิดสร้างสรรค์เข้ามาประยุกต์ใช้ รวมทั้งคำนึงถึงความต้องการของตลาดเพื่อให้เกิดการผลิตที่ตอบสนองผู้บริโภคได้ ที่สำคัญคือนักวิจัยจะต้องช่วยคิดค้นผลงานที่ตอบโจทย์ช่วยเหลือผู้มีรายได้น้อยอย่างยั่งยืน ให้สามารถเพิ่มมูลค่าผลผลิตของตนได้โดยเฉพาะสินค้าเกษตร ทำอย่างไรให้ผลิตน้อยแต่ได้ราคาดี แทนที่จะผลิตออกมามาก ๆ แต่ขาดทุน”
————————-
สำนักโฆษก

ที่มา : http://www.thaigov.go.th/news/contents/details/13860
