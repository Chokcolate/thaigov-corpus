รัฐบาลไทย-ข่าวทำเนียบรัฐบาล-ปลัด สธ.ส่งทีมปฏิบัติการฉุกเฉินทางการแพทย์ ร่วมทีมค้นหานักฟุตบอลเยาวชน พลัดหลงถ้ำหลวงขุนน้ำนางนอน จ.เชียงราย


วันอังคารที่ 26 มิถุนายน 2561
160
ปลัด สธ.ส่งทีมปฏิบัติการฉุกเฉินทางการแพทย์ ร่วมทีมค้นหานักฟุตบอลเยาวชน พลัดหลงถ้ำหลวงขุนน้ำนางนอน จ.เชียงราย
ปลัดกระทรวงสาธารณสุข ส่งทีมปฏิบัติการฉุกเฉินทางการแพทย์ หน่วยแพทย์ฉุกเฉินจากโรงพยาบาลเชียงรายประชานุเคราะห์ สำนักงานสาธารณสุขจังหวัดเชียงราย รพ.แม่สาย ร่วมทีมค้นหานักฟุตบอลเยาวชน
ปลัดกระทรวงสาธารณสุข ส่งทีมปฏิบัติการฉุกเฉินทางการแพทย์ หน่วยแพทย์ฉุกเฉินจากโรงพยาบาลเชียงรายประชานุเคราะห์ สำนักงานสาธารณสุขจังหวัดเชียงราย รพ.แม่สาย ร่วมทีมค้นหานักฟุตบอลเยาวชน พลัดหลงถ้ำหลวงขุนน้ำนางนอน จังหวัดเชียงราย พร้อมอุปกรณ์การแพทย์ รถฉุกเฉิน พร้อมให้การช่วยเหลือเจ้าหน้าที่และผู้ประสบภัย ประจำหน้าถ้ำหลวงขุนน้ำนางนอนตลอด 24 ชั่วโมง และส่งทีมสุขภาพจิตเยียวยาจิตใจผู้ปกครองและญาติ
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่า กระทรวงสาธารณสุข ได้ส่งทีม ปฏิบัติการฉุกเฉินทางการแพทย์ (MERT) หน่วยแพทย์ฉุกเฉินจากโรงพยาบาลเชียงรายประชานุเคราะห์ สำนักงานสาธารณสุขจังหวัดเชียงราย โรงพยาบาลแม่สาย เจ้าหน้าที่สาธารณสุข  พร้อมหน่วย EMS  นำอุปกรณ์การแพทย์ รถฉุกเฉิน ทีมแพทย์ พยาบาล ปฏิบัติงานร่วมกับผู้ว่าราชการจังหวัดเชียงราย นายอำเภอแม่สาย และทีมปฏิบัติการค้นหาทีมนักฟุตบอลเยาวชนและผู้ฝึกสอน ที่พลัดหลงในถ้ำหลวงขุนน้ำนางนอน ตำบลโป่งผา อำเภอแม่สาย จังหวัดเชียงราย พร้อมให้การช่วยเหลือเจ้าหน้าที่และผู้ประสบภัย ประจำที่หน้าถ้ำหลวงขุนน้ำนางนอนตลอด 24 ชั่วโมง จนเสร็จสิ้นภารกิจ
นายแพทย์เจษฎากล่าวว่า เบื้องต้นได้ส่งทีมนักจิตวิทยาจากโรงพยาบาลเชียงรายประชานุเคราะห์ สำนักงานสาธารณสุขจังหวัดเชียงราย ให้การดูแลเยียวยาสภาพจิตใจครอบครัวและญาติของผู้พลัดหลง พร้อมทั้งเตรียมโรงพยาบาลรองรับกรณีที่เจ็บป่วย บาดเจ็บ หรือมีปัญหาสุขภาพ และขอเป็นกำลังใจให้ครอบครัว ทีมค้นหา ขอให้ค้นพบทีมนักฟุตบอลอย่างปลอดภัยโดยเร็ว
*********************************   26 มิถุนายน 2561

ที่มา : http://www.thaigov.go.th/news/contents/details/13353