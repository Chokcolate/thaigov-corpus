รัฐบาลไทย-ข่าวทำเนียบรัฐบาล-กระทรวงยุติธรรม โดยสำนักงาน ป.ป.ส. จัดกิจกรรม“วิ่งมินิมาราธอน ต่อต้านยาเสพติด”  (RUN AGAINST DRUGS) เนื่องในวันต่อต้านยาเสพติดโลก

วันจันทร์ที่ 25 มิถุนายน 2561
กระทรวงยุติธรรม โดยสำนักงาน ป.ป.ส. จัดกิจกรรม“วิ่งมินิมาราธอน ต่อต้านยาเสพติด”  (RUN AGAINST DRUGS) เนื่องในวันต่อต้านยาเสพติดโลก
สำนักงาน ป.ป.ส. จัดกิจกรรม“วิ่งมินิมาราธอน ต่อต้านยาเสพติด” (RUN AGAINST DRUGS) เนื่องในวันต่อต้านยาเสพติดโลก
ในวันอาทิตย์ที่ ๒๔ มิถุนายน ๒๕๖๑ เวลา ๐๕.๐๐ น. พลอากาศเอกประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานในพิธีเปิดและร่วมกิจกรรม “วิ่งมินิมาราธอน ต่อต้านยาเสพติด” (RUN AGAINST DRUGS) เนื่องในวันต่อต้านยาเสพติดโลก (๒๖ มิถุนายน) ประจำปี ๒๕๖๑ ซึ่งจัดขึ้นภายใต้แนวคิดและคำขวัญ “ไทยนิยม ยั่งยืน ร่วมแก้ไขปัญหายาเสพติด๒๖ มิถุนายน วันต่อต้านยาเสพติดโลก” เพื่อให้ประชาชนได้มีส่วนร่วมในกิจกรรมเนื่องในวันต่อต้านยาเสพติดโลก ตลอดจนรณรงค์ให้ประชาชนสนใจในการออกกำลังกาย เพื่อสร้างสุขภาพอนามัยที่ดีและห่างไกลยาเสพติดโดยมีคณะผู้บริหารระดับสูงของกระทรวงยุติธรรม และผู้บริหารหน่วยงานในสังกัด ผู้ร่วมสนับสนุน ศิลปิน-นักแสดง และประชาชนทั่วไป เข้าร่วม ณ สวนวชิรเบญจทัศ และสวนสมเด็จพระนางเจ้าสิริกิติ์ฯ กรุงเทพฯ
สำหรับกิจกรรม “วิ่งมินิมาราธอน ต่อต้านยาเสพติด” (RUN AGAINST DRUGS) ในครั้งนี้ มีผู้สนใจเข้าร่วมเป็นจำนวนมาก ซึ่งแสดงถึงการรวมพลังเพื่อแสดงเจตนารมณ์ในการต่อต้านยาเสพติด โดยมีผู้ที่มีชื่อเสียงเป็นแบบอย่างที่ดีแก่เด็กและเยาวชนในการใช้เวลาว่างในการออกกำลังกายทำกิจกรรมห่างไกลจากยาเสพติด มาร่วมในกิจกรรม อาทิ พลพล-ทชภณ พลกองเส็ง พิม-พิมประภา ตั้งประภาพร เจษ-เจษฎ์พิพัฒ ติละพรพัฒน์ เทนนิส-พาณิภัค วงศ์พัฒนกิจ และศิลปิน-นักแสดง อาทิ แพนเค้ก-เขมนิจ จามิกรณ์ นุ่น-รมิดา ประภาสโนบล อัค- อัครัฐ นิมิตชัย เฌอเบลล์-ลัลณ์ลลิน เตจะสา เวศซ์ และเบญ-เรวิญานันท์ ทาเกิด เป็นต้น รวมถึงประชาชนทั่วไป จำนวนกว่า ๕,๐๐๐ คน ซึ่งการวิ่งแบ่งเป็น ๔ ประเภท คือ ได้แก่ ประเภทชาย-หญิง ระยะทาง ๑๐.๕ กิโลเมตร และประเภทชาย-หญิง ระยะทาง ๕ กิโลเมตร โดยผู้เข้าร่วมกิจกรรมฯ ที่เข้าเส้นชัยในลำดับที่ ๑ - ๓ ของแต่ละประเภทจะได้รับรางวัลโล่เกียรติยศจากรองนายกรัฐมนตรีและรัฐมนตรีว่าการกระทรวงยุติธรรม รวม ๑๒ รางวัล และผู้ลงทะเบียนเข้าร่วมกิจกรรมจะได้ร่วมบริจาคเงินสมทบมูลนิธิ TO BE NUMBER ONE พร้อมทั้งได้รับเหรียญที่ระลึกอีกด้วย

ที่มา : http://www.thaigov.go.th/news/contents/details/13301
