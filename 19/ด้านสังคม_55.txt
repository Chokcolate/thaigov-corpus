รัฐบาลไทย-ข่าวทำเนียบรัฐบาล-พม. สานพลังประชารัฐ เปิดศูนย์ฟื้นฟูและพัฒนาศักยภาพคนไร้บ้าน จ.เชียงใหม่ เป็น “ศูนย์ตั้งหลักชีวิต” ก่อนคืนสู่สังคม 


วันพฤหัสบดีที่ 28 มิถุนายน 2561
403
พม. สานพลังประชารัฐ เปิดศูนย์ฟื้นฟูและพัฒนาศักยภาพคนไร้บ้าน จ.เชียงใหม่ เป็น “ศูนย์ตั้งหลักชีวิต” ก่อนคืนสู่สังคม
พม. สานพลังประชารัฐ เปิดศูนย์ฟื้นฟูและพัฒนาศักยภาพคนไร้บ้าน จ.เชียงใหม่ เป็น “ศูนย์ตั้งหลักชีวิต” ก่อนคืนสู่สังคม
วันนี้ (28 มิ.ย. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดศูนย์ฟื้นฟูและพัฒนาศักยภาพคนไร้บ้านจังหวัดเชียงใหม่ ตำบลหายยา อำเภอเมือง จังหวัดเชียงใหม่ โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายประจวบ กันธิยะ รองผู้ว่าราชการจังหวัดเชียงใหม่ นายสมชาติ ภาระสุวรรณ ผู้อำนวยการสถาบันพัฒนาองค์กรชุมชน (องค์การมหาชน) และผู้แทนหน่วยงานที่เกี่ยวข้องในพื้นที่ ได้แก่ สมาคมคนไร้บ้าน มูลนิธิพัฒนาที่อยู่อาศัย และเครือข่าย ขบวนองค์กรชุมชน เข้าร่วมงาน รวมจำนวน 200 คน
รัฐบาล โดยพลเอก ประยุทธ์ จันทร์โอชา นายกรัฐมนตรี ได้ขับเคลื่อนโครงการแก้ไขปัญหาความเดือดร้อนเรื่องที่อยู่อาศัยของประชาชนทั่วประเทศ ซึ่งประเทศไทยมีจำนวนครัวเรือนประมาณ 2.5 ล้านครัวเรือน พบว่า ไม่มีกรรมสิทธิ์ในที่อยู่อาศัยประมาณ 4.6 ล้านครัวเรือน และในจำนวนนี้เป็นผู้ที่มีรายได้น้อยและมีความเดือดร้อนเรื่องที่อยู่อาศัยกว่า 2 ล้านครัวเรือน ทั้งนี้ ได้มอบหมายให้กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) หรือ พอช. จัดทำแผนยุทธศาสตร์ที่อยู่อาศัย 20 ปี เพื่อเป็นการแก้ไขปัญหาดังกล่าวอย่างยั่งยืน ทั้งในเมืองและชนบทกว่า 1 ล้านครัวเรือน รวมทั้งผู้เดือดร้อนที่เป็นกลุ่มคนไร้บ้านนั้น
จากการสำรวจข้อมูลคนไร้บ้าน โดยเครือข่ายกลุ่มคนไร้บ้าน ร่วมกับ พอช. และมูลนิธีพัฒนาที่อยู่อาศัย (มพศ.) พบว่าปัญหาคนเร่ร่อนไร้บ้านเป็นปัญหาเชิงโครงสร้าง จากผลการสำรวจข้อมูลคนไร้บ้านใน 3 เมืองหลัก ได้แก่ กรุงเทพมหานคร เชียงใหม่ และขอนแก่น พบจำนวนคนไร้บ้าน 1,395 คน โดยจังหวัดเชียงใหม่มีกลุ่มคนไร้บ้าน จำนวน 166 คน ซึ่งมีการแก้ไขปัญหา โดย พอช. สำนักงานภาคเหนือ ทำหน้าที่เป็นพี่เลี้ยงช่วยสนับสนุนการดำเนินงานของพัฒนาศูนย์ฟื้นฟูและพัฒนาศักยภาพ คนไร้บ้านจังหวัดเชียงใหม่ ซึ่งเดิมเป็นพื้นที่เช่าอาคารพาณิชย์ 2 ชั้น 2 คูหา มีค่าใช้จ่าย 15,000 บาท /เดือน (ปัจจุบันหมดสัญญาเช่าแล้ว) และมีกลุ่มคนไร้บ้านผู้เข้ามาพักอาศัยจำนวน 24 คน ทาง พอช. ได้สนับสนุนงบอุดหนุนเพื่อดำเนินการจัดซื้อที่ดินและ ปลูกสร้างอาคาร จำนวน 26.40 ล้านบาท ให้กับสมาคมคนไร้บ้านดำเนินการพัฒนาที่อยู่อาศัยคนไร้บ้าน ปัจจุบัน ได้ดำเนินการก่อสร้างเสร็จเรียบร้อยแล้ว ณ บริเวณตำบลหายยา อำเภอเมือง จังหวัดเชียงใหม่ บนเนื้อที่ 330 ตารางวา รองรับกลุ่มคนไร้บ้าน ในที่สาธารณะได้ 50 ราย ทั้งนี้ อาคารศูนย์ฯ ดังกล่าว ได้ออกแบบภายใต้แนวคิด "ศูนย์ตั้งหลักชีวิตและศูนย์พัฒนาศักยภาพ ของกลุ่มคนไร้บ้านที่เปิดพื้นที่เป็นศูนย์เรียนรู้ของทุกกลุ่ม ภายใต้แนวทางเศรษฐกิจพอเพียง และใช้หลักการประสานความร่วมมือกับภาคเอกชนในการสนับสนุนการก่อสร้างตามแนวทางประชารัฐ” โดยใช้งบประมาณในการก่อสร้างอาคารทั้งสิ้น 9,873,500 บาท
ศูนย์ฯ แห่งนี้ ก่อตั้งขึ้นโดยมีวัตถุประสงค์เพื่อให้เป็น "ศูนย์ตั้งหลักชีวิต” ในการเตรียมความพร้อมในการเข้าสู่สังคม สร้างความมั่นใจ และสร้างวินัยของกลุ่มคนไร้บ้าน ผ่านการทำกิจกรรมร่วมกัน เช่น 1) การออมทรัพย์ โดยสมาชิกจะออมทรัพย์ขั้นต่ำเดือนละ 50 บาท เพื่อเป็นกองทุนช่วยเหลือในยามจำเป็นเดือดร้อน 2) การจัดตั้งกองทุนอาชีพ เพื่อให้สมาชิกได้กู้เงินไปลงทุนประกอบอาชีพ โดยสมาชิกจะร่วมกันกำหนดระเบียบการกู้ยืม 3) การดูแลสุขภาพอนามัยเบื้องต้น โดยการจัดยาสำหรับ การปฐมพยาบาลในเบื้องต้นประจำจุดต่างๆ รวมถึงการนำสมาชิกที่มีการเจ็บป่วยขั้นรุนแรงส่งโรงพยาบาล อีกทั้งมีการจัดตั้ง กลุ่มอาชีพ เช่น กลุ่มอาชีพของเก่า อาชีพเกษตร การทำแปลงเกษตร การปลูกผักสวนครัว และการจัดตั้งห้างหุ้นส่วน จำกัด คนไร้บ้านในการรับงานต่างๆ เช่น การตัดแต่งต้นไม้ ขนย้ายของ ก่อสร้างบ้าน ซึ่งมีการดำเนินการมาอย่างต่อเนื่อง เพราะมี ความต้องการพึ่งพาตนเอง ไม่ต้องการเป็นภาระกับรัฐ ด้วยการประสานความร่วมมือในการทำงานกับหน่วยงานท้องถิ่นและภาคี ซึ่งที่ผ่านมา ได้รับความร่วมมืออย่างดีจากทุกหน่วยงานในระดับจังหวัด ส่งผลให้เกิดรูปธรรมในการแก้ไขปัญหาคนเร่ร่อน ไร้บ้าน สร้างโอกาสในการเข้าถึงบริการของรัฐตามสิทธิอันพึงมีพึงได้ รวมถึงสร้างโอกาสในการพัฒนาตนเองผ่านกระบวนการกลุ่ม เพื่อให้ศูนย์ฯ แห่งนี้เป็นพื้นที่เปิดเพื่อการพัฒนา และเรียนรู้สำหรับทุกคน ก่อให้เกิดการปรับเปลี่ยนทัศนคติของคนทั่วไปที่มีต่อ คนไร้บ้าน อีกทั้งเกิดการรับรู้และยอมรับว่า คนไร้บ้านเป็นคนกลุ่มหนึ่งที่อยู่ร่วมในสังคมเดียวกันอย่างไม่แปลกแยก

ที่มา : http://www.thaigov.go.th/news/contents/details/13426