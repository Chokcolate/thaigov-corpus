รัฐบาลไทย-ข่าวทำเนียบรัฐบาล-พม. จัดประชุมคณะกรรมการผู้สูงอายุแห่งชาติ (กผส.) พร้อมเสนอ ครม. เห็นชอบสังคมสูงวัยเป็นระเบียบวาระแห่งชาติ


วันพฤหัสบดีที่ 5 กรกฎาคม 2561
377
พม. จัดประชุมคณะกรรมการผู้สูงอายุแห่งชาติ (กผส.) พร้อมเสนอ ครม. เห็นชอบสังคมสูงวัยเป็นระเบียบวาระแห่งชาติ
พม. จัดประชุมคณะกรรมการผู้สูงอายุแห่งชาติ (กผส.) พร้อมเสนอ ครม. เห็นชอบสังคมสูงวัยเป็นระเบียบวาระแห่งชาติ
วันนี้ (5 ก.ค.61) เวลา 09.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมการผู้สูงอายุแห่งชาติ (กผส.) ครั้งที่ 3/2561 เพื่อเร่งขับเคลื่อนประเด็นสำคัญเร่งด่วนด้านผู้สูงอายุ โดยมี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางธนาภรณ์ พรมสุวรรณ อธิบดีกรมกิจการผู้สูงอายุ เข้าร่วมการประชุม
การประชุมคณะกรรมการผู้สูงอายุแห่งชาติ (กผส.) ครั้งที่ 3/2561 เป็นการประชุมเพื่อเร่งขับเคลื่อนประเด็นสำคัญเร่งด่วน ด้านผู้สูงอายุ โดยมีสาระสำคัญ ดังนี้
1. การเสนอคณะรัฐมนตรีให้ความเห็นชอบสังคมสูงวัยเป็นระเบียบวาระแห่งชาติ ซึ่งสอดคล้องกับข้อเสนอของสภานิติบัญญัติแห่งชาติต่อคณะรัฐมนตรี เมื่อวันที่ 3 กรกฎาคม 2561 เพื่อให้การบูรณาการในการทำงานรองรับการเป็นสังคมสูงอายุอย่างสมบูรณ์ ในปี 2564 ซึ่งมุ่งเน้นการทำงานเชิงรุกขับเคลื่อนประเด็นเร่งด่วน ในปี 2561 – 2564 โดยการปรับเปลี่ยนระบบกลไกการทำงานภาครัฐ 4 ประเด็น คือ 1) กำหนดให้สังคมสูงวัยเป็นระเบียบวาระแห่งชาติ 2) การปรับเปลี่ยนกฎหมาย ระเบียบปฏิบัติ ข้อบังคับให้เอื้อต่อ การทำงานด้านผู้สูงอายุ 3) ข้อมูลเพื่อรองรับสังคมสูงวัย และ 4) นวัตกรรมรองรับสังคมสูงวัย เพื่อนำไปสู่การพัฒนาคุณภาพชีวิตผู้สูงอายุอย่างยั่งยืน 6 ประเด็น คือ 1) การสร้างระบบคุ้มครองและสวัสดิการสังคมผู้สูงอายุ 2) การทำงานและสร้างรายได้สำหรับผู้สูงอายุ 3) ระบบสุขภาพเพื่อรองรับสังคมสูงวัย 4) ปรับสภาพแวดล้อมชุมชนและบ้านให้ปลอดภัยกับผู้สูงอายุ 5) ธนาคารเวลา และ 6) การสร้างความรอบรู้ให้คนรุ่นใหม่เตรียมความพร้อมทุกมิติ โดยเฉพาะในเรื่องการดูแลคุณภาพชีวิตผู้สูงอายุ โดยได้เห็นชอบมาตรฐาน การดูแลผู้สูงอายุ 3 เรื่อง ได้แก่ 1) สถานที่ดูแลผู้สูงอายุ ด้านความปลอดภัยและด้านการให้บริการ 2) หลักสูตรการดูแลผู้สูงอายุ 18 70 และ 420 ชั่วโมง และ 3) ผู้ดูแลผู้สูงอายุ เพื่อยกระดับคุณภาพการดูแลผู้สูงอายุให้มีประสิทธิภาพและเป็นไปตามมาตรฐาน
2. การแก้ไขเพิ่มเติมประกาศที่เกี่ยวข้อง เพื่อให้องค์กรปกครองท้องถิ่น สามารถดูแลผู้สูงอายระยะยาวที่มีภาวะพึ่งพิง โดยให้ค่าตอบแทนการผู้ดูแลผู้สูงอายุ
3. การจ่ายเงินช่วยเหลือเพื่อการยังชีพแก่ผู้สูงอายุที่มีรายได้น้อยที่ลงทะเบียนตามโครงการสวัสดิการแห่งรัฐ ผ่านบัตรสวัสดิการแห่งรัฐ ระยะเวลา 3 เดือน (กรกฎาคม – กันยายน 2561) โดยแบ่งจ่ายเป็น 2 กลุ่ม ดังนี้ 1) ผู้สูงอายุที่มีรายได้ไม่เกิน 30,000 บาทต่อปี ให้จ่าย 100 บาทต่อเดือน และ 2) ผู้สูงอายุที่มีรายได้เกิน 30,000 บาทต่อปี แต่ไม่เกิน 100,000บาทต่อปี ให้จ่าย50 บาทต่อเดือน
ทั้งนี้ ที่ประชุมได้มุ่งเน้นการบูรณาการการทำงานอย่างเป็นองค์รวมสู่เป้าหมายเดียวกันด้วยการเชื่อมโยงกลไกการทำงาน ตั้งแต่ระดับชาติ จังหวัด และพื้นที่ โดยเฉพาะองค์กรปกครองท้องถิ่น และภาคีเครือข่าย เพื่อปลดล็อคอุปสรรคในการทำงาน เช่น การปรับกฎหมายให้เอื้อต่อการดำเนินงาน การพัฒนารูปแบบการจัดสวัสดิการ และการนำนวัตกรรมมาใช้เพื่อให้ผู้สูงอายุได้เข้าถึงบริการ สวัสดิการของรัฐมากขึ้น เพื่อการพัฒนาคุณภาพชีวิตที่ดีอย่างยั่งยืนต่อไป

ที่มา : http://www.thaigov.go.th/news/contents/details/13612