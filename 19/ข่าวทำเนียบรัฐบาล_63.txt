รัฐบาลไทย-ข่าวทำเนียบรัฐบาล-นายกฯ ยินดีไทยติดอันดับ 4 ว่างงานน้อยที่สุดในโลก ย้ำรัฐบาลส่งเสริมการมีงานทำอย่างจริงจัง พร้อมอธิษฐานให้เด็กติดถ้ำ 13 ชีวิต และเจ้าหน้าที่แคล้วคลาดปลอดภัย


วันพุธที่ 27 มิถุนายน 2561
14,334
พิมพ์
นายกฯ ยินดีไทยติดอันดับ 4 ว่างงานน้อยที่สุดในโลก ย้ำรัฐบาลส่งเสริมการมีงานทำอย่างจริงจัง พร้อมอธิษฐานให้เด็กติดถ้ำ 13 ชีวิต และเจ้าหน้าที่แคล้วคลาดปลอดภัย
นายกฯ ยินดีไทยติดอันดับ 4 ว่างงานน้อยที่สุดในโลก ย้ำรัฐบาลส่งเสริมการมีงานทำอย่างจริงจัง พร้อมอธิษฐานให้เด็กติดถ้ำ 13 ชีวิต และเจ้าหน้าที่แคล้วคลาดปลอดภัย
วันนี้ (27 มิ.ย. 61) พลเอก ประยุทธ์ จันทร์โอชา นายกรัฐมนตรี ยินดีที่ได้รับทราบข้อมูลจากเว็บไซต์ Trading Economics.com และ Index mundi.com ซึ่งได้นำเสนออัตราการว่างงานของ 215 ประเทศทั่วโลก และปรากฏว่าประเทศไทยมีอัตราการว่างงานน้อยที่สุดเป็นอันดับที่ 4 ของโลก โดยมีอัตราการว่างงานเพียงร้อยละ 1.2 จากจำนวนประชากรทั้งหมดราว 66.2 ล้านคน
“นายกฯ เน้นย้ำว่ารัฐบาลพยายามควบคุมอัตราการว่างงานให้อยู่ในระดับที่เหมาะสม และส่งเสริมให้คนไทยมีงานทำ เข้าถึงการจ้างงานที่สะดวกรวดเร็ว เพื่อให้มีรายได้เลี้ยงดูตนเองและครอบครัว เช่น จัดตั้งศูนย์บริการจัดหางานเพื่อคนไทยทั่วประเทศ จัดกิจกรรมนัดพบแรงงาน จ้างงานผู้สูงอายุ คนพิการ และนักศึกษา บริการแนะแนวอาชีพ จัดตั้งกองทุนเพื่อผู้รับงานไปทำที่บ้าน และบริการจัดหางานบนมือถือผ่าน Smart Job Application เป็นต้น จึงถือเป็นข่าวดี ๆ อีกครั้ง”
อย่างไรก็ตาม นายกรัฐมนตรีได้กำชับให้กระทรวงแรงงานบูรณาการร่วมกับทุกฝ่าย เพื่อแก้ปัญหาการว่างงานโดยเฉพาะผู้ที่จบปริญญาตรีให้มีงานทำโดยเร็วด้วย
นอกจากนี้ นายกรัฐมนตรียังได้ฝากแสดงความห่วงใยไปยังเยาวชนและโค้ชทีมฟุตบอล 13 คน ที่พลัดหลงในถ้ำหลวง จ.เชียงราย ตลอดจนครอบครัวของทุกคนอีกครั้งหนึ่งด้วย โดยได้อธิษฐานขอพระบารมีอันแผ่ไพศาลของสมเด็จพระเจ้าอยู่หัว และพรอันประเสริฐของสมเด็จพระสังฆราชจงดลบันดาลให้ทุกคนและเจ้าหน้าที่ทุกนายแคล้วคลาดปลอดภัย และประสบความสำเร็จในภารกิจทุกประการ
…………………………
สำนักโฆษก

ที่มา : http://www.thaigov.go.th/news/contents/details/13361