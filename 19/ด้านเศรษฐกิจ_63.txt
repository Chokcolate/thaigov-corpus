รัฐบาลไทย-ข่าวทำเนียบรัฐบาล-​รัฐมนตรีช่วยฯ สมชาย เป็นประธานเปิดงานสัมมนา เนื่องในวันรับรองระบบงานโลก เพื่อพัฒนาโครงสร้างพื้นฐานในการแข่งขันของสินค้าและบริการและสร้างความปลอดภัย

วันศุกร์ที่ 22 มิถุนายน 2561
​รัฐมนตรีช่วยฯ สมชาย เป็นประธานเปิดงานสัมมนา เนื่องในวันรับรองระบบงานโลก เพื่อพัฒนาโครงสร้างพื้นฐานในการแข่งขันของสินค้าและบริการและสร้างความปลอดภัย
รัฐมนตรีช่วยว่าการกระทรวงอุตสาหกรรม เป็นประธานเปิดงานการสัมมนาเชิงวิชาการ เนื่องในวันรับรองระบบงานโลก (World Accreditation Day) ณ โรงแรม เดอะ เบอร์เคลีย์ ประตูน้ำ กรุงเทพฯ
วันนี้ (22 มิ.ย. 61) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานเปิดงานการสัมมนาเชิงวิชาการ เนื่องในวันรับรองระบบงานโลก (World Accreditation Day) ซึ่งจัดโดย สำนักงานมาตรฐานผลิตภัณฑ์อุตสาหกรรม (สมอ.) ร่วมกับ กรมวิทยาศาสตร์การแพทย์ กรมวิทยาศาสตร์บริการ และสำนักงานมาตรฐานสินค้าเกษตรและอาหารแห่งชาติ โดยมี นางสาวนิสากร จึงเจริญธรรม รองปลัดกระทรวงอุตสาหกรรม นายอภิจิณ โชติกเสถียร รองปลัดกระทรวงอุตสาหกรรม รักษาราชการแทนเลขาธิการสำนักงานมาตรฐานผลิตภัณฑ์อุตสาหกรรม พร้อมด้วยคณะผู้บริหารผู้จัดงานและผู้เข้าร่วมสัมมนา ให้การต้อนรับ ณ โรงแรม เดอะ เบอร์เคลีย์ ประตูน้ำ กรุงเทพฯ
รัฐมนตรีช่วยฯ ก.อุตสาหกรรม กล่าวว่า บทบาทสำคัญของการรับรองระบบมาตรฐาน ในปัจจุบันมีความสำคัญและความจำเป็นอย่างมาก เพราะนอกจากจะเป็นระบบมาตรฐานของตัวผลิตภัณฑ์นั้นๆแล้ว ในส่วนของการส่งออก มาตรฐานระบบโลกก็เป็นตัวชี้วัดว่า ผลิตภัณฑ์ของเรานั้นได้มาตรฐานเพียงพอสำหรับการแข่งขันในระดับโลกได้หรือไม่ การรับรองระบบงานและผลิตภัณฑ์ที่มีมาตรฐาน ทั้งในส่วนของผลิตภัณฑ์ ขั้นตอนในการผลิต ล้วนแต่เป็นการเพิ่มความมั่นใจและความปลอดภัยต่อประชาชนผู้บริโภค เพราะประชาชนจะไม่สามารถทราบได้เลยว่า ผลิตภัณฑ์เหล่านั้นมีความปลอดภัยมากน้อยเพียงใด ดังนั้น ผู้ผลิตซึ่งเป็นผู้ทราบดีว่าขั้นตอนในการผลิตหรือผลิตภัณฑ์นั้นมีความปลอดภัยและน่าเชื่อมากน้อยเพียงใด จึงจำเป็นต้องรายงานความจริงและมีความซื่อสัตย์ต่อผู้บริโภคและประชาชน
วันรับรองระบบโลก เป็นความตกลงร่วมกันรับรองระบบงานขององค์การระหว่างประเทศว่าด้วยการรับรองระบบงาน (IFA) และองค์การระหว่างประเทศว่าด้วยการประสานงานการรับรองระบบงานห้องปฏิบัติการ (ILAC) กำหนดให้วันที่ 9 มิถุนายน ของทุกปีเป็นวัน "การรับรองระบบงานโลก (World Accreditation Day) โดยขอความร่วมมือประเทศสมาชิกช่วยรณรงค์และส่งเสริมกิจกรรมด้านการรับรองระบบงาน สมอ.ในฐานะผู้แทนประเทศไทยเป็นหน่วยงานรับรอง และตรวจสอบห้องปฏิบัติการของไทย ผู้ดูแลด้านการรับรองระบบ การส่งเสริมผลิตภาพและนวัตกรรมเป็นการเฉพาะ เพื่อให้เกิดเอกภาพในมาตรฐานและนวัตกรรม ให้มีความเข้มแข็ง เป็นระบบ ยกขีดความสามารถในการแข่งขันของภาคการผลิตและบริการของประเทศ ซึ่งจะช่วยเพิ่มโอกาสในการแข่งขันของสินค้าและบริการของไทยในตลาดโลกด้วย
ทั้งนี้ ได้มีพิธีลงนามบันทึกความเข้าใจ จำนวน 2 ฉบับ ประกอบด้วย 1. เรื่อง "การพัฒนาศักยภาพด้านวิทยาศาสตร์ เทคโนโลยี และนวัตกรรม" ระหว่างสำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ สำนักงานพัฒนาวิทยาศาสตร์และเทคโนโลยีแห่งชาติ สภาอุตสาหกรรมแห่งประเทศไทย และ สำนักงานมาตรฐานผลิตภัณฑ์อุตสาหกรรม 2. เรื่อง "ความร่วมมือด้านการมาตรฐานและด้านมาตรวิทยา" ระหว่างสำนักงานปลัดกระทรวงกลาโหม สถาบันมาตรวิทยาแห่งชาติ และสำนักงานมาตรฐานผลิตภัณฑ์อุตสาหกรรม

ที่มา : http://www.thaigov.go.th/news/contents/details/13282
