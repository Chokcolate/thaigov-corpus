รัฐบาลไทย-ข่าวทำเนียบรัฐบาล-ผลการประชุมคณะกรรมการอำนวยการกำจัดมาลาเรียแห่งชาติ

วันศุกร์ที่ 20 กรกฎาคม 2561
ผลการประชุมคณะกรรมการอำนวยการกำจัดมาลาเรียแห่งชาติ
รอง นรม. พลเอก ฉัตรชัยฯ  เป็นประธานการประชุมคณะกรรมการอำนวยการกำจัดมาลาเรียแห่งชาติ
วันนี้ (20 กรกฎาคม 2561 ) เวลา 13.30 น. ณ ห้องประชุมคณะรัฐมนตรี ชั้น 2 สำนักเลขาธิการคณะรัฐมนตรี ทำเนียบรัฐบาล พลเอกฉัตรชัย สาริกัลยะ รองนายกรัฐมนตรี  เป็นประธานการประชุมคณะกรรมการอำนวยการกำจัดมาลาเรียแห่งชาติ ครั้งที่ 1/2561 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญดังนี้
ที่ประชุมพิจารณาเรื่องการทบทวนแผนปฏิบัติการปี 2563-2564 ตามยุทธศาสตร์กำจัดโรคไข้มาลาเรีย ดำเนินงานในพื้นที่ที่พบโรคไข้มาลาเรียชุกชุม 6 จังหวัด ตามแนวชายแดน เพื่อเร่งรัดให้ประเทศไทยปลอดโรคไข้มาลาเรียภายในปี 2567 เป้าหมายคือ ทุกอำเภอต้องปลอดจากการแพร่เชื้อ  โดยมีพันธกิจคือ กำจัดเชื้อที่ดื้อต่อยา โดยใช้มาตราการที่เหมาะสมในแต่ละพื้นที่ รวมทั้งเพิ่มการเข้าถึงบริการในกลุ่มประชากรเสี่ยง และพัฒนาการมีส่วนร่วมทั้งในและต่างประเทศ เพื่อให้เป็นไปตามที่กำหนดของการรับรองจากองค์การอนามัยโลกภายในปี 2569
พร้อมกันนี้ ที่ประชุมรับทราบ สถานการณ์โรคไข้มาลาเรียในปีงบประมาณ 2561 ว่า ได้ลดลงเหลือร้อยละ 51 จากช่วงเวลาเดียวกันของปีที่ผ่านมา  จึงได้กำหนดจุดเน้นตาม 4 ยุทธศาสตร์ กำจัดไข้มาลาเรีย คือ ยุทธศาตร์ที่ 1  เร่งรัดกำจัดการแพร่เชื้อมาลาเรียโดยการเฝ้าระวังโรค การขยายการตรวจรักษาในโรงพยาบาลส่งเสริมสุขภาพตำบลมาลาเรียคลีนิคและมาลาเรียชุมชน เร่งรัดค้นหาผู้ป่วยในกลุ่มเสี่ยงในพื้นที่แพร่เชื้อ เช่น ทหาร เจ้าหน้าที่ป่าไม้ประชาชนตามแนวชายแดนการแจกมุ้งชุบสารเคมีติดตามผลการรักษาและเฝ้าระวังเชื้อดื้อยา   ยุทธศาสตร์ที่ 2  พัฒนาเทคโนโลยี มาตรการและรูปแบบโดยศึกษาวิจัยประยุกต์ใช้องค์ความรู้และเทคโนโลยี ยุทธศาสตร์ที่ 3 สร้างความร่วมมือระหว่างภาคีเครือข่าย โดยบูรณาการแผนงานมาลาเรียทั้งในระดับประเทศและระดับพื้นที่ และ ยุทธศาสตร์ที่ 4 ส่งเสริมให้ประชาชนมีศักยภาพในการดูแลตัวเองสื่อสารผ่านอาสาสมัครสาธารณสุข (อสม.) ในพื้นที่เสี่ยงพัฒนาชุมชนต้นแบบกำจัดโรคไข้มาลาเรีย
-----------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14000
