รัฐบาลไทย-ข่าวทำเนียบรัฐบาล-รมว.มท. เป็นประธานการประชุมหารือข้อราชการในพื้นที่จังหวัดร้อยเอ็ด และกลุ่มจังหวัดภาคเหนือตอนล่าง 2

วันจันทร์ที่ 16 กรกฎาคม 2561
รมว.มท. เป็นประธานการประชุมหารือข้อราชการในพื้นที่จังหวัดร้อยเอ็ด และกลุ่มจังหวัดภาคเหนือตอนล่าง 2
รมว.มท. เป็นประธานการประชุมหารือข้อราชการในพื้นที่จังหวัดร้อยเอ็ด และกลุ่มจังหวัดภาคเหนือตอนล่าง 2
เมื่อวันที่ 14 ก.ค. 2561 เวลา 13.00 น. ณ ศาลากลางจังหวัดร้อยเอ็ด พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมหารือข้อราชการและเตรียมความพร้อมการประชุมคณะรัฐมนตรีอย่างเป็นทางการนอกสถานที่ ครั้งที่ 5/2561 โดยมี นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย อธิบดี ผู้ว่าราชการจังหวัดร้อยเอ็ด อุบลราชธานี ศรีสะเกษ อำนาจเจริญ ยโสธร และผู้เกี่ยวข้อง ร่วมประชุม
พลเอก อนุพงษ์ ได้กล่าวชื่มชมในความกล้าหาญและเสียสละของ นาวาตรี สมาน กุนัน ผู้ที่อุทิศความช่วยเหลือเพื่อนมนุษย์จนกระทั่งตนเองเสียชีวิตในการลำเลียงถังอากาศเพื่อสนับสนุนภารกิจช่วยเหลือผู้ประสบภัยในวนอุทยานถ้ำหลวง-ขุนน้ำนางนอน และขอให้ชาวจังหวัดร้อยเอ็ดได้ภาคภูมิใจในตัว นาวาตรี สมานฯ และการใดที่จะดูแลครอบครัว คุณพ่อ คุณแม่ของนาวาตรีสมานฯ ได้ รัฐบาลก็พร้อมและยินดีเป็นอย่างยิ่ง พร้อมทั้งมอบหมายให้จังหวัดร้อยเอ็ดจัดงานพระราชทานเพลิงศพให้สมเกียรติ
จากนั้น รัฐมนตรีว่าการกระทรวงมหาดไทย ได้มอบนโยบายในการประชุมหารือข้อราชการ โดยกล่าวว่า การลงพื้นที่ของคณะรัฐมนตรีและการประชุมคณะรัฐมนตรีอย่างเป็นทางการนอกสถานที่จะเกิดประโยชน์ในการมารับฟังการสะท้อนความต้องการของคนในพื้นที่จริงๆ ถือเป็นโอกาสดีในการนำเสนอแผนงาน/โครงการที่ต้องการรับการสนับสนุนจากรัฐบาลซึ่งมีผลกระทบต่อภาพรวมของกลุ่มจังหวัดในวงกว้างโดยยึดกับยุทธศาสตร์การพัฒนาภาคหรือกลุ่มจังหวัด
สุดท้าย นายบุญธรรม เลิศสุขีเกษม รองปลัดกระทรวงมหาดไทย ได้กล่าวถึงการจัดเตรียมการประชุมคณะรัฐมนตรีอย่างเป็นทางการนอกสถานที่ ครั้งที่ 5/2561 และการเตรียมความพร้อมในการขอรับการสนับสนุนงบประมาณร่วมกับผู้ว่าราชการจังหวัดในกลุ่มจังหวัดภาคตะวันออกเฉียงเหนือตอนล่าง 2 และผู้เกี่ยวข้องต่อไป

ที่มา : http://www.thaigov.go.th/news/contents/details/13877
