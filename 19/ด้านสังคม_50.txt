รัฐบาลไทย-ข่าวทำเนียบรัฐบาล-พม. ลงพื้นที่ช่วยเหลือเยียวยาจิตใจครอบครัวเด็กและเยาวชน 13 คน ที่ติดอยู่ในถ้ำหลวง จังหวัดเชียงราย


วันพุธที่ 27 มิถุนายน 2561
292
พม. ลงพื้นที่ช่วยเหลือเยียวยาจิตใจครอบครัวเด็กและเยาวชน 13 คน ที่ติดอยู่ในถ้ำหลวง จังหวัดเชียงราย
พม. ลงพื้นที่ช่วยเหลือเยียวยาจิตใจครอบครัวเด็กและเยาวชน 13 คน ที่ติดอยู่ในถ้ำหลวง จังหวัดเชียงราย
วันนี้ (27 มิ.ย. 61) เวลา 13.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล โฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีนักฟุตบอลเด็กและเยาวชนอายุ 11-16 ปี 12 คน และผู้ฝึกสอนอายุ 25 ปี 1 คน รวม 13 คน ซึ่งเดินทางไปเที่ยวที่ถ้ำหลวง วนอุทยานถ้ำหลวง-ขุนน้ำนางนอน อำเภอแม่สาย จังหวัดเชียงราย และหายตัวไปตั้งแต่วันที่ 23 มิ.ย. 2561 ซึ่งขณะนี้ยังไม่พบตัวเด็ก โดยทีมค้นหายังปฏิบัติการอย่างต่อเนื่อง และมีหน่วยงานต่างๆทั้งในพื้นที่และนอกพื้นที่ให้การสนับสนุนเข้าร่วมปฏิบัติการ
กระทรวงการพัฒนาสังคมและความมั่นคงของมนุษย์ (พม.) ในฐานะหน่วยงานที่มีภารกิจดูแลเด็กและเยาวชน มีความห่วงใยเด็กและเยาวชนกลุ่มดังกล่าวโดยทีม One home จังหวัดเชียงราย (ทุกหน่วยงานในสังกัดกระทรวง พม.ในพื้นที่จังหวัดเชียงราย) ได้ลงพื้นที่ช่วยเหลือร่วมกับหน่วยงานทุกภาคส่วนที่เกี่ยวข้องตามภารกิจด้านเด็กและเยาวชน ของกระทรวง พม. โดยได้การดำเนินการแบ่งเป็น 2 ทีม คือ ทีมที่ 1 ได้ลงพื้นที่ช่วยเหลือดูแลเยียวยาอย่างใกล้ชิด ทั้งด้านสภาพจิตใจ และด้านร่างกายให้แก่ พ่อ แม่ ผู้ปกครอง และญาติที่ติดตามความคืบหน้าของเด็กและเยาวชนที่สูญหาย ณ จุดเกิดเหตุ ส่วนทีมที่ 2 ได้ลงพื้นที่เยี่ยมบ้านเด็กและเยาวชนที่สูญหาย เพื่อประเมินสภาพความเป็นอยู่ และดำเนินการเยียวยาสภาพจิตใจแก่ญาติของเด็กและเยาวชนที่ติดตามความคืบหน้าอยู่ที่บ้าน พร้อมทั้งประเมินทางสังคมเพื่อให้การช่วยเหลือด้านอื่นๆเป็นรายกรณี นอกจากนี้ ยังมีทีมเจ้าหน้าที่กระทรวง พม. ในพื้นที่ร่วมปฏิบัติงานตามแผนการที่ทางจังหวัดฯวางไว้จนกว่าจะมีความคืบหน้าที่ชัดเจนเกี่ยวกับเด็กและเยาวชนทั้ง 13 คน
ทั้งนี้ ในช่วงฤดูฝนและมีภัยธรรมชาติเกิดขึ้นในหลายพื้นที่ ขอความร่วมมือให้พ่อแม่ผู้ปกครองดูแลบุตรหลานอย่างใกล้ชิด และหลีกเลี่ยงการเดินทางไปยังสถานที่ที่เสี่ยงต่อการเกิดภัยธรรมชาติต่างๆ เพื่อป้องกันไม่ให้เกิดเหตุการณ์ในลักษณะดังกล่าวขึ้นอีก

ที่มา : http://www.thaigov.go.th/news/contents/details/13397