รัฐบาลไทย-ข่าวทำเนียบรัฐบาล-นรม. แสดงความชื่นชม  โครงการป้องกันควบคุมมะเร็งปากมดลูกแบบบูรณาการ  ของ สนง.สาธารณสุข จ.ร้อยเอ็ด ในโอกาสได้รับมอบรางวัลองค์กรภาครัฐยอดเยี่ยมประจำปี 2561 จากองค์การสหประชาชาติ


วันอังคารที่ 10 กรกฎาคม 2561
376
พิมพ์
นรม. แสดงความชื่นชม  โครงการป้องกันควบคุมมะเร็งปากมดลูกแบบบูรณาการ  ของ สนง.สาธารณสุข จ.ร้อยเอ็ด ในโอกาสได้รับมอบรางวัลองค์กรภาครัฐยอดเยี่ยมประจำปี 2561 จากองค์การสหประชาชาติ
นรม. แสดงความชื่นชม “โครงการป้องกันควบคุมมะเร็งปากมดลูกแบบบูรณาการ” ของสำนักงานสาธารณสุขจังหวัดร้อยเอ็ด ในโอกาสได้รับมอบรางวัลองค์กรภาครัฐยอดเยี่ยมประจำปี 2561 จากองค์การสหประชาชาติ
วันนี้ (10 กรกฎาคม 2561) เวลา 8.45 น. ณ บริเวณโถงกลางชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายแพทย์ ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมคณะเข้าพบพลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์และจัดแสดงนิทรรศการ “โครงการป้องกันควบคุมมะเร็งปากมดลูกแบบบูรณาการ” ของสำนักงานสาธารณสุขจังหวัดร้อยเอ็ดในโอกาสได้รับรางวัลองค์กรภาครัฐยอดเยี่ยมประจำปี 2561 จากองค์การสหประชาชาติ (United Nations Public Service Awards 2018) เมื่อวันที่ 23 มิถุนายน ที่ผ่านมา ณ เมืองมาราเกรซ ประเทศโมรอกโก โดยประเทศไทยเป็น 1 ใน 8 ประเทศที่ได้รับรางวัลฯ ในปีนี้ จากการส่งผลงาน 437 ผลงานของ 79 ประเทศทั่วโลก
ทั้งนี้ ผลงาน “โครงการป้องกันควบคุมมะเร็งปากมดลูกแบบบูรณาการ” (Integrated approach of comprehensive cervical cancer control) เป็นการแก้ไขปัญหาสตรีเข้าไม่ถึงการบริการคัดกรองมะเร็งปากมดลูก ที่มีหลายขั้นตอน สำนักงานสาธารณสุขจังหวัดร้อยเอ็ดจึงได้ร่วมกับภาคีเครือข่ายพันธมิตร ได้แก่ จุฬาลงกรณ์มหาวิทยาลัย มหาวิทยาลัยขอนแก่น องค์กรเจไปโก้ (Jhpiego) ราชวิทยาลัยสูตินารีแพทย์แห่งประเทศไทย และกรมอนามัย ในการป้องกันควบคุมมะเร็งปากมดลูกที่ครอบคลุมทั้งระดับปฐมภูมิ ทุติยภูมิและตติยภูมิ ด้วยการฉีดวัคซีนป้องกัน การตรวจด้วยน้ำส้มสายชู ซึ่งทำให้ทราบผลภายใน 1 นาที ถือเป็นนวัตกรรมการบริการสามารถลดขั้นตอนและระยะเวลาการรอคอยลงได้เป็นอย่างมาก
ส่งผลให้ประชาชนได้รับการบริการจากสถานบริการที่อยู่ใกล้บ้านได้สะดวกรวดเร็วยิ่งขึ้น และการได้รับรางวัล ดังกล่าว ของสำนักงานสาธารณสุขจังหวัดร้อยเอ็ดในครั้งนี้ ถือได้ว่าเป็นความพยายามของสำนักงาน ก.พ.ร. ที่ได้ส่งเสริมให้หน่วยงานภาครัฐของไทยสมัครขอรับรางวัล United Nations Public Service Awards มาอย่างต่อเนื่องทุกปี โดยการให้คำปรึกษาเชิงลึกในการเขียนผลงานและประสานงานในการส่งสมัคร ซึ่งประเทศไทยได้รับรางวัลดังกล่าวมาโดยตลอด ตั้งแต่ปีพ.ศ. 2550 รวมทั้งสิ้น 13 ผลงาน จาก 11 หน่วยงานของภาครัฐ
จากนั้น นายกรัฐมนตรีได้เดินเยี่ยมชมนิทรรศการโครงการดังกล่าวด้วยความสนใจ พร้อมกล่าวแสดงความยินดีและชื่นชมที่ “โครงการป้องกันควบคุมมะเร็งปากมดลูกแบบบูรณาการ” ได้รับรางวัลองค์กรภาครัฐยอดเยี่ยมประจำปี 2561 จากองค์การสหประชาชาติ พร้อมถ่ายภาพเป็นที่ระลึกร่วมกัน ด้วยอัธยาศัยอันดี
.....................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13729