รัฐบาลไทย-ข่าวทำเนียบรัฐบาล-กสร. ขานรับนโยบายรัฐ ยกเลิกรับสำเนาบัตรปชช. 100%

วันจันทร์ที่ 18 มิถุนายน 2561
กสร. ขานรับนโยบายรัฐ ยกเลิกรับสำเนาบัตรปชช. 100%
กรมสวัสดิการและคุ้มครองแรงงาน ขานรับนโยบายรัฐบาลดิจิทัล ยกเลิกเรียกสำเนาบัตรประจำตัวประชาชน ทะเบียนบ้านทุกกระบวนงานทั่วประเทศ ลดค่าใช้จ่ายและอำนวยความสะดวกนายจ้าง ลูกจ้าง
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยถึงความคืบหน้าในการยกเลิกขอสำเนาเอกสารราชการ (ZeroCopy) เพื่อลดภาระค่าใช้จ่ายและอำนวยความสะดวกให้ประชาชนในการติดต่อราชการ ว่า กสร. ได้มีหนังสือสั่งการให้ส่วนราชการในสังกัดทั้งในส่วนกลางและภูมิภาคซึ่งมีอยู่ทั้งสิ้น 88 หน่วยงานเร่งดำเนินการในเรื่องดังกล่าวตามนโยบายของรัฐบาลในการขับเคลื่อนการพัฒนารัฐบาลดิจิทัล โดยกสร. มีกระบวนงานที่ต้องเรียกรับสำเนาบัตรประจำตัวประชาชน สำเนาทะเบียนบ้าน รวม 23 กระบวนงาน ซึ่งสามารถยกเลิกขอสำเนาได้ทันที 21 กระบวนงาน อาทิ การจดทะเบียนที่ปรึกษาด้านแรงงานสัมพันธ์ การขึ้นทะเบียนเป็นหน่วยงานฝึกอบรมหลักสูตรเจ้าหน้าที่ความปลอดภัย   ในการทำงาน การพิจารณาอนุมัติจ่ายเงินกองทุนสงเคราะห์ลูกจ้าง เป็นต้น
อธิบดีกสร. กล่าวต่อไปว่า การให้บริการประชาชนในบางกระบวนงานของกสร. มีข้อกำหนดของกฎกระทรวง ประกาศ และระเบียบกรมว่าจะต้องขอสำเนาบัตรประจำตัวประชาชน หากมีการยกเลิกจะต้องแก้ไขในรายละเอียดดังกล่าวก่อน ได้แก่ การจดทะเบียนจัดตั้งองค์กรลูกจ้างหรือสหภาพแรงงาน และการจดทะเบียนกรรมการองค์กรลูกจ้าง/นายจ้าง ซึ่งขณะนี้อยู่ในขั้นตอนการพิจารณายกเลิก คาดว่า จะแล้วเสร็จภายในเดือนกันยายน 2561 และในระหว่างนี้เจ้าหน้าที่จะเป็นผู้จัดทำสำเนาเอกสารดังกล่าวเองและไม่มีการเรียกเก็บค่าใช้จ่ายใด ๆ ทั้งสิ้น

ที่มา : http://www.thaigov.go.th/news/contents/details/13118
