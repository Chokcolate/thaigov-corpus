รัฐบาลไทย-ข่าวทำเนียบรัฐบาล-พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นหัวหน้าคณะผู้แทนไทยในการเยี่ยมคารวะและหารือข้อราชการกับ H.E. Mr. Greg Hunt รัฐมนตรีว่าการกระทรวงสาธารณสุข

วันอังคารที่ 17 กรกฎาคม 2561
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นหัวหน้าคณะผู้แทนไทยในการเยี่ยมคารวะและหารือข้อราชการกับ H.E. Mr. Greg Hunt รัฐมนตรีว่าการกระทรวงสาธารณสุข
รองนายกรัฐมนตรีและรัฐมนตรีว่าการกระทรวงยุติธรรม เป็นหัวหน้าคณะผู้แทนไทยในการเยี่ยมคารวะและหารือข้อราชการกับ H.E. Mr. Greg Hunt รัฐมนตรีว่าการกระทรวงสาธารณสุข ณ สำนักงานรัฐสภาแห่งเครือรัฐออสเตรเลีย นครเมลเบิร์น
เมื่อวันที่ 16 กรกฎาคม 2561 เวลา 15.30 น. (เวลาท้องถิ่นเครือรัฐออสเตรเลีย)
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นหัวหน้าคณะผู้แทนไทยในการเยี่ยมคารวะและหารือข้อราชการกับ H.E. Mr. Greg Hunt รัฐมนตรีว่าการกระทรวงสาธารณสุข ณ สำนักงานรัฐมนตรีว่าการกระทรวงสาธารณสุข สำนักงานรัฐสภาแห่งเครือรัฐออสเตรเลีย นครเมลเบิร์น โดยมีผลการหารือที่สำคัญ ดังนี้
1. ฝ่ายไทยแสดงความขอบคุณฝ่ายออสเตรเลียที่ส่งแพทย์ผู้เชี่ยวชาญและเจ้าหน้าที่ที่เกี่ยวข้อง มาช่วยนักฟุตบอลทีมหมูป่าอะคาเดมีและโค้ชซึ่งประสบภัยติดถ้ำหลวง ขุนน้ำนางนอนในห้วงที่ผ่านมา ซึ่งฝ่ายออสเตรเลียกล่าวยินดีและชื่นชมการจัดการของประเทศไทย และความร่วมมือและร่วมแรงร่วมใจระหว่างกันและระหว่างประเทศในปฏิบัติการช่วยเหลือดังกล่าว
2. ทั้งสองฝ่ายยินดีกับการส่งเสริมความร่วมมือและการแลกเปลี่ยนทางวิชาการ โดยเฉพาะอย่างยิ่งการใช้องค์ความรู้ทางวิชาการจากการศึกษาวิจัยในการกำหนดนโยบาย รวมถึงการศึกษาวิจัยกัญชาเพื่อใช้ประโยชน์ทางการแพทย์
3. ฝ่ายไทยชื่นชมบทบาทของประเทศออสเตรเลียในการเข้ามามีส่วนร่วมกับประเทศไทยในการแก้ไขปัญหายาเสพติดในพื้นที่สามเหลี่ยมทองคำและภูมิภาคอาเซียน ภายใต้กรอบกิจกรรมโครงการแม่น้ำโขงปลอดภัยและศูนย์ประสานงานยาเสพติดอาเซียน รวมถึงการที่ประเทศออสเตรเลียจะเข้ามาเป็นหุ้นส่วนกับประเทศไทยในการดำเนินการพัฒนาทางเลือกตามศาสตร์พระราชา เพื่อการพัฒนาและการแก้ไขปัญหายาเสพติดในพื้นที่ดังกล่าวอย่างยั่งยืน อันจะเป็นประโยชน์ต่อทั้งประเทศไทย ประเทศออสเตรเลีย และประเทศอื่น ๆ ในภูมิภาคต่อไป
ทั้งนี้ ฝ่ายออสเตรเลียยินดีที่จะพัฒนาส่งเสริมความร่วมมือกับประเทศไทยให้มากยิ่งขึ้น โดยเฉพาะ ด้านการบังคับใช้กฏหมาย ซึ่งหน่วยงานตำรวจ และหน่วยงานด้านความมั่นคงของออสเตรเลีย มีความสนใจและยินดีอย่างยิ่งที่จะเข้ามามีส่วนร่วมกับไทยในการแก้ไขปัญหาสามเหลี่ยมทองคำ รวมทั้งความร่วมมือด้านงานวิจัยและองค์ความรู้ทางวิชาการ ตลอดจนถึงด้านการบำบัดรักษาผู้เสพยาเสพติด การควบคุมการใช้ยารักษาโรคในทางที่ผิด การจัดการการใช้ประโยชน์จากพืชเสพติด การป้องกัน และแนวทางการรณรงค์และให้การศึกษาเพื่อป้องกันการใช้ยาเสพติด
นอกจากนี้ ในช่วงเช้า คณะผู้แทนไทยยังได้รับฟังการบรรยายสรุปด้านการใช้ประโยชน์จากงานวิจัยและหลักฐานทางวิชาการเพื่อเป็นประโยชน์ต่อการกำหนดนโยบายยาเสพติดของรัฐบาลออสเตรเลียที่มีประสิทธิภาพ โดยผู้เชี่ยวชาญจากสถาบันวิจัยแห่งชาติด้านยาเสพติด (NDRI) ซึ่งจะเป็นประโยชน์ต่อการกำหนดนโยบายในการแก้ไขปัญหายาเสพติดของไทยให้มีประสิทธิภาพต่อไป
...........................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/13893
