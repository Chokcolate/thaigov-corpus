รัฐบาลไทย-ข่าวทำเนียบรัฐบาล-พม. ชื่นชมเด็กสาวพิการสู้ชีวิตวัย 18 ปี แขนด้วนทั้ง 2 ข้าง ใช้เท้ารับแต่งหน้าในพิธีต่างๆ ที่ จ.นนทบุรี พร้อมเร่งเยียวยาจิตใจหญิงชราวัย 74 ปี ถูกล่วงละเมิดทางเพศ ที่ จ.เชียงใหม่

วันพฤหัสบดีที่ 12 กรกฎาคม 2561
พม. ชื่นชมเด็กสาวพิการสู้ชีวิตวัย 18 ปี แขนด้วนทั้ง 2 ข้าง ใช้เท้ารับแต่งหน้าในพิธีต่างๆ ที่ จ.นนทบุรี พร้อมเร่งเยียวยาจิตใจหญิงชราวัย 74 ปี ถูกล่วงละเมิดทางเพศ ที่ จ.เชียงใหม่
พม. ชื่นชมเด็กสาวพิการสู้ชีวิตวัย 18 ปี แขนด้วนทั้ง 2 ข้าง ฝึกฝนใช้เท้ารับแต่งหน้าในพิธีต่างๆ ที่ จ.นนทบุรี พร้อมเร่งเยียวยาจิตใจหญิงชราวัย 74 ปี ถูกคนร้ายล่วงละเมิดทางเพศ และทำร้ายร่างกายเจ็บสาหัส ที่ จ.เชียงใหม่
วันนี้ (12 ก.ค. 61) เวลา 08.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคง ของมนุษย์ (ศปก.พม.) ครั้งที่ 98/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเด็กสาววัย 18 ปี กำลังศึกษาอยู่ชั้น ม.6 พิการแขนด้วนทั้ง 2 ข้าง ตั้งแต่กำเนิด มีปอดข้างเดียว และกระดูกสันหลังคดงอผิดรูป ขาทั้ง 2 ข้าง ยาวไม่เท่ากัน ทำให้เดินไม่สะดวก ต้องนั่งรถวีลแชร์ อาศัยอยู่กับพ่อ-แม่ และพี่สาว ด้านพ่อป่วยเป็นโรคไวรัสตับอักเสบซี ไม่สามารถประกอบอาชีพได้ แต่เด็กสาวสู้ชีวิต ฝึกฝนใช้เท้าแต่งหน้า จนชำนาญ และรับจ้างแต่งหน้าในงานพิธีต่างๆ เพื่อหารายได้จุนเจือครอบครัว และเป็นทุนการศึกษา ที่จังหวัดนนทบุรี นั้น ขอชื่นชมเด็กสาว คนดังกล่าว ที่มีความขยันหมั่นเพียร มุ่งมั่นตั้งใจ มีมุมานะอดทน และมีความกตัญญู ถึงแม้มีอุปสรรคทางร่างกาย แต่ไม่ย่อท้อ และไม่นำมาเป็นอุปสรรคในการดำเนินชีวิต น่ายกย่องเป็นแบบอย่างที่ดีของเยาวชนและคนพิการสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดนนทบุรี (พมจ.นนทบุรี) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กสาวอย่างต่อเนื่องในระยะยาว และการช่วยเหลือดูแล ในเรื่องการรักษาพยาบาลอาการป่วยของผู้เป็นพ่ออย่างใกล้ชิด อีกทั้ง ประสานหน่วยงานที่เกี่ยวข้องในพื้นที่แนะนำให้คำปรึกษาในเรื่องของกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพในระยะยาว และพัฒนาคุณภาพชีวิตที่ดีต่อไป
อีกกรณีชายวัย 30 ปี ก่อเหตุข่มขืนกระทำชำเราหญิงชราวัย 74 ปี และใช้อาวุธมีดทำร้ายร่างกาย ได้รับบาดเจ็บสาหัส ที่จังหวัดเชียงใหม่ นั้น ได้กำชับให้พัฒนาสังคมและความมั่นคงของมนุษย์จังหวัดเชียงใหม่ (พมจ.เชียงใหม่) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมเร่งเยียวยาฟื้นฟูสภาพจิตใจหญิงชราอย่างใกล้ชิดโดยด่วน เพื่อให้สามารถกลับไปใช้ชีวิตในสังคมได้อย่างปกติสุข และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการบาดเจ็บ พร้อมร่วมกันหาแนวทางการช่วยเหลือในระยะยาวต่อไป
สำหรับกรณีเด็กชายวัย 8 ขวบ นักเรียนชั้น ป.1 โรงเรียนแห่งหนึ่ง ครอบครัวมีฐานะยากจน อาศัยอยู่เพียงลำพัง กับผู้เป็นแม่วัย 48 ปี ที่มีอาชีพรับจ้างทั่วไป ทั้ง 2 ชีวิต อาศัยในเพิงสังกะสีสภาพเก่าทรุดโทรมใกล้ผุพัง ไม่มีไฟฟ้า ไม่มีน้ำประปา และไม่มีห้องน้ำใช้ รายได้ไม่เพียงพอค่าใช้จ่าย อาศัยเพื่อนบ้านแบ่งปันอาหารให้กินประทังชีวิต ที่จังหวัดพิษณุโลก นั้น ได้กำชับให้พัฒนาสังคมและความมั่นคงของมนุษย์จังหวัดพิษณุโลก (พมจ.พิษณุโลก) พร้อมทีม One Home เร่งลงพื้นที่ตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการศึกษาของเด็กชายอย่างต่อเนื่องในระยะยาว และการปรับปรุงสภาพที่อยู่อาศัยให้มั่นคงแข็งแรง และถูกสุขลักษณะ รวมทั้ง ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13803
