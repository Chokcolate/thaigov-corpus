รัฐบาลไทย-ข่าวทำเนียบรัฐบาล-กรมเจ้าท่าแจ้งการเพิกถอนทะเบียนเรือประมงเนื่องจากใบอนุญาตใช้เรือสิ้นอายุ และเจ้าของเรือไม่ได้ยื่นคำขอต่อใบอนุญาตภายในกำหนด


วันพุธที่ 20 มิถุนายน 2561
189
กรมเจ้าท่าแจ้งการเพิกถอนทะเบียนเรือประมงเนื่องจากใบอนุญาตใช้เรือสิ้นอายุ และเจ้าของเรือไม่ได้ยื่นคำขอต่อใบอนุญาตภายในกำหนด
กรมเจ้าท่า (จท.) กระทรวงคมนาคม แจ้งว่า ตามที่พระราชกำหนดแก้ไขเพิ่มเติมพระราชบัญญัติเรือไทย พุทธศักราช 2481 พ.ศ. 2561 มีผลบังคับใช้ตั้งแต่วันที่ 28 มีนาคม 2561
ซึ่งมีบทบัญญัติเกี่ยวกับการดำเนินการด้านทะเบียนเรือประมงเปลี่ยนแปลงไป รวมทั้งมีบทลงโทษที่สูงขึ้น ดังนั้นเพื่อให้เจ้าของเรือได้ดำเนินการต่ออายุใบอนุญาตใช้เรืออย่างถูกต้องและไม่ขัดต่อบทบัญญัติของพระราชกำหนดฯ ดังกล่าว จท. จึงขอประชาสัมพันธ์ให้เจ้าของเรือประมงดำเนินการ ดังนี้
1. ให้เจ้าของเรือประมงยื่นขอต่ออายุใบอนุญาตใช้เรือก่อนใบอนุญาตใช้เรือสิ้นอายุ หากเจ้าของเรือไม่ยื่นขอต่ออายุใบอนุญาตใช้เรือภายใน 30 วัน นับตั้งแต่ใบอนุญาตสิ้นอายุ เรือลำดังกล่าวจะถูกเพิกถอนทะเบียนเรือ
2. เจ้าของเรือประมงที่ถูกเพิกถอนทะเบียนเรือจะต้องแจ้งจุดจอดเรือให้ จท. ทราบภายใน 24 ชั่วโมง นับตั้งแต่วันที่ได้รับแจ้งการถูกถอนทะเบียนเรือ เพื่อดำเนินการล็อกเรือและทำเครื่องหมายหรือสัญลักษณ์การถูกเพิกถอนทะเบียนเรือ รวมทั้งต้องคืนใบทะเบียนเรือและใบอนุญาตใช้เรือให้กับ จท. ภายในกำหนด
ทั้งนี้ การใช้เรือที่ไม่มีใบอนุญาตใช้เรือ หรือใบอนุญาตใช้เรือสิ้นอายุ มีโทษปรับไม่เกินหนึ่งหมื่นบาท ตามพระราชบัญญัติการเดินเรือในน่านน้ำไทย (ฉบับที่ 6) แก้ไขเพิ่มเติมโดยพระราชบัญญัติการเดินเรือ (ฉบับที่ 14) พ.ศ. 2535 ในกรณีที่เจ้าของเรือประสงค์ที่จะหยุดใช้เรือเป็นการชั่วคราว สามารถแจ้งได้ที่สำนักงานเจ้าท่าภูมิภาคสาขา หรือ จท. เพื่อป้องกันไม่ให้ถูกเพิกถอนทะเบียนเรือ โดยสอบถามรายละเอียดเพิ่มเติมได้ที่ สำนักงานเจ้าท่าภูมิภาคสาขา หรือสำนักมาตรฐานทะเบียนเรือ จท. โทร. 0 2233 1311 - 8 ต่อ 293 , 247

ที่มา : http://www.thaigov.go.th/news/contents/details/13197