รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงยุติธรรม ประชุม อสค. ภาค ๗ (สัญจร) ยกระดับภาคประชาชนร่วมแก้ไขฟื้นฟูผู้กระทำผิด

วันจันทร์ที่ 25 มิถุนายน 2561
รองนายกรัฐมนตรีและรัฐมนตรีว่าการกระทรวงยุติธรรม ประชุม อสค. ภาค ๗ (สัญจร) ยกระดับภาคประชาชนร่วมแก้ไขฟื้นฟูผู้กระทำผิด
รองนายกรัฐมนตรีและรัฐมนตรีว่าการกระทรวงยุติธรรม ประชุม อสค. ภาค ๗ (สัญจร) ยกระดับภาคประชาชนร่วมแก้ไขฟื้นฟูผู้กระทำผิด
ในวันที่ ๒๕ มิถุนายน ๒๕๖๑ เวลา ๑๐.๐๐ นาฬิกา
ณ เรือนจำชั่วคราวเขากลิ้ง อำเภอแก่งกระจาน จังหวัดเพชรบุรี
พลอากาศเอกประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
พร้อมคณะ ลงพื้นที่จังหวัดเพชรบุรี
เพื่อเป็นประธานเปิดการประชุมคณะกรรมการบริหารอาสาสมัครคุมประพฤติ ภาค ๗ (สัญจร)
โอกาสนี้ รองนายกรัฐมนตรีและรัฐมนตรีว่าการกระทรวงยุติธรรม กล่าวว่า กระทรวงยุติธรรม มีนโยบายที่สำคัญ
ในการอำนวยความยุติธรรมให้กับประชาชนสามารถเข้าถึงความช่วยเหลือจากภาครัฐอย่างสะดวก รวดเร็วและทั่วถึง
พร้อมส่งเสริมให้ประชาชนได้เข้ามามีส่วนร่วมในการอำนวยความยุติธรรมเพื่อลดความเหลื่อมล้ำทางสังคม
ซึ่งในส่วนของกรมคุมประพฤตินั้นได้นำภาคประชาชนเข้ามามีส่วนร่วม
ในการแก้ไขฟื้นฟูผู้กระทำความผิดในชุมชนในรูปแบบของอาสาสมัครคุมประพฤติ หรือ อ.ส.ค.
ซึ่งเป็นผู้ที่มีความเสียสละและมีจิตอาสาช่วยเหลือผู้กระทำผิดอันเป็นการส่งเสริมคนดีสู่สังคม
สำหรับการประชุมมีการนำเสนอผลการดำเนินงานของอาสาสมัครคุมประพฤติ ๘ จังหวัด
ประกอบด้วย จังหวัดเพชรบุรี จังหวัดประจวบคีรีขันธ์ จังหวัดราชบุรี จังหวัดสมุทรสงคราม
จังหวัดสมุทรสาคร จังหวัดนครปฐม จังหวัดสุพรรณบุรี และจังหวัดกาญจนบุรี
พร้อมทั้งร่วมกันปรึกษาหารือและสะท้อนการปฏิบัติงานในระดับพื้นที่
ตลอดจนการนำชุมชนเข้ามามีบทบาทในการแก้ไขฟื้นฟูผู้กระทำผิดในชุมชน
นอกจากนี้ ยังมีการศึกษาดูงานเรือนจำต้นแบบ เรือนจำชั่วคราวเขากลิ้ง
และศูนย์การเรียนรู้เศรษฐกิจพอเพียง อันเป็นบูรณาการและแลกเปลี่ยนเรียนรู้ประโยชน์
นำมาสู่การพัฒนารูปแบบงานอาสาสมัครคุมประพฤติ
ต่อจากนั้น รองนายกรัฐมนตรีและรัฐมนตรีว่าการกระทรวงยุติธรรม พร้อมคณะ
ได้เยี่ยมชมนิทรรศการของอาสาสมัครคุมประพฤติ กระทรวงยุติธรรม
ซึ่งมีการสาธิตการฝึกอาชีพการทำไม้กวาดทางมะพร้าว การทำกรอบพระเครื่อง และการส่งเสริมอาชีพ
อาทิ ขนมทองม้วน ลูกชิ้นปลาทอด น้ำเต้าหู้ สปาเกลือ
เพื่อให้ผู้กระทำผิดมีอาชีพ สร้างรายได้ให้กับตนเองและครอบครัว ซึ่งเป็นการแก้ไขฟื้นฟูอย่างยั่งยืน
จากนั้น ได้เยี่ยมชมเรือนจำต้นแบบ เรือนจำชั่วคราวเขากลิ้ง
ศูนย์การเรียนรู้เศรษฐกิจพอเพียง สร้างงานสร้างอาชีพฐานการเรียนรู้ต่าง ๆ

ที่มา : http://www.thaigov.go.th/news/contents/details/13328
