รัฐบาลไทย-ข่าวทำเนียบรัฐบาล-ผู้ช่วย รมว.กระทรวงดิจิทัลฯ เป็นประธานในพิธีลงนามบันทึกข้อตกลงความร่วมมือว่าด้วยการศึกษาและพัฒนาระบบบ้านอัจฉริยะ (Smart Home)

วันอังคารที่ 19 มิถุนายน 2561
ผู้ช่วย รมว.กระทรวงดิจิทัลฯ เป็นประธานในพิธีลงนามบันทึกข้อตกลงความร่วมมือว่าด้วยการศึกษาและพัฒนาระบบบ้านอัจฉริยะ (Smart Home)
ผู้ช่วย รมว.กระทรวงดิจิทัลฯ
ดร.พันธ์ศักดิ์ ศิริรัชตพงษ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม (ดีอี) เป็นประธานในพิธีลงนามบันทึกข้อตกลงความร่วมมือว่าด้วยการศึกษาและพัฒนาระบบบ้านอัจฉริยะ (Smart Home) ระหว่าง บริษัท กสท โทรคมนาคม จำกัด (มหาชน) รัฐวิสาหกิจในสังกัดกระทรวงดิจิทัลฯ และการเคหะแห่งชาติ ซึ่งมีเจตจำนงร่วมกันที่จะร่วมมือศึกษาและพัฒนาระบบบ้านอัจฉริยะ เพื่อเป็นส่วนหนึ่งในการขับเคลื่อนการพัฒนาที่อยู่อาศัยปรับปรุงสภาพแวดล้อมชุมชน และยกระดับคุณภาพชีวิตของประชาชน สอดคล้องกับนโยบายภาครัฐในเรื่อง “การพัฒนาที่อยู่อาศัยสำหรับผู้มีรายได้น้อย ผู้สูงอายุ คนพิการ” เป็นการขับเคลื่อนชุมชนอย่างบูรณาการ อันจะรองรับสังคมผู้สูงอายุในอนาคต และนำไปสู่ชุมชนเข้มแข็งอย่างยั่งยืน ทั้งนี้ สำหรับการนำเทคโนโลยีด้านดิจิทัลและระบบสื่อสารโทรคมนาคมของ บมจ.กสท โทรคมนาคม มาเพิ่มเติมในการสร้างบ้านอัจฉริยะให้กับประชาชน ถือเป็นการช่วยเหลือประชาชนผู้มีรายได้น้อยได้มีที่พักอาศัยเป็นหลักแหล่ง ส่งผลให้เกิดคุณภาพชีวิตที่ดีขึ้นไม่ต้องกังวลเกี่ยวกับการหาที่อยู่ เพิ่มศักยภาพการดูแลตนเองต่อยอดไปถึงการพัฒนาครอบครัว และยกระดับคุณภาพชีวิตของคนในประเทศอย่างยั่งยืน เมื่อวันที่ 18 มิถุนายน 2561 ณ โรงแรมเซ็นทารา แกรนด์ แอท เซ็นทรัลลาดพร้าว ถนนพหลโยธิน เขตจตุจักร กรุงเทพฯ
*********************

ที่มา : http://www.thaigov.go.th/news/contents/details/13157
