รัฐบาลไทย-ข่าวทำเนียบรัฐบาล-“สคร. จัดเก็บรายได้จากรัฐวิสาหกิจในช่วง 9 เดือนของปีงบประมาณ 2561 สูงกว่าเป้าหมาย 23.87%ช่วยรักษาเสถียรภาพการคลัง”

วันจันทร์ที่ 9 กรกฎาคม 2561
“สคร. จัดเก็บรายได้จากรัฐวิสาหกิจในช่วง 9 เดือนของปีงบประมาณ 2561 สูงกว่าเป้าหมาย 23.87%ช่วยรักษาเสถียรภาพการคลัง”
ช่วง 9 เดือนของปีงบประมาณ 2561 (ต.ค.2560 – มิ.ย.2561) สคร. สามารถจัดเก็บเงินนำส่งรายได้แผ่นดินจำนวน 130,603.59 ล้านบาท ซึ่งสูงกว่าเป้าหมายการจัดเก็บรายได้แผ่นดินสะสม จำนวน 25,171.03 ล้านบาท หรือคิดเป็นร้อยละ 23.87 ของเป้าหมายรายได้แผ่นดินสะสม
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในช่วง 9 เดือนของปีงบประมาณ 2561 (เดือนตุลาคม 2560 – เดือนมิถุนายน 2561) สคร. สามารถจัดเก็บเงินนำส่งรายได้แผ่นดิน จำนวน 130,603.59 ล้านบาท ซึ่งสูงกว่าเป้าหมายการจัดเก็บรายได้แผ่นดินสะสม จำนวน 25,171.03 ล้านบาท หรือคิดเป็นร้อยละ 23.87 ของเป้าหมายรายได้แผ่นดินสะสม (105,432.56 ล้านบาท) โดยในเดือนมิถุนายน 2561 สคร. จัดเก็บรายได้แผ่นดินจำนวน 4,672.43 ล้านบาท
นายชาญวิทย์ นาคบุรี รองผู้อำนวยการ สคร. ในฐานะโฆษก สคร. กล่าวเพิ่มเติมว่า รัฐวิสาหกิจที่นำส่งรายได้สะสมสูงสุด 5 ลำดับแรก ได้แก่ สำนักงานสลากกินแบ่งรัฐบาล การไฟฟ้าฝ่ายผลิตแห่งประเทศไทย บริษัท ปตท. จำกัด (มหาชน) ธนาคารออมสิน และการไฟฟ้าส่วนภูมิภาค สำหรับภาพรวมในช่วง 9 เดือนของปีงบประมาณ 2561 รัฐวิสาหกิจมีผลประกอบการที่ดีขึ้นเมื่อเทียบกับช่วงเดียวกันของปีก่อน เนื่องจากรัฐวิสาหกิจให้ความสำคัญกับการปรับปรุงและพัฒนากระบวนการทำงานทั้งในส่วนของภาคการผลิตและการบริการอย่างต่อเนื่อง โดยอาศัยนวัตกรรมและเทคโนโลยีมาสนับสนุนกระบวนการทำงานดังกล่าว
รัฐวิสาหกิจที่นำส่งเงินรายได้แผ่นดินสะสมสูงสุด 5 อันดับแรก (ในช่วง 9 เดือนของปีงบประมาณ 2561)
รัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50      รายได้นำส่งจริงสะสม (ล้านบาท) (ต.ค. 60 – มิ.ย. 61)     สัดส่วนรายได้นำส่งรายแห่งจริงสะสมเทียบกับผลรายได้นำส่งจริงสะสม (%) (ต.ค. 60– มิ.ย. 61)
1) สำนักงานสลากกินแบ่งรัฐบาล                                                                 29,045.41                                                                       22.24
2) การไฟฟ้าฝ่ายผลิตแห่งประเทศไทย                                                    20,784.05                                                                       15.92
3) บริษัท ปตท จำกัด (มหาชน)                                                                 17,518.63                                                                       13.41
4) ธนาคารออมสิน                                                                              17,309.10                                                                       13.25
5) การไฟฟ้าส่วนภูมิภาค                                                                 11,792.50                                                                         9.03
อื่นๆ                                                                  34,153.90                                                                       26.15
รวมทั้งหมด                                                                                         130,603.59                                                                      100.00
นายประภาศ คงเอียด ผู้อำนวยการ สคร. กล่าวสรุปว่า ในปีงบประมาณ 2561 สคร. มีนโยบายสนับสนุนให้รัฐวิสาหกิจนำนวัตกรรมและเทคโนโลยีมาใช้ในการขับเคลื่อนองค์กร ทั้งในส่วนของการพัฒนาสินค้าและบริการ รวมทั้งลดขั้นตอนของกระบวนการทำงานที่ซับซ้อนให้มีความรวดเร็วมากยิ่งขึ้น เพื่อเพิ่มประสิทธิภาพในการทำงานให้แก่รัฐวิสาหกิจ ส่งผลให้รัฐวิสาหกิจมีผลประกอบการที่ดีขึ้น ทั้งนี้ คาดว่า ภายในปีงบประมาณ 2561 สคร. จะสามารถจัดเก็บเงินรายได้แผ่นดินเป็นไปตามเป้าหมายที่กำหนดไว้ที่จำนวน 137,000.00 ล้านบาท ซึ่งจะเป็นส่วนสำคัญในการช่วยรักษาเสถียรภาพการคลังของประเทศได้อีกทางหนึ่ง

ที่มา : http://www.thaigov.go.th/news/contents/details/13693
