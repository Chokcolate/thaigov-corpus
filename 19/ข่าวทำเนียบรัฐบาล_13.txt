รัฐบาลไทย-ข่าวทำเนียบรัฐบาล-นายกรัฐมนตรีหารือทวิภาคีกับนายกรัฐมนตรีเวียดนาม ระหว่างการประชุม ACMECS 


วันศุกร์ที่ 15 มิถุนายน 2561
547
พิมพ์
นายกรัฐมนตรีหารือทวิภาคีกับนายกรัฐมนตรีเวียดนาม ระหว่างการประชุม ACMECS
นายกรัฐมนตรีหารือทวิภาคีกับนายกรัฐมนตรีเวียดนาม ระหว่างการประชุม ACMECS
วันนี้ (15 มิถุนายน 2561) เวลา 16.20 น. พลเอก ประยุทธ์ จันทร์โอชา นายกรัฐมนตรี หารือทวิภาคีกับนายเหวียน ซวน ฟุก นายกรัฐมนตรีแห่งสาธารณรัฐสังคมนิยมเวียดนาม ระหว่างการประชุมผู้นำยุทธศาสตร์ความร่วมมือทางเศรษฐกิจอิรวดี – เจ้าพระยา – แม่โขง (ACMECS Summit) ณ ห้อง Corundum โรงแรมแชงกรี-ลา โดยพลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวยินดีต้อนรับนายกรัฐมนตรีเวียดนามเข้าร่วมการประชุม ACMECS ซึ่งเป็นโอกาสอันดีที่ทุกฝ่ายจะร่วมกันหารือถึงความร่วมมือในการพัฒนาความเชื่อมโยงอย่างไร้รอยต่อในภูมิภาคควบคู่กับการพัฒนาทรัพยากรมนุษย์ เพื่อส่งเสริมการเติบโตและความสามารถในการแข่งขันของอนุภูมิภาค ซึ่งนายกรัฐมนตรีเวียดนามได้กล่าวชื่นชมต่อการต้อนรับอันอบอุ่นของไทยและขอให้การประชุม ACMECS ครั้งนี้ประสบความสำเร็จ สำหรับความสัมพันธ์ทวิภาคี ผู้นำทั้งสองฝ่ายเล็งเห็นถึงความสำคัญของการพัฒนาหุ้นส่วนทางยุทธศาสตร์ไทย – เวียดนาม ให้เกิดประโยชน์อย่างเป็นรูปธรรม โดยขอให้ทั้งสองฝ่ายร่วมกันสนับสนุนการจัดทำแผนหุ้นส่วนทางยุทธศาสตร์ในอนาคต เพื่อเป็นแนวทางการพัฒนาความสัมพันธ์ระยะต่อไป
สำหรับความร่วมมือด้านการค้าและการลงทุน ไทยและเวียดนามสนับสนุนให้ใช้การประชุมคณะกรรมการร่วมทางการค้า (JTC) ไทย – เวียดนาม ครั้งที่ 3 ซึ่งจะจัดในเดือนสิงหาคมปีนี้ หารือและแสวงหามาตรการใหม่ ๆ เพื่อเพิ่มมูลค่าการค้าระหว่างกันให้บรรลุเป้าหมาย 2 หมื่นล้านดอลลาร์สหรัฐภายในปี 2563 ตามที่ตกลงกันไว้ โอกาสนี้ นายกรัฐมนตรีเวียดนามกล่าวขอบคุณรัฐบาลที่ส่งเสริมให้ภาคเอกชนไทยเข้าไปลงทุนในเวียดนามเพิ่มมากขึ้น โดยเวียดนามยินดีดูแลดูแลและอำนวยความสะดวกแก่ภาคเอกชนไทยอย่างดี
ในช่วงท้าย นายกรัฐมนตรีได้กล่าวถึงความพร้อมของไทยในการเป็นประธานอาเซียนในปีหน้า ซึ่งไทยพร้อมร่วมมือกับประเทศสมาชิกอาเซียนเสริมสร้างความเป็นประชาคมอาเซียนที่มีประชาชนเป็นศูนย์กลาง และขับเคลื่อนด้วยการพัฒนาที่ยั่งยืน ความเชื่อมโยง และความร่วมมือแห่งอนาคต เพื่อสร้างความแข็งแกร่งไปด้วยกัน
ภายหลังการหารือ นายกรัฐมนตรีและนายกรัฐมนตรีเวียดนามได้ร่วมเป็นสักขีพยานในพิธีลงนามบันทึกข้อตกลงความเข้าใจ (MOU) 2 ฉบับ ได้แก่
1) บันทึกข้อตกลงความเข้าใจระหว่าง บริษัท ธนาคารกสิกรไทย จำกัด (มหาชน) และ สำนักงานพัฒนาการวิสาหกิจแห่งสาธารณรัฐสังคมนิยมเวียดนาม โดยสาระสำคัญของบันทึกข้อตกลงความเข้าใจคือ เพื่อส่งเสริมการสร้างธุรกิจ SMEs ให้มีศักยภาพในการดำเนินธุรกิจที่มีความเป็นสากล พร้อมขยายโอกาสทางการค้าและการลงทุนของทั้งสองประเทศให้เพิ่มมากยิ่งขึ้น
2) บันทึกข้อตกลงความเข้าใจระหว่าง บริษัท บี.กริม เพาเวอร์ จำกัด (มหาชน) และ บริษัท Xuan Cau ของเวียดนามโดยสาระสำคัญของบันทึกข้อตกลงความเข้าใจคือ การร่วมทุนในโครงการผลิตไฟฟ้าพลังงานแสงอาทิตย์

ที่มา : http://www.thaigov.go.th/news/contents/details/13085