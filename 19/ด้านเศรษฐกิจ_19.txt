รัฐบาลไทย-ข่าวทำเนียบรัฐบาล-กรมบัญชีกลางจ่ายตรงเงินเดือนทหารกองประจำการ เริ่มเดือน มิ.ย. 61

วันอาทิตย์ที่ 17 มิถุนายน 2561
กรมบัญชีกลางจ่ายตรงเงินเดือนทหารกองประจำการ เริ่มเดือน มิ.ย. 61
กรมบัญชีกลางจ่ายตรงเงินเดือนผ่านระบบบูรณาการฐานข้อมูลสวัสดิการสังคม (e-Social Welfare) เข้าบัญชีเงินฝากธนาคารของทหารกองประจำการโดยตรง จะเริ่มจ่ายเดือนมิถุนายนเป็นเดือนแรก
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางได้ร่วมมือกับกระทรวงกลาโหม จัดทำโครงการจ่ายตรงเงินเดือนทหารกองประจำการผ่านระบบบูรณาการฐานข้อมูลสวัสดิการสังคม (e-Social Welfare) ซึ่งเป็นระบบที่กรมบัญชีกลางพัฒนาขึ้นเพื่อใช้ในการจ่ายเงินสวัสดิการสังคมต่าง ๆ ของภาครัฐ เข้าบัญชีเงินฝากธนาคารของผู้มีสิทธิโดยตรง ที่ผ่านมา กรมบัญชีกลางได้อบรมเพื่อเตรียมความพร้อมให้กับผู้ปฏิบัติงานทุกเหล่าทัพ
ที่ทำหน้าที่เบิกจ่ายเงินเดือนทหารกองประจำการ รวมทั้ง ได้ทดสอบระบบการจ่ายเงินตรงคู่ขนานกับการจ่ายเงินแบบเดิมในเดือนเมษายน – พฤษภาคม 2561 ซึ่งเป็นไปด้วยความเรียบร้อย และจะเริ่มจ่ายตรงเข้าบัญชีเงินฝากธนาคาร
ของทหารกองประจำการทุกเหล่าทัพ ตั้งแต่เดือนมิถุนายน 2561 เป็นต้นไป โดยเงินเดือนจะเข้าบัญชีภายใน 5 วันทำการของเดือนถัดไป
ในแต่ละเดือนผู้ปฏิบัติงานในสังกัดของกระทรวงกลาโหมจะต้องจัดทำฐานข้อมูลตามรูปแบบที่กรมบัญชีกลางกำหนด ซึ่งประกอบด้วย เลขบัญชีเงินฝากธนาคารประเภทออมทรัพย์ เลขประจำตัวประชาชน และรายการเงินที่ขอเบิกและหักหนี้ โดยข้อมูลดังกล่าวจะถูกตรวจสอบการมีชีวิตและความถูกต้องของข้อมูลจากกรมการปกครอง หลังจากที่กรมบัญชีกลางได้รับแจ้งรายละเอียดการขอเบิกเงินเดือนทหารกองประจำการที่ผ่านการตรวจสอบแล้ว จะดำเนินการโอนเงินตามยอดของเงินเดือนที่ถูกหักรายการหนี้ (ถ้ามี) เข้าบัญชีของผู้มีสิทธิโดยตรง ส่วนยอดรวมของรายการหนี้ที่ถูกหักทั้งหมด จะโอนเข้าบัญชีของส่วนราชการต้นสังกัด ทั้งนี้ การจ่ายตรงเงินเดือนทหารกองประจำการผ่านระบบบูรณาการฐานข้อมูลสวัสดิการสังคม (e-Social Welfare) จะไม่รวมการจ่ายค่าเบี้ยเลี้ยงต่าง ๆ ซึ่งส่วนราชการยังต้องเป็นผู้เบิกเช่นเดิม
อธิบดีกรมบัญชีกลาง กล่าวในตอนท้ายว่า กรมบัญชีกลางดำเนินการจ่ายตรงเงินเดือนและค่าจ้างประจำให้ครบทุกส่วนราชการ และครอบคลุมบุคลากรทุกประเภท เพื่อให้ผู้มีสิทธิได้รับเงินตามกำหนดเวลาที่แน่นอน มีความถูกต้อง โปร่งใส ตรวจสอบได้ และสามารถใช้ฐานข้อมูลสำหรับการจัดสรรงบประมาณและกำหนดนโยบายของรัฐบาลได้ รวมทั้ง ทำให้การรับและจ่ายเงินภาครัฐด้วยระบบอิเล็กทรอนิกส์ตามนโยบายไทยแลนด์ 4.0 ปรากฏเป็นรูปธรรมยิ่งขึ้น

ที่มา : http://www.thaigov.go.th/news/contents/details/13108
