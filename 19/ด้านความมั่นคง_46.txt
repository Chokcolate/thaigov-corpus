รัฐบาลไทย-ข่าวทำเนียบรัฐบาล-รอง นรม. และ รมว.กห. กำชับส่วนราชการในพื้นที่ จว.เชียงราย ระดมความร่วมมือและใช้ความพยายามให้ถึงที่สุด ช่วยเหลือเด็กออกมาให้ได้

วันจันทร์ที่ 25 มิถุนายน 2561
รอง นรม. และ รมว.กห. กำชับส่วนราชการในพื้นที่ จว.เชียงราย ระดมความร่วมมือและใช้ความพยายามให้ถึงที่สุด ช่วยเหลือเด็กออกมาให้ได้
พล.ท.คงชีพ ตันตระวาณิชย์ โฆษก กห. กล่าวว่า พล.อ.ประวิตร วงษ์สุวรรณ รองนรม.และรมว.กห. ได้แสดงความห่วงใยและมีความกังวล กรณีกลุ่มเด็ก รวม 13 คน ยังคงติดอยู่ภายในถ้ำหลวง อ.แม่สาย จว.เชียงราย
โดยได้สั่งการ ให้ฝ่ายปกครองและส่วนราชการในพื้นที่ จว.เชียงราย ระดมความร่วมมือให้การช่วยเหลือเร่งด่วนอย่างใกล้ชิด พร้อมทั้งย้ำ ขอให้พยายามให้ถึงที่สุด ช่วยเหลือเด็กทั้งหมดออกมาให้ได้  และขอให้กองทัพเรือ สนับสนุนการทำงานของหน่วยซีลที่เข้าไปช่วยเหลืออย่างเต็มกำลัง
พร้อมกันนี้ ขอเป็นกำลังใจให้กับพ่อแม่และญาติของเด็กทั้งหมด   โดยยืนยันว่า เราจะดำเนินการอย่างเต็มความสามารถ เพื่อนำเด็กทั้งหมดออกมาให้ได้

ที่มา : http://www.thaigov.go.th/news/contents/details/13319
