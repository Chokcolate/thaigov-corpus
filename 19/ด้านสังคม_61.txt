รัฐบาลไทย-ข่าวทำเนียบรัฐบาล-กระทรวงดิจิทัลฯ หนุน depa จับมือ ม.อ. – เครือภูเก็ตพัฒนาเมือง ลงนาม MOU “เชื่อมโยงข้อมูลจังหวัดภูเก็ต” บูรณาการข้อมูลระดับเมือง ยกระดับคุณภาพชีวิตประชาชน 


วันศุกร์ที่ 29 มิถุนายน 2561
196
กระทรวงดิจิทัลฯ หนุน depa จับมือ ม.อ. – เครือภูเก็ตพัฒนาเมือง ลงนาม MOU “เชื่อมโยงข้อมูลจังหวัดภูเก็ต” บูรณาการข้อมูลระดับเมือง ยกระดับคุณภาพชีวิตประชาชน
กระทรวงดิจิทัลฯ
กระทรวงดิจิทัลฯ สนับสนุนสำนักงานส่งเสริมเศรษฐกิจดิจิทัล จัดงาน “Phuket Digital Innovation Summit : 2018 Big Data” มหกรรมการจัดแสดงเทคโนโลยีดิจิทัลที่จะพลิกโอกาสสร้างความเป็นไปได้ ภายใต้แนวคิด “Big Data” พร้อมจับมือมหาวิทยาลัยสงขลานครินทร์ (ม.อ.) และ บจ.ซิตี้เดต้าอนาไลติกส์ (CDA) กลุ่ม PKCD ลงนามบันทึกข้อตกลงความร่วมมือการจัดทำโครงการ “เชื่อมโยงข้อมูลจังหวัดภูเก็ต” เพื่อวิจัยพัฒนาอุตสาหกรรมและนวัตกรรมดิจิทัล ต่อยอดการบูรณาการด้านข้อมูลระดับเมือง สำหรับใช้ในการวางแผน บริหารจัดการ และแก้ไขปัญหาของภูเก็ต ยกระดับคุณภาพชีวิตประชาชนในพื้นที่ทั้งด้านเศรษฐกิจและสังคม
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดิจิทัลฯ ได้สนับสนุนให้สำนักงานส่งเสริมเศรษฐกิจดิจิทัล (depa) ร่วมกับมหาวิทยาลัยสงขลานครินทร์ (ม.อ.) และบริษัท ซิตี้เดต้าอนาไลติกส์ จำกัด (CDA) บริษัทในเครือบริษัท ภูเก็ตพัฒนาเมือง จำกัด (PKCD) ลงนามบันทึกข้อตกลงความร่วมมือในการจัดทำโครงการ “เชื่อมโยงข้อมูลจังหวัดภูเก็ต” (Phuket Smart City Data Platform: Interconnection Layer) ซึ่งเป็นความร่วมมือด้านการวิจัยและพัฒนาอุตสาหกรรมและนวัตกรรมดิจิทัล โดยจะทำให้เกิดการขับเคลื่อนการพัฒนาต้นแบบ Smart City อย่างต่อเนื่อง รวมถึงการประยุกต์ใช้เทคโนโลยีดิจิทัลในภาคธุรกิจ (Digital Transformation) ซึ่งจะมีการบูรณาการด้านข้อมูลระดับเมือง สำหรับใช้ในการวางแผน บริหารจัดการ และแก้ไขปัญหาของจังหวัดภูเก็ต เพื่อทำให้ประชาชนมีคุณภาพชีวิตที่ดีขึ้นทั้งในมิติด้านสังคมและเศรษฐกิจ รวมทั้งสนับสนุนการลงทุน เพิ่มจำนวนนักท่องเที่ยวและรายได้ให้กับคนในพื้นที่
นอกจากนั้น depa ยังได้ร่วมกับ PKCD จัดงาน “Phuket Digital Innovation Summit : 2018 Big Data” ภายใต้แนวคิด “Big Data” โดยเป็นมหกรรมดิจิทัลและเทคโนโลยีที่จะพลิกโอกาสและความเป็นไปได้ พร้อมทั้งเป็นการเปิดมุมมองความคิดใหม่ๆ ด้านดิจิทัล สร้างแรงบันดาลใจ และจุดประกายความคิดสร้างสรรค์ในการดำเนินธุรกิจและการใช้ชีวิต ให้กับชาวภาคใต้ โดยเฉพาะชาวภูเก็ตและนักท่องเที่ยวได้สัมผัสอย่างใกล้ชิด ซึ่งงานดังกล่าวจัดขึ้นระหว่างวันที่ 29 - 30 มิถุนายน 2561 ณ โฮมเวิร์ค ชั้น 1 ห้างสรรพสินค้าเซ็นทรัล เฟสติวัล ภูเก็ต อีสท์ โดยมี ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานเปิดงานฯ และนางสาวอัจฉรินทร์ พัฒนพันธ์ชัย ปลัดกระทรวงดิจิทัลฯ ร่วมเป็นเกียรติ ในวันที่ 29 มิถุนายน 2561
ทั้งนี้ ภายในงานฯ ประกอบด้วย การแข่งขันเกม Data Visualization, e-sport และกิจกรรม ROV Contest เพื่อเพิ่มพูนไอเดียทางธุรกิจ พร้อมการจัดสัมมนา Creative Entrepreneur Solution เพื่อรับฟังความคิดเห็นและแลกเปลี่ยนประสบการณ์จากผู้เชี่ยวชาญด้านดิจิทัลทั่วประเทศ ตลอดจนกิจกรรมสร้างการรับรู้มาตรการส่งเสริมเศรษฐกิจดิจิทัลจาก depa
**************************

ที่มา : http://www.thaigov.go.th/news/contents/details/13454