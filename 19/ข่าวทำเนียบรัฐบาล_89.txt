รัฐบาลไทย-ข่าวทำเนียบรัฐบาล-รัฐบาลโดยกระทรวงสาธารณสุข ร่วมกับ สสส. รณรงค์และเชิญชวนประชาชน “ลด ละ เลิกสุรา พา ครอบครัวเป็นสุข” ในช่วงเข้าพรรษาปี 61

วันอังคารที่ 3 กรกฎาคม 2561
รัฐบาลโดยกระทรวงสาธารณสุข ร่วมกับ สสส. รณรงค์และเชิญชวนประชาชน “ลด ละ เลิกสุรา พา ครอบครัวเป็นสุข” ในช่วงเข้าพรรษาปี 61
ก่อนการประชุมคณะรัฐมนตรี พลเอกฉัตรชัยฯ รองนายกรัฐมนตรี พร้อมด้วยรัฐมนตรีว่าการกระทรวงสาธารณสุข ร่วมกับ สสส. รณรงค์และเชิญชวนประชาชน “ลด ละ เลิกสุรา พาครอบครัวเป็นสุข” ในช่วงเข้าพรรษาปี 61
วันนี้ (3 กรกฎาคม 2561) เวลา 08.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอกฉัตรชัย สาริกัลยะ รองนายกรัฐมนตรี พร้อมด้วยนายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข และนายแพทย์สุวรรณชัย วัฒนายิ่งเจริญชัย อธิบดีกรมควบคุมโรคร่วมกับทันตแพทย์สุปรีดา อดุลยานนท์ ผู้จัดการสำนักงานกองทุนการสร้างเสริมสุขภาพ (สสส.) นำคณะเข้าพบพลเอกประยุทธ์  จันทร์โอชา  นายกรัฐมนตรี เพื่อจัดแสดงนิทรรศการประชาสัมพันธ์เนื่องในโอกาสรณรงค์และเชิญชวนประชาชน  “ลด ละ เลิกสุรา พาครอบครัวเป็นสุข” ในช่วงเข้าพรรษาปี 61
โอกาสนี้ รัฐมนตรีว่าการกระทรวงสาธารณสุข ได้กล่าวรายงานว่า เมื่อวันที่ 8 กรกฎาคม 2551 คณะรัฐมนตรีมีมติเห็นชอบกำหนดให้วันเข้าพรรษาของทุกปี เป็น “วันงดดื่มสุราแห่งชาติ” โดยถือโอกาสช่วงวันเข้าพรรษา ซึ่งเป็นเทศกาลสำคัญทางศาสนา เป็นการส่งเสริมวัฒนธรรมอันดีงามด้วยการลด ละ เลิกการบริโภคเครื่องดื่มแอลกอฮอล์ เนื่องจากเครื่องดื่มแอลกอฮอล์ ก่อให้เกิดผลกระทบเชิงสุขภาพและสังคมในหลายด้าน ดังนั้น เพื่อเป็นการชักชวนให้เยาวชนและประชาชนทั่วไปได้เพิ่มโอกาสทำดีด้วยการลด ละ เลิกเหล้าเข้าพรรษาในปีนี้ ภายใต้แนวคิด “ลดละเลิกสุรา พาครอบครัวเป็นสุข” จึงมีการรณรงค์เผยแพร่และประชาสัมพันธ์ให้ประชาชนเข้าใจปัญหา ผลกระทบ และวิธีการ ลด ละ เลิกการบริโภคเครื่องดื่มแอลกอฮอล์ รวมไปถึงการปฏิบัติตามกฎหมายที่เกี่ยวข้องได้อย่างถูกต้อง เพื่อสร้างความตระหนักให้เยาวชน และประชาชน ได้ปฏิบัติควบคู่ไปกับการส่งเสริมวัฒนธรรมที่ดีงาม ทั้งนี้ เป็นการสร้างทัศนคติที่ดีในการงดดื่มสุราแก่เยาวชนและประชาชน
จากนั้น นายกรัฐมนตรีได้เดินเยี่ยมชมนิทรรศการฯ พร้อมทั้งกล่าวว่าการดื่มสุราไม่ใช่ทางออกของการแก้ปัญหา แต่ปัญหาอาจจะเพิ่มมากขึ้นจากการเสียค่าใช้จ่ายของการดื่มสุรา จึงขอให้ทุกคนแก้ไขที่ต้นเหตุของปัญหาคือตัวของเราเอง น่าจะเป็นทางออกที่ดีที่สุด
.......................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13545
