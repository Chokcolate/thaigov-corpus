รัฐบาลไทย-ข่าวทำเนียบรัฐบาล-พม. เตรียมจัดงานมหกรรมด้านสังคมครั้งแรกของประเทศไทย “Thailand Social Expo 2018” วันที่ 3-5 ส.ค. นี้ ที่ อิมแพ็ค เมืองทองธานี จ.นนทบุรี

วันพฤหัสบดีที่ 5 กรกฎาคม 2561
พม. เตรียมจัดงานมหกรรมด้านสังคมครั้งแรกของประเทศไทย “Thailand Social Expo 2018” วันที่ 3-5 ส.ค. นี้ ที่ อิมแพ็ค เมืองทองธานี จ.นนทบุรี
พม. เตรียมจัดงานมหกรรมด้านสังคมครั้งแรกของประเทศไทย “Thailand Social Expo 2018” วันที่ 3-5 ส.ค. นี้ ที่ อิมแพ็ค เมืองทองธานี จ.นนทบุรี
วันนี้ (5 ก.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 95/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานภายใน เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
กระทรวงพัฒนาสังคมและความมั่นคงของมนุษย์ (พม.) ในฐานะหน่วยงานหลักด้านการพัฒนาสังคมของรัฐบาลได้ขับเคลื่อนงานด้วยการบูรณาการความร่วมมือกับภาคีเครือข่ายทุกภาคส่วนตามแนวทางประชารัฐ พร้อมด้วยหลักการทำงานตามแนวคิดปรัชญาเศรษฐกิจพอเพียง ภายใต้วิสัยทัศน์กระทรวง พม. "พม.เป็นผู้นำด้านสังคมของไทยและอาเซียน มุ่งสู่คนอยู่ดีมีสุขในสังคมคุณภาพ” ด้วยการดำเนินโครงการที่สำคัญตามยุทธศาสตร์กระทรวง พม. (Flagship Project) พ.ศ. 2560 - 2564 จำนวน 13 โครงการ สำหรับโครงการ Thailand Social Expo 2018 เป็นหนึ่งใน Flagship Project ซึ่งกระทรวง พม. ร่วมกับภาคีเครือข่ายด้านสังคม กำหนดจัดงานขึ้น ภายใต้แนวคิด "Moving towards brighter future with stronger people” เป็นงานมหกรรมด้านสังคมครั้งแรกของประเทศไทย ด้วยการแสดงงานด้านสังคมของรัฐบาลในการลดความเหลื่อมล้ำของสังคม และการสร้างโอกาสเข้าถึงบริการของรัฐ เพื่อพัฒนาคุณภาพชีวิตสำหรับประชาชนทุกกลุ่มเป้าหมาย โดยเฉพาะเด็ก เยาวชน สตรี ผู้สูงอายุ คนพิการ และผู้ด้อยโอกาส ให้มีความมั่นคงในการดำรงชีวิตด้วยคุณค่าและศักดิ์ศรีความเป็นมนุษย์อย่างเท่าเทียมกันในสังคม ซึ่งงานครั้งนี้ มีการแสดงผลงานนวัตกรรมและเทคโนโลยีทางสังคม ผลการคิดค้นและการดำเนินงานสำคัญในด้านสังคมของไทยและอาเซียน และการประชุมเสวนาวิชาการ เป็นต้น ทั้งนี้ ขอเชิญชวนประชาชนผู้สนใจร่วมโครงการ Thailand Social Expo 2018 ระหว่างวันที่ 3 - 5 สิงหาคม 2561 ตั้งแต่เวลา 9.00 - 18.30 น. ณ ฮอลล์ 5-7 ศูนย์การแสดงสินค้าและการประชุมอิมแพ็ค เมืองทองธานี จังหวัดนนทบุรี
จากกรณีชายวัย 32 ปี เกิดอาการเครียดจัด เนื่องจากถูกภรรยาขอหย่าร้าง ก่อเหตุไลฟ์สดผ่านเฟซบุ๊ค พยายามจะผูกคอเสียชีวิต พร้อมลูกสาววัย 3 ขวบ เพื่อประชดภรรยา เคราะห์ดีมีญาติเห็นเหตุการณ์ รีบแจ้งเจ้าหน้าที่เข้าช่วยเหลือได้อย่างปลอดภัย ที่ จังหวัดสงขลา นั้น ได้กำชับให้พัฒนาสังคมและความมั่นคงของมนุษย์จังหวัดสงขลา (พมจ.สงขลา) พร้อมทีม One Home จังหวัดสงขลา เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมได้อย่างปกติสุข ทั้งนี้ กระทรวง พม. มีบ้านพักเด็กและครอบครัวจังหวัดสงขลา พร้อมให้การดูแลคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 ต่อไป
ส่วนกรณีหญิงวัย 41 ปี ป่วยเป็นโรคเนื้องอกในต่อมใต้สมอง สายตาพร่ามัวใกล้บอด ต้องรับภาระดูแลลูกสาว 2 คน วัย 5 ขวบ และ 10 ขวบ มีเพียงน้องชายของตนเองที่ทำงานหารายได้จุนเจือครอบครัว เพียงคนเดียว ทั้ง 4 ชีวิตอาศัยในห้องเช่าสภาพเก่าทรุดโทรมและคับแคบ ครอบครัวมีฐานะยากจน ที่ จังหวัดชลบุรี และกรณีหญิงชราวัย 78 ปี ป่วยเป็นโรคอัมพฤกษ์ขาพิการเดินไม่ได้ อาศัยอยู่กับหลานชายวัย 33 ปี พิการขาทั้ง 2 ข้าง ทั้ง 2 ชีวิตไร้ที่อยู่อาศัยต้องอาศัยศาลาที่พักผู้โดยสารรถประจำทางริมถนนเป็นที่หลับนอน อาศัยชาวบ้านแบ่งปันอาหารให้ และขอข้าววัดกินประทังชีวิต ที่ จังหวัดชลบุรี นั้น ได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมทีม One Home จังหวัดยะลาชลบุรี เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และช่วยเหลือเรื่องการปรับปรุงสภาพที่อยู่อาศัยให้แข็งแรงและมั่นคง นอกจากนี้ ให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหนุ่มวัย 16 ปีที่ถูกลูกหลงจากเหตุทะเลาะวิวาท จนพิการ ที่จังหวัดนครสวรรค์ นั้น ทีม One Home ได้ลงพื้นที่ตรวจสอบข้อเท็จจริง พร้อมมอบเครื่องอุปโภคบริโภค และช่วยเหลือในเรื่องการให้คำแนะนำเรื่องกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพ พร้อมพิจารณาให้ความช่วยเหลือเงินสงเคราะห์และฟื้นฟูสมรรถภาพคนพิการต่อไป 2) กรณีเด็กทารกเพศชายแรกคลอด ถูกทิ้งใต้ต้นไม้ ที่ จังหวัดสงขลา นั้น ทีม One Home ได้ลงพื้นที่ตรวจสอบข้อเท็จจริง พร้อมช่วยเหลือดูแลในเรื่องการรักษาพยาบาลแก่เด็ก และเร่งติดตามหามารดาและครอบครัวของเด็กต่อไป ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคมสายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13613
