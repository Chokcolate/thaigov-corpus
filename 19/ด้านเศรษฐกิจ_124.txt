รัฐบาลไทย-ข่าวทำเนียบรัฐบาล-รมว.เกษตรฯ แจงความคืบหน้าการแก้ปัญหาหนี้สินเกษตรกร

วันจันทร์ที่ 2 กรกฎาคม 2561
รมว.เกษตรฯ แจงความคืบหน้าการแก้ปัญหาหนี้สินเกษตรกร
รมว.เกษตรฯ แจงความคืบหน้าการแก้ปัญหาหนี้สินเกษตรกร พร้อมขอความร่วมมืองดชุมนุมเนื่องในเดือนมหามงคล 'เฉลิมพระชนมพรรษาร.10'
นายณรงค์ อ่อนสอาด ที่ปรึกษารัฐมนตรีว่าการกระทรวงเกษตรและสหกรณ์ กล่าวว่า วันนี้นายกฤษฎา บุญราช รัฐมนตรีว่าการกระทรวงเกษตรและสหกรณ์ ได้หารือร่วมกับ นายยศวัฒน์ ชัยวัฒนสินิกุล ที่ปรึกษาสหพันธ์เกษตรกรแห่งประเทศไทย (ส.ก.ท.) ถึงแนวทางการแก้ไขปัญหาหนี้สินให้กับเกษตรกรสมาชิกกองทุนฟื้นฟูและพัฒนาเกษตรกร โดยความคืบหน้าการแก้ไขปัญหาล่าสุดแบ่งเป็น 3 กลุ่ม คือ 1) กลุ่มลูกหนี้ ธกส. ซึ่งลูกหนี้ได้เสนอให้มีการขยายกรอบมติ ครม. เมื่อวันที่ 7 เม.ย. 2553 เรื่อง โครงการปรับโครงสร้างหนี้และฟื้นฟูอาชีพเกษตรกร จากเดิม ธ.ค. 52 ให้ขยายไปถึง ธ.ค. 60 ซึ่งมีประมาณ 36,000 ราย เป็นหนี้ภาคการเกษตร ขณะนี้อยู่ระหว่างดำเนินการหาข้อมูลตัวเลข จำนวนหนี้ต่างๆ รวมทั้งระเบียบกฎหมาย และจะต้องดำเนินการฟื้นฟูลูกหนี้กลุ่มนี้ควบคู่กันไปด้วย คาดว่าภายในเดือน ก.ค. จะนำเสนอให้คณะกรรมการกองทุนฟื้นฟูและพัฒนาเกษตรกรเฉพาะกิจพิจารณา 2) กลุ่มลูกหนี้สหกรณ์ เป็นหนี้ผิดชำระ 15,000 ราย ซึ่งเดิม กฟก.สามารถจัดการซื้อหนี้กลุ่มนี้ได้ แต่ปัจจุบันมีระเบียบ กฟก. 2560 ขึ้นมาทำให้ไม่สามารถจัดการซื้อหนี้ได้เช่นเดิม ประกอบกับสหกรณ์ส่วนใหญ่ไม่ยินยอมที่จะขายหนี้ให้กับกองทุน ซึ่งขณะนี้ได้มีการประชุมกับสหกรณ์ 1,500  แห่งทั่วประเทศ เพื่อทำความเข้าใจและหาแนวทางแก้ไข และปรับหลักเกณฑ์ให้เหมาะสมเพื่อให้สหกรณ์เข้ามามีส่วนร่วมในกระบวนการจัดการหนี้ และ 3) กลุ่มลูกหนี้ธนาคารพาณิชย์ ซึ่งมีกว่า 4,000 ราย โดยทางสมาคมธนาคารไทยได้เคยเสนอหลักเกณฑ์การให้ความช่วยเหลือจะขายหนี้ให้กับลูกหนี้ หากมูลหนี้ต่ำกว่า 2.5 ล้านบาท ให้ชำระอัตรา 50% ต่อมากลุ่มเกษตรกร ได้ยื่นข้อเสนอกับ รมว.เกษตรฯ ให้ธนาคารเจ้าหนี้ตัดเงินต้นที่มีหลักทรัพย์ค้ำประกัน เหลือร้อยละ 30 และไม่มีหลักทรัพย์ เหลือร้อยละ 20
ด้านนายยศวัฒน์ ชัยวัฒนสินิกุล ที่ปรึกษาสหพันธ์เกษตรกรแห่งประเทศไทย (ส.ก.ท.) กล่าวว่า ตามที่ได้มีการติดตามความคืบหน้าการแก้ไขปัญหาหนี้สินเกษตรกรมาโดยตลอดนั้น ยังคงมีปัญหาติดขัดระหว่างลูกหนี้กับเจ้าหนี้ ทางสหพันธ์เกษตรกรแห่งประเทศไทยจึงได้กำหนดเดินทางเพื่อเข้ามาพูดคุยกับเจ้าหนี้ในวันที่ 3 ก.ค. 2561 ณ บริเวณหน้ากระทรวงการคลัง โดยมีสมาชิกเกษตรกรของสหพันธ์เกษตรกรฯ กว่า 2,000 รายทั่วประเทศเข้าร่วม เพื่อติดตามการแก้ไขปัญหาหนี้สินของเกษตรกรสมาชิกกองทุนฟื้นฟูและพัฒนาเกษตรกรนั้น อย่างไรก็ตามวันนี้ตนและตัวแทนได้เข้ามาหารือกับรัฐมนตรีเกษตรฯ โดยรับทราบความก้าวหน้าในเรื่องต่าง ๆ ทั้งนี้เดือน ก.ค. ถือเป็นเดือนมหามงคลของปวงชนชาวไทย เนื่องในโอกาสเฉลิมพระชนมพรรษาของสมเด็จพระเจ้าอยู่หัว ซึ่งทรงพระราชสมภพในวันที่ 28 ก.ค. จึงมีความเห็นตรงกันว่าควรเลื่อนการเดินทางชุมนุมออกไปก่อนจนถึง 31 ก.ค. 61 พร้อมกันนี้เชื่อมั่นว่ารัฐมนตรีเกษตรฯ จะสามารถทำงานเพื่อบรรเทาปัญหาไปได้ เพื่อให้เกษตรกรได้รับการแก้ปัญหาอย่างจริงจัง

ที่มา : http://www.thaigov.go.th/news/contents/details/13532
