รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ เปิดพื้นที่จำหน่ายกุ้งสดคุณภาพ ราคาถูก

วันศุกร์ที่ 22 มิถุนายน 2561
กระทรวงเกษตรและสหกรณ์ เปิดพื้นที่จำหน่ายกุ้งสดคุณภาพ ราคาถูก
กระทรวงเกษตรและสหกรณ์ เปิดพื้นที่จำหน่ายกุ้งสดคุณภาพ ราคาถูก ส่งตรงจากเกษตรกรถึงมือผู้บริโภค
นายเลิศวิโรจน์ โกวัฒนะ ปลัดกระทรวงเกษตรและสหกรณ์ เปิดเผยว่า จากสถานการณ์ปัจจุบันที่เกษตรกรผู้เพาะเลี้ยงกุ้งของประเทศไทย ได้รับผลกระทบจากราคากุ้งขาวแวนนาไมปรับตัวลดลง เนื่องจากได้รับผลกระทบจากผลผลิตกุ้งโลกมีจำนวนเพิ่มสูงขึ้นเป็นอย่างมาก กระทรวงเกษตรและสหกรณ์จึงได้เพิ่มช่องทางในการจำหน่ายกุ้งจากเกษตรกรส่งตรงถึงมือผู้บริโภค โดยกระทรวงเกษตรและสหกรณ์ได้เปิดพื้นที่ให้เกษตรกรมาจำหน่ายกุ้งสดคุณภาพ ราคาถูก ให้กับผู้บริโภค ในวันจันทร์ที่ 25 มิถุนายน 2561 นี้ จำนวน 1,500 กิโลกรัม ในราคากิโลกรัมละ 220 บาท (ขนาด 30 - 40 ตัว/กิโลกรัม) ณ บริเวณโรงอาหารกระทรวงเกษตรและสหกรณ์ ถ.ราชดำเนินนอก เขตพระนคร จึงขอเชิญชวนประชาชนในพื้นที่ใกล้เคียง ร่วมอุดหนุนเกษตรกรผู้เพาะเลี้ยงกุ้งแวนนาไม ซึ่งนอกจากจะเป็นการกระตุ้นการบริโภคกุ้งขาวแวนนาไมให้แพร่หลายมากยิ่งขึ้นแล้ว ผู้บริโภคยังจะได้บริโภคกุ้งที่มีคุณภาพ สด สะอาด ได้มาตรฐานอีกด้วย
อย่างไรก็ตาม กระทรวงเกษตรฯ ได้ดำเนิน “โครงการประชารัฐรักษาเสถียรภาพราคากุ้งขาวแวนนาไม ปี 2561” เพื่อช่วยเหลือเกษตรกรผู้เพาะเลี้ยงกุ้ง โดยซื้อกุ้งขาวแวนนาไมจากเกษตรกรในราคานำตลาด และรณรงค์การบริโภคกุ้งขาวแวนนาไมภายในประเทศให้เป็นที่แพร่หลายยิ่งขึ้น เพื่อพยุงไม่ให้สถานการณ์ราคากุ้งขาวแวนนาไมลดลงอย่างต่อเนื่อง ทั้งนี้ ในปี 2560 ประเทศไทยมีผลผลิตกุ้ง จำนวน 297,111 ตัน ส่งออกต่างประเทศ จำนวน 197,302 ตัน เป็นจำนวนเงิน 66,658 ล้านบาท โดยมีตลาดที่สำคัญ ได้แก่ อเมริกา ญี่ปุ่น แคนนาดา และออสเตรเลีย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/13278
