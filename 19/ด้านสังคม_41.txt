รัฐบาลไทย-ข่าวทำเนียบรัฐบาล-พม. เร่งสานงานประชารัฐเพื่อสังคม (E6) มุ่งสร้างชุมชนเข้มแข็ง ประชาชนมีรายได้ และมีคุณภาพชีวิตที่ดี

วันจันทร์ที่ 25 มิถุนายน 2561
พม. เร่งสานงานประชารัฐเพื่อสังคม (E6) มุ่งสร้างชุมชนเข้มแข็ง ประชาชนมีรายได้ และมีคุณภาพชีวิตที่ดี
พม. เร่งสานงานประชารัฐเพื่อสังคม (E6) มุ่งสร้างชุมชนเข้มแข็ง ประชาชนมีรายได้ และมีคุณภาพชีวิตที่ดี
วันนี้ (25 มิ.ย.61) เวลา 09.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะหัวหน้าทีมภาครัฐ เป็นประธานการประชุมคณะทำงานประชารัฐเพื่อสังคม (E6) ครั้งที่ 2/2561 พร้อมด้วยนายอิสระ ว่องกุศลกิจ ประธานอาวุโสหอการค้าไทย ในฐานะหัวหน้าทีมภาคเอกชน และ ดร.สุปรีดา อดุลยานนท์ ผู้จัดการกองทุนสนับสนุนการสร้างเสริมสุขภาพ (สสส.) ในฐานะหัวหน้าทีม ภาคประชาสังคม โดยมีผู้แทนหน่วยงานและองค์กรที่เกี่ยวข้องเข้าร่วมประชุมเพื่อติดตามความคืบหน้าการดำเนินงานในประเด็นเร่งด่วน (5 Quick Win) ได้แก่ 1.การส่งเสริมการมีรายได้และมีงานทำของผู้พิการ 2.การส่งเสริมการมีรายได้และมีงานทำของผู้สูงอายุ 3. การออมเพื่อการเกษียณอายุ 4.ที่อยู่อาศัยและสิ่งแวดล้อมเพื่อการอยู่อาศัย และ 5.ความปลอดภัยทางถนน ณ ห้องประชุม 501 สำนักงานกองทุนสนับสนุนการสร้างเสริมสุขภาพ(สสส.) ซอยงามดูพลี เขตสาทร กรุงเทพฯ
การพัฒนาประเทศให้ก้าวไปข้างหน้าโดยไม่ทิ้งใครไว้เบื้องหลัง จำเป็นต้องพัฒนาเศรษฐกิจควบคู่ไปกับ การพัฒนาสังคม ซึ่งปี 2561 เป็นปีแห่งการพัฒนาสังคม เพื่อให้ทุกภาคส่วน โดยเฉพาะภาคเอกชนร่วมเป็นกำลังหลัก ในการขับเคลื่อนงานให้เป็นรูปธรรม กระทรวงการพัฒนาสังคมและความมั่นคงขอมนุษย์ (พม.) พร้อมบูรณาการความร่วมมือในการหาแนวทางแก้ไขปัญหาต่างๆ อาทิ อัตราค่าจ้างไม่เต็มเวลาของผู้สูงอายุ ตามมาตรา 35 ซึ่งกำหนดอัตราค่าจ้างไม่เกิน 15,000 บาท/เดือน โดยได้มอบหมายให้หน่วยงานที่เกี่ยวข้องติดตามการแก้ไขอย่างเร่งด่วน อีกทั้งประสานความร่วมมือกับหน่วยงานภาครัฐที่เกี่ยวข้องในมาตรการต่างๆ เพื่อให้การดำเนินงานใน 5 ประเด็นเร่งด่วนเป็นไปตามเป้าหมายที่กำหนดไว้ คือ การสร้างรายได้ พัฒนาคุณภาพชีวิต และชุมชนเข้มแข็ง และควบคู่ไปกับการดำเนินโครงการธุรกิจไทยใส่ใจสังคม หรือ Building a Good Society ซึ่งทุกภาคส่วนจำเป็นต้องร่วมขับเคลื่อนอย่างจริงจัง เพื่อให้เป็นโครงการสำคัญของคณะ E6 โดยในปี 2561 ภาคเอกชนหรือภาคประชาสังคมที่มีโครงการที่ดีหรือเป็นโมเดล การพัฒนาสังคม สามารถนำเสนอเพื่อต่อยอดตามยุทธศาสตร์ชาติของรัฐบาล เป้าหมายของการพัฒนาที่ยั่งยืน (SDGs) ขององค์กรสหประชาชาติ หรือแผนปฏิรูปฯ
คณะทำงานย่อยทั้ง 5 ประเด็นเร่งด่วน ได้ดำเนินงานตามแผนและภารกิจของเป้าหมายที่กำหนดไว้ โดยในส่วนภาคประชาสังคมได้เข้าไปมีส่วนร่วมในการวางแผน กำหนดเป้าหมาย และสนับสนุนความรู้ด้านวิชาการ ร่วมกับเครือข่ายในการทำงานเชิงประเด็นร่วมกับภาครัฐและภาคเอกชนอย่างต่อเนื่อง ทั้งนี้ อาจมีข้อจำกัด ในการปรับแก้ระเบียบให้เอื้อต่อการดำเนินงานให้บรรลุเป้าหมาย เช่น การจ้างงานคนพิการ และการจ้างงานผู้สูงอายุ ตลอดจนการขอความร่วมมือจากทุกภาคส่วน เช่น การรณรงค์ความปลอดภัยทางถนน การสนับสนุนกิจกรรมปิดเทอมสร้างสรรค์ จากภาคเอกชน เพื่อ "สร้างโอกาส” ให้เด็กและเยาวชนในพื้นที่ต่างๆ ได้เข้าถึงเปิดพื้นที่เรียนรู้อาชีพ และตำแหน่งงานเพื่อหารายได้พิเศษอย่างต่อเนื่อง เป็นต้น
นอกจาก 5 ประเด็นเร่งด่วน ซึ่งเป็นเป้าหมายหลักในการขับเคลื่อนงานประชารัฐเพื่อสังคมแล้ว การประชุมครั้งนี้ได้มีการเสนอกรอบการดำเนินงานภายใต้แนวคิด "ธุรกิจไทย ใส่ใจสังคม อย่างยั่งยืน” ประกอบด้วย 3 แนวทางสำคัญ ได้แก่ 1. สร้างงานสร้างรายได้ โดยเร่งการจ้างงานคนพิการและผู้สูงอายุเพิ่มขึ้น พร้อมทั้งฝึกทักษะและพัฒนาศักยภาพคนพิการและผู้สูงอายุในการประกอบอาชีพ 2.พัฒนาคุณภาพชีวิต โดยการสร้างความตระหนักและส่งเสริมการออม การพัฒนาที่อยู่อาศัย และการออกแบบเพื่อคนทั้งมวล (Universal Design) อีกทั้งการส่งเสริมความปลอดภัยทางถนน และ 3.ชุมชนเข้มแข็ง โดยการสร้างจิตอาสาประชารัฐ วิสาหกิจชุมชน เศรษฐกิจชุมชน และการสร้างสังคมที่ไม่ทอดทิ้งกัน ทั้งนี้ กระทรวง พม. พร้อมประสานความร่วมมืออย่างเต็มที่กับหน่วยงานภาครัฐและภาคเอกชนที่เกี่ยวข้อง ขับเคลื่อนงานด้านสังคมให้เป็นรูปธรรมและเกิดประโยชน์สูงสุดต่อประชาชนทุกกลุ่มเป้าหมาย เพื่อสังคมไทยที่มีคุณภาพต่อไป

ที่มา : http://www.thaigov.go.th/news/contents/details/13330
