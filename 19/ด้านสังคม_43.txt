รัฐบาลไทย-ข่าวทำเนียบรัฐบาล-พม. ชื่นชมหญิงชราวัย 64 ปี ร่างกายไม่แข็งแรง แต่สู้ชีวิตเข็นรถขายของ ที่ จ.ประจวบคีรีขันธ์ 


วันอังคารที่ 26 มิถุนายน 2561
152
พม. ชื่นชมหญิงชราวัย 64 ปี ร่างกายไม่แข็งแรง แต่สู้ชีวิตเข็นรถขายของ ที่ จ.ประจวบคีรีขันธ์
พม. ชื่นชมหญิงชราวัย 64 ปี ร่างกายไม่แข็งแรง แต่สู้ชีวิตเข็นรถขายของ ที่ จ.ประจวบคีรีขันธ์ พร้อมเร่งเยียวยาจิตใจเด็กหญิงวัย 3 ขวบ ที่ผู้เป็นแม่ถูกคนร้ายยิงเสียชีวิตต่อหน้าอย่างโหดเหี้ยม ที่ จ.นราธิวาส
วันนี้ (26 มิ.ย. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 90/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีหญิงชราวัย 64 ปี ร่างกายไม่แข็งแรง รูปร่างผอมบาง มีน้ำหนักตัวเพียง 35 กิโลกรัม แต่สู้ชีวิต ประกอบอาชีพขายของ และต้องเข็นรถเข็นเพื่อขายของเป็นระยะทางหลายกิโลเมตร อาศัยอยู่เพียงลำพังในห้องเช่าสภาพเก่าสุดโทรม ที่จังหวัดประจวบคีรีขันธ์ และกรณีเด็กหนุ่มสู้ชีวิตวัย 17 ปี อาศัยเวลาว่างในวันหยุดขายขนมโตเกียว เพื่อหารายได้จุนเจือครอบครัว และรักษาแม่ที่ป่วยเป็นโรคมะเร็งระยะที่ 4 ครอบครัวมีฐานะยากจน ที่จังหวัดนครปฐม นั้น ขอชื่นชมทั้ง 2 คน ที่มีจิตใจเข้มแข็ง มีความขยันหมั่นเพียร และมีมุมานะอดทน ถึงแม้มีอุปสรรคในการดำเนินชีวิต แต่ไม่ย่อท้อต่อความยากลำบาก นับว่าเป็นตัวอย่างที่ดีของเด็กและผู้สูงอายุ ทั้งนี้ ได้กำชับพัฒนาสังคมและความมั่นคง ของมนุษย์จังหวัด (พมจ.) ทั้ง 2 จังหวัด ได้แก่ พมจ.ประจวบคีรีขันธ์ และ พมจ.นครปฐม พร้อมทีม One Home ทั้ง 2 จังหวัด เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก และผู้สูงอายุ ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และดูแลเรื่องการศึกษาของเด็กหนุ่มอย่างต่อเนื่องในระยะยาว อีกทั้ง ดูแลเรื่องการปรับปรุงสภาพ ที่อยู่อาศัยให้มั่นคง แข็งแรง และถูกสุขลักษณะ พร้อมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิ ตามกฎหมายตามความเหมาะสม รวมถึงการส่งเสริมการประกอบอาชีพ เพื่อสร้างรายได้ที่เพียงพอและมั่นคงสามารถ เลี้ยงดูครอบครัวได้ในระยะยาวต่อไป
อีกกรณีหญิงวัย 28 ปี ถูกคนร้ายใช้อาวุธปืนยิงใส่จนเสียชีวิตอย่างโหดเหี้ยมภายในบ้านพัก ต่อหน้าลูกสาววัย 3 ขวบ ที่แอบอยู่ใต้ผ้าห่มด้วยความหวาดกลัว ที่จังหวัดนราธิวาส นั้น ได้กำชับให้พัฒนาสังคมและความมั่นคง ของมนุษย์จังหวัดนราธิวาส (พมจ.นราธิวาส) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด ทั้งนี้ กระทรวง พม. มีบ้านพักเด็กและครอบครัวจังหวัดนราธิวาส พร้อมดูแลคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ต่อไป
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคมสายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13351