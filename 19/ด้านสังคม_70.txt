รัฐบาลไทย-ข่าวทำเนียบรัฐบาล-สธ.ส่งทีมแพทย์กู้ชีพขั้นสูง พร้อมเคลื่อนย้ายทีมนักฟุตบอลเยาวชนจากถ้ำหลวงฯ

วันจันทร์ที่ 2 กรกฎาคม 2561
สธ.ส่งทีมแพทย์กู้ชีพขั้นสูง พร้อมเคลื่อนย้ายทีมนักฟุตบอลเยาวชนจากถ้ำหลวงฯ
กระทรวงสาธารณสุข ส่งแพทย์ พยาบาล และสหวิชาชีพ เกือบ 100 คนต่อวัน ดูแลโรงพยาบาลสนาม  เตรียมทีมแพทย์กู้ชีพขั้นสูง   พร้อมเคลื่อนย้ายทีมนักฟุตบอลเยาวชนและผู้ฝึกสอน 13 คน ประกบดูแล 1 ทีมต่อ 1 คน ทั้งทางบกและทางอากาศ
กระทรวงสาธารณสุข ส่งแพทย์ พยาบาล และสหวิชาชีพ เกือบ 100 คนต่อวัน ดูแลโรงพยาบาลสนาม  เตรียมทีมแพทย์กู้ชีพขั้นสูง   พร้อมเคลื่อนย้ายทีมนักฟุตบอลเยาวชนและผู้ฝึกสอน 13 คน ประกบดูแล 1 ทีมต่อ 1 คน ทั้งทางบกและทางอากาศ
วันนี้ (2 กรกฎาคม 2561) ที่กระทรวงสาธารณสุข จังหวัดนนทบุรี  ศ.คลินิก  เกียรติคุณ  นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ความคืบหน้าการช่วยเหลือทีมนักฟุตบอลเยาวชนและผู้ฝึกสอน 13 คน ที่พลัดหลงในถ้ำหลวง-ขุนน้ำนางนอน ว่า กระทรวงสาธารณสุข ได้ส่งกำลังใจพร้อมให้ส่งเจ้าหน้าที่แพทย์ พยาบาล และสหวิชาชีพ ด้านกายและจิตใจ เกือบ 100 คนต่อวัน จากโรงพยาบาลในพื้นที่ใกล้เคียงจุดเกิดเหตุ ผลัดเปลี่ยนหมุนเวียน ช่วยสนับสนุนการปฏิบัติงานร่วมกับทหาร ตำรวจ อาสาสมัคร และภาคประชาชน ตลอด 24 ชั่วโมง เพื่อให้การช่วยเหลือในครั้งนี้เป็นไปอย่างมีประสิทธิภาพ และปลอดภัย  โดยมอบหมายให้ นายแพทย์ธงชัย เลิศวิไลรัตนพงศ์ ผู้ตรวจราชการเขตสุขภาพที่ 1  ร่วมบัญชาการเหตุการณ์ร่วมกับหน่วยงานในพื้นที่
ขณะนี้ เจ้าหน้าที่แพทย์ พยาบาล และสหวิชาชีพ  ของกระทรวงสาธารณสุข ร่วมรับผิดชอบโรงพยาบาลสนามบริเวณหน้าถ้ำ  ให้บริการปฐมพยาบาล รักษาพยาบาลแก่เจ้าหน้าที่ จิตอาสา ประชาชนที่เข้าร่วมปฏิบัติการ และได้วางแผนการเคลื่อนย้ายผู้ป่วยจากถ้ำอย่างเป็นระบบร่วมกับหน่วยงานที่เกี่ยวข้อง เตรียมทีมแพทย์กู้ชีพชั้นสูง เพื่อดูแลเบื้องต้น ด้วยการประเมินสัญญาณชีพ ทำความสะอาดร่างกาย เปลี่ยนเสื้อผ้า ให้ความอบอุ่นร่างกาย ประเมินและปรับสภาพการมองเห็น ภาวะขาดน้ำขาดอาหาร ก่อนการส่งต่อไปโรงพยาบาลเชียงรายประชานุเคราะห์  โดยจัดทีมแพทย์ประกบดูแล 1 ทีมต่อผู้ป่วย 1 คน กระทรวงสาธารณสุขรับผิดชอบ 5 ทีม ส่วนตำรวจและทหาร อย่างละ 4 ทีม  สามารถเดินทางไปกับเฮลิคอปเตอร์ของทหารและตำรวจที่จัดเตรียมไว้ 6 ลำ  ซึ่งเป็นเส้นทางลำเลียงหลัก ใช้เวลาเดินทางประมาณ 15 นาที  หากอากาศปิดได้สำรองรถพยาบาลขั้นสูงอีก 13 คัน ใช้เวลาเดินทางประมาณ 1 ชั่วโมง
ทั้งนี้ โรงพยาบาลเชียงรายประชานุเคราะห์  ได้จัดเตรียมหอผู้ป่วยอุบัติเหตุรองรับผู้ป่วย  เตรียมแพทย์ผู้เชี่ยวชาญทุกสาขาที่เกี่ยวข้องดูแลผู้ป่วยได้ทุกสภาพอาการ   การวางระบบควบคุมป้องกันการติดเชื้อ ทั้งนี้ เพื่อให้ผู้ป่วยทั้งหมดปลอดภัย สุขภาพแข็งแรงกลับไปใช้ชีวิตได้ตามปกติ
“ขอเป็นกำลังใจให้เยาวชนและผู้ฝึกสอน รวมทั้งเจ้าหน้าที่ผู้ปฏิบัติงานทุกคน ที่ร่วมแรงร่วมใจกันช่วยเหลือผู้พลัดหลงในถ้ำครั้งนี้  กระทรวงสาธารณสุขพร้อมสนับสนุนในทุก ๆ เรื่องที่จะช่วยให้ทั้งหมดปลอดภัยมีสุขภาพดี  ทั้งผู้พลัดหลงและเจ้าหน้าที่ผู้ปฏิบัติงาน” ศ.คลินิก เกียรติคุณ นพ.ปิยะสกลกล่าว
**************************************** 2 กรกฎาคม 2561

ที่มา : http://www.thaigov.go.th/news/contents/details/13527
