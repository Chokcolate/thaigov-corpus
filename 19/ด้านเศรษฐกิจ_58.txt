รัฐบาลไทย-ข่าวทำเนียบรัฐบาล-รมว.ดิจิทัลฯ เข้าร่วมการประชุม “UNISPACE+50 High Level Segment” ณ สาธารณรัฐออสเตรีย

วันศุกร์ที่ 22 มิถุนายน 2561
รมว.ดิจิทัลฯ เข้าร่วมการประชุม “UNISPACE+50 High Level Segment” ณ สาธารณรัฐออสเตรีย
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ได้รับมอบหมายจาก พลอากาศเอก ประจิน จั่นตอง รองนายกรัฐมนตรี ให้เป็นผู้แทนประเทศไทยในการเข้าร่วมประชุม “UNISPACE+50 High Level Segment” ซึ่งเป็นการประชุมระดับสหประชาชาติร่วมกับผู้นำทั่วโลกในโอกาสครบรอบ 50 ปี นับจากการประชุมครั้งแรก โดยมีวัตถุประสงค์เพื่อแลกเปลี่ยนแนวนโยบายรวมถึงเทคโนโลยีที่เกี่ยวข้องในการสำรวจและการใช้ประโยชน์จากห้วงอวกาศอย่างสันติ ทั้งนี้ รมว.กระทรวงดิจิทัลฯ ได้กล่าวถึงจุดยืนพร้อมแนวนโยบายของประเทศไทย ที่ครอบคลุมถึงการพัฒนานโยบายการขยายการลงทุนที่เกี่ยวข้องกับการใช้ประโยชน์จากห้วงอวกาศ อาทิ การใช้ภาพถ่ายดาวเทียมเพื่อมาประมวลผลในการวางแผนการเพาะปลูก โดยใช้ภาพถ่ายดาวเทียม Terra MODIS และ Radarsat ที่มีความถี่และความละเอียดสูง ตลอดจนการร่วมพัฒนาดาวเทียมเพื่อการสำรวจ THEOS-2 และการใช้ภาพถ่ายดาวเทียมเพื่อการสำรวจภูมิอากาศ เป็นต้น อันเป็นการตอบสนองต่อวิสัยทัศน์ประเทศไทย 4.0 เพื่อให้เกิดความมั่นคง มั่งคั่ง และยั่งยืนต่อไป เมื่อวันที่ 22 มิถุนายน 2561 ณ กรุงเวียนนา สาธารณรัฐออสเตรีย
************************

ที่มา : http://www.thaigov.go.th/news/contents/details/13276
