รัฐบาลไทย-ข่าวทำเนียบรัฐบาล-พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.ชลบุรี เพชรบุรี และนครศรีธรรมราช

วันพฤหัสบดีที่ 14 มิถุนายน 2561
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.ชลบุรี เพชรบุรี และนครศรีธรรมราช
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.ชลบุรี เพชรบุรี และนครศรีธรรมราช
วันนี้ (14 มิ.ย. 61) เวลา 08.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)ครั้งที่ 85/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีชายชราวัย 67 ปี ป่วยเป็นโรคมะเร็งลำไส้ระยะสุดท้าย นอนป่วยติดเตียงช่วยเหลือตัวเองไม่ได้ อาศัยอยู่กับภรรยาวัย 60 ปี ที่มีอาชีพเก็บของเก่าขาย และลูกสาววัย 40 ปี ครอบครัวต้องกู้หนี้นอกระบบเพื่อนำมาเป็นค่ารักษาพยาบาล ครอบครัวมีฐานะยากจน ที่จังหวัดชลบุรี และกรณีชายชราวัย 89 ปี นอนป่วยติดเตียงช่วยเหลือตัวเองไม่ได้ เนื่องจากเส้นเลือดในสมองแตก และมีแผลกดทับจำนวนมาก อาศัยอยู่กับภรรยาแก่ชราวัย 68 ปี ที่ร่างกายไม่แข็งแรง ครอบครัวมีฐานะยากจน ที่จังหวัดเพชรบุรี รวมทั้ง กรณีหญิงรายหนึ่งมีอาชีพรับจ้างเก็บขี้ยางพารา ต้องรับภาระเพียงลำพังเลี้ยงดูลูก 2 คน วัย 12 ปี และ 5 ขวบ ด้านสามีทอดทิ้งไปมีครอบครัวใหม่ ทั้ง 3 ชีวิตอาศัยในเพิงสังกะสีสภาพเก่าทรุดโทรม ไม่มีไฟฟ้าและน้ำประปาใช้ ครอบครัวมีฐานะยากจน ที่จังหวัดนครศรีธรรมราช นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 3 จังหวัด ได้แก่ พมจ.ชลบุรี พมจ.เพชรบุรี และ พมจ.นครศรีธรรมราช พร้อมทีม One Home ทั้ง 3 จังหวัด เร่งลงพื้นที่ตรวจสอบข้อเท็จจริงและประเมินทางสังคมของครอบครัวทั้งหมดดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยของผู้ที่ป่วยทั้งหมดอย่างใกล้ชิด และการศึกษาของเด็กอย่างต่อเนื่องในระยะยาว รวมทั้ง การให้คำปรึกษาแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง พร้อมทั้งร่วมกันหาแนวทางการช่วยเหลือในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กชายสู้ชีวิตวัย 11 ปี เป็นเด็กเรียนดี ใช้เวลาว่างขายของที่ตลาด หารายได้จุนเจือครอบครัว ที่จังหวัดสุรินทร์ นั้น ทางทีม One Home ได้ลงพื้นที่เยี่ยมบ้าน พร้อมมอบเงินสงเคราะห์เด็กในครอบครัวยากจน และประสานการช่วยเหลือค่าใช้จ่ายทางการศึกษา รวมทั้ง เงินทุนประกอบอาชีพให้กับผู้ปกครองของเด็ก อีกทั้ง ดูแลเรื่องการซ่อมแซมสภาพที่อยู่อาศัย และจัดทำแผนความช่วยเหลือ เพื่อติดตามให้ความช่วยเหลือในระยะยาวต่อไป 2) กรณีชายวัย 56 ปี ช่วยดับเพลิงที่ไหม้บ้านของชาวบ้าน จนตัวเองได้รับบาดเจ็บสาหัส ที่จังหวัดระยอง นั้น ทางทีม One Home ได้ลงพื้นที่ตรวจสอบข้อเท็จจริง เพื่อช่วยเหลือจัดสวัสดิการเงินอุดหนุนสงเคราะห์ผู้มีรายได้น้อยและไร้ที่พึ่ง และประสานเรื่อง การจ้างงานผู้พิการ พร้อมมอบเครื่องอุปโภคบริโภค อีกทั้ง ให้คำแนะนำเกี่ยวกับสิทธิประโยชน์ของคนพิการ และทุนกู้ยืมประกอบอาชีพสำหรับคนพิการ
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13052
