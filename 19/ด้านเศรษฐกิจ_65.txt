รัฐบาลไทย-ข่าวทำเนียบรัฐบาล-อุตฯ ชี้เอกชนฝรั่งเศสสนใจลงทุนในไทย เตรียมชวนลงพื้นที่อีอีซี

วันจันทร์ที่ 25 มิถุนายน 2561
อุตฯ ชี้เอกชนฝรั่งเศสสนใจลงทุนในไทย เตรียมชวนลงพื้นที่อีอีซี
รัฐมนตรีว่าการกระทรวงอุตสาหกรรม เปิดเผยภายหลังการร่วมหารือกับคณะเอกชนไทยในฝรั่งเศส ณ โรงแรม Westin กรุงปารีส
วันที่ 23 มิถุนายน 2561 ดร.อุตตม สาวนายน รัฐมนตรีว่าการกระทรวงอุตสาหกรรม เปิดเผยภายหลังการร่วมหารือกับคณะเอกชนไทยในฝรั่งเศส ณ โรงแรม Westin กรุงปารีส เมื่อวันเสาร์ที่ 23 มิถุนายน ที่ผ่านมาว่า “ฝรั่งเศสมีเศรษฐกิจใหญ่เป็นอันดับที่ 7 ของโลก มีเงินลงทุนทั่วโลกประมาณ 52,000 ล้านยูโร นับเป็นประเทศที่มีแหล่งเงินทุนเป็นอันดับต้นๆ ของโลก นอกจากนี้ ยังมีความก้าวหน้าในเทคโนโลยีและวิทยาการหลายด้าน อาทิ การบิน การขนส่งระบบราง และพลังงานทดแทน ที่สำคัญคือสัดส่วนการลงทุนของฝรั่งเศสในทวีปเอเชียยังมีสัดส่วนที่น้อยเพียงร้อยละ 7.6 โดยเฉพาะการลงทุนโดยตรงในประเทศไทยที่มีมูลค่าเพียง 228 ล้านยูโร จึงนับเป็นโอกาสสำคัญในการเชื่อมโยงและชักจูงนักลงทุนฝรั่งเศสไปลงทุนในไทยโดยเฉพาะในพื้นที่อีอีซี เป็นการเปิดโอกาสให้ฝรั่งเศสได้เป็นผู้เล่นรายใหม่ในภูมิภาค รวมถึงอนุภูมิภาคลุ่มแม่น้ำโขง CLMV ผ่านความร่วมมือในกรอบพหุภาคี ACMECS และ อาเซียนด้วย”
โดยในการประชุมมี พลเอกประยุทธ์ จันทร์โอชา นายกรัฐมนตรี เป็นประธาน และมีผู้แทนภาคเอกชนของไทย เช่น Thai Union Food, Loxley, มิตรผล, PTTGC, Sea Value, Double A, Michelin Siam, ป่าใหญ่ครีเอชั่น รวมถึงนายสุพันธุ์ มงคลสุธี ประธานสภาอุตสาหกรรมแห่งประเทศไทยเข้าร่วม ซึ่งได้มีการหารือถึงโอกาสและศักยภาพในการขยายการค้าการลงทุนระหว่างทั้งสองประเทศ โดย ดร.อุตตมฯ เปิดเผยต่อว่า ”ในขณะนี้ บริษัทชั้นนำของฝรั่งเศสมีความตื่นตัวในเรื่องการลงทุนในประเทศไทย โดยเฉพาะในอุตสาหกรรมที่เป็นอุตสาหกรรมเป้าหมายของไทย และการลงทุนในพื้นที่เขตพัฒนาเศรษฐกิจพิเศษหรืออีอีซี โดยเบื้องต้นทราบว่าเอกชนฝรั่งเศสมีความสนใจในเรื่องการลงทุนในโครงสร้างพื้นฐาน เช่น ระบบราง  ยานยนต์อนาคต การเกษตรและชีวเศรษฐกิจ (Bio-Economy) พลังงานรูปแบบใหม่ เมืองอัจฉริยะ Smart City รวมไปถึงภาคบริการ เช่น การศึกษา และการท่องเที่ยวด้วย โดยเอกชนฝรั่งเศส เช่น Vinci Group ที่มีความสนใจในเรื่องระบบโครงสร้างพื้นฐาน Transdev ที่เชี่ยวชาญในการบริหารระบบราง หรือ บริษัทEngie ที่เป็นผู้นำในเรื่องพลังงานทางเลือก ต่างต้องการข้อมูลเชิงลึกในเรื่องกระบวนการและขั้นตอนการร่วมลงทุน สภาวะการแข่งขัน สิทธิประโยชน์ต่างๆ ซึ่งผมได้หารือกับท่านสุพันธุ์ฯ ประธานสภาอุตฯ และ ดร.ชิงชัย หาญเจนลักษณ์ ซึ่งเป็นประธานกลุ่มธุรกิจไทย-ฝรั่งเศส ให้ประสานกับสภาผู้จ้างงานของฝรั่งเศส (Mouvement des entreprises de France - MEDEF) ซึ่งเป็นองค์กรที่มีผู้ประกอบการจากหลากหลายธุรกิจของฝรั่งเศสเป็นสมาชิกมากกว่า 750,000 บริษัท ถือเป็นองค์กรที่มีบทบาทสำคัญในวงการธุรกิจของฝรั่งเศสอย่างใกล้ชิด และเชิญชวนคณะผู้ประกอบการนักลงทุนฝรั่งเศสเดินทางมาเยือนไทยและลงพื้นที่อีอีซีภายในปีนี้”
ทั้งนี้ ในวันจันทร์ที่ 25 มิถุนายน 2561 จะมีการจัดงาน Transforming Thailand : Thailand-France Partnership เพื่อชี้แจงโอกาสและลู่ทางการค้าการลงทุนของไทยในพื้นที่อีอีซี โดยนายกรัฐมนตรีเป็นประธานในพิธีเปิด และการบรรยายในหัวข้อ “Driving Transformation through Thailand 4.0 and Eastern Economic Corridor” โดย ดร.อุตตมฯ ต่อด้วยการเสวนาในเรื่องโอกาสสำหรับธุรกิจฝรั่งเศสต่อโครงการอีอีซี โดย ดร.กอบศักดิ์ ภูตระกูล รัฐมนตรีประจำสำนักนายกฯ เลขาธิการ BOI และเลขาธิการ EEC  มีกิจกรรมสร้างเครือข่ายกับกลุ่มผู้ประกอบการฝรั่งเศส - MEDEF รวมทั้งมีการลงนาม MOU หลายฉบับ อาทิ ความร่วมมือระบบ Digitalization และ Visualization ระหว่างบริษัท PTTGC กับ Dassault System และ ความร่วมมือในการพัฒนาเมืองอัจฉริยะ Smart City ระหว่างบริษัท Loxley กับ POMA เพื่อสะท้อนให้เห็นถึงพลังในการขับเคลื่อนความสัมพันธ์ทางเศรษฐกิจระหว่างไทยกับฝรั่งเศสต่อไปด้วย

ที่มา : http://www.thaigov.go.th/news/contents/details/13304
