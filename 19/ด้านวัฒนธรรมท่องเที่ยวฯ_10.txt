รัฐบาลไทย-ข่าวทำเนียบรัฐบาล-วธ.ชู “เชียงใหม่” ต้นแบบพัฒนาศักยภาพเด็กพิการในด้านนาฏศิลป์-ดนตรีไทย  เตรียมขยายผลโครงการทั่วทุกภูมิภาค  สร้างโอกาสให้เด็กพิการทั่วประเทศ  คัดเลือกนักเรียนพิการมาแสดง ฉลองไทยเสนอขึ


วันพุธที่ 27 มิถุนายน 2561
244
วธ.ชู “เชียงใหม่” ต้นแบบพัฒนาศักยภาพเด็กพิการในด้านนาฏศิลป์-ดนตรีไทย  เตรียมขยายผลโครงการทั่วทุกภูมิภาค  สร้างโอกาสให้เด็กพิการทั่วประเทศ  คัดเลือกนักเรียนพิการมาแสดง ฉลองไทยเสนอขึ
วธ.ชู “เชียงใหม่” ต้นแบบพัฒนาศักยภาพเด็กพิการในด้านนาฏศิลป์-ดนตรีไทย
เตรียมขยายผลโครงการทั่วทุกภูมิภาค  สร้างโอกาสให้เด็กพิการทั่วประเทศ
คัดเลือกนักเรียนพิการมาแสดง ฉลองไทยเสนอขึ้นทะเบียนโขนมรดกโลก-วันเด็กแห่งชาติ
วันที่ 25 มิถุนายน 2561 ที่โรงละครวิทยาลัยนาฏศิลป์เชียงใหม่ จังหวัดเชียงใหม่ นายวีระ โรจน์พจนรัตน์ รัฐมนตรีว่าการกระทรวงวัฒนธรรม(รมว.วธ.) เป็นประธานในพิธีไหว้ครูและเปิดการแสดง “นาฏศิลป์ ดนตรีไทยสำหรับผู้พิการ” ประจำปี 2561 โดยนักเรียนผู้พิการด้านต่างๆ จากโรงเรียนโสตศึกษาอนุสารสุนทร โรงเรียนกาวิละอนุกูล และโรงเรียนสอนคนตาบอดภาคเหนือในพระบรมราชินูปถัมภ์แสดงนาฏศิลป์และดนตรีไทย อาทิ การแสดงโขน เรื่องรามเกียรติ์ ตอนหนุมานจับนางสุพรรณมัจฉาและตอนยกรบ ฟ้อนขันดอก ฟ้อนสาวไหมแมงบ้ง เป็นต้น
รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรม(วธ.) ได้ขับเคลื่อนนโยบายคนไทยไม่ทิ้งกันตามนโยบายของรัฐบาล โดยการส่งเสริมให้เด็กพิการได้รับการพัฒนาศักยภาพด้านนาฏศิลป์และดนตรีไทย  เพื่อให้เด็กเหล่านี้ได้รับการพัฒนาศักยภาพและได้รับการยอมรับจากสังคม ดังนั้น วธ.ได้จัดโครงการสอนนาฏศิลป์ดนตรีไทยให้แก่นักเรียนผู้พิการ โดยเริ่มที่จังหวัดเชียงใหม่มาอย่างต่อเนื่องจนถึงปัจจุบัน และดำเนินการสอนโดยวิทยาลัยนาฏศิลป์เชียงใหม่  อีกทั้งได้คัดเลือกเด็กพิการในโครงการฯ ที่มีทักษะเป็นเลิศด้านนาฏศิลป์และดนตรีไทยเข้าศึกษาต่อระดับปริญญาตรีที่วิทยาลัยนาฏศิลป์โดยภาคเอกชนสนับสนุนทุนการศึกษา  ซึ่งพบว่าเด็กพิการที่เรียนจบปริญญาตรีสามารถใช้ชีวิตในสังคมได้เป็นอย่างดี ทั้งนี้ จังหวัดเชียงใหม่นับว่าเป็นต้นแบบของโครงการฯ
นายวีระ กล่าวอีกว่า  หลังจากนี้วธ.จะสนับสนุนงบประมาณเพื่อขยายผลโครงการไปสู่ทุกภูมิภาคเพื่อให้เด็กพิการทั่วประเทศมีโอกาสได้รับการพัฒนาศักยภาพด้านนาฏศิลป์และดนตรีไทย นอกจากนี้ วธ.จะนำนักเรียนจากโรงเรียนโสตศึกษาอนุสารสุนทร โรงเรียนกาวิละอนุกูล และโรงเรียนสอนคนตาบอดภาคเหนือในพระบรมราชินูปถัมภ์ไปแสดงนาฏศิลป์และดนตรีไทย เพื่อฉลองในโอกาสที่ประเทศไทยเสนอโขนเพื่อขึ้นทะเบียนเป็นรายการตัวแทนมรดกวัฒนธรรมที่จับต้องไม่ได้ของมนุษยชาติต่อองค์การการศึกษา วิทยาศาสตร์และวัฒนธรรมแห่งสหประชาติ(ยูเนสโก) ทั้งนี้ คาดว่ายูเนสโกจะพิจารณาและประกาศผลในปลายปีนี้ รวมถึงนำไปแสดงในงานวันเด็กแห่งชาติในปี  2562 ด้วย
---------------------

ที่มา : http://www.thaigov.go.th/news/contents/details/13395