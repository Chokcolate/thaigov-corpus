รัฐบาลไทย-ข่าวทำเนียบรัฐบาล-ผลการประชุม ก.ค.ศ. 6/2561


วันพฤหัสบดีที่ 21 มิถุนายน 2561
388
ผลการประชุม ก.ค.ศ. 6/2561
ผลการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 6/2561 เมื่อวันที่ 20 มิถุนายน 2561 ณ ห้องประชุมจันทรเกษม โดย นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ในฐานะประธาน ก.ค.ศ. เป็นประธานการประชุม
ผลการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 6/2561 เมื่อวันที่20 มิถุนายน 2561 ณ ห้องประชุมจันทรเกษม โดย นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ในฐานะประธาน ก.ค.ศ. เป็นประธานการประชุม
เรื่องเกี่ยวกับการสอบครูผู้ช่วย
เห็นชอบ (ร่าง) หลักเกณฑ์และวิธีการเปลี่ยนตำแหน่ง การย้ายและการโอนข้าราชการครูและบุคลากรทางการศึกษา ในสังกัดกระทรวงศึกษาธิการ มาบรรจุและแต่งตั้งให้ดำรงตำแหน่งครูผู้ช่วย ตามผลการสอบแข่งขันได้ สรุปสาระสำคัญ ดังนี้
1) คำจำกัดความ
การเปลี่ยนตำแหน่ง หมายถึง การแต่งตั้งข้าราชการครูและบุคลากรทางการศึกษาที่มิใช่ผู้ดำรงตำแหน่งครูผู้ช่วย ซึ่งเป็นผู้สอบแข่งขันได้ในตำแหน่งครูผู้ช่วย ให้ดำรงตำแหน่งครูผู้ช่วยในสังกัดส่วนราชการเดียวกัน
การย้าย หมายถึง การแต่งตั้งข้าราชการครูและบุคลากรทางการศึกษาผู้ดำรงตำแหน่งครูผู้ช่วย ซึ่งเป็นผู้สอบแข่งขันได้ในตำแหน่งครูผู้ช่วย ให้ดำรงตำแหน่งครูผู้ช่วย ในสังกัดส่วนราชการเดียวกัน
การโอน หมายถึง การบรรจุและแต่งตั้งข้าราชการครูและบุคลากรทางการศึกษาซึ่งเป็นผู้สอบแข่งขันได้ในตำแหน่งครูผู้ช่วย ให้ดำรงตำแหน่งครูผู้ช่วย ในส่วนราชการอื่น
2) เป็นข้าราชการครูและบุคลากรทางการศึกษา ในสังกัดกระทรวงศึกษาธิการ ซึ่งเป็นผู้สอบแข่งขันได้ในตำแหน่งครูผู้ช่วย และอยู่ในลำดับที่จะได้รับการบรรจุและแต่งตั้ง
3) ให้บรรจุแต่งตั้งฯ โดยการเปลี่ยนตำแหน่ง ย้ายหรือโอน ตามผลการสอบแข่งขันได้ ในตำแหน่งครูผู้ช่วย และรับเงินเดือนตามตำแหน่งและคุณวุฒิที่สอบแข่งขันได้ตามประกาศการรับสมัครสอบแข่งขัน โดยให้นับอายุราชการต่อเนื่อง
4) ต้องเตรียมความพร้อมและพัฒนาอย่างเข้ม ตามหลักเกณฑ์และวิธีการที่ ก.ค.ศ. กำหนด
เห็นชอบ (ร่าง) หลักเกณฑ์และวิธีการโอนพนักงานส่วนท้องถิ่นและข้าราชการอื่นซึ่งเป็นผู้สอบแข่งขันได้ มาบรรจุและแต่งตั้งเป็นข้าราชการครูและบุคลากรทางการศึกษา ตำแหน่งครูผู้ช่วย  สรุปสาระสำคัญ ดังนี้
1) การโอน หมายถึง การบรรจุและแต่งตั้งพนักงานส่วนท้องถิ่น ตามกฎหมายว่าด้วยระเบียบบริหารงานบุคคลส่วนท้องถิ่นและข้าราชการอื่นที่มิใช่ข้าราชการครูและบุคลากรทางการศึกษา ซึ่งเป็นผู้สอบแข่งขันได้ มาบรรจุและแต่งตั้งเป็นข้าราชการครูและบุคลการทางการศึกษา ตำแหน่งครูผู้ช่วย
2) เป็นผู้ที่สอบแข่งขันได้ในตำแหน่งครูผู้ช่วย และอยู่ในลำดับที่ที่จะได้รับการบรรจุและแต่งตั้ง
3) เป็นผู้ที่ไม่มีเงื่อนไขผูกพันใด ๆ ในตำแหน่งที่ดำรงอยู่ในสังกัดเดิม และพร้อมที่จะปฏิบัติหน้าที่ในตำแหน่งครูผู้ช่วยตามที่สอบแข่งขันได้ ในระยะเวลาที่ส่วนราชการกำหนด
4) ให้บรรจุแต่งตั้งผู้สอบแข่งขันได้ โดยการโอน ตามผลการสอบแข่งขันในตำแหน่งครูผู้ช่วย และรับเงินเดือนตามตำแหน่งและคุณวุฒิที่สอบแข่งขันได้ตามประกาศรับสมัครสอบแข่งขัน โดยให้นับอายุราชการต่อเนื่อง
5) ต้องเตรียมความพร้อมและพัฒนาอย่างเข้ม ตามหลักเกณฑ์และวิธีการที่ ก.ค.ศ. กำหนด
เห็นชอบ (ร่าง) หลักเกณฑ์และวิธีการโอนข้าราชการครูและบุคลากรทางการศึกษา ผู้ดำรงตำแหน่งครู มาบรรจุและแต่งตั้งให้ดำรงตำแหน่งครู  สรุปสาระสำคัญ ดังนี้
1) การโอน หมายถึง การบรรจุและแต่งตั้งข้าราชการครูและบุคลากรทางการศึกษา ตำแหน่งครู ตามพระราชบัญญัติระเบียบข้าราชการครูและบุคลากรทางการศึกษา พ.ศ. 2547 สังกัดส่วนราชการหนึ่ง ไปดำรงตำแหน่งครู สังกัดส่วนราชการอื่น ในกระทรวงศึกษาธิการ
2) สถานศึกษาที่จะรับโอนต้องมีเหตุผลความจำเป็น เพื่อประโยชน์ในการพัฒนาคุณภาพการศึกษา
3) ไม่มีบัญชีผู้สอบแข่งขันได้ หรือผู้ได้รับการคัดเลือกในตำแหน่งครูผู้ช่วย ในกลุ่มวิชา หรือทาง หรือสาขาวิชาเอกที่จะรับโอน
4) ไม่มีผู้ขอย้ายมาดำรงตำแหน่งครู ในกลุ่มวิชา หรือทาง หรือสาขาวิชาเอกที่จะรับโอน ของ กศจ. หรือ อ.ก.ค.ศ. ที่ ก.ค.ศ.ตั้ง หรือหน่วยงานที่รับโอน
5) ตำแหน่งว่างที่รับโอน ต้องไม่อยู่ในแผนยุบเลิกของส่วนราชการต้นสังกัด และมีจำนวนตำแหน่งสายงานการสอน ไม่เกินเกณฑ์อัตรากำลังที่ ก.ค.ศ. กำหนด
เห็นชอบ (ร่าง) หลักเกณฑ์และวิธีการนำบัญชีผู้สอบแข่งขันได้ในบัญชีหนึ่งไปขึ้นเป็นบัญชี ผู้สอบแข่งขันได้ในบัญชีอื่น ตำแหน่งครูผู้ช่วย  สรุปสาระสำคัญ ดังนี้
1) หลักเกณฑ์นี้ใช้กับทุกส่วนราชการ
2) การขอใช้บัญชี ให้ กศจ.หรือ อ.ก.ค.ศ. ที่ ก.ค.ศ. ตั้ง แล้วแต่กรณีเป็นผู้ดำเนินการ โดยความตกลงยินยอมระหว่าง กศจ. หรือ อ.ก.ค.ศ. ที่ ก.ค.ศ. ตั้ง ที่เป็นเจ้าของบัญชี และ ที่ขอรายชื่อ โดยให้ดำเนินการบรรจุและแต่งตั้งผู้สอบแข่งขันได้จากการขอใช้บัญชี ให้แล้วเสร็จก่อนที่บัญชีเดิมจะครบอายุการขึ้นบัญชี
3) การขอใช้บัญชี ให้ดำเนินการดังนี้
3.1 กรณีสถานศึกษาในสังกัดสำนักงานเขตพื้นที่การศึกษา สังกัด สพฐ. ให้ กศจ.ดำเนินการ ตามลำดับและขั้นตอน ดังนี้
3.1.1 ให้ขอรายชื่อผู้สอบแข่งขันได้จากบัญชีผู้สอบแข่งขันได้ของ กศจ.ที่มีพื้นที่ติดต่อกันในสังกัดสำนักงานศึกษาธิการภาคเดียวกัน
3.1.2 หาก กศจ.ที่มีพื้นที่ติดต่อกันในสังกัดสำนักงานศึกษาธิการภาคเดียวกันไม่มี ให้ขอจาก กศจ.ที่มีพื้นที่ติดต่อกันในสังกัดสำนักงานศึกษาธิการภาคอื่น
3.1.3 หาก กศจ.ที่มีพื้นที่ติดต่อกันในสังกัดสำนักงานศึกษาธิการภาคอื่น ไม่มี ให้ขอจาก กศจ.ใดก็ได้ ในสังกัดสำนักงานศึกษาธิการภาคเดียวกัน
3.1.4 หาก กศจ.ในสังกัดสำนักงานศึกษาธิการภาคเดียวกันไม่มี ให้ขอจาก กศจ.ในสังกัดสำนักงานศึกษาธิการภาคใดก็ได้
3.1.5 หากทุก กศจ.ไม่มี ให้ขอจากบัญชี อ.ก.ค.ศ. สำนักบริหารงานการศึกษาพิเศษ
3.1.6 หาก อ.ก.ค.ศ. สำนักบริหารงานการศึกษาพิเศษไม่มี ให้ขอจากบัญชี อ.ก.ค.ศ. ที่ ก.ค.ศ. ตั้ง ของส่วนราชการ
3.2 กรณีสถานศึกษาในสำนักบริหารงานการศึกษาพิเศษ สังกัด สพฐ. ให้ อ.ก.ค.ศ. ที่ ก.ค.ศ. ตั้งในสำนักบริหารงานการศึกษาพิเศษ พิจารณาขอจากบัญชีผู้สอบแข่งขันได้ของ กศจ.ที่ใกล้เคียงที่สุด ตามลักษณะภูมิศาสตร์กับหน่วยงานการศึกษาที่จะบรรจุและแต่งตั้ง โดยพิจารณาตามลำดับขั้นตอน ในข้อ 2.1
3.3 กรณีสถานศึกษาสังกัดส่วนราชการอื่น ให้พิจารณาขอใช้บัญชีผู้สอบแข่งขันได้ ของ กศจ. หรือ อ.ก.ค.ศ. ที่ ก.ค.ศ. ตั้ง ตามความเหมาะสม โดยคำนึงถึงประโยชน์ที่ทางราชการจะได้รับเป็นสำคัญ
4) ผู้สอบแข่งขันได้รายใดที่สมัครใจและได้รับการประกาศขึ้นบัญชีของ กศจ. หรือ อ.ก.ค.ศ. ที่ ก.ค.ศ. ตั้ง ที่ขอรายชื่อผู้สอบแข่งขันได้แล้ว หากไม่ไปรายงานตัวหรือขอระงับการบรรจุฯ ให้ถือว่าสละสิทธิ์การบรรจุและแต่งตั้ง จะถูกยกเลิกการขึ้นบัญชีทั้งหมด กรณีไม่สมัครใจไปขึ้นบัญชี ผู้สอบแข่งขันได้รายนั้นจะยังคงขึ้นบัญชีตามลำดับที่เดิม
ทั้งนี้ ให้ส่วนราชการเป็นผู้กำหนดแนวปฏิบัติเกี่ยวกับระยะเวลาในการพิจารณาดำเนินการในแต่ละขั้นตอน โดยเจ้าของบัญชีแจ้งสำนักงานศึกษาธิการจังหวัด (ศธจ.) หรือส่วนราชการที่ขอใช้บัญชีทราบผลการพิจารณาโดยเร็ว
รับทราบกำหนดการสอบแข่งขันเพื่อบรรจุและแต่งตั้งบุคคลเข้ารับราชการเป็นข้าราชการครูและบุคลากรทางการศึกษา ตำแหน่งครูผู้ช่วย สังกัดสำนักงานคณะกรรมการการศึกษาขั้นพื้นฐาน ปี พ.ศ. 2561  ตามกำหนดการดังนี้
- ประกาศรับสมัครสอบแข่งขัน ภายในวันที่ 1 กรกฎาคม 2561
- รับสมัครสอบแข่งขัน วันที่ 18 – 24 กรกฎาคม 2561 (ไม่เว้นวันหยุดราชการ)
- ประกาศรายชื่อผู้มีสิทธิ์สอบ ภายในวันที่ 31 กรกฎาคม 2561
- สอบข้อเขียน
- ภาค ก วันที่ 18 สิงหาคม 2561
- ภาค ข วันที่ 19 สิงหาคม 2561
- ประกาศรายชื่อผู้มีสิทธิ์สอบสัมภาษณ์ (ภาค ค) วันที่ 27 สิงหาคม 2561
- สอบสัมภาษณ์ (ภาค ค) วันที่ 1 กันยายน 2561
- ประกาศผลการสอบแข่งขัน วันที่ 6 กันยายน 2561
เอกสารหลักฐานที่ใช้แสดงในการประกอบวิชาชีพครูตามที่คุรุสภาออกให้เพื่อปฏิบัติหน้าที่สอน ที่สามารถนำมาใช้เป็นหลักฐานในการสมัครสอบแข่งขัน ตำแหน่งครูผู้ช่วย ประกอบด้วย
1) ใบอนุญาตประกอบวิชาชีพครู
2) หนังสือรับรองสิทธิ
3) ใบอนุญาตปฏิบัติการสอน
สำหรับหนังสืออนุญาตให้ประกอบวิชาชีพครู โดยไม่มีใบอนุญาตประกอบวิชาชีพ คุรุสภาออกให้สถานศึกษาที่มีเหตุผลและความจำเป็นต้องการให้บุคคลที่ยังไม่มีคุณสมบัติในการขอรับใบอนุญาตประกอบวิชาชีพครู สามารถเข้าประกอบวิชาชีพครูในสถานศึกษาได้อย่างถูกต้องตามกฎหมาย หากลาออกจากสถานศึกษาที่ขออนุญาตให้ การอนุญาตดังกล่าวถือว่ายกเลิก จึงเป็นเหตุให้ไม่สามารถใช้แสดงในการประกอบวิชาชีพครูที่เป็นของบุคคลได้
เห็นชอบกรอบอัตรากำลังของศูนย์ประสานงานและบริหารการศึกษาจังหวัดชายแดนภาคใต้
ที่ประชุมเห็นชอบกำหนดกรอบอัตรากำลังของข้าราชการครูและบุคลากรทางการศึกษา ตำแหน่งบุคลากรทางการศึกษาอื่นตามมาตรา 38 ค.(2) ของศูนย์ประสานงานและบริหารการศึกษาจังหวัดชายแดนภาคใต้ ตามประกาศสำนักงานปลัดกระทรวงศึกษาธิการ ลงวันที่ 19 เมษายน 2561 จำนวน 100 อัตรา ตามโครงสร้างภายใน 7 กลุ่มงาน คือ
1) กลุ่มอำนวยการและประสานงาน 6 อัตรา
2) กลุ่มคลังและสินทรัพย์ 6 อัตรา
3) กลุ่มนโยบายและแผน 7 อัตรา
4) กลุ่มบริหารงานบุคคล 9 อัตรา
5) กลุ่มส่งเสริมและพัฒนาคุณภาพการศึกษา 36 อัตรา
6) กลุ่มส่งเสริมประสานงานการศึกษา วิชาชีพ และมีงานทำ 25 อัตรา
7) กลุ่มติดตามและประเมินผล 6 อัตรา
โดยกำหนดอัตรากำลัง ดังนี้
- ตำแหน่งผู้อำนวยการศูนย์ จำนวน 1 ตำแหน่ง เป็นตำแหน่งประเภทอำนวยการ ระดับสูง
- ตำแหน่งรองผู้อำนวยการศูนย์ จำนวน 4 ตำแหน่ง เป็นตำแหน่งประเภทอำนวยการ ระดับต้น
- ตำแหน่งผู้ปฏิบัติงาน จำนวน 95 ตำแหน่ง
เห็นชอบ ตั้ง อ.ก.ค.ศ. วิสามัญเฉพาะกิจเกี่ยวกับการประเมินความรู้ ความสามารถของบุคคลเพื่อให้ได้รับ พ.ต.ก. สังกัดสำนักงานปลัดกระทรวงศึกษาธิการ
โดยกำหนดองค์ประกอบ ดังนี้
1) ผู้แทนสำนักงาน ก.ค.ศ. จำนวน 1 คน
2) ที่ปรึกษาหรือผู้เชี่ยวชาญด้านกฎหมายในส่วนราชการ จำนวน 1 คน
3) ผู้ทรงคุณวุฒิด้านกฎหมายไม่ต่ำกว่าระดับเชี่ยวชาญ หรือไม่ต่ำกว่าระดับ 9 จำนวน 4 คน
4) ผู้ทรงคุณวุฒิด้านกฎหมายจากบัญชีรายชื่อของสำนักงานคณะกรรมการกฤษฎีกา หรือจากบัญชีรายชื่อของสำนักงาน ก.พ. จำนวน 2 คน
5) ผู้ทรงคุณวุฒิด้านกฎหมายจากบัญชีรายชื่อของสำนักงาน ก.ค.ศ. จำนวน 5 คน
6) ผู้ดำรงตำแหน่งนิติกรไม่ต่ำกว่าระดับชำนาญการพิเศษ จำนวน 1 คน
7) เจ้าหน้าที่ที่หัวหน้าส่วนราชการมอบหมายเป็นเลขานุการและผู้ช่วยเลขานุการ
นอกจากนี้ ที่ประชุมรับทราบเรื่องต่าง ๆ ดังนี้
สรุปผลการประชุมการพัฒนาระบบการสอบวัดความรู้ความสามารถทั่วไป เพื่อการบรรจุและแต่งตั้งเข้ารับราชการให้เป็นมาตรฐานเดียวกัน สำหรับเจ้าหน้าที่ของรัฐทุกประเภท
คู่มือการประเมินให้ข้าราชการครูและบุคลากรทางการศึกษา ตำแหน่งครู มีวิทยฐานะและเลื่อนวิทยฐานะตามหลักเกณฑ์และวิธีการ ว 21/2560 โดยสำนักงาน ก.ค.ศ. จะได้ส่งไปยังส่วนราชการและหน่วยงานที่เกี่ยวข้องเพื่อใช้ประกอบการประเมินฯ ต่อไป ในเร็วๆ นี้
ความก้าวหน้าในการดำเนินการให้ข้าราชการครูและบุคลากรทางการศึกษาเลื่อนเงินเดือน ตามพระราชบัญญัติเงินเดือน เงินวิทยฐานะและเงินประจำตำแหน่งข้าราชการครูและบุคลากรทางการศึกษา (ฉบับที่ 3) พ.ศ. 2558 โดยสำนักงานคณะกรรมการกฤษฎีกาได้ตรวจพิจารณา ร่างกฎ ก.ค.ศ. การเลื่อนเงินเดือนของข้าราชการครูและบุคลากรทางการศึกษา พ.ศ. .... เสร็จแล้ว และขอให้เลขาธิการ ก.ค.ศ. แจ้งยืนยันความเห็นเกี่ยวกับร่างกฎ ก.ค.ศ. ดังกล่าว โดยสำนักงาน ก.ค.ศ. ได้แจ้งยืนยันความเห็นเรียบร้อยแล้ว ตามหนังสือสำนักงาน ก.ค.ศ. ที่ ศธ 0206.7/112 ลงวันที่ 6 มิถุนายน 2561
รายงานความก้าวหน้าการปรับปรุงกฎหมายว่าด้วยการบริหารงานบุคคล ของข้าราชการครูและบุคลากรทางการศึกษา ซึ่งสำนักงาน ก.ค.ศ. ได้จัดทำเอกสารเรียบร้อยแล้ว และจะนำไปรับฟังความคิดเห็น ใน 3 ช่องทาง คือ ทางเว็บไซต์สำนักงาน ก.ค.ศ. จัดประชุม และมีหนังสือสอบถามความคิดเห็น
Written by เอมพร น้อยจินดา, ดรุวรรณ บุญมาก
Graphic ปชส. สำนักงาน ก.ค.ศ./กสท.
Editor บัลลังก์ โรหิตเสถียร

ที่มา : http://www.thaigov.go.th/news/contents/details/13241