รัฐบาลไทย-ข่าวทำเนียบรัฐบาล-พม.เร่งเยียวยาจิตใจเด็กหญิงวัย 8 ขวบ ถูกพ่อแท้ๆล่วงละเมิดทางเพศ ที่ จ.พิษณุโลก พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.นครราชสีมา


วันพุธที่ 20 มิถุนายน 2561
124
พม.เร่งเยียวยาจิตใจเด็กหญิงวัย 8 ขวบ ถูกพ่อแท้ๆล่วงละเมิดทางเพศ ที่ จ.พิษณุโลก พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.นครราชสีมา
พม.เร่งเยียวยาจิตใจเด็กหญิงวัย 8 ขวบ ถูกพ่อแท้ๆล่วงละเมิดทางเพศ ที่ จ.พิษณุโลก พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.นครราชสีมา
วันนี้ (20 มิ.ย. 61) เวลา 08.30 น. นางสาวอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์ (รอง ปพม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 87/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีหญิงรายหนึ่งพาหลานสาววัย 8 ขวบ เข้าแจ้งความกับเจ้าหน้าที่ตำรวจว่าหลานสาวถูกพ่อแท้ๆบังคับข่มขืนกระทำชำเราหลายครั้ง จนเด็กหญิงเกิดอาการซึมเศร้า และร้องไห้บ่อยครั้ง ด้านแม่ของเด็กรับสารภาพว่าทราบเรื่องดังกล่าวแล้ว แต่ไม่กล้าดำเนินการใดๆ เนื่องจากเกรงว่าจะถูกสามีทำร้ายร่างกายเหมือนที่เคยประสบมาก่อน ที่จังหวัดพิษณุโลก และกรณีชายวัย 55 ปี เป็นครูสอนดนตรีพื้นบ้าน ที่ก่อเหตุบังคับข่มขืนกระทำชำเราเด็กนักเรียนหญิงวัย 13 ปี ที่จังหวัดกาฬสินธุ์ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.พิษณุโลก และ พมจ.กาฬสินธุ์ พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงทั้ง 2 คนอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถกลับไปใช้ชีวิตในสังคมได้อย่างปกติสุขโดยเร็วที่สุด ทั้งนี้ กระทรวง พม. มีบ้านพักเด็กและครอบครัวจังหวัดพิษณุโลก และจังหวัดกาฬสินธุ์ พร้อมให้การดูแลคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546 และขอความร่วมมือผู้ปกครองและบุคคลใกล้ชิดที่เกี่ยวข้อง หากพบเบาะแสการกระทำความรุนแรงต่อเด็กในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้อง เพื่อดำเนินการช่วยเหลือต่อไป
อีกกรณีหญิงชราวัย 88 ปี ป่วยเป็นโรคมะเร็ง นอนป่วยติดเตียง ช่วยเหลือตัวเองไม่ได้ อาศัยอยู่กับลูกสาว 2 คน ทั้ง 3 ชีวิต อาศัยในบ้านไม้สภาพเก่าทรุดโทรมใกล้ผุพัง ครอบครัวมีฐานะยากจน รายได้ไม่เพียงพอค่ารักษาพยาบาล ที่จังหวัดนครราชสีมา นั้น ได้กำชับให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) พร้อมทีม One Home ลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือ ในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของหญิงชราอย่างใกล้ชิด และดูแลเรื่องการปรับปรุงสภาพที่อยู่อาศัยให้มั่นคง แข็งแรง และถูกสุขลักษณะ รวมทั้ง ให้คำแนะนำในเรื่องสวัสดิการสังคม เพื่อขอรับสิทธิ ตามกฎหมายตามความเหมาะสม รวมทั้ง ให้คำแนะนำแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีหนุ่มพิการสู้ชีวิตวัย 27 ปี รับจ้างลอกเปลือกต้นหอม อาศัยอยู่ในบ้านเก่าทรุดโทรม จังหวัดเพชรบุรี นั้น ทางทีม One Home ได้ลงพื้นที่เยี่ยมบ้าน เพื่อมอบเงินสงเคราะห์และฟื้นฟูสมรรถภาพคนพิการ พร้อมประสานการช่วยเหลือ ในเรื่องการปรับสภาพแวดล้อมที่อยู่อาศัย ทั้งนี้ ได้วางแผนให้ความช่วยเหลือในระยะยาวต่อไป

ที่มา : http://www.thaigov.go.th/news/contents/details/13207