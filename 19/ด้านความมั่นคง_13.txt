รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทย ตอบกระทู้ถาม สนช. เรื่อง มาตรการป้องกันและแก้ไขปัญหาการเล่นพนันฟุตบอลในกลุ่มเด็กและเยาวชน


วันศุกร์ที่ 15 มิถุนายน 2561
232
รัฐมนตรีช่วยว่าการกระทรวงมหาดไทย ตอบกระทู้ถาม สนช. เรื่อง มาตรการป้องกันและแก้ไขปัญหาการเล่นพนันฟุตบอลในกลุ่มเด็กและเยาวชน
รัฐมนตรีช่วยว่าการกระทรวงมหาดไทย ตอบกระทู้ถาม สนช. เรื่อง มาตรการป้องกันและแก้ไขปัญหาการเล่นพนันฟุตบอลในกลุ่มเด็กและเยาวชน
วันนี้ (15 มิ.ย.2561) เวลา 10:30 น. ณ ห้องประชุมสภาผู้แทนราษฎร ชั้น 2 อาคารรัฐสภา 1 นายสุธี มากบุญ รัฐมนตรีช่วยว่าการกระทรวงมหาดไทย ได้รับมอบหมายจากนายกรัฐมนตรี ให้ตอบกระทู้ถามทั่วไปของนายวัลลภ ตังคณานุรักษ์ สมาชิกสภานิติบัญญัติแห่งชาติ เรื่อง มาตรการป้องกันและแก้ไขปัญหาการเล่นพนันบอลในกลุ่มเด็กและเยาวชน โดยมี ศาสตราจารย์พิเศษ พรเพชร พิชิตชลชัย ประธานสภานิติบัญญัติแห่งชาติ เป็นประธานที่ประชุม
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า รัฐบาลโดย พลเอก ประยุทธ์ จันทร์โอชา นายกรัฐมนตรี และพลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ตระหนักและให้ความสำคัญกับ
การป้องกันและปราบปรามการเล่นพนันมาโดยตลอด ซึ่งได้กำหนดให้เป็นนโยบายในการจัดระเบียบสังคมและวางมาตรการในการปฏิบัติเพื่อการป้องกันและปราบปรามการเล่นพนันที่เกิดขึ้นในสังคมไทย และสำหรับในช่วงที่มีการแข่งขันฟุตบอลโลก 2018
ในระหว่างวันที่ 14 มิถุนายนถึง 15 กรกฎาคม 2561 นี้ รัฐบาลและหน่วยงานที่เกี่ยวข้องได้ดำเนินการเพื่อป้องกันการเล่นพนันของนักพนันโดยเฉพาะในกลุ่มเด็กและเยาวชนตามกฎหมายที่เกี่ยวข้อง ได้แก่ พระราชบัญญัติการพนัน พ.ศ. 2478 พระราชบัญญัติคุ้มครองเด็ก พ.ศ. 2546 คำสั่งคณะรักษาความสงบแห่งชาติที่ 24/2557 เรื่อง ห้ามให้มีการเล่นการพนันที่ผิดกฎหมาย คำสั่งหัวหน้าคณะรักษาความสงบแห่งชาติที่ 22/2558 เรื่อง มาตรการในการป้องกันและแก้ไขปัญหาการแข่งรถยนต์และรถจักรยานยนต์ในทางและการควบคุมสถานบริการหรือสถานปะกอบการที่เปิดให้บริการในลักษณะที่คล้ายกับสถานบริการ และที่แก้ไขเพิ่มเติมโดยคำสั่งหัวหน้าคณะรักษาความสงบแห่งชาติที่ 46/2559 และพระราชบัญญัติว่าด้วยการกระทําความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม
ด้านการป้องกันและปราบปราม ได้บูรณาการส่วนราชการ หน่วยงาน และองค์กรที่เกี่ยวข้อง รวม 11 หน่วย ได้ร่วมลงนามบันทึกข้อตกลงความร่วมมือในการป้องกันเด็กและเยาวชนจากการพนันฟุตบอลออนไลน์ในช่วงฟุตบอลโลก 2018 เมื่อวันที่ 9 มีนาคม 2561 กำหนดมาตรการป้องกันเด็กและเยาวชนจากการพนันฟุตบอลออนไลน์ในช่วงฟุตบอลโลก 2018 ใน 4 มิติ 1. มิติการสื่อสารและสร้างความตระหนักให้แก่สังคม 2. มิติการป้องกัน 3. มิติการปราบปรามและการบังคับใช้กฎหมาย และ 4. มิติการช่วยเหลือเยียวยา ซึ่งมีมาตรการสำคัญ 8 มาตรการ ได้แก่ 1) รณรงค์ สื่อสารและสร้างความตระหนักให้แก่สังคมโดยเฉพาะเด็กและเยาวชนให้ทราบถึงผลกระทบจากการพนันฟุตบอล 2) ส่งเสริมและสนับสนุนองค์ความรู้ สถิติข้อมูลการดำเนินการเพื่อป้องกันและลดผลกระทบจากการพนันฟุตบอล 3) ส่งเสริมและสนับสนุนการดำเนินงานของสภาเด็กและเยาวชนทุกระดับและเครือข่ายเด็กและเยาวชนในการเป็นเครือข่ายเฝ้าระวัง แจ้งเบาะแส และจัดกิจกรรมป้องกันการพนันฟุตบอล 4) จัดทำสื่อประชาสัมพันธ์และคลิปรณรงค์สร้างความตระหนักให้เห็นโทษและผลกระทบจากการพนัน 5) ประชาสัมพันธ์ชี้แจงทำความเข้าใจกับผู้ประกอบการสถานบริการ ร้านอินเตอร์เน็ต และร้านเกมส์ ทุกประเภทให้ช่วยสอดส่องดูแลตรวจตราและกวดขันไม่ให้ลักลอบเล่นพนันทายผลฟุตบอล 6) เข้มงวดกวดขันพนักงานเจ้าหน้าที่ ทั้งฝ่ายปกครอง ตำรวจ และพนักงานเจ้าหน้าที่ตามกฎหมายที่เกี่ยวข้อง บูรณาการร่วมกันออกตรวจตราสถานบริการ สถานบันเทิง โรงแรม ฯลฯ ที่เปิดให้บริการรับชมการแข่งขันฟุตบอล ซึ่งอาจแอบแฝงจัดให้มีการลักลอบเล่นการพนัน 7) รณรงค์ป้องกันและแก้ไขปัญหาการเล่นพนันฟุตบอลในสถานศึกษา โดยสำนักงานตำรวจแห่งชาติร่วมกับกระทรวงศึกษาธิการ 8) สร้างการมีส่วนร่วมของภาคประชาสังคมและประชาชนในการดำเนินการตามมาตรการป้องกันเด็กและเยาวชนจากการพนันออนไลน์ในช่วงฟุตบอลโลก 2018
ด้านการจับกุม ตั้งแต่วันที่ 1 พ.ค. - 13 มิ.ย. 2561 สามารถดำเนินคดี จำนวน 1,576 คดี จับกุมผู้ต้องหา 1,660 ราย นอกจากนี้ กองบังคับการปราบปรามการกระทำผิดเกี่ยวกับอาชญากรรมทางเทคโนโลยี (ปอท.) ได้ดำเนินการส่งให้กระทรวงดิจิทัลเพื่อเศรษฐกิจและสังคม (DE) ปิดกั้นเว็บไซต์ที่เข้าข่ายมีการลักลอบเล่นการพนันทายผลฟุตบอล จำนวน 54 ครั้ง ซึ่งขณะนี้อยู่ระหว่าง DE ตรวจสอบตามกฎหมาย
ทั้งนี้ หากพี่น้องประชาชนพบเห็นเบาะแสการกระทำผิดสามารถแจ้งได้ตามช่องทาง ดังนี้
1) สำนักงานตำรวจแห่งชาติ สายด่วน 191, 1599
2) ศูนย์ดำรงธรรมกระทรวงมหาดไทย ศูนย์ดำรงธรรมจังหวัด/อำเภอ สายด่วน 1567
3) กระทรวงศึกษาธิการ สายด่วน 1579
4) ศูนย์เฉพาะกิจคุ้มครองและช่วยเหลือเด็กนักเรียน สพฐ. สายด่วน 0-2288-5599
5) ศูนย์ช่วยเหลือสังคม กระทรวงการพัฒนาสังคมและความมั่นคงของมนุษย์ สายด่วน 1300
6) สายด่วนวัฒนธรรม หรือศูนย์ปฏิบัติการสื่อปลอดภัยและสร้างสรรค์จังหวัด สายด่วน 1765
7) กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (ปอท.) สายด่วน 0-2142-2555-60
ครั้งที่ 121/2561  วันที่ 15 มิ.ย. 2561
กองสารนิเทศ สำนักงานปลัดกระทรวงมหาดไทย
โทร 0-2222431-2

ที่มา : http://www.thaigov.go.th/news/contents/details/13080