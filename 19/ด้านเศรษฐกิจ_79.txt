รัฐบาลไทย-ข่าวทำเนียบรัฐบาล-กอช. เปิดตัวบริการดิจิทัล สมัครสมาชิกและส่งเงินออมผ่านแอป กอช. ได้แล้ว เริ่มวันที่ 28 มิ.ย. 61 เป็นต้นไป

วันอังคารที่ 26 มิถุนายน 2561
กอช. เปิดตัวบริการดิจิทัล สมัครสมาชิกและส่งเงินออมผ่านแอป กอช. ได้แล้ว เริ่มวันที่ 28 มิ.ย. 61 เป็นต้นไป
กอช. นำระบบดิจิทัลยกระดับส่งเสริมการออม เริ่มวันที่ 28 มิถุนายน 2561 พร้อมให้บริการรับสมัครสมาชิก กอช. และส่งเงินสะสมผ่านแอปพลิเคชัน กอช. โดยเชื่อมกับแอปพลิเคชัน KTB netbank , K PLUS หรือแอปพลิเคชันธนาคารอื่นๆ อีก 11 แห่ง
กองทุนการออมแห่งชาติ หรือ กอช. นำระบบดิจิทัลยกระดับส่งเสริมการออม เริ่มวันที่ 28 มิถุนายน 2561 พร้อมให้บริการรับสมัครสมาชิก กอช. และส่งเงินสะสมผ่านแอปพลิเคชัน กอช. โดยเชื่อมกับแอปพลิเคชัน KTB netbank , K PLUS หรือแอปพลิเคชันธนาคารอื่นๆ อีก 11 แห่ง ช่วยเพิ่มช่องทางอำนวยความสะดวกให้แรงงานนอกระบบเข้าถึงการสมัครสมาชิกและเงินสะสมได้ตั้งแต่ 8.30-23.00 น.
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า การพัฒนาแอปพลิเคชัน กอช. ให้เป็นช่องทางบริการครบวงจรอย่างมีประสิทธิภาพ เป็นเป้าหมายการดำเนินงานที่สำคัญในการนำระบบดิจิทัลมาพัฒนายกระดับการกระตุ้นส่งเสริมให้เกิดการออมกับ กอช. เพื่อให้ประชาชนโดยเฉพาะแรงงานนอกระบบซึ่งเป็นกลุ่มเป้าหมายของ กอช. ได้รับความสะดวกมากยิ่งขึ้น ในการรับสิทธิสวัสดิการรัฐด้านการออมเพื่อเป็นหลักประกันบำนาญ และนับเป็นช่องทางการอำนวยความสะดวกเพิ่มเติม นอกจากการไปดำเนินการสมัครหรือส่งเงินสะสมที่สาขาธนาคารหรือหน่วยบริการที่เป็นเครือข่าย กอช. ซึ่งมีเวลาทำการที่อาจอยู่ในช่วงเวลาเดียวกันกับการประกอบอาชีพของแรงงานนอกระบบ
โดยแอปพลิเคชัน กอช. ได้รับการพัฒนาให้ผู้สนใจสมัครเป็นสมาชิก กอช. สามารถดำเนินการสมัครได้ด้วยตนเองในทุกขั้นตอน ทั้งการตรวจสอบสิทธิ กรอกข้อมูลรายละเอียดการสมัคร พร้อมส่งเงินสะสมงวดแรก รวมทั้งเป็นช่องทางอำนวยความสะดวกให้ผู้ที่เป็นสมาชิก กอช. สามารถส่งเงินสะสมงวดถัดไปได้ต่อเนื่อง ไม่พลาดรับเงินสมทบจากรัฐ เพียงเข้าระบบบริการสมาชิกในแอปพลิเคชัน กอช. เลือกเมนู “ส่งเงินสะสม” แล้วกรอกข้อมูล โดยสมาชิกที่มีบัญชีเงินฝากของธนาคารกรุงไทย และติดตั้งแอปพลิเคชัน KTB netbank หรือ มีบัญชีเงินฝากของธนาคารกสิกรไทย และติดตั้งแอปพลิเคชัน K PLUS สามารถเลือกวิธีการส่งเงินสะสมแบบ “หักบัญชีผ่าน KTB netbank , K PLUS” เพื่อดำเนินการตามขั้นตอนได้ต่อเนื่อง ไม่ต้องออกจากหน้าแอปพลิเคชัน กอช. ระบบจะเชื่อมต่ออัตโนมัติไปยังระบบเฉพาะของแอปพลิเคชัน KTB netbank หรือ K PLUS ซึ่งทั้ง 2 ธนาคารได้ให้ความร่วมมือกับ กอช. พัฒนาระบบเชื่อมต่อแอปพลิเคชัน เพื่อยกระดับบริการสมาชิก กอช. ให้ได้รับความสะดวกมากยิ่งขึ้นในการส่งเงินสะสม นำไปสู่การส่งเสริมให้เกิดการออมอย่างต่อเนื่อง
สมาชิก กอช. ยังสามารถเลือกวิธีการส่งเงินสะสมได้ที่ ตู้เอทีเอ็ม/ตู้รับฝากเงิน (ปัจจุบันได้เฉพาะธนาคารกรุงไทย) เคาน์เตอร์บริการ (ปัจจุบันได้เฉพาะธนาคารกรุงไทย) และผ่านแอปพลิเคชันธนาคาร ได้ 13 ราย ที่สมาชิกมีบัญชีเงินฝากอยู่ โดยระบบส่งเงินสะสมในแอปพลิเคชัน กอช. จะออกใบนำส่งเงินสะสม (Bill Payment) ที่ระบุรหัส (COMP CODE)  คิวอาร์โค้ด และบาร์โค้ด เพื่อใช้ส่งเงินสะสมตามช่องทางที่เลือก โดยคิวอาร์โค้ดและบาร์โค้ดที่ได้รับสามารถใช้ส่งเงินสะสมร่วมกันได้ทั้ง 3 ช่องทาง ส่วนรหัส (COMP CODE) ใช้สำหรับช่องทางตู้เอทีเอ็ม/ตู้รับฝากเงิน บางตู้ที่ไม่สามารถสแกนคิวอาร์โค้ดหรือบาร์โค้ดได้ ซึ่งเมื่อได้ใบนำส่งเงินสะสมแล้วต้องดำเนินการส่งเงินสะสมภายใน 24 ชั่วโมง หากเกินระยะเวลาจะต้องเข้าระบบแอปพลิเคชัน กอช. เพื่อออกใบนำส่งเงินสะสมใหม่
นายสิทธิกร ดิเรกสุนทร ผู้ช่วยกรรมการผู้จัดการใหญ่ ธนาคารกรุงไทย เปิดเผยว่า ธนาคารมีความพร้อมในการสนับสนุนการดำเนินงานของ กอช. เพื่อเสริมสร้างวินัยการออมให้กับภาคประชาชนตามนโยบายรัฐบาล โดยธนาคารได้ให้บริการรับสมัครสมาชิก นำส่งเงินสะสมของสมาชิก ผ่านเคาน์เตอร์สาขา และบริการหักบัญชีอัตโนมัติ (Direct Debit) ตลอดจนให้ความร่วมมือในการประชาสัมพันธ์ข้อมูลของ กอช. ผ่านสาขาและช่องทางต่างๆ ของธนาคารไปยังลูกค้าและประชาชน
ทั้งนี้ ธนาคารได้เพิ่มความสะดวกให้กับสมาชิก กอช. โดยเพิ่มช่องทางในการนำส่งเงินสะสม กอช. ผ่านเครื่อง ATM และ Mobile Banking โดยสมาชิกไม่ต้องเสียค่าธรรมเนียมใดๆ ทั้งนี้ สมาชิก กอช. ที่มีบัตร ATM และใช้บริการ KTB netbank สามารถนำส่งเงินสะสม กอช. ได้ทันที โดยธนาคารจะยังคงสื่อสารเกี่ยวกับข้อมูลของ กอช. เพื่อสร้างการรับรู้และความเข้าใจกับประชาชนอย่างต่อเนื่องต่อไป
นางกิติยา ฤกษ์ภูริทัต ผู้ช่วยกรรมการผู้จัดการ ธนาคารกสิกรไทย กล่าวว่า ปัจจุบันแอปพลิเคชัน K PLUS ธนาคารกสิกรไทยได้รับความนิยมในการใช้งานมากที่สุด มีลูกค้าไว้วางใจและใช้บริการ  มากถึง 8.4 ล้านราย การเชื่อมต่อแอปพลิเคชัน กอช. ให้สมาชิกสามารถออมเงินผ่านแอปพลิเคชัน K PLUS จะช่วยยกระดับการออมให้ประชาชนสามารถเข้าถึงได้ง่ายยิ่งขึ้น ซึ่งบริการนี้จะช่วยตอบโจทย์คนรุ่นใหม่ที่มีไลฟ์สไตล์ชอบทำงานอิสระ มีรายได้ไม่แน่นอน แต่ต้องการสร้างความมั่นคงในวัยเกษียณ ให้หันมาสนใจการออมกับ กอช. มากขึ้น ช่วยสร้างวินัยการออมเพื่อเป็นรากฐานความมั่นคงของการพัฒนาประเทศอย่างยั่งยืนต่อไป
ดาวน์โหลดแอปพลิเคชัน กอช. เพื่อสมัครสมาชิก ดูข้อมูลบัญชีเงินออม และผู้สนใจสามารถตรวจสอบสิทธิการสมัครสมาชิกได้ ทั้งระบบ iOS และ Android หรือที่ www.nsf.or.th และสายด่วนเงินออม โทร. 02-049-9000 ทั้งนี้ ติดต่อสมัครสมาชิกและบริการอื่นๆ ของ กอช. ได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขา และที่สำนักงานคลังจังหวัด สถาบันการเงินชุมชนและเครือข่าย รับสมัครทั่วประเทศ

ที่มา : http://www.thaigov.go.th/news/contents/details/13348
