รัฐบาลไทย-ข่าวทำเนียบรัฐบาล-กระทรวงพลังงาน กฟผ. และชาวกาญจนบุรี ร่วมทำความดีด้วยหัวใจ   เฉลิมพระเกียรติสมเด็จพระเจ้าอยู่หัว 66 พรรษา ณ เขื่อนวชิราลงกรณ จ.กาญจนบุรี

วันศุกร์ที่ 20 กรกฎาคม 2561
กระทรวงพลังงาน กฟผ. และชาวกาญจนบุรี ร่วมทำความดีด้วยหัวใจ   เฉลิมพระเกียรติสมเด็จพระเจ้าอยู่หัว 66 พรรษา ณ เขื่อนวชิราลงกรณ จ.กาญจนบุรี
กระทรวงพลังงาน กฟผ. และชาวกาญจนบุรี ร่วมกิจกรรม “เราทำความดีด้วยหัวใจ” ปลูกต้นรวงผึ้ง ต้นยางนา พร้อมปล่อยพันธุ์ปลา เฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสวันเฉลิมพระชนมพรรษา 66 พรรษา ณ เขื่อนวชิราลงกรณ
วันนี้ (20 กรกฎาคม 2561) ดร.ศิริ จิระพงษ์พันธ์ รัฐมนตรีว่าการกระทรวงพลังงาน พร้อมด้วยคณะผู้บริหารและเจ้าหน้าที่กระทรวงพลังงาน ตลอดจนผู้บริหารการไฟฟ้าฝ่ายผลิตแห่งประเทศไทย (กฟผ.) และประชาชนจังหวัดกาญจนบุรี          ร่วมกิจกรรม “เราทำความดีด้วยหัวใจ” เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาส  วันเฉลิมพระชนมพรรษา 66 พรรษา 28 กรกฎาคม 2561 ณ เขื่อนวชิราลงกรณ จังหวัดกาญจนบุรี
ดร.ศิริ จิระพงษ์พันธ์ รัฐมนตรีว่าการกระทรวงพลังงาน กล่าวว่า เขื่อนวชิราลงกรณ เป็นเขื่อนที่ในหลวงรัชกาลที่ 9 ทรงพระกรุณาโปรดเกล้าฯ พระราชทานนามตามพระนามาภิไธยในสมเด็จพระเจ้าอยู่หัวมหาวชิราลงกรณ บดินทรเทพยวรางกูร เมื่อวันที่ 13 กรกฎาคม 2544 แทนชื่อเขื่อนเขาแหลมเดิม ยังความปลาบปลื้มให้กับปวงชนชาวไทย และเนื่องในโอกาสวันเฉลิม พระชนมพรรษา 66 พรรษา กระทรวงพลังงาน จึงได้ร่วมกับ กฟผ. และประชาชนชาวกาญจนบุรี จัดกิจกรรม “เราทำความดีด้วยหัวใจ” เพื่อแสดงออกถึงความจงรักภักดีและสำนึกในพระมหากรุณาธิคุณสมเด็จพระเจ้าอยู่หัว ด้วยการทำความดี โดยร่วมกันปลูกต้นรวงผึ้ง ซึ่งเป็นต้นไม้ประจำรัชกาล จำนวน 100 ต้น ปลูกต้นยาง จำนวน 100 ต้น เพื่อเพิ่มพื้นที่สีเขียวและช่วยลดโลกร้อน และปล่อยพันธุ์ปลา จำนวน 660,000 ตัว เพื่อช่วยขยายพันธุ์ปลาน้ำจืด สามารถสร้างอาชีพและรายได้ให้กับชุมชน รวมถึงสร้างระบบนิเวศและเป็นแหล่งอาหารให้กับชุมชนอีกทางหนึ่ง ซึ่งการทำความดีด้วยหัวใจนี้จะทำให้ประเทศชาติเจริญรุ่งเรืองและมีความผาสุกตลอดไป
นายวิบูลย์ ฤกษ์ศิระทัย ผู้ว่าการ กฟผ. กล่าวเพิ่มเติมว่า นับตั้งแต่พิธีเปิดเขื่อนวชิราลงกรณอย่างเป็นทางการเมื่อปี 2529 จนถึงปัจจุบัน เป็นเวลากว่า 30 ปีแล้วที่เขื่อนวชิราลงกรณ ได้อำนวยประโยชน์ด้านการชลประทาน การคมนาคม การประมง ตลอดจนช่วยขับไล่น้ำเสียและผลักดันน้ำเค็มให้สภาพน้ำในแม่น้ำแม่กลองมีคุณภาพดีขึ้น และยังสามารถผลิตไฟฟ้าเสริมความมั่นคงให้กับระบบไฟฟ้าของประเทศ ซึ่งในวันนี้ก็ได้มีการจัดนิทรรศการความเป็นมาเขื่อนวชิราลงกรณ การพัฒนาพลังงานทดแทน รวมทั้งการดำเนินโครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดาฯ สยามบรมราชกุมารี (อพ.สธ.) เพื่อเพิ่มพูนองค์ความรู้ให้กับผู้มาร่วมงาน พร้อมจัดแสดงผลิตภัณฑ์ชุมชน อาทิ หมูสมุนไพรบ้านปรังกาสี กล้วยฉาบบ้านห้วยต่อ ข้าวเกรียบฟักทองบ้านห้วยมาลัย เพื่อส่งเสริมอาชีพของชุมชนโดยรอบอีกด้วย
นอกจากนี้ กฟผ. ยังมีการจัดกิจกรรม “เราทำความดีด้วยหัวใจ” ตลอดทั้งเดือนกรกฎาคม คือ วันที่ 10 กรกฎาคม 2561 คณะผู้บริหาร และพนักงาน กฟผ.ทั่วประเทศ ร่วมถวายสัตย์ปฏิญาณและแสดงเจตนารมณ์ “คน กฟผ. ร่วมอาสาทำความดีด้วยหัวใจ” เพื่อเป็นพนักงานที่ดีและเป็นพลังของแผ่นดิน  วันที่ 19 กรกฎาคม 2561 จัดกิจกรรม “เราทำความดีด้วยหัวใจ ปลูกป่าชายเลน  เทิดไท้องค์ราชัน” ณ อุทยานแห่งชาติหมู่เกาะชุมพร จังหวัดชุมพร  วันที่ 22 กรกฎาคม 2561 จะจัดกิจกรรมพัฒนาชุมชนและบำเพ็ญประโยชน์สาธารณะบริเวณชุมชนต่าง ๆ และในวันที่ 26 กรกฎาคม 2561 จะจัดพิธีถวายผ้าป่ามหากุศลเฉลิมพระเกียรติฯ เพื่อสนับสนุนโครงการทุนเล่าเรียนหลวงสำหรับพระสงฆ์ไทย ณ สำนักงานใหญ่ กฟผ. อีกด้วย

ที่มา : http://www.thaigov.go.th/news/contents/details/14002
