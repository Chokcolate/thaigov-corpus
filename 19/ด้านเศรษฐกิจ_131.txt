รัฐบาลไทย-ข่าวทำเนียบรัฐบาล-กสอ.จัดเวทีทดสอบตลาด สร้างโอกาสใหม่ให้สินค้าไทย  รุกเพิ่มศักยภาพ เปิดประสบการณ์ใหม่ ในงาน “Cluster Day 2018”


วันพุธที่ 4 กรกฎาคม 2561
171
พิมพ์
กสอ.จัดเวทีทดสอบตลาด สร้างโอกาสใหม่ให้สินค้าไทย  รุกเพิ่มศักยภาพ เปิดประสบการณ์ใหม่ ในงาน “Cluster Day 2018”
กรมส่งเสริมอุตสาหกรรม (กสอ.) โดยกองพัฒนาขีดความสามารถธุรกิจอุตสาหกรรม จัดกิจกรรมทดสอบตลาดให้กับกลุ่มสมาชิกอุตสาหกรรม โดยการออกร้านแสดงและจำหน่ายสินค้า ภายในงาน “Cluster Day 2018” เพื่อสร้างโอกาสและประสบการณ์ทางธุรกิจ
กรุงเทพฯ 3 ก.ค.61- กรมส่งเสริมอุตสาหกรรม (กสอ.) โดยกองพัฒนาขีดความสามารถธุรกิจอุตสาหกรรม จัดกิจกรรมทดสอบตลาดให้กับกลุ่มสมาชิกอุตสาหกรรม โดยการออกร้านแสดงและจำหน่ายสินค้า ภายในงาน “Cluster Day 2018” เพื่อสร้างโอกาสและประสบการณ์ทางธุรกิจ หวังเพิ่มศักยภาพ การแข่งขันให้กลุ่มสมาชิก สร้างช่องทางการตลาด สร้างการรับรู้ เพื่อให้สอดคล้องกับตลาดเป้าหมาย
นายเดชา จาตุธนานันท์ รองอธิบดีกรมส่งเสริมอุตสาหกรรม กล่าวภายหลังเป็นประธานในพิธีเปิดงานแสดงและจำหน่ายสินค้า “Cluster Day 2018”ว่า ในการดำเนินธุรกิจหรือผลิตสินค้าเพื่อจำหน่ายไปยังผู้บริโภค ผู้ประกอบการจะต้องมั่นใจว่าสินค้า หรือผลิตภัณฑ์นั้นๆจะได้รับการยอมรับ แนวทางหนึ่งที่กรมส่งเสริมอุตสาหกรรม (กสอ.) ได้ให้การส่งเสริมและสนับสนุนมาโดยตลอดก็คือ การหาเวทีทดสอบตลาดซึ่งถือเป็นกิจกรรมสำคัญสำหรับผู้ประกอบการที่จะได้มีโอกาสนำผลิตภัณฑ์หรือสินค้าจำนวนน้อย ๆ ไปวางจำหน่ายในตลาด เพื่อดูปฎิกิริยาการตอบรับจากลูกค้า ซึ่งหากผลการทดสอบตลาด พบว่า ลูกค้าตอบรับผลิตภัณฑ์หรือสินค้า  เป็นอย่างดี ผู้ประกอบการจึงค่อยตัดสินใจเริ่มผลิตสินค้าในจำนวนที่เพิ่มมากขึ้น
“การจัดงาน Cluster Day 2018 ระหว่างวันที่ 2 - 6 กรกฎาคมนี้ จัดขึ้นเป็นปีที่ 12 ภายใต้  โครงการพัฒนาการรวมกลุ่มและเชื่อมโยงอุตสาหกรรม (คลัสเตอร์) ถือเป็นเวทีการทดสอบตลาด ให้แก่สมาชิกกลุ่มคลัสเตอร์อุตสาหกรรม เพื่อเพิ่มศักยภาพการแข่งขันทางการค้าและให้มีประสบการณ์  และมีความพร้อมในการขยายธุรกิจและสร้างช่องทางการตลาดได้ ซึ่งการดำเนินการดังกล่าวจะทำให้ทราบ        ความต้องการและรสนิยมของผู้บริโภคและยังถือเป็นการช่วยแนะนำตัวผลิตภัณฑ์ใหม่ออกสู่ตลาด ทำให้ทราบแนวโน้มพฤติกรรมของผู้บริโภคได้อย่างถูกต้อง และสามารถนำมากำหนดกลยุทธ์การตลาดที่เหมาะสมกับสถานการณ์ อีกทั้งยังช่วยส่งเสริมให้ผลิตภัณฑ์หรือสินค้านั้นๆ เป็นที่รู้จักแพร่หลายมากขึ้น สร้างการรับรู้ ตราสินค้าและผลิตภัณฑ์ใหม่ ๆ สอดคล้องกับตลาดเป้าหมาย จึงนับเป็นโอกาสที่ดีของผู้ประกอบการที่จะได้ทดสอบตลาดร่วมกัน ซึ่งผู้ประกอบการที่เข้าร่วมงาน Cluster Day 2018 จะได้รับประสบการณ์และแนวคิดดี ๆ ไปปรับใช้และต่อยอดผลิตภัณฑ์และสินค้า เพื่อให้ธุรกิจเติบโตอย่างยั่งยืน โดยคาดว่าตลอดการจัดงานจำหน่ายสินค้า 5 วันนี้ จะเกิดการซื้อขายไม่ต่ำกว่า 5 ล้านบาทและเกิดโอกาสในการเจรจาธุรกิจสำหรับสินค้าที่มีศักยภาพได้ไม่ต่ำกว่า 10 ล้านบาท” นายเดชา กล่าว
ทั้งนี้ งานแสดงและจำหน่ายสินค้า “Cluster Day 2018” จัดขึ้นระหว่างวันที่ 2 - 6   กรกฎาคม 2561 โดยมีการออกบูธจากผู้ประกอบการร้านค้าผลิตภัณฑ์ที่มีคุณภาพจากเครือข่ายคลัสเตอร์ไทย กว่า 80 ร้านค้า ที่พร้อมใจกันยกขบวนพาเหรดสินค้ามาจำหน่ายในราคาถูกกว่าท้องตลาด อาทิ กระเป๋า รองเท้า เข็มขัด อาหารเพื่อสุขภาพที่เป็น Future Food เป็นต้น ณ บริเวณห้องนิทรรศการชั้น 1 อาคารกรมส่งเสริมอุตสาหกรรม กระทรวงอุตสาหกรรม ถนนพระรามที่ 6 สอบถามรายละเอียดเพิ่มเติมที่ กองพัฒนา   ขีดความสามารถธุรกิจอุตสาหกรรม โทร. 0 2202 4575

ที่มา : http://www.thaigov.go.th/news/contents/details/13563