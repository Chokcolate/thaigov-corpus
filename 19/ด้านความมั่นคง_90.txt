รัฐบาลไทย-ข่าวทำเนียบรัฐบาล-กระทรวงมหาดไทย จัดพิธีรับพระราชทานเครื่องราชอิสริยาภรณ์ ชั้นสายสะพาย ประจำปี 2560

วันศุกร์ที่ 6 กรกฎาคม 2561
กระทรวงมหาดไทย จัดพิธีรับพระราชทานเครื่องราชอิสริยาภรณ์ ชั้นสายสะพาย ประจำปี 2560
กระทรวงมหาดไทย จัดพิธีรับพระราชทานเครื่องราชอิสริยาภรณ์ ชั้นสายสะพาย ประจำปี 2560
วันนี้ (6 ก.ค. 2561) เวลา 14.00 น. พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานใน “พิธีรับพระราชทานเครื่องราชอิสริยาภรณ์ ชั้นสายสะพาย ประจำปี 2560 ต่อหน้าพระฉายาลักษณ์สมเด็จพระเจ้าอยู่หัว” โดยมี นายฉัตรชัย พรหมเลิศ ปลัดกระทรวงมหาดไทย และมีผู้บริหารระดับสูงของกระทรวงมหาดไทย พร้อมด้วยข้าราชการที่ได้รับพระราชทานเครื่องราชอิสริยาภรณ์ เข้าร่วมพิธี ณ ห้องประชุมราชสีห์ ศาลาว่าการกระทรวงมหาดไทย
สำหรับในปี 2560 นี้ กระทรวงมหาดไทยมีข้าราชการที่ได้รับพระราชทานเครื่องราชอิสริยาภรณ์ ชั้นสายสะพาย ตามประกาศในราชกิจจานุเบกษา รวมทั้งสิ้น 1,462 ราย ประกอบด้วย 1) ชั้นมหาปรมาภรณ์ช้างเผือก จำนวน 6 ราย 2) ชั้นมหาวชิรมงกุฎ จำนวน 85 ราย 3) ชั้นประถมาภรณ์ช้างเผือก จำนวน 447 ราย และ 4) ชั้นประถมาภรณ์มงกุฏไทย จำนวน 924 ราย โดยกระทรวงมหาดไทยได้กำหนดจัดพิธีรับพระราชทานเครื่องราชอิสริยาภรณ์ ขึ้นจำนวน 2 วัน คือ ในวันนี้ (6 ก.ค. 2561) สำหรับผู้ได้รับพระราชทานเครื่องราชอิสริยาภรณ์ชั้นมหาปรมาภรณ์ช้างเผือก และชั้นมหาวชิรมงกุฎ และในวันพรุ่งนี้ (7 ก.ค.2561) สำหรับผู้ได้รับพระราชทานเครื่องราชอิสริยาภรณ์ชั้นประถมาภรณ์ช้างเผือก และชั้นประถมาภรณ์มงกุฎไทย โดยมี นายสุธี มากบุญ รัฐมนตรีช่วยว่าการกระทรวงมหาดไทย เป็นประธาน

ที่มา : http://www.thaigov.go.th/news/contents/details/13655
