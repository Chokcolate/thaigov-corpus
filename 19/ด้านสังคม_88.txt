รัฐบาลไทย-ข่าวทำเนียบรัฐบาล-พม. เร่งกำชับ จนท. ช่วยเหลือผู้ด้อยโอกาสและประสบปัญหาทางสังคม ที่ จ.เพชรบูรณ์ ฉะเชิงเทรา และอ่างทอง


วันศุกร์ที่ 6 กรกฎาคม 2561
216
พม. เร่งกำชับ จนท. ช่วยเหลือผู้ด้อยโอกาสและประสบปัญหาทางสังคม ที่ จ.เพชรบูรณ์ ฉะเชิงเทรา และอ่างทอง
พม. เร่งกำชับ จนท. ช่วยเหลือผู้ด้อยโอกาสและประสบปัญหาทางสังคม ที่ จ.เพชรบูรณ์ ฉะเชิงเทรา และอ่างทอง
วันนี้ (6 ก.ค.61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 96/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหาร และผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีพบ 2 สามี-ภรรยาแก่ชราวัย 77 ปีอาศัยอยู่กันเพียงลำพังในบ้านสภาพเก่าทรุดโทรม ไม่มีไฟฟ้าใช้มานาน เกือบ 50 ปี เคยร้องขอหลายหน่วยงานให้เข้ามาช่วยเหลือแต่ไม่เป็นผล ครอบครัวมีฐานะยากจน ที่จังหวัดเพชรบูรณ์ และกรณีหญิงชราวัย 68 ปี ต้องรับภาระเพียงลำพังดูแลอีก 2 ชีวิต ทั้งแม่แก่ชราวัย 95 ปี นอนป่วยติดเตียง ช่วยเหลือตัวเองไม่ได้ และน้องสาววัย 63 ปี ที่ป่วยเป็นโรคอัมพาต พิการเดินไม่ได้ อาศัยเพียงเบี้ยยังชีพผู้สูงอายุใช้ประทังชีวิต ทั้ง 3 ชีวิต อาศัยในบ้าน สภาพเก่าทรุดโทรมใกล้ผุพัง ไม่มีห้องน้ำใช้ ครอบครัวมีฐานะยากจน ที่จังหวัดฉะเชิงเทรา นั้น ได้กำชับให้พัฒนาสังคมและ ความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.เพชรบูรณ์ และ พมจ.ฉะเชิงเทรา พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และดูแลเรื่องการปรับปรุงสภาพ ที่อยู่อาศัยให้มั่นคง แข็งแรง และถูกสุขลักษณะ รวมทั้ง ให้คำแนะนำในเรื่องสวัสดิการสังคมเพื่อขอรับสิทธิตามกฎหมาย ตามความเหมาะสม พร้อมร่วมกันหาแนวทางการช่วยเหลือในระยะยาวต่อไป
อีกกรณีพระภิกษุวัย 33 ปี ป่วยเป็นโรคสะเก็ดเงินอย่างรุนแรง ผิวหนังแห้งตึงและร่อนทั่วทั้งลำตัว เจ็บปวดทุกข์ทรมานเป็นอย่างมาก ไม่เคยได้รับการรักษาพยาบาล ที่จังหวัดอ่างทอง นั้น ได้กำชับให้พัฒนาสังคมและความมั่นคงของมนุษย์จังหวัดอ่างทอง (พมจ.อ่างทอง) พร้อมทีม One Home เร่งลงพื้นที่เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจ ของกระทรวง พม. พร้อมประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยอย่างใกล้ชิดและต่อเนื่อง รวมทั้ง ให้คำแนะนำในเรื่องสวัสดิการสังคมเพื่อขอรับสิทธิตามกฎหมายตามความเหมาะสมต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีหญิง วัย 41 ปี ป่วยเป็นโรคเนื้องอกในตอมใต้สมอง ตา 2 ข้างใกล้บอด รับภาระดูแลลูกสาว 2 คน วัย 10 ขวบ และวัย 5 ขวบ ที่จังหวัดชลบุรี นั้น ทางทีม One Home ลงพื้นที่ให้กำลังใจและให้ความช่วยเหลือมอบเครื่องใช้อุปโภคบริโภค ประสานแจ้งย้ายสิทธิ์ การรักษาพยาบาล และประสานการให้ความช่วยเหลือด้านทุนการศึกษาของเด็กทั้ง 2 คนในระยะยาว
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13644