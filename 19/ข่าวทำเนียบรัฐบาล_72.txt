รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประกอบพิธีทางศาสนาเนื่องในวันคล้ายวันสถาปนาสำนักนายกรัฐมนตรี ครบรอบปีที่ 86  


วันพฤหัสบดีที่ 28 มิถุนายน 2561
630
พิมพ์
นายกรัฐมนตรีเป็นประธานประกอบพิธีทางศาสนาเนื่องในวันคล้ายวันสถาปนาสำนักนายกรัฐมนตรี ครบรอบปีที่ 86
นายกรัฐมนตรีเป็นประธานประกอบพิธีทางศาสนาเนื่องในวันคล้ายวันสถาปนาสำนักนายกรัฐมนตรี ครบรอบปีที่ 86
วันนี้ (28 มิ.ย. 61) เวลา 09.30 น. ณ ตึกสันติไมตรี ทำเนียบรัฐบาล พลเอก ประยุทธ์  จันทร์โอชา นายกรัฐมนตรี  เป็นประธานในพิธีเจริญพุทธมนต์  ถวายตาลปัตร ถวายเครื่องไทยธรรม แด่พระสงฆ์ จำนวน 10 รูป  เนื่องในวันคล้ายวันสถาปนาสำนักนายกรัฐมนตรี ครบรอบปีที่ 86  จากนั้น นายวิษณุ เครืองาม รองนายกรัฐมนตรี ได้มอบเครื่องราชอิสริยาภรณ์ให้แก่ข้าราชการในสังกัดสำนักนายกรัฐมนตรี จำนวน 567 คนซึ่งประกอบด้วย  เครื่องราชอิสริยาภรณ์ชั้นทวีติยาภรณ์ช้างเผือก ทวีติยาภรณ์มงกุฏไทย และเหรียญจักรพรรดิมาลา  โดยมีนางพัชราภรณ์ อินทรียงค์ ปลัดสำนักนายกรัฐมนตรี ผู้อำนวยการกองอาลักษณ์และเครื่องราชอิสริยาภรณ์ หัวหน้าส่วนราชการ ให้เกียรติมาร่วมในพิธีเป็นจำนวนมาก
รองนายกรัฐมนตรี กล่าวแสดงความยินดีในนามของรัฐบาลว่า ขอให้ทุกคนมีความภาคภูมิใจและรักษาคุณงามความดีเกียรติยศแห่งการเป็นผู้ที่ได้รับพระราชทานเครื่องราชเครื่องราชอิสริยาภรณ์นี้ไว้ตลอดไป ซึ่งหนทางข้างหน้าที่ทุกคนจะต้องอุทิศตน อุทิศกาย อุทิศใจแก่ราชการยังมีอีกมาก ทุกคนต่างทราบดีอยู่แล้วว่า ประเทศไทยกำลังก้าวเข้าสู่ยุคของการเปลี่ยนแปลงอีกมากมาย  เช่น การปฏิรูปประเทศ   การทำงานตามยุทธศาสตร์ชาติ ไม่ว่าจะเป็นการปฏิบัติราชการแบบใหม่ที่จะต้องยึดกรอบหลักธรรมาภิบาลหรือหลักการบริหารกิจการบ้านเมืองที่ดี  การขับเคลื่อนประเทศไทย 4.0 หรือ Thailand 4.0  การช่วยคิดประดิษฐ์หรือที่เรียกว่า นวัตกรรม  ทุกอย่างคือการขับเคลื่อนประเทศไทยไปข้างหน้าด้วยกันทั้งสิ้น ซึ่งจะต้องทำงานร่วมกันของภาคประชาชนและเจ้าหน้าที่รัฐ  เพื่อการพัฒนาอย่างยั่งยืนให้ครอบคลุมทั้งประเทศ  โดยให้ภาคประชาชนเข้ามามีส่วนร่วมดำเนินการร่วมกับภาครัฐเพื่อให้การขับเคลื่อนประเทศผ่านกลไก“ประชารัฐ” จะต้องมุ่งทำงานแบบบูรณาการร่วมกันอีกด้วย
.............................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13414