รัฐบาลไทย-ข่าวทำเนียบรัฐบาล-รองปลัดกระทรวงดิจิทัลฯ ร่วมเป็นประธานพิธีเปิดโครงการ “TOT Young Club เด็กไทย 4.0 ต้นกล้าประชารัฐ”

วันอังคารที่ 19 มิถุนายน 2561
รองปลัดกระทรวงดิจิทัลฯ ร่วมเป็นประธานพิธีเปิดโครงการ “TOT Young Club เด็กไทย 4.0 ต้นกล้าประชารัฐ”
รองปลัดกระทรวงดิจิทัลฯ
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) พร้อมด้วย นายพูลศักด์ วานิชวิเศษกุล ปลัดจังหวัดจันทบุรี ร่วมเป็นประธานพิธีเปิดโครงการ “TOT Young Club เด็กไทย 4.0 ต้นกล้าประชารัฐ” และเป็นสักขีพยานในพิธีลงนามความร่วมมือสนับสนุนโครงการฯ ดังกล่าว ระหว่างบริษัท ทีโอที จำกัด (มหาชน) รัฐวิสาหกิจในสังกัดกระทรวงดิจิทัลฯ องค์การบริหารส่วนตำบลหนองบัว เทศบาลตำบลหนองบัว มหาวิทยาลัยราชภัฏรำไพพรรณี โรงเรียนศรีนานุสรณ์ และธนาคารออมสิน สำหรับ โครงการ TOT Young Club ถือเป็นหนึ่งในกิจกรรมตามแผนแม่บทความรับผิดชอบขององค์กรต่อสังคมและสิ่งแวดล้อม บมจ.ทีโอที พ.ศ.2561-2565 ในด้านการศึกษา โดยมีเป้าหมายเพื่อพัฒนาศักยภาพเยาวชนในพื้นที่ทั่วประเทศ ให้มีความรู้และทักษะด้าน ICT และนำไปช่วยสนับสนุนชุมชนให้เข้มแข็ง รวมถึงเพื่อเป็นการปูพื้นฐานให้เยาวชนไทยเป็นต้นกล้าประชารัฐที่จะเติบโตเป็นผู้ประกอบการยุคดิจิทัลในอนาคต ซึ่งในปีนี้ บมจ.ทีโอที ได้มีการพัฒนารูปแบบของโครงการฯ ให้เชื่อมโยงกับโครงการ “เน็ตประชารัฐ” ของกระทรวงดิจิทัลฯ ที่ได้ขยายติดตั้งอินเทอร์เน็ตความเร็วสูงแล้ว 24,700 หมู่บ้านทั่วประเทศ โดยการนำเทคโนโลยีดิจิทัลไปใช้ประโยชน์ในการเพิ่มศักยภาพทางเศรษฐกิจของชุมชน ด้วยการส่งเสริมผู้ประกอบการวิสาหกิจชุมชนได้ร่วมอบรมความรู้ในการทำตลาดออนไลน์ผ่าน TYC e-Commerce เพื่อสร้างรายได้ให้กับชุมชนตามนโยบายประเทศไทย 4.0 ของรัฐบาล เมื่อวันที่ 16 มิถุนายน 2561 ณ ตลาดโถรัตน์ ชุมชนขนมแปลกริมคลองหนองบัว ตำบลหนองบัว อำเภอเมือง จังหวัดจันทบุรี
*********************

ที่มา : http://www.thaigov.go.th/news/contents/details/13154
