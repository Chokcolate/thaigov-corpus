รัฐบาลไทย-ข่าวทำเนียบรัฐบาล-กระทรวงเกษตรฯ เปิดพื้นที่ให้เกษตรกรนำกุ้งมาจำหน่ายถึงมือผู้บริโภคโดยตรง

วันจันทร์ที่ 25 มิถุนายน 2561
กระทรวงเกษตรฯ เปิดพื้นที่ให้เกษตรกรนำกุ้งมาจำหน่ายถึงมือผู้บริโภคโดยตรง
รัฐมนตรีช่วยเกษตรฯ พบปะเกษตรกรผู้เลี้ยงกุ้งขาวแวนนาไม หลังกระทรวงเกษตรฯ เปิดพื้นที่ให้เกษตรกรนำกุ้งมาจำหน่ายถึงมือผู้บริโภคโดยตรง
นายลักษณ์ วจนานวัช  รัฐมนตรีว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์เปิดพื้นที่ให้เกษตรกรมาจำหน่ายกุ้งสดคุณภาพ ราคาถูก ให้กับผู้บริโภค จำนวน 1,500 กิโลกรัม ในราคากิโลกรัมละ 220 บาท (ขนาด 30 - 40 ตัว/กิโลกรัม) ณ บริเวณโรงอาหารกระทรวงเกษตรและสหกรณ์ ถ.ราชดำเนินนอก เขตพระนคร ซึ่งประชาชนสามารถมาช่วยอุดหนุนเกษตรกรผู้เพาะเลี้ยงกุ้งแวนนาไมที่ได้รับผลกระทบจากราคาปรับตัวลดลง ซึ่งนอกจากจะเป็นการกระตุ้นการบริโภคกุ้งขาวแวนนาไมให้แพร่หลายมากยิ่งขึ้นแล้ว ผู้บริโภคยังจะได้บริโภคกุ้งที่มีคุณภาพ สด สะอาด ได้มาตรฐานอีกด้วย
อย่างไรก็ตาม สินค้ากุ้งไทยยังเป็นที่ยอมรับของผู้ชื้อในหลายประเทศ เนื่องจากมีความโดดเด่นด้านความปลอดภัย ไร้สารตกค้าง และสามารถตรวจสอบย้อนกลับได้ นอกจากนี้ กระทรวงเกษตรฯ ยังมุ่งหวังให้เกษตรกรผู้เลี้ยงกุ้ง ให้ความสำคัญกับการจัดทำมาตรฐาน เช่น มาตรฐาน มกษ หรือมาตรฐานสากล ซึ่งจะเป็นข้อได้เปรียบที่มีความสำคัญและสามารถผลักดันและสนับสนุนสินค้ากุ้งไทยให้เป็นที่ต้องการและแข่งขันได้ในตลาดสากล
ทั้งนี้ สำหรับสถานการณ์ราคากุ้งในประเทศมีการปรับตัวลดลงอย่างรวดเร็วในช่วงสัปดาห์ที่ 3 ของเดือนเมษายน 2561 ที่ผ่านมา และลดลงต่อเนื่องจนถึงปลายเดือนพฤษภาคม แต่เริ่มเพิ่มสูงขึ้นในช่วงสัปดาห์สุดท้ายของเดือนพฤษภาคม และค่อย ๆ ปรับตัวสูงขึ้นและเริ่มคงตัวในช่วงสัปดาห์ที่ 2 ของเดือนมิถุนายนที่ผ่านมา
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/13316
