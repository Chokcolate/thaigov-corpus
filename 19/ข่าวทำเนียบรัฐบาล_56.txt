รัฐบาลไทย-ข่าวทำเนียบรัฐบาล-นายกฯ ห่วงใย 13 ชีวิตติดถ้ำหลวง กำชับเจ้าหน้าที่ออกค้นหาช่วยเหลือเต็มที่ ภาวนาขอให้ภารกิจลุล่วงด้วยดีและทุกคนปลอดภัย


วันจันทร์ที่ 25 มิถุนายน 2561
141,776
พิมพ์
นายกฯ ห่วงใย 13 ชีวิตติดถ้ำหลวง กำชับเจ้าหน้าที่ออกค้นหาช่วยเหลือเต็มที่ ภาวนาขอให้ภารกิจลุล่วงด้วยดีและทุกคนปลอดภัย
นายกฯ ห่วงใย 13 ชีวิตติดถ้ำหลวง กำชับเจ้าหน้าที่ออกค้นหาช่วยเหลือเต็มที่ ภาวนาขอให้ภารกิจลุล่วงด้วยดีและทุกคนปลอดภัย
วันที่ 25 มิถุนายน 2561 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ได้ติดตามข่าวสารสถานการณ์ในประเทศไทย อย่างใกล้ชิด แม้จะปฏิบัติภารกิจอยู่ที่ต่างประเทศ โดยได้แสดงความเป็นห่วงทีมฟุตบอลเยาวชน “หมูป่าอะคาเดมีแม่สาย” พร้อมผู้ฝึกสอน รวม 13 คน ซึ่งพลัดหลงอยู่ภายในถ้ำหลวง เขตวนอุทยานถ้ำหลวง-ขุนน้ำนางนอน อ.แม่สาย จ.เชียงราย และภาวนาขอให้ทุกคนกลับออกมาได้อย่างปลอดภัย
"นายกฯ ได้กำชับให้เจ้าหน้าที่ทหารและทุกหน่วยที่เกี่ยวข้องระดมสรรพกำลังออกค้นหาและให้ความช่วยเหลือเยาวชนและผู้ฝึกสอนทั้งหมดอย่างเต็มที่ พร้อมทั้งฝากให้กำลังใจเจ้าหน้าที่ทุกคน ขอให้ปฏิบัติภารกิจสำเร็จลุล่วงด้วยดี โดยย้ำให้ใช้ความระมัดระวังเพื่อความปลอดภัยของตนเองด้วย"
ทั้งนี้ นายกรัฐมนตรียังกล่าวด้วยว่า หากมีสิ่งใดที่รัฐบาลจะทำได้ก็พร้อมจะสนับสนุนทุกอย่าง โดยในเบื้องต้นได้รับรายงานว่าหน่วยบัญชาการสงครามพิเศษทางเรือร่วมกับทางจังหวัดเชียงรายได้จัดกำลังพลและอุปกรณ์ช่วยเหลือเต็มพิกัดเข้าไปในพื้นที่แล้ว รวมทั้งได้ตั้งกองอำนวยการบริเวณปากถ้ำและแบ่งทีมออกค้นหาอย่างต่อเนื่องด้วย
------------------------

ที่มา : http://www.thaigov.go.th/news/contents/details/13331