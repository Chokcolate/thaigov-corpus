รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษ เรื่อง 'ความสุขเมื่อเป็นผู้ให้โอกาสเยาวชน' ณ ศูนย์ฝึกและอบรมเด็กและเยาวชนชายบ้านกรุณา อ.บางพลี จ.สมุทรปราการ

วันพุธที่ 4 กรกฎาคม 2561
ม.ล.ปนัดดาฯ บรรยายพิเศษ เรื่อง 'ความสุขเมื่อเป็นผู้ให้โอกาสเยาวชน' ณ ศูนย์ฝึกและอบรมเด็กและเยาวชนชายบ้านกรุณา อ.บางพลี จ.สมุทรปราการ
ม.ล.ปนัดดาฯ บรรยายพิเศษ เรื่อง 'ความสุขเมื่อเป็นผู้ให้โอกาสเยาวชน' ณ ศูนย์ฝึกและอบรมเด็กและเยาวชนชายบ้านกรุณา อ.บางพลี จ.สมุทรปราการ
เมื่อวันอังคารที่ ๓ กรกฎาคม ๒๕๖๑ เวลา ๐๙.๑๕ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ตรวจเยี่ยมพร้อมบรรยายพิเศษ เรื่อง 'ความสุขเมื่อเป็นผู้ให้โอกาสเยาวชน'
ให้แก่ ผู้บริหารองค์กรภาครัฐ ภาคเอกชน ผู้บริหารองค์กรปกครองส่วนท้องถิ่น
และคณะกรรมการสงเคราะห์ ซึ่งมีส่วนร่วมในการร่วมกันเสริมสร้างเยาวชนให้เป็นคนดีและคืนสู่สังคม
อย่างมีคุณภาพ ตามโครงการส่งเสริมเครือข่ายความร่วมมือ เพื่อการบำบัด แก้ไข
ฟื้นฟูเด็กและเยาวชนที่กระทำผิด ประจำปี พ.ศ. ๒๕๖๑
ณ ศูนย์ฝึกและอบรมเด็กและเยาวชนชายบ้านกรุณา อ.บางพลี จ.สมุทรปราการ
ม.ล.ปนัดดาฯ กล่าวตอนหนึ่งว่า : "การเตรียมความพร้อมก่อนเยาวชนสถานพินิจฯ
จะกลับคืนสู่สังคมภายนอก ถือเป็นขั้นตอนที่มีความสำคัญยิ่งสำหรับผู้บริหาร การดูแลปรับสภาพจิตใจ
และความพร้อมของครอบครัวในการดูแลบุตรหลานด้วยความรับผิดชอบ ให้อดีตแห่งการกระทำ
เป็นบทเรียนชีวิตที่สำคัญที่สุด โดยนักวิจัยหลายๆ ท่านทั้งชาวไทยและชาวต่างประเทศวิเคราะห์
ตรงกันว่า เครือข่ายในชุมชนและครอบครัว มีความสำคัญเป็นอันดับแรกที่จะช่วยดูแลลูกหลาน
เยาวชนเหล่านี้ ไม่ให้หันกลับไปกระทำความผิดซ้ำ
กิจกรรมสำคัญที่ถูกกำหนดไว้เป็นขั้นตอนตามลักษณะปัญหา อายุ วุฒิภาวะ พื้นฐานการศึกษา
ที่เด็กและเยาวชนในสถานพินิจจะต้องเข้ารับการฝึกฝนให้ครบถ้วนกระบวนวิธี เพื่อเป็นการเตรียมความพร้อม
ในการฝึกทักษะชีวิตก่อนจะกลับคืนสู่สังคม เป้าหมายคือการให้เกิดปัญหาน้อยที่สุด
กิจกรรมการเตรียมความพร้อมก่อนปล่อยจัดขึ้นเพื่อเป็นส่วนหนึ่งของการทำรายงานส่งให้ศาล
พิจารณาถึงพัฒนาการของเด็ก ดีขึ้นมากหรือน้อยเพียงใด สำหรับเยาวชนที่กระทำความผิด
โดยมีการแยกเป็นเยาวชนกลุ่มเสี่ยงน้อย ปานกลาง และเสี่ยงมาก
เยาวชนกลุ่มเสี่ยงมากที่อาจจะกระทำความผิดซ้ำ มีการจัดพี่เลี้ยงเฝ้าติดตามประเมินผล (to follow up)
และให้คำปรึกษา (counseling) ซึ่งส่วนใหญ่สามารถช่วยให้เยาวชนไม่หันมากระทำความผิดซ้ำ
และกลับมาอยู่ในสถานควบคุมได้
การสัมภาษณ์ตามแบบสอบถามอย่างเป็นระบบเพื่อคัดกรองเยาวชนที่กระทำผิดให้เข้ารับการบำบัดฟื้นฟู
อย่างถูกต้องและเป็นการลดปัญหาทั้งในระยะสั้นและระยะยาว โดยประเด็นสำคัญที่นักวิจัยต่างระบุตรงกัน
คือ ครอบครัวและเครือข่ายในสังคม เป็นสิ่งสำคัญที่สุดที่จะช่วยดูแลเยาวชนเหล่านี้ ให้สามารถดูแลตนเอง
ไปจนถึงเป็นผู้ใหญ่ที่ดี เป็นกำลังอันสำคัญของชาติบ้านเมืองในอนาคตได้
เยาวชนจะต้องผ่านการฝึกอบรมแต่ละขั้นตอน ทั้งเรื่องการเตรียมความพร้อมด้านจิตใจ และการปรับตัว
สู่สังคมของคนหมู่มาก ตั้งแต่เรื่องการอบรมคุณธรรมจริยธรรม หน้าที่พลเมือง การเรียนรู้ในเอกลักษณ์ของชาติ
การฝึกทักษะชีวิต การแนะแนวการศึกษาต่อ หรือแนะแนววิชาชีพ การบำเพ็ญประโยชน์ เพื่อตอบแทนสังคม
ความมีจิตอาสา การอนุญาตให้ไปทัศนศึกษานอกสถานที่ และการอนุญาตให้กลับไปอยู่กับครอบครัวชั่วคราว
รวมถึงกระทั่ง หากไม่สามารถกลับไปครอบครัวตัวเองได้ก็ต้องสามารถเข้าร่วมกิจกรรมครอบครัวอุปถัมภ์
โดยหวังให้ทุกคนได้ค่อยๆ เรียนรู้และปรับตัว มีทัศนคติที่ดีต่อกัน และรักหวงแหนชาติบ้านเมือง"

ที่มา : http://www.thaigov.go.th/news/contents/details/13562
