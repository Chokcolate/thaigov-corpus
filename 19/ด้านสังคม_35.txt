รัฐบาลไทย-ข่าวทำเนียบรัฐบาล-พลเอก ฉัตรชัย สาริกัลยะ รองนายกฯ นำทีม พม. ลงพื้นที่ จ.ราชบุรี เยี่ยมเยือนประชาชนทุกกลุ่มเป้าหมาย

วันศุกร์ที่ 22 มิถุนายน 2561
พลเอก ฉัตรชัย สาริกัลยะ รองนายกฯ นำทีม พม. ลงพื้นที่ จ.ราชบุรี เยี่ยมเยือนประชาชนทุกกลุ่มเป้าหมาย
พลเอก ฉัตรชัย สาริกัลยะ รองนายกฯ นำทีม พม. ลงพื้นที่ จ.ราชบุรี เยี่ยมเยือนประชาชนทุกกลุ่มเป้าหมาย พร้อมติดตามการดำเนินงานของตำบลดอนแร่ ต้นแบบการบูรณาการทำงานเพื่อคนทุกกลุ่มวัย
วันนี้ (22 มิ.ย.61) เวลา 13.00 น. พลเอก ฉัตรชัย สาริกัลยะ รองนายกรัฐมนตรี พร้อมด้วยพลเอก สุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ (ผช.รมว.พม.) นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และคณะผู้บริหารกระทรวง พม. ลงพื้นที่พบปะเยี่ยมเยือนประชาชนทุกกลุ่มเป้าหมาย พร้อมทั้งตรวจเยี่ยมและรับฟังรายงายสถานการณ์ทางสังคมในพื้นที่ตำบลดอนแร่ อำเภอเมือง จังหวัดราชบุรี ซึ่งเป็นตำบลต้นแบบการบูรณาการการขับเคลื่อนงานเพื่อคนทุกกลุ่มวัย รวมทั้งมอบนโยบายในการขับเคลื่อนงานตามบริบทของพื้นที่ ณ วัดนาหนอง ตำบลดอนแร่ อำเภอเมือง จังหวัดราชบุรี
ตามที่ รัฐบาลมีนโยบาย "ลดความเหลื่อมล้ำของสังคม และการสร้างโอกาสเข้าถึงบริการของรัฐ” โดยมอบกระทรวงการพัฒนาสังคมและความมั่นคงของมนุษย์ (พม.) เป็นหน่วยงานสำคัญในการขับเคลื่อนงานด้านสังคม เพื่อให้ประชาชนทุกกลุ่มเป้าหมาย โดยเฉพาะ เด็ก เยาวชน สตรี ผู้สูงอายุ คนพิการ และผู้ด้อยโอกาส ได้มีความมั่นคงในการดำรงชีวิตด้วยคุณค่าและศักดิ์ศรีความเป็นมนุษย์อย่างเท่าเทียมกันในสังคม สำหรับการลงพื้นที่ตำบลดอนแร่ อำเภอเมือง จังหวัดราชบุรี ของพลเอก ฉัตรชัย สาริกัลยะ รองนายกรัฐมนตรี ในครั้งนี้ เป็นการติดตามการดำเนินงานด้านสังคมของความร่วมมือของคนในชุมชน ทุกภาคส่วนให้ความร่วมมือในการพัฒนาสังคมอย่างต่อเนื่อง ซึ่งตำบลดอนแร่เป็นหนึ่งตำบลที่ตั้งอยู่ในจังหวัดราชบุรี แบ่งการปกครองออกเป็น 10 หมู่บ้าน รวมครัวเรือนทั้งหมด 1,264 ครัวเรือน ประชากรรวม 4,293 คน แบ่งเป็นประชากรชาย 2,086 คน หญิง 2,207 คน ส่วนใหญ่ประกอบอาชีพเกษตรกรรม จุดแข็งของตำบลนี้ คือ การคมนาคมสะดวก ที่ดินส่วนใหญ่เป็นของชุมชน มีแหล่งทรัพยากรที่มีคุณค่า เป็นแหล่งผลิตภาคการเกษตรทั้งข้าว พืช ผักต่างๆ รวมถึงมีร้านค้า ร้านอาหาร ตลาด และอุตสาหกรรมในครัวเรือนที่เป็นที่รู้จัก เช่น การทอผ้า เครื่องจักสาน และงานหัตถกรรม เป็นต้น อย่างไรก็ตาม พื้นที่ตำบลดอนแร่ยังมีปัญหาที่ต้องการการแก้ไขอยู่หลายด้าน อาทิ แหล่งน้ำเพื่อการเกษตร หนี้สินภาคครัวเรือน ต้นทุนการผลิตสูง ผลผลิตราคาตกต่ำ ปัญหาที่อยู่อาศัย สุขภาพ ยาเสพติด ความปลอดภัยในชีวิต และทรัพย์สินความเสื่อมถอยทางวัฒนธรรม รวมถึงภัยพิบัติทางธรรมชาติ
การลงพื้นที่ครั้งนี้ เป็นการพบปะเยี่ยมเยือนประชาชนทุกกลุ่มเป้าหมาย พร้อมทั้งรับฟังรายงานสถานการณ์ทางสังคมและติดตามการขับเคลื่อนงานของขบวนการองค์กรชุมชนตำบลดอนแร่ ซึ่งเป็นตำบลต้นแบบการทำงาน เพื่อพัฒนาคุณภาพชีวิตของคนทุกช่วงวัย โดยการวิเคราะห์จุดแข็งและปัญหาต่างๆ ที่เกิดขึ้นในพื้นที่ นำมาสู่การจัดตั้งสภาองค์กรชุมชนที่ทุกคนในชุมชนร่วมกันคิด ร่วมกันจัดทำแผนพัฒนาตำบลดอนแร่ เพื่อให้คนตำบลดอนแร่ สามารถพึ่งพาตนเองได้ ด้วยแผนงาน "กินอิ่ม นอนอุ่น” ผ่านการมีแกนนำดี ครอบครัวดี สิ่งแวดล้อมดี สวัสดิการชุมชนที่ดี วัฒนธรรมชุมชนที่ยังคงอยู่ และมีอาชีพที่ดี ซึ่งที่ผ่านมา มีการดำเนินกิจกรรมต่างๆ ได้แก่ 1) กองทุนสวัสดิการวันละบาท หรือ"กองบุญชุมชนตำบลดอนแร่” ปัจจุบันมีสมาชิก 2,416 คน มีเงินกองทุนรวม 6,413,520.45 บาท 2) สภาองค์กรชุมชน ก่อตั้งขึ้นเมื่อปี 2551 เป็นพื้นที่กลางในการจัดสวัสดิการชุมชน จัดทำแผนพัฒนาตำบล จนกระทั่งนำมาสู่การดำเนินโครงการบ้านพอเพียงชนบท การพัฒนาด้านเศรษฐกิจและทุนชุมชนเพื่อสร้างความมั่นคงทางด้านอาชีพและรายได้ให้กับคนในพื้นที่ 3) โครงการบ้านพอเพียงชนบท มีการดำเนินการในปี 2560 จำนวน 13 หลัง งบประมาณ 234,000 บาท และปี 2561 จำนวน 5 หลัง งบประมาณ 89,680 บาท รวม 18 หลัง งบประมาณ 323,680 บาท นอกจากนี้ มีการขับเคลื่อนงานด้านเศรษฐกิจและทุน โดยการจัดพื้นที่ต๋าหลาดไท – ยวน (ตลาดไท - ยวน) วัดนาหนอง เพื่อเปิดโอกาสให้คนในชุมชนได้นำผลิตภัณฑ์ผ้าทอมาจัดจำหน่าย เช่น ผ้าจกทอมือ ผ้าขาวม้า ผ้าชิ้น ฯลฯ มีวิสาหกิจชุมชนกลุ่มหมูหลุมอินทรีย์ (หมูแผ่น หมูหยอง กุนเชียง) กลุ่มวิสาหกิจชุมชนผลิตอุปกรณ์ประดับยนต์ (พวงมาลัยรถยนต์ หัวเกียร์ไม้) กลุ่มปลูกผักปลอดภัยจากสารพิษดอนแร่ กลุ่มส่งเสริมอาชีพดอนแร่ (การเลี้ยงวัวเนื้อลูกผสม)
สำหรับสภาเด็กและเยาวชนจังหวัดราชบุรี จัดตั้งขึ้นตามพระราชบัญญัติส่งเสริมการพัฒนาเด็กและเยาวชนแห่งชาติ พ.ศ.2550 มีจุดมุ่งหมายสำคัญในการพัฒนาและแก้ไขปัญหาเด็กและเยาวชนในพื้นที่ รวมทั้งเป็นตัวแทนของเด็กและเยาวชนในการสะท้อนปัญหา เสนอแนวทางแก้ไข และการพัฒนาเด็กและเยาวชนในพื้นที่ โดยยึดหลักการ "ร่วมคิด ร่วมทำ เด็กนำ ผู้ใหญ่หนุน” บริหารงานแบบมีส่วนร่วม คือ ทุกคนมีส่วนร่วมในการแสดงความคิดเห็น การตัดสินใจในการดำเนินงานและรับผิดชอบร่วมกัน กำหนดสิ่งที่จะทำได้ด้วยตนเอง ทั้งในด้านการคิด การลงมือปฏิบัติ โดยมีผู้ใหญ่เป็นผู้ให้คำปรึกษา ช่วยชี้แนะแนวทางและประสบการณ์ ซึ่งในการดำเนินงานของสภาเด็กและเยาวชนจังหวัดราชบุรีนั้น ได้รับความร่วมมือ และการสนับสนุนอย่างดีจากหน่วยงานในสังกัดกระทรวง พม. ผู้ว่าราชการจังหวัดราชบุรี หน่วยงานภาครัฐ ภาคเอกชน ภาคประชาสังคม และรุ่นพี่จากสภาเด็กและเยาวชน
ทั้งนี้ ได้เน้นย้ำให้ทุกหน่วยงานในพื้นที่ มีการขับเคลื่อนงานด้านสังคม เช่น ผู้สูงอายุ สภาเด็กและเยาวชน ที่อยู่อาศัย และด้านอื่นๆ โดยแต่ละงานที่ขับเคลื่อน ต้องมีการประสานและได้รับการหนุนเสริมจากหน่วยงาน ภาคีหลายภาคส่วน โดยเฉพาะองค์การบริหารส่วนตำบลดอนแร่ ที่เป็นหน่วยงานในพื้นที่ที่ดูแลใกล้ชิด และขอชื่นชมหน่วยงานทุกภาคส่วนที่ร่วมกันขับเคลื่อนงาน เพื่อให้ประชาชนทุกกลุ่มเป้าหมาย โดยเฉพาะกลุ่มเป้าหมายของกระทรวง พม. ให้สามารถเข้าถึงบริการต่างๆ และมีคุณภาพชีวิตที่ดีอย่างยั่งยืนต่อไป

ที่มา : http://www.thaigov.go.th/news/contents/details/13285
