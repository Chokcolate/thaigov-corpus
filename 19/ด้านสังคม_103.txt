รัฐบาลไทย-ข่าวทำเนียบรัฐบาล-พม. แถลงข่าวกิจกรรม “ม.ส.ย.อ. และ ด.ย. จิตอาสา เราทำดีด้วยหัวใจ” และงาน “รวมพลังจิตอาสา พลัง อพม. สานต่อพระราชปณิธาน” เพื่อเฉลิมพระเกียรติสมเด็จพระเจ้าอยู่หัว 


วันพฤหัสบดีที่ 12 กรกฎาคม 2561
147
พม. แถลงข่าวกิจกรรม “ม.ส.ย.อ. และ ด.ย. จิตอาสา เราทำดีด้วยหัวใจ” และงาน “รวมพลังจิตอาสา พลัง อพม. สานต่อพระราชปณิธาน” เพื่อเฉลิมพระเกียรติสมเด็จพระเจ้าอยู่หัว
พม. แถลงข่าวกิจกรรม “ม.ส.ย.อ. และ ด.ย. จิตอาสา เราทำดีด้วยหัวใจ” และงาน “รวมพลังจิตอาสา พลัง อพม. สานต่อพระราชปณิธาน” เพื่อเฉลิมพระเกียรติสมเด็จพระเจ้าอยู่หัว เนื่องในโอกาสวันเฉลิมพระชนมพรรษา
วันนี้ (12 ก.ค.61) เวลา 13.30 น. ที่บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล โฆษกกระทรวงการพัฒนาสังคมและความมั่นคงของมนุษย์ เป็นประธานการแถลง ผลการดำเนินงานตามภารกิจสำคัญของกระทรวงการพัฒนาสังคมและความมั่นคงของมนุษย์ (พม.) พร้อมด้วย นายวิทัศน์ เตชะบุญ อธิบดีกรมกิจการเด็กและเยาวชน ร่วมแถลงในประเด็นการจัดกิจกรรม "ม.ส.ย.อ.และ ดย. จิตอาสา เราทำดีด้วยหัวใจ”เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสวันเฉลิมพระชนมพรรษา 28 กรกฎาคม 2561 และ 2) นางสุจิตรา พิทยานรเศรษฐ์ รองอธิบดีกรมพัฒนาสังคมและสวัสดิการ ร่วมแถลงในประเด็นการจัดงาน "รวมพลังจิตอาสา พลัง อพม. สานต่อพระราชปณิธาน”
กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ร่วมกับมูลนิธิส่งเสริมกิจการเยาวชนในชุมชนแออัดในพระราชูปถัมภ์ สมเด็จพระบรมโอรสาธิราชฯ (ม.ส.ย.อ.) กำหนดจัดกิจกรรม "ม.ส.ย.อ. และ ดย. จิตอาสา เราทำความดีด้วยหัวใจ” ในวันเสาร์ที่ 14 กรกฎาคม 2561 เวลา 08.00 น. เป็นต้นไป ณ สถานสงเคราะห์เด็กหญิงบ้านราชวิถี ถนนราชวิถี เขตราชเทวี กรุงเทพมหานคร โดยมีวัตถุประสงค์เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสวันเฉลิมพระชนมพรรษา 28 กรกฎาคม 2561 โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดงาน พร้อมทั้งปล่อยขบวนจิตอาสา 5 ส. เพื่อทำความสะอาดพื้นที่ภายในบริเวณสถานสงเคราะห์เด็กหญิงบ้านราชวิถี ซึ่งมีผู้เข้าร่วมกิจกรรมจำนวนทั้งสิ้น 1,000 คน ประกอบด้วย เด็กจากสถานรองรับในสังกัด ดย. สภาเด็กและเยาวชน คณะกรรมการ ม.ส.ย.อ. บุคลากร ดย. และประชาชนทั่วไป โดยภายในงาน ประกอบด้วยกิจกรรมต่างๆ ได้แก่ เด็กและเยาวชน คณะกรรมการ ม.ส.ย.อ. บุคลากร ดย. และประชาชนทั่วไป ร่วมกันทำความดีด้วยจิตอาสา โดยกิจกรรมทำความสะอาดพื้นที่บริเวณ สถานสงเคราะห์เด็กหญิงบ้านราชวิถี การให้บริการ ตรวจสุขภาพและฉีดวัคซีนป้องกันไข้หวัดใหญ่ฟรี โดยหน่วยแพทย์เคลื่อนที่จิตอาสาจากโรงพยาบาลพระมงกุฎเกล้าและโรงพยาบาลตำรวจ และการถวายภัตตาหารเพลและจตุปัจจัยไทยธรรมแก่พระสงฆ์ จำนวน 67 รูป ทั้งนี้ กระทรวง พม. ขอเชิญชวนประชาชนผู้มีจิตอาสาเข้าร่วมกิจกรรมทำความดีดังกล่าว ในวันเสาร์ที่ 14 กรกฎาคม 2561 เวลา 08.00 น. เป็นต้นไป ณ สถานสงเคราะห์เด็กหญิงบ้านราชวิถี เขตราชเทวี กรุงเทพมหานคร เพื่อถวายเป็นพระราชกุศลเนื่องในโอกาสวันเฉลิมพระชนมพรรษา สมเด็จพระเจ้าอยู่หัวมหาวชิราลงกรณ บดินทรเทพยวรางกูร
สำหรับการจัดงาน "รวมพลังจิตอาสา พลัง อพม. สานต่อพระราชปณิธาน” เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสวันเฉลิมพระชนมพรรษา 28 กรกฎาคม 2561 กระทรวง พม. โดยกรมพัฒนาสังคมและสวัสดิการ (พส.) ในฐานะหน่วยงานหลักในการส่งเสริมและสนับสนุนให้อาสาสมัครพัฒนาสังคมและความมั่นคงของมนุษย์ (อพม.) ซึ่งเป็นจิตอาสาทำความดีทั่วประเทศ จำนวน 133,253 คน เป็นกลไกการขับเคลื่อนงานด้านการจัดสวัสดิการและพัฒนาสังคม ในการชี้เป้า เฝ้าระวัง ประสานส่งต่อ และช่วยเหลือกลุ่มเป้าหมาย ด้วยความทุ่มเทเสียสละ โดยไม่หวังผลตอบแทน เพื่อเป็นการสืบสานพระราชปณิธาน และแสดงความสำนึกในพระมหากรุณาธิคุณ จึงได้ให้ อพม. ร่วมกับจิตอาสา "เราทำความดีด้วยหัวใจ” ลงพื้นที่เยี่ยมผู้อยู่ในสภาวะยากลำบากทั่วประเทศ เพื่อให้เข้าถึงสิทธิและสวัสดิการแห่งรัฐ ทำให้มีความเป็นอยู่ที่ดีขึ้น ซึ่งกำหนดพิธีเปิดงานในวันพุธทื่ 18 กรกฎาคม 2561 เวลา 08.00 น. ณ บริเวณลานหน้าพระประชาบดี กระทรวง พม. สะพานขาว กรุงเทพฯ โดยมีกิจกรรมสำคัญ ประกอบด้วย จิตอาสา อพม. และอาสาสมัครชาวต่างประเทศ (อสต.) ร่วมกับทีม One Home ลงพื้นที่เยี่ยมผู้อยู่ในสภาวะยากลำบากในพื้นที่กรุงเทพมหานคร จำนวน 6 เขต ได้แก่ เขตดอนเมือง คลองเตย ตลิ่งชัน คลองสามวา บางบอน และวังทองหลาง เพื่อให้กำลังใจและช่วยเหลือ ในเบื้องต้นตามภารกิจกระทรวง พม. ด้วยการมอบเครื่องอุปโภคบริโภค การให้คำปรึกษา แนะนำ ในการรับบริการจากรัฐ เพื่อให้ประชาชนสามารถเข้าถึงสิทธิและสวัสดิการแห่งรัฐ ทำให้มีคุณภาพชีวิตที่ดีขึ้น นอกจากนี้ มีการบำเพ็ญประโยชน์และพัฒนาบริเวณวัดดุสิตาราม (วัดคอกหมู) วัดสระเกศ และบริเวณโดยรอบกระทรวง พม.
นอกจากนี้ กระทรวง พม. โดยศูนย์ช่วยเหลือสังคม 1300 ยังได้จัดกิจกรรม พม.พาเพลิน ประจำเดือนกรกฎาคม 2561 ซึ่งจัดให้มีการแสดงดนตรีเพื่อให้บุคลากร พม. และประชาชนผู้ประสบปัญหาทางสังคมที่มาติดต่อรับบริการที่ศูนย์ช่วยเหลือสังคมได้รับฟังดนตรีและบทเพลง เพื่อให้เจ้าหน้าที่และผู้ประสบปัญหาทางสังคมได้ผ่อนคลายจากความเครียด โดยมี เรือโท กฤษณ์ จินตะเวช อดีตนายอำเภอบางกรวย จังหวัดนนทบุรี ปัจจุบันเป็นข้าราชการบำนาญ เกษียณอายุราชการ เมื่อปี 2559 และคุณกรรณิการ์ จินตะเวช (ภรรยา) มาร่วมขับกล่อมเสียงเพลงพระราชนิพนธ์ และเพลงลูกทุ่ง พร้อมดนตรีบรรเลงจากวงแคทรียา "ดนตรีจิตอาสาเพื่อสังคม” ทั้งนี้ กิจกรรมดังกล่าว จัดขึ้นในวันนี้ (12 ก.ค. 61) เวลา 14.30 น. ที่บริเวณชั้น 1 กระทรวง พม.

ที่มา : http://www.thaigov.go.th/news/contents/details/13814