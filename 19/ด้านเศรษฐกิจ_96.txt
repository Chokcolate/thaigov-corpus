รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thai Regional Economic Sentiment Index: RSI) ประจำเดือนมิถุนายน 2561

วันพฤหัสบดีที่ 28 มิถุนายน 2561
ดัชนีความเชื่อมั่นอนาคตเศรษฐกิจภูมิภาค (Thai Regional Economic Sentiment Index: RSI) ประจำเดือนมิถุนายน 2561
“ดัชนี RSI เดือนมิถุนายน 2561 ชี้แนวโน้มอนาคตเศรษฐกิจดีขึ้นทุกภูมิภาค นำโดยภาคกลาง ภาคตะวันออก และภาคตะวันออกเฉียงเหนือ”
นายพรชัย ฐีระเวช ที่ปรึกษาด้านเศรษฐกิจการเงิน พร้อมด้วย นายศรพล ตุลยะเสถียร ผู้อำนวยการสำนักนโยบายเศรษฐกิจมหภาค สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยรายงานดัชนีความเชื่อมั่นอนาคตเศรษฐกิจภูมิภาค ประจำเดือนมิถุนายน 2561 ว่า “การประมวลผลข้อมูลการสำรวจภาวะเศรษฐกิจรายจังหวัดล่าสุดจากสำนักงานคลังจังหวัด 76 จังหวัดทั่วประเทศ สภาอุตสาหกรรมแห่งประเทศไทย และสภาหอการค้าแห่งประเทศไทย พบว่า ดัชนีความเชื่อมั่นอนาคตเศรษฐกิจ (คาดการณ์ 6 เดือนข้างหน้า) อยู่ในเกณฑ์ที่ดีทุกภูมิภาค นำโดยภาคกลาง ภาคตะวันออก และภาคตะวันออกเฉียงเหนือ โดยได้รับปัจจัยสนับสนุนจากภาคอุตสาหกรรมและภาคบริการ เป็นสำคัญ”
ดัชนีความเชื่อมั่นอนาคตเศรษฐกิจภาคกลาง ปรับตัวดีขึ้นมาอยู่ที่ 92.1 ส่วนหนึ่งเป็นผลมาจากแนวโน้มที่ดีขึ้นในอีก 6 เดือนข้างหน้าของภาคอุตสาหกรรม เนื่องจากได้รับอานิสงส์จากการขยายตัวในเกณฑ์ดีของการส่งออก อีกทั้งได้รับปัจจัยสนับสนุนหลักจากโครงการกองทุนพัฒนา SMEs ตามแนวทางประชารัฐและกองทุนเสริมสร้างศักยภาพผู้ประกอบการ SMEs ประกอบกับภาคการลงทุนภายในภูมิภาคที่มีแนวโน้มสดใส หลังจากรัฐบาลเร่งรัดโครงการลงทุนโครงสร้างพื้นฐานทางถนนเชื่อมภาคกลางตอนบนกับภาคเหนือตอนล่าง ซึ่งจะเป็นปัจจัยที่ทำให้ความเชื่อมั่นของนักลงทุนในพื้นที่มีเพิ่มมากขึ้น อีกทั้ง พบว่า ภาคเอกชนมีแผนเตรียมการลงทุนก่อสร้างห้างสรรพสินค้าชื่อดังในเขตพื้นที่จังหวัดพระนครศรีอยุธยา สำหรับดัชนีความเชื่อมั่นอนาคตเศรษฐกิจภาคตะวันออก อยู่ในเกณฑ์ดีที่ระดับ 87.3 โดยเศรษฐกิจในอีก 6 เดือนข้างหน้า จะได้รับปัจจัยสนับสนุนหลักจากภาคอุตสาหกรรมและภาคการลงทุนภายในภูมิภาค หลังจากโครงการระเบียงเศรษฐกิจพิเศษภาคตะวันออก (EEC) มีความคืบหน้าในหลายด้าน เช่น การประกาศบังคับใช้พระราชบัญญัติ EEC อย่างเป็นทางการ การเร่งรัดโครงการลงทุนโครงสร้างพื้นฐาน การเข้ามาลงทุนในพื้นที่ของนักลงทุนต่างชาติ เป็นต้น นอกจากนี้ พบว่า การลงทุนของภาคเอกชนภายในเขตพื้นที่ EEC มีมูลค่าเพิ่มขึ้น โดยเฉพาะการลงทุนในหมวดสินค้าประเภทเครื่องจักร และมีการเพิ่มขึ้นของจำนวนโรงงานอุตสาหกรรมในหลายจังหวัดนอกเขตพื้นที่ EEC เช่น จังหวัดสระแก้ว ปราจีนบุรี เป็นต้น ส่วนดัชนีความเชื่อมั่นอนาคตเศรษฐกิจภาคตะวันออกเฉียงเหนือ อยู่ในเกณฑ์ดีที่ระดับ 84.3 เนื่องจากแนวโน้มที่ดีขึ้นในภาคอุตสาหกรรม ตามทิศทางที่ดีขึ้นต่อเนื่องของการส่งออก ซึ่งเป็นปัจจัยสำคัญที่จะทำให้ผู้ประกอบการเพิ่มกำลังการผลิต อีกทั้ง มีจำนวนโรงงานเพิ่มขึ้นในจังหวัดกาฬสินธุ์ บึงกาฬ และสุรินทร์ นอกจากนี้ ดัชนีแนวโน้มของภาคบริการปรับตัวในระดับที่ดี ส่วนหนึ่งเป็นผลมาจากด้านการท่องเที่ยวที่ได้รับปัจจัยสนับสนุนจากมาตรการลดหย่อนภาษีท่องเที่ยวเมืองรอง รวมทั้งในช่วงครึ่งหลังปี 2561 พบว่า หลายจังหวัดเตรียมจัดกิจกรรมส่งเสริมการท่องเที่ยว เช่น งานบวงสรวงพญาศรีสัตตนาคราชที่จังหวัดนครพนม การจัดโครงการ 36 กิจกรรมส่งเสริมการท่องเที่ยวของจังหวัดมุกดาหาร เนื่องในโอกาสครบรอบ 36 ปีของจังหวัด เป็นต้น ในขณะที่ ภาคบริการของภาคเหนือมีแนวโน้มสดใส โดยเฉพาะด้านการท่องเที่ยว หลังจากได้รับปัจจัยสนับสนุนจากมาตรการลดหย่อนภาษีท่องเที่ยวเมืองรอง ซึ่งครอบคลุมถึง 16 จังหวัดในเขตพื้นที่ภาคเหนือ ประกอบกับมีการประกาศเพิ่มเที่ยวบินในจังหวัดเศรษฐกิจสำคัญ อย่างเช่นจังหวัดแม่ฮ่องสอน อีกทั้งในช่วงปลายปี ถือเป็นฤดูกาลแห่งการท่องเที่ยวของภาคเหนือ ซึ่งคาดว่านักท่องเที่ยวเข้าสู่ภูมิภาคจำนวนมาก นอกจากนี้ ดัชนีแนวโน้มภาคเกษตรปรับตัวดีขึ้น เนื่องจากสภาพอากาศในช่วง 6 เดือนข้างหน้าจะเอื้อต่อการเพาะปลูกเศรษฐกิจสำคัญ เช่น ข้าว ข้าวโพดเลี้ยงสัตว์ มันสำปะหลัง เป็นต้น ส่งผลให้ปริมาณผลผลิตออกมาสู่ตลาดเพิ่มขึ้น จากแนวโน้มที่ดีขึ้นของปัจจัยต่าง ๆ เหล่านี้ ส่งผลให้ดัชนีความเชื่อมั่นอนาคตเศรษฐกิจเหนือ ปรับตัวมาอยู่ที่ 83.9 สำหรับดัชนีความเชื่อมั่นอนาคตเศรษฐกิจภาคตะวันตก ปรับตัวอยู่ที่ 79.2 เนื่องจากได้รับแรงสนับสนุนจากแนวโน้มที่ดีของภาคบริการ โดยเฉพาะสาขาการท่องเที่ยว หลังจากหลายจังหวัดในภูมิภาค อย่างเช่นจังหวัดราชบุรี เพชรบุรี และสุพรรณบุรี มีการดำเนินนโยบายส่งเสริมการท่องเที่ยวภายในจังหวัดอย่างต่อเนื่อง ส่งผลให้ดัชนีแนวโน้มภาคบริการ ปรับตัวขึ้นมาอยู่ที่ 93.1 ประกอบกับแนวโน้มที่ดีของภาคการลงทุนภายในภูมิภาค เนื่องจากได้รับปัจจัยสนับสนุนจากแผนโครงการลงทุนโครงสร้างพื้นฐานของภาครัฐและการจัดการพื้นที่ในเขตเศรษฐกิจพิเศษจังหวัดกาญจนบุรี ซึ่งจะส่งผลดีต่อมุมมองของนักลงทุน ขณะที่ดัชนีความเชื่อมั่นอนาคตเศรษฐกิจภาคใต้ ปรับตัวในเกณฑ์ดีที่ 74.4 จากดัชนีแนวโน้มในภาคบริการ ส่งสัญญาณที่ดีต่อเนื่อง อยู่ที่ 89.6 ส่วนหนึ่งเป็นผลมาจากการท่องเที่ยวเป็นสำคัญ เนื่องจากหลายจังหวัดเมืองรองภาคใต้ อย่างเช่น จังหวัดระนอง พัทลุง ตรัง เป็นต้น มีการดำเนินนโยบายส่งเสริมการท่องเที่ยวภายในจังหวัดอย่างต่อเนื่อง อีกทั้งได้รับอานิสงส์จากมาตรการลดหย่อนภาษีท่องเที่ยวเมืองรอง ประกอบกับภาคการลงทุนมีแนวโน้มดีขึ้น โดยเฉพาะในเขต 3 จังหวัดชายแดนภาคใต้ สำหรับดัชนีความเชื่อมั่นอนาคตเศรษฐกิจ กทม.และปริมณฑล อยู่ที่ระดับ 67.6 ซึ่งปรับตัวในเกณฑ์ที่ดี  ตามดัชนีแนวโน้มในอีก 6 เดือนข้างหน้าของภาคบริการยังอยู่ในเกณฑ์ที่ดีที่ 70.4 อีกทั้ง ได้รับปัจจัยสนับสนุนจากภาคอุตสาหกรรม
ตารางสรุปดัชนีความเชื่อมั่นอนาคตเศรษฐกิจภูมิภาค ปี 2561 (ณ เดือนมิถุนายน 2561)
กทม. และปริมณฑล    ภาคตะวันออก    ภาคตะวันออก
เฉียงเหนือ    ภาคใต้    ภาคกลาง    ภาคเหนือ    ภาคตะวันตก
ภาพรวม
ดัชนีความเชื่อมั่น
อนาคตเศรษฐกิจภูมิภาค    67.6    87.3    84.3    74.4    92.1    83.9    79.2
ดัชนีแนวโน้มรายภาค
1) ภาคเกษตร    59.3    43.5    74.1    74.6    90.9    88.2    73.4
2) ภาคอุตสาหกรรม    72.0    99.7    92.6    68.8    98.3    85.3    83.7
3) ภาคบริการ    70.4    99.1    88.8    89.6    92.6    87.4    93.1
4) ภาคการจ้างงาน    70.9    95.1    82.3    64.9    82.6    79.0    56.9
5) ภาคการลงทุน    65.1    99.3    83.7    74.0    95.8    79.4    88.7
สำนักนโยบายเศรษฐกิจมหภาค สำนักงานเศรษฐกิจการคลัง
โทร. 0-2273-9020 ต่อ 3254 หรือ 3215

ที่มา : http://www.thaigov.go.th/news/contents/details/13410
