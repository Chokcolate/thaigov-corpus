รัฐบาลไทย-ข่าวทำเนียบรัฐบาล-ดร.สุวิทย์ฯ พร้อมพันธมิตร และหน่วยงานเครือข่าย เข้าร่วมงานสัมมนาและนิทรรศการ “Transforming SMEs through Innovation : From Local Player in Bio Economy”

วันศุกร์ที่ 6 กรกฎาคม 2561
ดร.สุวิทย์ฯ พร้อมพันธมิตร และหน่วยงานเครือข่าย เข้าร่วมงานสัมมนาและนิทรรศการ “Transforming SMEs through Innovation : From Local Player in Bio Economy”
งานสัมมนาและนิทรรศการ “Transforming SMEs through Innovation : From Local Player in Bio Economy” พัฒนาศักยภาพผู้ประกอบการไทยด้วย วิทยาศาสตร์ เทคโนโลยีและนวัตกรรม ระหว่างวันที่ 4 – 5 มิถุนายน 2561 ณ ห้องบอลรูม A ศูนย์การประชุมแห่งชาติสิริกิติ์
วันที่ (4 มิถุนายน 2561) สถาบันวิจัยวิทยาศาสตร์และเทคโนโลยีแห่งประเทศไทย (วว.) จัดงานสัมมนาและนิทรรศการ “Transforming SMEs through Innovation : From Local Player in Bio Economy” ขึ้น ระหว่างวันที่    4 – 5 มิถุนายน 2561 ณ ห้องบอลรูม A ศูนย์การประชุมแห่งชาติสิริกิติ์ เพื่อนำนโยบายรัฐบาลมาปฏิบัติให้เกิดผลเป็นรูปธรรม โดยเปิดเวทีในการนำงานวิจัยและพัฒนา การถ่ายทอดเทคโนโลยี และการให้บริการอุตสาหกรรม มาเป็นพลังขับเคลื่อนเศรษฐกิจชาติด้วยระบบเศรษฐกิจกระแสใหม่ โดยมี ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี เป็นประธานและกล่าวปาฐกภาพิเศษ พร้อมพันธมิตรที่ร่วมจัดงานฯ และหน่วยงานเครือข่าย เข้าร่วมงาน
ดร.สุวิทย์ฯ กล่าวในโอกาสเป็นประธานพิธีเปิดงานสัมมนาและนิทรรศการ “Transforming SMEs through Innovation : From Local Player in Bio Economy” ซึ่งจัดโดย สถาบันวิจัยวิทยาศาสตร์และเทคโนโลยีแห่งประเทศไทย (วว.) ว่า กระทรวงวิทย์ฯ มีแผนที่นำทางในการใช้วิทยาศาสตร์ เทคโนโลยี และนวัตกรรม (วทน.) ในการสร้างชาติ สร้างความมั่นคง มั่งคั่ง และยั่งยืน ด้วยนโยบาย Thailand 4.0 โดยมุ่งเน้นเศรษฐกิจที่เป็นลักษณะ Value-Based Economy ซึ่งกระทรวงวิทย์ฯ เห็นว่า เศรษฐกิจฐานชีวภาพ มีความสำคัญกับประเทศไทยเป็นอย่างมาก เพราะประเทศไทยเป็นประเทศที่มีฐานการผลิตเป็น Bio-Based ที่เกี่ยวข้องกับการใช้ทรัพยากรธรรมชาติเข้ามาสู่กระบวนการผลิตเป็นหลัก ดังนั้นรัฐบาลจึงต้องหาทางแก้ปัญหาและส่งเสริมการทดลอง ค้นคว้า วิจัยการใช้ประโยชน์จากทรัพยากรธรรมชาติให้เกิดประสิทธิภาพสูงสุด และที่สำคัญที่สุด คือ เราต้องสร้างสมดุลระหว่างการเติบโตทางเศรษฐกิจและความความยั่งยืนของทรัพยากรและสิ่งแวดล้อม
“ผมหวังเป็นอย่างยิ่งว่า ความรู้ที่ได้จากเวทีนี้จะนำไปสู่การสร้างวิสัยทัศน์ร่วม หรือกำหนดยุทธศาสตร์ที่เกี่ยวกับ Bio Economy ทางด้านอาหารและการเกษตรร่วมกัน ประสานพลังร่วมกันก้าวไปข้างหน้า เพื่อสร้างระบบนิเวศ หรือ ecosystems ที่สอดคล้องและเหมาะสมกับประเทศของเรา เกิดความมั่นคง ทำให้ SMEs ด้านอาหารและการเกษตรของไทย เกิดการแปลงรูป ก้าวไปสู่การสร้างนวัตกรรม ทำให้ศักยภาพในการวิจัยและการสร้างนวัตกรรมของประเทศมีความเข้มแข็ง และตอบสนองนโยบาย Thailand 4.0 ได้อย่างมีประสิทธิภาพ”
ดร.สุวิทย์ฯ กล่าวอีกว่า การที่เราจะขับเคลื่อนประเทศไทยไปสู่ Thailand 4.0 ได้นั้น เราจะต้องปรับตัว และปรับเปลี่ยนโครงสร้างทางเศรษฐกิจ ไปสู่ Value-Based Economy หรือ เศรษฐกิจที่ขับเคลื่อนด้วยนวัตกรรม ซึ่งปัจจุบัน เรายังติดอยู่ในโมเดลเศรษฐกิจแบบ “ทำมา ได้น้อย” เราต้องปรับเปลี่ยนเป็น “ทำน้อย ได้มาก” นั่นหมายถึงการตอบโจทย์สู่ ความมั่นคง มั่งคั่ง และยั่งยืน
นายมนู เลียวไพโรจน์ ประธานบริษัทยูบีเอ็มเอเชีย (ประเทศไทย) จำกัด พันธมิตรที่ร่วมจัดงานฯ กล่าวในฐานะผู้จัดงานแสดงสินค้าและสัมมนาด้านส่วนผสมอาหารว่า การพัฒนาและวิจัยผลิตภัณฑ์นั้นเป็นสิ่งสำคัญมาก เพราะจะช่วยสร้างความแตกต่าง และช่วยให้ผู้ประกอบการได้เรียนรู้วิธีการใช้ทรัยากร และผลผลิตทางการเกษตรได้อย่างมีประสิทธิภาพ
“ผมมีโอกาสได้นำผลิตภัณฑ์ของผมมาร่วมงานพัฒนาที่ทาง วว. จัดให้บริการ ซึ่งมันทำให้ผมมั่นใจว่า วว. จะเป็นหน่วยงานที่จะช่วยให้ผลิตภัณฑ์สินค้าของ SMEs ได้มีการรับรอง การวิจัย เพื่อทำการค้าในระยะยาว และหน่วยงาน SMEs จะมีโอกาสเป็นผู้ค้าที่สามารถเข้าร่วมเวทีการส่งออกได้ เพราะฉะนั้น ผู้ประกอบการไทยจึงมีความจำเป็นต้องพัฒนาผลิตภัณฑ์ให้มีคุณภาพและได้รับมาตรฐานสากลต่อไป”
ดร.ลักษมี ปลั่งแสงมาศ ผู้ว่าการสถาบันวิจัยวิทยาศาสตร์และเทคโนโลยีแห่งประเทศไทย (วว.) ชี้แจงถึงกิจกรรมและการสัมมนาในงาน “Transforming SMEs through Innovation : From Local Player in Bio Economy” ประกอบด้วย 1) การบรรยายของวิทยากรผู้ทรงคุณวุฒิทั้งชาวไทยและชาวต่างประเทศ 2) งานสัมมนาและกิจกรรม 3) นิทรรศการผลงานวิจัยพัฒนา ถ่ายทอดเทคโนโลยี บริการอุตสาหกรรม 4) การให้คำปรึกษาและสนับสนุนด้านเทคโนโลยี ตลอดจนการจับคู่ธุรกิจ

ที่มา : http://www.thaigov.go.th/news/contents/details/13632
