รัฐบาลไทย-ข่าวทำเนียบรัฐบาล-กรุงไทยธนาคารแรกนำระบบรับชำระค่ารถโดยสาร ขสมก. สาย Airport Bus ด้วย QR Code


วันพฤหัสบดีที่ 14 มิถุนายน 2561
230
พิมพ์
กรุงไทยธนาคารแรกนำระบบรับชำระค่ารถโดยสาร ขสมก. สาย Airport Bus ด้วย QR Code
โครงการรับชำระค่าโดยสารองค์การขนส่งมวลชนกรุงเทพ (ขสมก.) สาย Airport Bus ผ่าน Krungthai QR Code ซึ่งธนาคารกรุงไทยนำระบบรับชำระเงินอิเล็กทรอนิกส์มาติดตั้งบนรถโดยสาร ขสมก.
วันนี้ (14 มิถุนายน 2561) นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานในพิธีเปิดโครงการรับชำระค่าโดยสารองค์การขนส่งมวลชนกรุงเทพ (ขสมก.) สาย Airport Bus ผ่าน Krungthai QR Code ซึ่งธนาคารกรุงไทยนำระบบรับชำระเงินอิเล็กทรอนิกส์มาติดตั้งบนรถโดยสาร ขสมก. เพื่อเป็นทางเลือกให้กับประชาชนในการชำระค่าโดยสาร โดยมี นายประยูร ช่วยแก้ว รองผู้อำนวยการฝ่ายการเดินรถองค์การ รักษาการในตำแหน่งผู้อำนวยการ ขสมก. นายผยง ศรีวณิช กรรมการผู้จัดการใหญ่ ธนาคารกรุงไทย และ นาวาอากาศโท สุธีรวัฒน์ สุวรรณวัฒน์ ผู้อำนวยการท่าอากาศยานดอนเมือง ร่วมพิธี
นายผยง ศรีวณิช กล่าวว่า ในฐานะธนาคารพาณิชย์ของรัฐ ได้ให้การสนับสนุนนโยบาย Thailand 4.0 ที่ต้องการวางโครงสร้างพื้นฐานอิเล็กทรอนิกส์ให้ครอบคลุมทั่วประเทศและขับเคลื่อนสังคมไทยทุกภาคส่วนสู่สังคมไร้เงินสด โดยธนาคารได้รับความไว้วางใจจาก ขสมก. ให้เป็นธนาคารแห่งแรกที่นำระบบรับชำระเงินด้วย QR Code มาติดตั้งบนรถโดยสาร ขสมก. สาย Airport Bus ที่ให้บริการในสนามบินดอนเมือง 4 เส้นทาง โดยนำร่องให้บริการในสาย A1 ดอนเมือง-หมอชิต 2 และ A2 ดอนเมือง-อนุสาวรีย์ชัยสมรภูมิ เมื่อวันที่ 4 มิถุนายน ที่ผ่านมา และเตรียมเปิดให้บริการในสาย A3 ดอนเมือง-สวนลุมพินี สาย A4 ดอนเมือง-สนามหลวง เพื่ออำนวยความสะดวกให้กับประชาชนและนักท่องเที่ยวที่เดินทางระหว่างสนามบินดอนเมืองและพื้นที่ใจกลางเมือง
“ธนาคารได้ติดตั้งแอปพลิเคชั่น เป๋าตุงพลัส ซึ่งเป็น QR Code ที่มีลักษณะพิเศษเฉพาะสำหรับธุรกิจที่มีหลายสาขาย่อย บนรถโดยสาร ขสมก. สาย Airport Bus จำนวน 36 คัน ซึ่งพนักงานเก็บค่าโดยสารสามารถตรวจสอบและยืนยันการทำรายการชำระเงินของผู้โดยสารในเครื่องแท็บเล็ตประจำตัวพนักงาน ขณะที่ ขสมก. สามารถตรวจสอบการทำรายการชำระเงินของรถโดยสารแต่ละคันผ่านเว็บไซต์ สำหรับผู้โดยสารสามารถสแกน QR Code เพื่อชำระเงินผ่าน Mobile Banking ของทุกธนาคาร โดยไม่เสียค่าธรรมเนียม เป็นการเพิ่มศักยภาพด้านการบริหารจัดการเงินสด และลดต้นทุนการจัดการระบบโลจิสติกส์ให้กับ ขสมก.”
นายผยง ศรีวณิช กล่าวในตอนท้ายว่า ด้วยยุทธศาสตร์ Future Banking ที่นำนวัตกรรมทางการเงินมาตอบโจทย์ความต้องการของลูกค้าและประชาชน ซึ่งธนาคารได้ติดตั้ง QR Code ทั้งในหน่วยงานราชการ มหาวิทยาลัย ตลาดประจำจังหวัด รวมไปถึงวัดและมูลนิธิต่างๆ ทั่วประเทศ โดยเป็นธนาคารแรกที่พัฒนาระบบ e-Donation ให้เชื่อมต่อกับกรมสรรพากร กระทรวงการคลัง ผ่านแอปพลิเคชั่น เป๋าตุง เติมบุญ ที่สามารถออกใบอนุโทนาบัตรอิเล็กทรอนิกส์ให้กับผู้บริจาคผ่านอีเมล ลดปัญหาการจัดเก็บและการสูญหาย ช่วยให้สามารถยื่นขอลดหย่อนภาษีได้รวดเร็วขึ้น อีกทั้งยังร่วมมือกับรัฐบาลสนับสนุนการจัดทำบัตรสวัสดิการแห่งรัฐ และติดตั้งเครื่อง EDC ให้กับร้านค้าธงฟ้าประชารัฐ และร้านค้าประชารัฐกองทุนหมู่บ้านและชุมชนเมืองแห่งชาติทั่วประเทศ เพื่อสร้างโอกาสให้ประชาชนทุกภาคส่วนเข้าถึงบริการทางการเงินได้อย่างทั่วถึงและเท่าเทียม
ฝ่ายสื่อสารองค์กรและภาพลักษณ์
โทร.0-2208-4174-8

ที่มา : http://www.thaigov.go.th/news/contents/details/13047