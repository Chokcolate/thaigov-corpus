รัฐบาลไทย-ข่าวทำเนียบรัฐบาล-มหาดไทย จัดโครงการศึกษาอบรมหลักสูตร “การเป็นข้าราชการที่ดี” รุ่นที่ 53 เน้นย้ำการเป็นข้าราชการที่ดีต้องมีความรู้ควบคู่คุณธรรม


วันจันทร์ที่ 2 กรกฎาคม 2561
173
มหาดไทย จัดโครงการศึกษาอบรมหลักสูตร “การเป็นข้าราชการที่ดี” รุ่นที่ 53 เน้นย้ำการเป็นข้าราชการที่ดีต้องมีความรู้ควบคู่คุณธรรม
มหาดไทย จัดโครงการศึกษาอบรมหลักสูตร “การเป็นข้าราชการที่ดี” รุ่นที่ 53 เน้นย้ำการเป็นข้าราชการที่ดีต้องมีความรู้ควบคู่คุณธรรม
วันนี้ (2 ก.ค. 2561) เวลา 10.00 น. นายบุญธรรม เลิศสุขีเกษม รองปลัดกระทรวงมหาดไทย เป็นประธานในพิธีเปิด โครงการศึกษาอบรมหลักสูตรการเป็นข้าราชการที่ดี รุ่นที่ 53 ประจำปีงบประมาณ พ.ศ. 2561 ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย จัดขึ้นโดย วิทยาลัยมหาดไทย สถาบันดำรงราชานุภาพ สำนักงานปลัดกระทรวงมหาดไทย ระหว่างวันที่ 2 – 11 กรกฎาคม 2561 ณ กรุงเทพมหานคร และวิทยาลัยมหาดไทย อำเภอบางละมุง จังหวัดชลบุรี โดยมีข้าราชการในสังกัดสำนักงานปลัดกระทรวงมหาดไทย กรมการปกครอง กรมการพัฒนาชุมชน กรมที่ดิน กรมโยธาธิการและผังเมือง และหน่วยงานนอกสังกัดกระทรวงมหาดไทย จากกรมวิทยาศาสตร์บริการ สำนักงาน ป.ป.ช. และ ศอ.บต. เข้ารับการอบรมจำนวนทั้งสิ้น 120 คน โดยการศึกษาอบรมดังกล่าวต้องการให้ข้าราชการบรรจุใหม่ได้เรียนรู้ระเบียบแบบแผนของทางราชการและเป็นข้าราชการที่ดี ใช้ระยะเวลาศึกษาอบรมทั้งสิ้น 10 วัน แบ่งออกวิชาภาคบังคับตามที่สำนักงาน ก.พ. ได้วางกรอบไว้ จำนวน 9 วัน และศึกษาดูงานนอกสถานที่อีกจำนวน 1 วัน
ในโอกาสนี้ นายบุญธรรม เลิศสุขีเกษม รองปลัดกระทรวงมหาดไทยมหาดไทย ได้กล่าวแสดงความยินดีและต้อนรับผู้เข้าอบรมที่ได้รับการบรรจุแต่งตั้งเข้ารับราชการเป็นข้าราชการพลเรือนสามัญ พร้อมกล่าวบรรยายพิเศษหัวข้อ “การเป็นข้าราชการที่ดี” โดยมีใจความสำคัญตอนหนึ่งว่า การเป็นข้าราชการที่ดีนั้นมิใช่การเป็นข้าราชการเพียงแค่ตัว แต่จะต้องเป็นข้าราชการไปถึงระดับจิตวิญญาณด้วย โดยเฉพาะอย่างยิ่งการคำนึงถึงประโยชน์ส่วนรวมให้มากกว่าประโยชน์ส่วนตน และยึดมั่นในความเสียสละไว้ให้มาก ณ ปัจจุบันถือได้ว่าทุกท่านมีสถานะเป็นข้าราชการกันถ้วนหน้าแล้ว ซึ่งกาลเวลาจะเป็นเครื่องพิสูจน์ว่าตัวท่านเป็นข้าราชการที่ดีหรือไม่ ทั้งนี้ การครองตนเป็นข้าราชการที่ดีพึงต้องยึดหลัก ความรู้ควบคู่คุณธรรม ในส่วนของความรู้จะต้องรู้จักหน้าที่ของตัวเอง โดยมีความเข้าใจในงานของตนให้มากที่สุด และรู้ข้อกฎหมายพื้นฐานที่จำเป็นสำหรับการปฏิบัติหน้าที่ทางราชการ และในส่วนของคุณธรรมนั้นจะต้องยึดมั่นในผลประโยชน์ส่วนรวม มีความเสียสละ อุทิศตัวอุทิศเวลาเพื่อการทำงาน ไม่จำกัดเวลางานไว้เพียงแค่หน้าปัดนาฬิกา แต่พร้อมทำงานเสมอในทุกที่และทุกเวลา อีกทั้งยังควรวางตัวให้เหมาะสมภายใต้หลักแห่งความพอเพียง กล่าวคือ สมควรแก่ฐานานุรูปของตัวเอง และดำเนินชีวิตในทางสายกลาง ไม่พึงถือเอาทิฏฐิมานะและความเจ้ายศเจ้าอย่างเป็นเครื่องประกอบการดำรงตน พร้อมกันนี้ยังควรมีมนุษยสัมพันธ์ที่ดีทั้งต่อผู้ร่วมงานและประชาชนผู้มาขอรับบริการ ไม่ติดกับดักกรอบงานของตัวเองแต่เพียงเท่านั้น หากแต่มีน้ำใจในการทำงานของส่วนรวมด้วย เหตุเพราะงานราชการถือเป็นงานของรัฐ งานของแผ่นดิน ซึ่งต้องอาศัยความร่วมแรงแรงใจเป็นสำคัญจึงจะสำเร็จผลไปได้ และต้องปฏิบัติหน้าที่ของตนโดยยึดหลักระเบียบข้อกฎหมาย มิใช่เป็นไปตามอำเภอใจแต่อย่างใด โดยความรู้นั้นเป็นเสมือนเครื่องยนต์ที่ทำให้ยวดยานเคลื่อนที่ไปได้ ส่วนคุณธรรมเป็นเสมือนพวงมาลัยหรือหางเสือ ซึ่งเป็นปัจจัยที่นำทางให้ยวดยานดำเนินไปถูกทางด้วยความสวัสดี คือ ปลอดภัย และบรรลุจุดประสงค์ นั่นเอง
รองปลัดกระทรวงมหาดไทย ได้กล่าวทิ้งท้ายไว้ว่า การศึกษาอบรมครั้งนี้ถือเป็นจุดเริ่มต้นในการเป็นข้าราชการที่ดีของทุกท่าน จึงขอให้ตั้งใจเรียนและมีส่วนร่วมในการเรียนรู้ร่วมกัน แลกเปลี่ยนเรียนรู้ระหว่างกัน เพื่อให้ได้รับความรู้ความเข้าใจมากที่สุด และสามารถนำไปประยุกต์ใช้ในการปฏิบัติราชการได้อย่างมีประสิทธิภาพ พร้อมกันนี้ยังถือเป็นโอกาสอันดีในการสร้างความสัมพันธ์ที่ดีระหว่างกัน เพื่อพัฒนาไปเป็นเครือข่ายการทำงานร่วมกันต่อไปในอนาคต อันจะก่อให้เกิดประโยชน์สูงสุดต่อประชาชนและงานราชการสืบไป

ที่มา : http://www.thaigov.go.th/news/contents/details/13529