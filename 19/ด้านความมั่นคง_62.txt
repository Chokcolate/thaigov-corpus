รัฐบาลไทย-ข่าวทำเนียบรัฐบาล-กสร. เตือนนายจ้างให้ลูกจ้างทำงานโดยไม่มีเวลาพัก มีความผิด


วันพฤหัสบดีที่ 28 มิถุนายน 2561
350
พิมพ์
กสร. เตือนนายจ้างให้ลูกจ้างทำงานโดยไม่มีเวลาพัก มีความผิด
กรมสวัสดิการและคุ้มครองแรงงาน เตือนนายจ้างปฏิบัติตามกฎหมายคุ้มครองแรงงานจัดเวลาพักให้ลูกจ้างไม่น้อยกว่าวันละ 1 ชั่วโมง ฝ่าฝืนมีโทษปรับไม่เกิน 2 หมื่นบาท
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า กฎหมายคุ้มครองแรงงาน กำหนดให้นายจ้างจัดให้ลูกจ้างมีเวลาพักระหว่างทำงานไม่น้อยกว่าวันละ 1 ชั่วโมง หลังจากที่ลูกจ้างทำงานมาแล้วไม่เกิน 5 ชั่วโมงติดต่อกัน เพื่อให้ลูกจ้างได้ผ่อนคลายความเหน็ดเหนื่อย ความเครียดจากการทำงาน ป้องกันอันตรายที่อาจเกิดขึ้นจากความเหนื่อยล้าที่ต้องทำงานติดต่อกันนานเกินไป หรือมีเวลาทำกิจธุระส่วนตัว ทั้งนี้นายจ้างและลูกจ้างอาจตกลงกันล่วงหน้าแบ่งเวลาพักเป็นช่วงๆ ก็ได้ แต่รวมกันแล้วใน 1 วัน ต้องไม่น้อยกว่า 1 ชั่วโมง
นายอนันต์ชัย กล่าวเพิ่มเติมว่า กสร.จึงขอให้นายจ้างปฏิบัติให้ถูกต้องตามกฎหมาย หากฝ่าฝืนมีโทษปรับไม่เกิน 2 หมื่นบาท นายจ้าง ลูกจ้างที่มีข้อสงสัยหรือต้องการข้อมูลเพิ่มเติมสอบถามได้ที่ สำนักงานสวัสดิการและคุ้มครองแรงงานกรุงเทพมหานครพื้นที่ 1 ถึง 10 สำนักงานสวัสดิการและคุ้มครองแรงงานจังหวัดทุกจังหวัด หรือโทรศัพท์สายด่วน 1506 กด 3

ที่มา : http://www.thaigov.go.th/news/contents/details/13403