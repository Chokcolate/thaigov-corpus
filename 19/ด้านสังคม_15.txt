รัฐบาลไทย-ข่าวทำเนียบรัฐบาล-พม. เตรียมปั้นคนพิการทุกประเภทสู่นักร้องลูกทุ่งอาชีพ ภายใต้โครงการชุมทางดาวทอง “ดาวประดับฟ้า”

วันจันทร์ที่ 18 มิถุนายน 2561
พม. เตรียมปั้นคนพิการทุกประเภทสู่นักร้องลูกทุ่งอาชีพ ภายใต้โครงการชุมทางดาวทอง “ดาวประดับฟ้า”
พม. เตรียมปั้นคนพิการทุกประเภทสู่นักร้องลูกทุ่งอาชีพ ภายใต้โครงการชุมทางดาวทอง “ดาวประดับฟ้า”
วันนี้ (18 มิ.ย. 61) เวลา 10.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด.พม.) เป็นประธานแถลงข่าวโครงการชุมทางดาวทอง “ดาวประดับฟ้า” เพื่อเป็นการเปิดตัวโครงการฯ ที่พัฒนาศักยภาพและความสามารถของคนพิการในด้านการร้องเพลงลูกทุ่งเป็นหลัก และเป็นการเปิดโอกาสให้คนพิการได้แสดงความสามารถให้เป็นที่ประจักษ์แก่สังคม รวมทั้งยกระดับอาชีพของคนพิการให้สามารถดำรงชีวิตอย่างมีศักดิ์ศรีเท่าเทียมกับบุคคลทั่วไป โดยมีนายสมคิด สมศรี อธิบดีกรมส่งเสริมและพัฒนาคุณภาพชีวิตคนพิการ พร้อมด้วยนายบริพันธ์ ชัยภูมิ นายกสมาคมนักเพลงลูกทุ่งแห่งประเทศไทย นายไวพจน์ เพชรสุพรรณ ศิลปินแห่งชาติ ผู้แทนคนพิการ องค์กรคนพิการ เจ้าหน้าที่ที่เกี่ยวข้อง จำนวนทั้งสิ้น 80 คน เข้าร่วมงาน ณ บริเวณโถงชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ
ตามนโยบายรัฐบาลนำโดย พลเอกประยุทธ์ จันทร์โอชา นายกรัฐมนตรี และยุทธศาสตร์ชาติระยะ 20 ปี ที่ให้ความสำคัญต่อการส่งเสริมสิทธิ โอกาส และความเสมอภาคอย่างเท่าเทียมของคนพิการ ภายใต้แนวคิด “ไม่ทิ้งใครไว้ข้างหลัง” (Leave no one behind) ในการขับเคลื่อนการพัฒนาประเทศ เพื่อลดความเหลื่อมล้ำของสังคม กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ในฐานะหน่วยงานหลักในการส่งเสริมและพัฒนาคุณภาพชีวิตคนพิการ รวมทั้งให้คนพิการมีรายได้ที่มั่นคงมีคุณภาพชีวิตที่ดีขึ้น มีความภาคภูมิใจในศักดิ์ความเป็นมนุษย์เท่าเทียมกับคนในสังคม ซึ่งสอดคล้องกับพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 เพื่อส่งเสริมและพัฒนาคุณภาพชีวิตคนพิการในด้านสิทธิประโยชน์และความคุ้มครองคนพิการ เพื่อไม่ให้ถูกเลือกปฏิบัติโดยไม่เป็นธรรม และแก้ไขปัญหาการเข้าถึงและใช้ประโยชน์จากสิ่งอำนวยความสะดวก ตลอดจนสวัสดิการและความช่วยเหลืออื่นจากรัฐ โดย พก. ได้ร่วมกับทุกภาคส่วนขับเคลื่อนโครงการต่างๆมาอย่างต่อเนื่อง เพื่อพัฒนาศักยภาพและความสามารถของคนพิการ อาทิ โครงการพัฒนาศักยภาพนักร้องนักดนตรีตาบอดในที่สาธารณะ : จากถนนสู่ดวงดาว (From Street to Stars) หรือ S2S  โครงการพิชิตฝัน..สู่ดวงดาว (The Dream Star)  โครงการ “Over the limit ปฏิบัติการทะลุพิกัด”
สำหรับโครงการชุมทางดาวทอง “ดาวประดับฟ้า” นับเป็นอีกหนึ่งโครงการที่ส่งเสริมการพัฒนาศักยภาพคนพิการ ซึ่งเป็นความร่วมมือระหว่างกระทรวง พม. โดย พก. กับรายการชุมทางดาวทองของสถานีโทรทัศน์สีกองทัพบกช่อง 7 และสมาคมนักเพลงลูกทุ่งแห่งประเทศไทย โดยโครงการดังกล่าวมีวัตถุประสงค์เพื่อพัฒนาศักยภาพและความสามารถของคนพิการในด้านการร้องเพลงลูกทุ่งเป็นหลัก และเป็นการเปิดโอกาสให้คนพิการได้แสดงความสามารถให้เป็นที่ประจักษ์แก่สังคม รวมทั้งยกระดับอาชีพของคนพิการให้สามารถดำรงชีวิตอย่างมีศักดิ์ศรีเท่าเทียมกับบุคคลทั่วไป ซึ่งกลุ่มเป้าหมายที่เข้าร่วมโครงการนั้น จะเป็นคนพิการทุกประเภทและมีความสามารถในการร้องเพลงลูกทุ่ง ซึ่งจะเปิดรับสมัครในช่วงเดือนมิถุนายน และกรกฎาคม 2561 ณ ศูนย์พัฒนาศักยภาพและอาชีพคนพิการใน 4 จังหวัด ได้แก่ เชียงใหม่ ขอนแก่น นครศรีธรรมราช และลพบุรี โดยจะใช้พื้นที่ศูนย์ดังกล่าวรับสมัครคัดเลือกคนพิการและอบรมทักษะการร้องเพลง (ลูกทุ่ง) จากศิลปินแห่งชาติและครูเพลง เพื่อให้คนพิการมีความเข้าใจและมีพื้นฐานที่ถูกต้องในด้านการร้องเพลง (ลูกทุ่ง) สำหรับการจัดแถลงข่าวในวันนี้ มีวัตถุประสงค์เพื่อประชาสัมพันธ์โครงการดังกล่าวให้ประชาชนกลุ่มเป้าหมายได้เข้าร่วมโครงการสำหรับผู้ที่ได้รับการคัดเลือกในรอบสุดท้าย จะมีซิงเกิล (Singles) พร้อมได้รับการโปรโมทงานอย่างต่อเนื่อง
โดยภายในงานประกอบด้วยกิจกรรม การแสดงของผู้ชนะการประกวดรายการชุมทางดาวทอง “ดาวประดับฟ้า” การแสดงความร่วมมือประชารัฐเพื่อสังคมกับบริษัทเครือเซ็นทรัลด้วยการมอบรถเข็นไฟฟ้า จำนวน 3 คัน ให้กับศิลปินแห่งชาติ และคนพิการต้นแบบ ดังนี้ 1) ครูไวพจน์ เพชรสุพรรณ 2) ครูชาย เมืองสิงห์ 3) นายอุ้มบุญ หมายเขา (น้องอุ้มบุญ) ทั้งนี้ ขอเชิญชวนคนพิการทุกประเภทที่มีความสามารถในการร้องเพลงลูกทุ่งเข้าร่วมโครงการดังกล่าว โดยสามารถสมัครเข้าร่วมโครงการตั้งแต่วันนี้เป็นต้นไป จนถึงวันที่กำหนดเข้ารับการอบรมที่ศูนย์พัฒนาศักยภาพและอาชีพคนพิการใน 4 พื้นที่ ได้แก่ 1) วันที่ 28 มิถุนายน 2561 ที่ศูนย์พัฒนาศักยภาพและอาชีพคนพิการบ้านโมกุลฯ 5 รอบ(ราชินี) จังหวัดลพบุรี 2) วันที่ 12 กรกฎาคม 2561 ที่ศูนย์พัฒนาศักยภาพและอาชีพคนพิการหยาดฝน จังหวัดเชียงใหม่  3) วันที่ 19 กรกฎาคม 2561 ที่ศูนย์พัฒนาศักยภาพและอาชีพคนพิการจังหวัดขอนแก่น และ 4) วันที่ 26 กรกฎาคม 2561 ที่ศูนย์พัฒนาศักยภาพและอาชีพคนพิการจังหวัดนครศรีธรรมราช หรือสอบถามรายละเอียดเพิ่มได้ที่โทรศัพท์หมายเลข 092 -789-5656
ความร่วมมือในครั้งนี้ เป็นการนำคนพิการทุกประเภทเข้าร่วมการแข่งขัน สะท้อนถึงความเท่าเทียมในสังคม ซึ่งแม้จะมีความพิการแต่มีความพยายามพัฒนาตนเองให้ประสบความสำเร็จจนสามารถยกระดับตนเองเป็นนักร้องระดับอาชีพได้ และเป็นอีกหนึ่งโครงการที่ร่วมสร้างโอกาส เกียรติ กำลังใจ ให้คนพิการ ปรับเปลี่ยนเจตคติของสังคม "จากภาระเป็นพลัง” ทั้งนี้ กระทรวง พม. ขอขอบคุณทุกภาคส่วนและภาคีเครือข่ายที่เกี่ยวข้อง โดยยินดีให้การสนับสนุน ส่งเสริม พัฒนาศักยภาพ และยกระดับความสามารถของคนพิการ เพื่อก้าวเป็นศิลปินมืออาชีพในอนาคตต่อไป

ที่มา : http://www.thaigov.go.th/news/contents/details/13131
