รัฐบาลไทย-ข่าวทำเนียบรัฐบาล-รมว.มท. เชิญผ้าไตรประทานของสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทอดในพิธีพระราชทานเพลิงศพ นาวาตรี สมาน กุนัน ป.ช.

วันจันทร์ที่ 16 กรกฎาคม 2561
รมว.มท. เชิญผ้าไตรประทานของสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทอดในพิธีพระราชทานเพลิงศพ นาวาตรี สมาน กุนัน ป.ช.
รมว.มท. เชิญผ้าไตรประทานของสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทอดในพิธีพระราชทานเพลิงศพ นาวาตรี สมาน กุนัน ป.ช.
เมื่อวันที่ 14 ก.ค. 61 เวลา 15.30 น. พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะผู้แทนรัฐบาล เป็นผู้เชิญผ้าไตรประทานของเจ้าพระคุณ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก จำนวน 5 ไตร ทอดในพิธีพระราชทานเพลิงศพ นาวาตรี สมาน กุนัน ป.ช. ณ เมรุพิเศษวัดบ้านหนองคู ตำบลเมืองหงส์ อำเภอจตุรพักตรพิมาน จังหวัดร้อยเอ็ด
ในการนี้ นายฉัตรชัย พรหมเลิศ ปลัดกระทรวงมหาดไทย เป็นผู้แทนฝ่ายปกครอง ทอดผ้าไตรบังสุกุลอุทิศแก่ นาวาตรี สมาน กุนัน ด้วย
นาวาตรี สมาน กุนัน เป็นผู้ที่ประกอบคุณงามความดี และได้อุทิศความช่วยเหลือเพื่อนมนุษย์จนกระทั่งตนเองเสียชีวิต มีผลงานเป็นที่ประจักษ์ต่อสาธารณชน องค์กร และนานาประเทศ จากการปฏิบัติภารกิจนำขวดอากาศไปวางในถ้ำหลวงเพื่อสนับสนุนฝ่ายต่าง ๆ ในการช่วยเหลือเด็กและเยาวชนทีมหมูป่า อะคาเดมี ซึ่งติดอยู่ภายในถ้ำหลวง วนอุทยานถ้ำหลวง-ขุนน้ำนางนอน ตำบลโป่งผา อำเภอแม่สาย จังหวัดเชียงราย ซึ่งความดี ความเสียสละ และความทุ่มเทของ นาวาตรี สมาน กุนัน คนไทยและคนทั่วโลกได้เห็นและรู้สึกซาบซึ้งใจเป็นอย่างมาก จนได้รับการยกย่องว่าเป็น "วีรบุรุษถ้ำหลวง"
จากนั้น พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้เชิญรับสั่งของเจ้าพระคุณ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทรงเป็นกำลังใจให้ครอบครัวของ นาวาตรี สมาน กุนัน คลายโศกและให้ถึงพร้อมด้วยศรัทธาในการบำเพ็ญคุณความดีสืบไป

ที่มา : http://www.thaigov.go.th/news/contents/details/13878
