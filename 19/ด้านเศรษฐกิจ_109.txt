รัฐบาลไทย-ข่าวทำเนียบรัฐบาล-ออมสินจัดประกวดโฮมสเตย์ระดับประเทศ ครั้งแรกของไทย “GSB Smart Homestay โฮมสเตย์มีสไตล์”


วันศุกร์ที่ 29 มิถุนายน 2561
264
พิมพ์
ออมสินจัดประกวดโฮมสเตย์ระดับประเทศ ครั้งแรกของไทย “GSB Smart Homestay โฮมสเตย์มีสไตล์”
ธนาคารออมสินจัดประกวดโฮมสเตย์ระดับประเทศ “GSB Smart Homestay โฮมสเตย์มีสไตล์” ครั้งแรกของการประกวดโฮมสเตย์ไทยที่มีหัวใจแห่งการพัฒนา สามารถยกระดับการท่องเที่ยวชุมชนให้เข้มแข็ง คนในชุมชนมีคุณภาพชีวิตดีขึ้น ชิงเงินรางวัลสนับสนุนมูลค่ารวม 3,200,000 บาท
ธนาคารออมสิน ส่งเสริมชุมชนด้านการท่องเที่ยว หลังประสบความสำเร็จจากการเฟ้นหาชุมชนต้นแบบ ชุมชนประชารัฐสีชมพู 2 ปีก่อน ปีนี้จัดประกวดโฮมสเตย์ระดับประเทศ “GSB Smart Homestay โฮมสเตย์มีสไตล์” ครั้งแรกของการประกวดโฮมสเตย์ไทยที่มีหัวใจแห่งการพัฒนา สามารถยกระดับการท่องเที่ยวชุมชนให้เข้มแข็ง คนในชุมชนมีคุณภาพชีวิตที่ดีขึ้น ชิงเงินรางวัลสนับสนุนมูลค่ารวม 3,200,000 บาท
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า การประกวด“GSB Smart Homestay โฮมสเตย์มีสไตล์” มีจุดเริ่มต้นมาจาก โครงการชุมชนประชารัฐสีชมพู เมื่อปี 2559  ซึ่งเป็นโครงการที่คัดเลือกชุมชนที่มีความเข้มแข็งด้านการพัฒนาในรูปแบบประชารัฐ ตามแนวคิด “ประชาคิด...ออมสินส่งเสริม ประชาเริ่ม...ออมสินร่วมสร้าง” จึงทำให้เกิดชุมชนต้นแบบระดับประเทศ 10 ชุมชน ต่อมาในปี 2560 ได้ต่อยอดโครงการโดยนำองค์ความรู้ของชุมชนต้นแบบไปถ่ายทอดและแลกเปลี่ยนเรียนรู้ในรูปแบบ“ชุมชนคู่คิดคู่สร้าง” ที่ส่งเสริมการพัฒนาแบบชุมชนเพื่อชุมชน มาถึงปี 2561 จึงมีการเชิญชวนโฮมสเตย์ไทยทั่วประเทศที่มีหัวใจแห่งการพัฒนาสามารถยกระดับการท่องเที่ยวชุมชน และคำนึงถึงการมีส่วนร่วมของชุมชน
“การประกวด“GSB Smart Homestay โฮมสเตย์มีสไตล์” ครั้งนี้ เปิดรับสมัครโฮมสเตย์ทั่วประเทศ ตั้งแต่วันที่ 13 มิถุนายน 2561 ถึงวันที่ 13 กรกฎาคม 2561 และจะดำเนินการคัดเลือกโฮมสเตย์ผ่านเข้ารอบ 100 แห่ง เพื่อเชิญผู้แทนโฮมสเตย์เข้าร่วมงานสัมมนาครั้งใหญ่ระดับประเทศ เพื่อให้ความรู้ด้านการบริหารจัดการโฮมสเตย์ทั้งในมิติสังคม วัฒนธรรม เศรษฐกิจ สิ่งแวดล้อม และนวัตกรรม เพื่อการพัฒนาโฮมสเตย์ไทยให้เป็นไปตามแนวคิด SMART คือ S : System ระบบบริหารจัดการ  M : Marketingกลยุทธ์ด้านการตลาด  A : Adaptation การประยุกต์ปรับเปลี่ยน  R : Relationship ความสัมพันธ์ในชุมชน และ T : Thailand 4.0 คือการนำนวัตกรรมมาใช้ในการพัฒนาโฮมสเตย์”
การคัดเลือกจะมีความเข้มข้นขึ้นตามลำดับ จนเหลือโฮมสเตย์เข้ารอบ 10 แห่ง ก็จะมี กิจกรรมออมสินสานสัมพันธ์ การลงพื้นที่ของกรรมการ การจัดทำรายการโทรทัศน์เชิญชวนท่องเที่ยวโฮมสเตย์ และการตัดสินโฮมสเตย์ยอดเยี่ยมและดีเด่นระดับประเทศ ยกย่องเป็นต้นแบบโฮมสเตย์ไทยที่มีความเข้มแข็ง ซึ่งผู้ชนะจะได้รับโล่เกียรติคุณ ประกาศนียบัตร และเงินสนับสนุนมูลค่ารวม 3,200,000 บาท ประกอบด้วยรางวัล
โฮมสเตย์ยอดเยี่ยมอันดับ 1                            500,000 บาท
โฮมสเตย์ยอดเยี่ยมอันดับ 2            300,000 บาท
โฮมสเตย์ยอดเยี่ยมอันดับ 3                 200,000 บาท
โฮมสเตย์ดีเด่น 7 แห่งๆละ             100,000 บาท
โฮมสเตย์ที่ผ่านเข้ารอบ 20 แห่งๆละ         50,000 บาท
โฮมสเตย์ที่ผ่านเข้ารอบ 100 แห่งๆละ         10,000 บาท
“ธนาคารเล็งเห็นความสำคัญของการพัฒนาชุมชนด้านการท่องเที่ยว ในรูปแบบชุมชนโฮมสเตย์ซึ่งถือเป็นการสร้างคุณค่าทางสังคมและเพิ่มมูลค่าทางเศรษฐกิจ โดยการนำวิถีชาวบ้าน ภูมิปัญญาท้องถิ่น ศิลปวัฒนธรรม ประเพณี ศักยภาพของชุมชนในด้านการท่องเที่ยวและการอนุรักษ์ธรรมชาติและสิ่งแวดล้อม มาบูรณาการเป็นแนวทางในการขับเคลื่อนการท่องเที่ยวชุมชนอย่างสร้างสรรค์และยั่งยืน” ผู้อำนวยการธนาคารออมสิน กล่าวในที่สุด

ที่มา : http://www.thaigov.go.th/news/contents/details/13458