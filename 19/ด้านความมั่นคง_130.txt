รัฐบาลไทย-ข่าวทำเนียบรัฐบาล-“บิ๊กน้อย” รณรงค์ปลูกต้นรวงผึ้ง ชวน”ทำความดี”สร้างความสุข สู่ชายแดนใต้

วันศุกร์ที่ 20 กรกฎาคม 2561
“บิ๊กน้อย” รณรงค์ปลูกต้นรวงผึ้ง ชวน”ทำความดี”สร้างความสุข สู่ชายแดนใต้
พล.อ.สุรเชษฐ์ ชัยวงศ์ หัวหน้าผู้แทนพิเศษของรัฐบาลและรัฐมนตรีช่วยว่าการกระทรวงศึกษาธิการ เป็นประธานในพิธีจัดกิจกรรมรณรงค์ “ทำความดี สร้างความสุข สู่ชายแดนใต้”
พล.อ.สุรเชษฐ์ ชัยวงศ์ หัวหน้าผู้แทนพิเศษของรัฐบาลและรัฐมนตรีช่วยว่าการกระทรวงศึกษาธิการ เป็นประธานในพิธีจัดกิจกรรมรณรงค์ “ทำความดี สร้างความสุข สู่ชายแดนใต้” ในวันศุกร์ที่ ๒๐ กรกฎาคม ๒๕๖๑ เวลา ๐๙.๓๐ น.ณ กองบัญชาการกองพลทหารราบที่ ๑๕ ค่ายสมเด็จพระสุริโยทัย จังหวัดปัตตานี ท่ามกลางหัวหน้าส่วนราชการ ภาคเอกชน ประชาขน และเยาวชนที่พร้อมใจกันใส่เสื้อเหลือง มาร่วมงานอย่างคึกคัก ทั้งนี้ เนื่องในโอกาสมหามงคลเฉลิมพระชนมพรรษา ๖๖ พรรษา สมเด็จพระเจ้าอยู่หัวมหาวชิราลงกรณ บดินทรเทพยวรางกูร ในวันที่ ๒๘ กรกฎาคม ๒๕๖๑
โดยทุกภาคส่วนนำโดย หัวหน้าผู้แทนพิเศษของรัฐบาล พร้อมด้วยข้าราชการ ผู้นำศาสนา ภาคเอกชน ภาคประชาชน นักเรียน นักศึกษา และ เครือข่ายเสริมสร้างการมีส่วนร่วมของทุกภาคส่วนจังหวัดชายแดนภาคใต้ ได้จัดกิจกรรมรณรงค์ “ทำความดี สร้างความสุข สู่ชายแดนใต้”เพื่อเป็นการแสดงความจงรักภักดี รณรงค์ให้ประชาชนทั่วไป ได้ร่วมแรงร่วมใจกัน มีจิตอาสาทำความดีในกิจกรรมต่าง ๆ อันเป็นการสร้างความสุขให้ทั้งผู้ให้และผู้รับ และเป็นการเสริมสร้างให้เกิดความรักความเข้าใจระหว่างพี่น้องประชาชนในพื้นที่จังหวัดชายแดนภาคใต้
กิจกรรมครั้งนี้ จัดขึ้นในระหว่างวันที่ ๒๑-๒๗ กรกฎาคม ๒๕๖๑ โดยได้รับความร่วมแรงร่วมใจอย่างเต็มความสามารถ      จากส่วนราชการ ภาคเอกชน ภาคประชาชน นักเรียน นักศึกษา และเครือข่ายเสริมสร้างการมีส่วนร่วมของทุกภาคส่วนจังหวัดชายแดนภาคใต้ โดยมีกิจกรรม “ทำความดี สร้างความสุข สู่ชายแดนใต้”ในวันนี้ จำนวน 10 กิจกรรม ได้แก่
1. การทำความสะอาดสถานที่บ้านเรือนและสถานที่สาธารณะ โดย กองพล
ทหารราบที่ ๑๕
2. การบริจาคโลหิต โดย นักศึกษาสถาบันอาชีวศึกษาจังหวัดชายแดนภาคใต้ และประชาชน
3. การบริการตรวจสุขภาพ
4. ทันตกรรม โดย ศูนย์แพทย์ทหารบกจังหวัดชายแดนภาคใต้ และ มหาวิทยาลัยสงขลานครินทร์ (ม.อ.) วิทยาเขตหาดใหญ่
5. บริการตัดผมสุภาพบุรุษ
6.เสริมสวยสุภาพสตรี โดย วิทยาลัยการอาชีพปัตตานี
7. บริการพิมพ์นามบัตร  โดย วิทยาลัยอาชีวศึกษาปัตตานี
8. บริการซ่อมและเปลี่ยนถ่ายน้ำมันเครื่องรถจักรยานยนต์ โดย วิทยาลัยเทคนิคกาญจนาภิเษกปัตตานี
9. การปลูกต้นรวงผึ้ง โดย สำนักงานคณะกรรมการขับเคลื่อนการแก้ไขปัญหาจังหวัดชายแดนภาคใต้ ส่วนหน้า
และ 10. การปล่อยปลาในแหล่งน้ำ โดย ศูนย์วิจัยและพัฒนาการเพาะเลี้ยงสัตว์น้ำจืดปัตตานี
ในโอกาสนี้ พล.อ. สุรเชษฐ์ ชัยวงศ์ หัวหน้าผู้แทนพิเศษของรัฐบาลและรัฐมนตรีช่วยว่าการกระทรวงศึกษาธิการ หรือ “บิ๊กน้อย”  ได้มอบต้นรวงผึ้ง ต้นไม้ประจำพระองค์สมเด็จพระเจ้าอยู่หัวฯ แก่หัวหน้าส่วนราชการ ภาคเอกชน ภาคประชาชน และนักเรียนนักศึกษา พร้อมกับกล่าวเชิญชวนประชาชนทุกหมู่เหล่าร่วมกิจกรรมรณรงค์ “ทำความดี สร้างความสุข สู่ชายแดนใต้”

ที่มา : http://www.thaigov.go.th/news/contents/details/13996
