รัฐบาลไทย-ข่าวทำเนียบรัฐบาล-เลขาธิการ กพฐ.มอบนโยบายผู้บริหารสถานศึกษาจังหวัดพิษณุโลก


วันพุธที่ 11 กรกฎาคม 2561
134
เลขาธิการ กพฐ.มอบนโยบายผู้บริหารสถานศึกษาจังหวัดพิษณุโลก
นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน (กพฐ.) เป็นประธานในการประชุมการมอบนโยบายแก่ผู้บริหารสถานศึกษาในจังหวัดพิษณุโลก ในการบูรณาการการทำงานร่วมกันระหว่างหน่วยงานของกระทรวงศึกษาธิการ พร้อมให้ร่วมกันทำงานเป็นทีม
เมื่อเวลา 09.30 น. วันนี้ (9 กรกฎาคม 2561) ที่โรงเรียนพิษณุโลกพิทยาคม อ.เมือง จ.พิษณุโลก นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน (กพฐ.) เป็นประธานในการประชุมการมอบนโยบายแก่ผู้บริหารสถานศึกษาในจังหวัดพิษณุโลก ในการบูรณาการการทำงานร่วมกันระหว่างหน่วยงานของกระทรวงศึกษาธิการ พร้อมให้ร่วมกันทำงานเป็นทีม ทั้งสำนักงานศึกษาธิการจังหวัด สำนักงานเขตพื้นที่การศึกษาในจังหวัด ซึ่งจังหวัดพิษณุโลก เป็นหนึ่งในจังหวัดที่สามารถบูรณาการการทำงานร่วมกันได้อย่างมีประสิทธิภาพ นอกจากนี้ขอฝากให้ผู้บริหารโรงเรียนดำเนินตามนโยบายสำคัญของรัฐบาลในการพัฒนานักเรียนในทุกช่วงชั้นให้ได้มาตรฐานตามที่สังคมต้องการรวมถึงการบูรณาการความร่วมมือกับศูนย์การศึกษาพิเศษในการนำเด็กนักเรียนที่มีความต้องการพิเศษเข้ามาเรียนรวม ให้ระมัดระวังการดำเนินการโครงการอาหารกลางวันให้โปร่งใสทั้งในการจัดซื้อจัดจ้าง กระบวนการปรุงอาหาร คุณภาพอาหารและขอให้ดำเนินโครงการตามโปรแกรม Thai School Lunch อย่างเคร่งครัด ทางด้านการอ่านออกเขียนได้ ให้บุคลากรของเขตพื้นที่มีส่วนร่วมในกิจกรรม PLCและนำไปขยายใช้ในวิชาอื่นๆ รวมถึงส่งเสริมให้นักเรียนได้ทำข้อสอบแบบอัตนัยเพื่อให้นักเรียนเกิดการเรียนรู้ในการเขียนตอบคำถามเพื่อพัฒนาความคิดและวิธีการเขียนรวมถึงให้ส่งเสริมให้นักเรียนได้คัดลายมือให้สวยเพื่อพัฒนาการสื่อสารของตนเองในอนาคต
นอกจากนี้นายบุญรักษ์ ยอดเพชร ยังฝากให้ผู้บริหารเรียนรู้การใช้ Echo English รวมทั้งให้กลับไปสำรวจกล่องรับสัญญาณ DLTV ว่าเป็นระบบ HD หรือไม่ เนื่องจากจะมีการเปลี่ยนแปลงระบบในวันที่ 1 ตุลาคมนี้ และเตือนข้าราชการในสังกัดอย่าใช้อำนาจหน้าที่ที่จะทำให้ประชาชนหลงเชื่อว่าสามารถช่วยเหลือในการสอบครูผู้ช่วยที่จะเปิดรับสมัครในวันที่ 18 - 24 กรกฎาคม 2561 และดำเนินการสอบในวันที่ 18 สิงหาคม 2561 ได้ รวมถึงการเปิดสำนักติวข้อสอบให้ระวังโทษถึงขั้นไล่ออก สำหรับระบบการสอบครูผู้ช่วยครั้งนี้ ข้อสอบมาจากส่วนกลาง ข้อสอบที่ส่งมาแต่ละจังหวัดไม่เหมือนกัน เป็นข้อสอบคู่ขนาน แม้แต่การนั่งสอบให้ห้องเดียวกันข้อสอบที่ได้ก็ไม่เหมือนกัน ซึ่งทาง สพฐ.ได้มอบไปทางจังหวัด ทาง กศจ. เป็นผู้ดำเนินการสอบ
ต่อมาเวลา 11.30 น. นายสมเกียรติ สรรคพงษ์ ผู้อำนวยการสำนักเทคโนโลยีเพื่อการสอน (สทร.) ได้ชี้แจงทำความเข้าใจกับผู้อำนวยการโรงเรียนถึงการจัดการเรียนการสอนด้วยระบบ DLTV และ DLIT ซึ่งจะมีการเปลี่ยนแปลงระบบทำให้โรงเรียนที่มีกล่องรับสัญญาณแบบ SD จะไม่สามารถรับชมการถ่ายทอดสัญญาณได้ พร้อมทั้งให้คำแนะนำแก่โรงเรียนในการแก้ไข จากนั้นนายสมเกียรติ สรรคพงษ์ พร้อมคณะ ได้เดินทางไปยังโรงเรียนบ้านคลองหนองเหล็กและโรงเรียนวัดยางเอน ซึ่งเป็นโรงเรียนในสังกัดสำนักงานเขตพื้นที่การศึกษาประถมศึกษาพิษณุโลก เขต 1 ซึ่งทั้ง 2 โรงเรียนเป็นโรงเรียนได้นำระบบการเรียนการสอนทางไกลผ่านดาวเทียม (DLTV) และเทคโนโลยีสารสนเทศ (DLIT) มาใช้ ทำให้ผู้เรียนได้เรียนรู้อย่างกว้างขวาง ครูสามารถนำสื่อต่างๆ มาใช้ได้อย่างเหมาะสม ส่งผลดีต่อระดับคุณภาพของผู้เรียนเป็นอย่างยิ่ง
ปชส.สพป.พิษณุโลก เขต 1:ภาพ/ข่าว

ที่มา : http://www.thaigov.go.th/news/contents/details/13765