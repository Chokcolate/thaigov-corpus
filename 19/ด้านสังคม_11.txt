รัฐบาลไทย-ข่าวทำเนียบรัฐบาล-รมว.พม. ลงพื้นที่ตรวจเยี่ยมหน่วยงานสังกัดกระทรวง พม. ในพื้นที่ จ.ชลบุรี พร้อมมอบแนวทางการขับเคลื่อนงานให้กับทีม พม. (One Home)


วันศุกร์ที่ 15 มิถุนายน 2561
328
รมว.พม. ลงพื้นที่ตรวจเยี่ยมหน่วยงานสังกัดกระทรวง พม. ในพื้นที่ จ.ชลบุรี พร้อมมอบแนวทางการขับเคลื่อนงานให้กับทีม พม. (One Home)
รมว.พม. ลงพื้นที่ตรวจเยี่ยมหน่วยงานสังกัดกระทรวง พม. ในพื้นที่ จ.ชลบุรี พร้อมมอบแนวทางการขับเคลื่อนงานให้กับทีม พม. (One Home)
วันนี้ (15 มิ.ย.61) เวลา 08.45 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ลงพื้นที่ตรวจเยี่ยมหน่วยงานในสังกัดกระทรวง พม. ได้แก่ ศูนย์การเรียนรู้และฝึกอบรมด้านผู้สูงอายุ ศูนย์พัฒนาการจัดสวัสดิการสังคมผู้สูงอายุบ้านบางละมุง สถานคุ้มครองและพัฒนาการุณยเวศม์ สถานพัฒนาและฟื้นฟูเด็กจังหวัดชลบุรี และศูนย์การเรียนรู้ การพัฒนาสตรีและครอบครัวเฉลิมพระเกียรติ สมเด็จพระเทพฯ 36 พรรษา เพื่อติดตามและรับฟังรายงานสถานการณ์ทางสังคม และรายงานการดำเนินงานของหน่วยงานในสังกัดกระทรวง พม. ในพื้นที่ พร้อมมอบ แนวทางการขับเคลื่อนงานให้กับทีม พม. (One Home) จังหวัดชลบุรี รวมถึงให้กำลังใจข้าราชการและเจ้าหน้าที่ในการปฏิบัติหน้าที่ ณ ศูนย์การเรียนรู้และฝึกอบรมด้านผู้สูงอายุ อำเภอบางละมุง จังหวัดชลบุรี
การลงพื้นที่ในวันนี้ เป็นการติดตามการดำเนินงานพร้อมทั้งมอบแนวทางการปฏิบัติงานในระดับพื้นที่ รวมทั้งเป็นการสร้างขวัญกำลังใจให้กับข้าราชการ เจ้าหน้าที่ผู้ปฏิบัติงานหน่วยงานในสังกัดกระทรวง พม. ในพื้นที่จังหวัดจังหวัดชลบุรี ทั้งนี้ ได้รับทราบถึงสถานการณ์ทางสังคมจังหวัดชลบุรี ประจำปี 2560 พบว่า จังหวัดชลบุรี มีประชากรทั้งสิ้น จำนวน 1,470,964 คน มีผู้ลงทะเบียนสวัสดิการแห่งรัฐ จำนวน 114,151 คน จำนวนคนพิการที่ประสบปัญหาทางสังคม จำนวน 1,294 ราย ที่พบมากที่สุด คือ ไม่ได้รับเบี้ย จำนวน 143 ราย จำนวนผู้ประสบปัญหาทางสังคม รายครัวเรือน จำนวน 18,447 ครัวเรือน 26,921 ราย สำหรับประเภทและรูปแบบของครอบครัว แบ่งเป็น ครอบครัวเดี่ยว จำนวน 87,597 ครอบครัว และครอบครัวขยาย จำนวน 74,541 ครอบครัว ด้านพฤติกรรมที่ไม่เหมาะสม วัยเด็กและเยาวชน คือ ติดเกมส์ มั่วสุม และติดเครื่องดื่มแอลกอฮอล์ วัยแรงงาน คือ ติดเครื่องดื่มแอลกอฮอล์ ติดการพนัน และมั่วสุม และวัยผู้สูงอายุ คือ ติดการพนัน และติดเครื่องดื่มแอลกอฮอล์ ส่วนด้านปัญหาสังคมตามกลุ่มเป้าหมาย คือ ตั้งครรภ์ก่อนวัยอันควร จำนวน 68 ราย เยาวชนเลี้ยงดูบุตรตามลำพัง จำนวน 33 ราย ผู้สูงอายุติดเตียงเจ็บป่วยเรื้อรัง จำนวน 1,686 ราย และความรุนแรงในครอบครัว จำนวน 25 ครอบครัว และสถิติการลงทะเบียนเด็กแรกเกิด มีดังนี้ ลงทะเบียน จำนวน 3,229 ราย ได้รับสิทธิ์ จำนวน 2,883 ราย อยู่ระหว่างการพิจารณา จำนวน 53 ราย และไม่ได้รับสิทธิ์ จำนวน 28 ราย
สำหรับการมอบแนวทางการขับเคลื่อนงานให้กับทีม พม. (One Home) จังหวัดชลบุรี นั้น ได้เน้นย้ำการบูรณาการในพื้นที่ เพื่อช่วยเหลือประสานส่งต่อกลุ่มเป้าหมาย โดยต้องมีความเข้มแข็งในการเป็นศูนย์กลางกำหนดนโยบาย One Home หรือ Model การทำงานในพื้นที่อย่างเชื่อมโยงกับภาคส่วนต่างๆ พร้อมทั้งจัดทำแผนพัฒนาภาคในการเชื่อมโยงประสานหน่วยงานในพื้นที่ เน้นการประสานงานอย่างรวดเร็ว ลดขั้นตอนโดยใช้ประโยชน์จากเทคโนโลยีการสื่อสาร และให้ศูนย์ช่วยเหลือสังคม 1300 เป็นช่องทางให้ประชาชนผู้ประสบปัญหาสังคม เข้าถึงการให้บริการสวัสดิการของภาครัฐ โดยเน้นการทำงานทั้งเชิงรุกและเชิงรับ สามารถเข้าถึงผู้ประสบปัญหาในภาวะวิกฤตได้ อย่างรวดเร็ว ไม่ซ้ำซ้อน พัฒนาและยกระดับการประสานส่งต่อหน่วยงานภายในกระทรวงอย่างมีประสิทธิภาพ เพื่อตอบสนองต่อความต้องการและสภาพปัญหาของกลุ่มเป้าหมาย มีการบูรณาการการทำงานกับทุกภาคส่วน ตามนโยบายประชารัฐ รวมทั้งมีการใช้ข้อมูล Social map และฐานข้อมูลอื่นๆ ให้เกิดประโยชน์ ด้วยการใช้เทคโนโลยี ในการจะพัฒนา และยกระดับการดำเนินงานที่มีประสิทธิภาพ ทั้งนี้ ขอเป็นกำลังใจให้เจ้าหน้าที่ผู้ปฏิบัติงานทุกคน และให้ดำเนินงานร่วมกับทุกภาคส่วนอย่างเต็มความสามารถ ด้วยความซื่อสัตย์สุจริต โดยคำนึงถึงประโยชน์ ของประชาชนและประเทศชาติเป็นสำคัญ

ที่มา : http://www.thaigov.go.th/news/contents/details/13078