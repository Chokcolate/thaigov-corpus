รัฐบาลไทย-ข่าวทำเนียบรัฐบาล-พม. กำชับช่วยเหลือเด็กหนุ่มวัย 16 ปี ถูกลูกหลงจากเหตุทะเลาะวิวาท กลายเป็นคนพิการ ที่ จ.นครสวรรค์ พร้อมเร่งช่วยเหลือเด็กทารกที่ถูกทิ้งไว้ใต้ต้นไม้ ที่ จ.สงขลา

วันอังคารที่ 3 กรกฎาคม 2561
พม. กำชับช่วยเหลือเด็กหนุ่มวัย 16 ปี ถูกลูกหลงจากเหตุทะเลาะวิวาท กลายเป็นคนพิการ ที่ จ.นครสวรรค์ พร้อมเร่งช่วยเหลือเด็กทารกที่ถูกทิ้งไว้ใต้ต้นไม้ ที่ จ.สงขลา
พม. กำชับช่วยเหลือเด็กหนุ่มวัย 16 ปี ถูกลูกหลงจากเหตุทะเลาะวิวาท กลายเป็นคนพิการ ที่ จ.นครสวรรค์ พร้อมเร่งช่วยเหลือเด็กทารกที่ถูกทิ้งไว้ใต้ต้นไม้ และถูกแมลงรุมกัดต่อยจำนวนมาก ที่ จ.สงขลา
วันนี้ (3 ก.ค. 61) เวลา 09.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคง ของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)ครั้งที่ 94/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กหนุ่มวัย 16 ปี ถูกลูกหลงจากเหตุทะเลาะวิวาท โดนทำร้ายโดยใช้ขวดแก้วฟาดที่ศีรษะ ส่งผลให้สมองกระทบกระเทือนอย่างรุนแรง และกลายเป็นคนพิการ แขน-ขาหงิกงอ นอนป่วยติดเตียง ช่วยเหลือตัวเองไม่ได้ ต้องให้อาหารทางสายยาง อาศัยอยู่กับแม่ที่ไม่ได้ประกอบอาชีพ เนื่องจากต้องอยู่ดูแลอย่างใกล้ชิด มีเพียงผู้เป็นพ่อที่ทำงานรับจ้างหารายได้จุนเจือครอบครัวเพียงคนเดียว รายได้ไม่เพียงพอค่าใช้จ่าย ที่จังหวัดนครสวรรค์ และกรณีหญิงชราวัย 61 ปี ป่วยหลายโรครุมเร้า ต้องรับภาระเลี้ยงดูหลานชายวัย 13 ปี ที่ป่วยพิการทางสมองตั้งแต่กำเนิด นอนป่วย ติดเตียง ช่วยเหลือตัวเองไม่ได้ ร่างกายผอมซูบ มีเพียงผู้เป็นแม่ของเด็กชายที่ต้องทำงานรับจ้างหารายได้จุนเจือครอบครัวเพียงคนเดียว ครอบครัวมีฐานะยากจน ที่จังหวัดกำแพงเพชร นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นครสวรรค์ และ พมจ.กำแพงเพชร พร้อมทีม One Home ทั้ง 2 จังหวัด เร่งลงพื้นที่ตรวจสอบข้อเท็จจริงและประเมินทางสังคมของครอบครัวทั้งหมดดังกล่าว เพื่อให้การช่วยเหลือในเบื้องต้น ตามภารกิจด้านเด็ก ผู้สูงอายุ และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยทั้งหมดอย่างใกล้ชิด และให้คำแนะนำ ในเรื่องสวัสดิการสังคมเพื่อขอรับสิทธิตามกฎหมายตามความเหมาะสม พร้อมแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคงในระยะยาวต่อไป
อีกกรณีพบเด็กทารกเพศชายวัยแรกคลอด ยังมีสายสะดือติดอยู่ ถูกนำมาทิ้งใต้ต้นไม้แห่งหนึ่ง ในสภาพเปลือยกายและจับคว่ำหน้า ถูกแมลงรุมกัดต่อยจำนวนมาก ที่จังหวัดสงขลา นั้น กระทรวง พม.มีความห่วงใยปัญหาเด็กทารกถูกทิ้งรายวัน เนื่องจากมีสถิติเกิดขึ้นเกือบทุกวัน เป็นปัญหาสังคมที่ต้องช่วยกันแก้ไข และตระหนักถึงผลกระทบที่จะเกิดจากการตั้งครรภ์ไม่พร้อม ทั้งนี้ ได้กำชับให้พัฒนาสังคมและความมั่นคงของมนุษย์จังหวัดสงขลา (พมจ.สงขลา) พร้อมทีม One Home ลงพื้นที่เยี่ยมเด็กทารกดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวง พม. อีกทั้ง เร่งประสานความร่วมมือกับหน่วยงานที่เกี่ยวข้อง ช่วยเหลือในเรื่องการติดตามหาครอบครัว เพื่อมารับเด็กไปดูแล ทั้งนี้ หากไม่พบครอบครัว หรือครอบครัวไม่พร้อมที่จะรับเด็กไปดูแล ทางกระทรวง พม. มีหน่วยงานในสังกัดในพื้นที่ คือ บ้านพักเด็กและครอบครัวจังหวัดสงขลา พร้อมรับเด็กมาอยู่ในความดูแลเพื่อคุ้มครองสวัสดิภาพ ตามพระราชบัญญัติคุ้มครองเด็ก พ.ศ.2546 ต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีสองสามี-ภรรยาตาบอดวัย 68 และ 67 ปี ร่างกายไม่แข็งแรง อาศัยอยู่กันตามลำพัง ครอบครัวมีฐานะยากจน ที่จังหวัดเพชรบุรี นั้น ทางทีม One Home ได้ลงพื้นที่เยี่ยมบ้าน พร้อมมอบเงินสงเคราะห์และฟื้นฟูสมรรถภาพคนพิการ รวมทั้ง วางแผนการดำเนินชีวิตและการดูแลสุขภาพ โดยประสานความร่วมมือกับหน่วยงานที่เกี่ยวข้องในพื้นที่วางแผนร่วมกัน เพื่อติดตามให้ช่วยเหลืออย่างต่อเนื่อง 2) กรณีเด็กหญิงวัย 5 ขวบ ประสบอุบัติเหตุแขนซ้ายขาดต้องหยุดเรียน และใช้ค่ารักษาจำนวนมาก ที่จังหวัดสุรินทร์ นั้น ทางทีม One Home ได้ลงพื้นที่ตรวจสอบข้อเท็จจริง เพื่อช่วยเหลือเรื่องการจดทะเบียนคนพิการ พร้อมมอบเงินสงเคราะห์ เครื่องอุปโภคบริโภค อีกทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม ตามพรบ.คุ้มครองเด็ก พ.ศ.2546 ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13549
