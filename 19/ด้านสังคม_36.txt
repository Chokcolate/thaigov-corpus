รัฐบาลไทย-ข่าวทำเนียบรัฐบาล-รมว.พม. เปิดงานเทศกาลดนตรีคนตาบอดนานาชาติ ครั้งที่ 5 (Thailand Blind Music Festival #5)

วันศุกร์ที่ 22 มิถุนายน 2561
รมว.พม. เปิดงานเทศกาลดนตรีคนตาบอดนานาชาติ ครั้งที่ 5 (Thailand Blind Music Festival #5)
รมว.พม. เปิดงานเทศกาลดนตรีคนตาบอดนานาชาติ ครั้งที่ 5 (Thailand Blind Music Festival #5) เพื่อส่งเสริมนักร้องนักดนตรีตาบอดได้แสดงความสามารถให้เป็นที่ประจักษ์ในสังคม
วันนี้ (22 มิ.ย. 2561) เวลา 15.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงานเทศกาลดนตรีคนตาบอดนานาชาติ ครั้งที่ 5 (Thailand Blind Music Festival #5) จัดโดยสมาคมคนตาบอดแห่งประเทศไทย และมูลนิธิสถาบันดนตรีคนตาบอด ร่วมกับกระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ซึ่งได้รับการสนับสนุนจากกองทุนส่งเสริมและพัฒนาคุณภาพชีวิตคนพิการ และภาคีเครือข่ายที่เกี่ยวข้อง โดยมีศิลปิน S2S จากโครงการพัฒนาศักยภาพนักร้องนักดนตรีตาบอดในที่สาธารณะ : จากถนนสู่ดวงดาว (From Street to Stars) ตัวแทนศิลปินจากประเทศไทย และศิลปินจากประเทศในกลุ่มอาเซียน ได้แก่ เมียนมาร์ เวียดนาม ลาว สิงคโปร์ และอินโดนีเซีย องค์กรคนพิการ และหน่วยงานที่เกี่ยวข้องเข้าร่วมงาน ณ โรงละครแห่งชาติ กรุงเทพฯ
การขับเคลื่อนงานด้านคนพิการ นับเป็นอีกหนึ่งภารกิจสำคัญของรัฐบาล ภายใต้การนำของพลเอก ประยุทธ์ จันทร์โอชา นายกรัฐมนตรี โดยให้ความสำคัญกับการส่งเสริมสิทธิ โอกาส และความเสมอภาคอย่างเท่าเทียม ของคนพิการกับคนปกติทั่วไป ภายใต้แนวคิด "ไม่ทิ้งใครไว้ข้างหลัง” (Leave no one behind) ซึ่งเป็นนโยบายสำคัญ ของการขับเคลื่อนการพัฒนาประเทศ เพื่อลดความเหลื่อมล้ำของคนในสังคม อีกทั้งยังให้ความสำคัญต่อการพัฒนาคุณภาพชีวิตคนพิการ โดยเปลี่ยนจาก "ภาระ” ให้เป็น "พลัง” สร้างเกียรติ โอกาส กำลังใจ ให้แก่คนพิการ ตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 กำหนดให้คนพิการได้รับสิทธิประโยชน์และความคุ้มครองคนพิการ เพื่อมิให้มีการเลือกปฏิบัติโดยไม่เป็นธรรม รวมทั้ง ให้คนพิการมีสิทธิได้เข้าถึงสิ่งอำนวยความสะดวกอันเป็นสาธารณะและความช่วยเหลืออื่นจากรัฐ
สำหรับการจัดงานเทศกาลดนตรีคนตาบอดนานาชาติ ครั้งที่ 5 (Thailand Blind Music Festival #5) เป็นอีกหนึ่งกิจกรรมที่สมาคมคนตาบอดแห่งประเทศไทย และมูลนิธิสถาบันดนตรีคนตาบอด ร่วมกับกระทรวง พม. โดย พก. จัดขึ้นภายใต้แนวคิด "ไม่ทิ้งใครไว้ข้างหลัง No One Left Behind” เพื่อส่งเสริมพัฒนาคุณภาพชีวิตคนพิการ ให้มีคุณภาพชีวิตที่ดี ดำรงชีวิตได้อย่างอิสระ อยู่ในสังคมได้อย่างเสมอภาคและเท่าเทียม สมศักดิ์ศรีความเป็นมนุษย์ รวมถึง เปิดโอกาสให้นักร้องนักดนตรีตาบอดได้แสดงความสามารถทางดนตรี ในฐานะศิลปินอาชีพ ให้เป็นที่ประจักษ์ ต่อคนทั่วไปในสังคม เป็นตัวแทนในการสื่อสารให้สังคมได้เห็นและยอมรับในศักยภาพของคนพิการ โดยจัดอย่างต่อเนื่องเป็นประจำทุกปี ตั้งแต่ปี พ.ศ. 2555 และประสบความสำเร็จอย่างดี ซึ่งในครั้งนี้ นับเป็นครั้งที่ 5 ได้กำหนดจัดขึ้น 3 เวที ได้แก่ จังหวัดนครพนม จังหวัดภูเก็ต และกรุงเทพมหานคร โดยภายในงานประกอบด้วยกิจกรรมที่น่าสนใจ ดังนี้ การแสดงศิลปิน S2S จากโครงการพัฒนาศักยภาพนักร้องนักดนตรีตาบอดในที่สาธารณะ : จากถนนสู่ดวงดาว (From Street to Stars) ตัวแทนศิลปินจากประเทศไทย และศิลปินจากประเทศในกลุ่มอาเซียนด้วย ได้แก่ เมียนมาร์ เวียดนาม ลาว สาธารณรัฐสิงคโปร์ และอินโดนีเซีย
อย่างไรก็ตาม เทศกาลดนตรีคนตาบอดนานาชาติ ครั้งที่ 5 นับเป็นการส่งเสริมและพัฒนาคุณภาพชีวิตนักร้อง นักดนตรีตาบอด เป็นโครงการที่พัฒนาและต่อยอดจากโครงการพัฒนาศักยภาพนักร้องนักดนตรีตาบอดในที่สาธารณะ : จากถนน สู่ดวงดาว (From Street to Stars) ที่เป็นการร่วมมือกันในรูปแบบของประชารัฐเพื่อสังคมเพื่อคนพิการ ซึ่งเป็นจุดเริ่มต้นของศิลปิน S2S ศิลปินตาบอดที่ได้รับการพัฒนาและส่งเสริมศักยภาพอย่างจริงจัง จนเป็นที่ยอมรับ ในฐานะศิลปินอาชีพ และเป็นตัวแทนในการสื่อสารให้สังคมได้เห็นถึงศักยภาพของคนพิการ ส่งเสริมให้มีคุณภาพชีวิต ที่ดี สามารถดำรงชีวิตโดยไม่เป็นภาระต่อครอบครัวและสังคม เป็นไปตามนโยบายของรัฐบาลที่ต้องการพัฒนาคุณภาพชีวิตคนพิการ และทุกกลุ่มเป้าหมายอย่างยั่งยืน

ที่มา : http://www.thaigov.go.th/news/contents/details/13286
