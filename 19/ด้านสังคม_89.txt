รัฐบาลไทย-ข่าวทำเนียบรัฐบาล-สธ.ไทย–มาเลเซีย ร่วมมือด้านสาธารณสุขชายแดน

วันอาทิตย์ที่ 8 กรกฎาคม 2561
สธ.ไทย–มาเลเซีย ร่วมมือด้านสาธารณสุขชายแดน
กระทรวงสาธารณสุขไทย มาเลเซียร่วมมือด้านสาธารณสุขชายแดนไทย-มาเลเซีย บูรณาการทำงานร่วมกันแก้ไขปัญหา แลกเปลี่ยนเรียนรู้ด้านวิชาการควบคุมป้องกันโรค การคุ้มครองผู้บริโภคด้านอาหารและยา งานอนามัยแม่และเด็ก  การส่งต่อผู้ป่วยข้ามแดน เชื่อมโยงข้อมูลสารสนเทศ
ทางเว็บไซต์ NK-TM Website
นายแพทย์เจษฎา  ฉายคุณรัฐ ผู้ตรวจราชการกระทรวงสาธารณสุข เขตสุขภาพที่ 12 กล่าวถึงผลการประชุมความร่วมมือสาธารณสุขชายแดนไทย–มาเลเซีย ครั้งที่ 31 (The 31st Thailand–Malaysia Border Health Goodwill Committee Meeting 2018) ที่ โรงแรมอัลมีรอซ กทม. ว่า รัฐบาลไทยและรัฐบาลมาเลเซียที่มีการพัฒนาด้านสาธารณสุขร่วมกันอย่างยาวนาน มีการผลัดเปลี่ยนกันเป็นเจ้าภาพในการประชุม เพื่อปรับกลไกในการดำเนินงาน ซึ่งจากการประชุมที่ประเทศไทยเป็นเจ้าภาพครั้งนี้ได้ข้อสรุปร่วมกัน คือให้แต่ละจังหวัดแต่ละรัฐทั้ง 4 คู่ ระหว่างจังหวัดสงขลา สตูล ยะลา นราธิวาส ประเทศไทย กับรัฐกลันตัน เปอร์ลิส เคดาห์ เปรัค ประเทศมาเลเซีย มีการซ้อมแผนการรับมือกับโรคอุบัติใหม่ อุบัติซ้ำร่วมกัน การพัฒนาระบบการติดตามผู้ป่วยโรคติดต่อที่ให้สามารถเชื่อมต่อข้อมูลกันได้ มีเว็บไซต์ NK-TM Website เป็นช่องทางในการเชื่อมต่อข้อมูลสารสนเทศระหว่างกัน เพื่อการบริการทางวิชาการ การสื่อสารเชิงวิชาการ สร้างระบบการดูแลสุขภาพมารดาและทารกที่เชื่อมต่อข้อมูลการดูแลสุขภาพมารดาและทารก เช่น แผนการให้บริการวัคซีนในเด็ก เป็นต้น และการจัดทำแนวทางการส่งต่อผู้ป่วยข้ามแดนและเกิดการส่งต่อผู้ป่วยข้ามแดน ทำให้การแก้ไขปัญหาสาธารณสุขในพื้นที่ชายแดน 2 ประเทศ เป็นไปอย่างมีประสิทธิภาพ ตามมาตรฐานสากล และมีทิศทางของปัญหาที่ดีขึ้น ส่งผลให้ประชาชนของทั้งสองประเทศได้รับบริการด้านสาธารณสุขที่มีประสิทธิภาพตรงตามสภาพปัญหาของพื้นที่ในระหว่างทั้งสองประเทศที่เหมาะสมตามที่ควรได้รับตามสิทธิมากขึ้น
ทั้งนี้ ปัญหาสาธารณสุขแนวชายแดนที่สำคัญ คือ 1.ปัญหาโรคติดต่อและโรคอุบัติใหม่ ได้แก่ โรคมาลาเรีย วัณโรค โรคติดต่อทางเพศสัมพันธ์ เอดส์ โรคอุจจาระร่วง โรคซาร์ส ไข้หวัดนก 2.อนามัยแม่และเด็ก อัตราตายมารดาและทารกยังสูงกว่าเป้าหมายของประเทศ  3.การไหลทะลักของสินค้าทำลายสุขภาพ อาหารและยาที่ไม่ได้มาตรฐาน การลักลอบนำเข้า- ส่งออกอาหาร ยา และผลิตภัณฑ์ด้านสุขภาพที่ไม่ปลอดภัยและผิดกฎหมาย 4.ปัญหาการเข้าถึงระบบบริการสาธารณสุข  5.ปัญหาแรงงานข้ามชาติ ที่มีการอพยพเคลื่อนย้าย  6.ปัญหาด้านความมั่นคงที่ส่งผลกระทบต่อปัญหาสาธารณสุข
**************************************** 8 กรกฎาคม 2561

ที่มา : http://www.thaigov.go.th/news/contents/details/13676
