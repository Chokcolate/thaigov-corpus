รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ เป็นประธานการประชุมคณะกรรมการการกีฬาแห่งประเทศไทย (กกท.) ครั้งที่ 5/2561


วันศุกร์ที่ 15 มิถุนายน 2561
453
พิมพ์
รอง นรม.พล.อ.ประวิตรฯ เป็นประธานการประชุมคณะกรรมการการกีฬาแห่งประเทศไทย (กกท.) ครั้งที่ 5/2561
รอง นรม.พล.อ.ประวิตรฯ เป็นประธานการประชุมคณะกรรมการการกีฬาแห่งประเทศไทย (กกท.) ครั้งที่ 5/2561 โดยที่ประชุม กกท. มีมติเห็นชอบให้นายก้องศักด ยอดมณี ดำรงตำแหน่งเป็นผู้ว่าการการกีฬาแห่งประเทศไทย
วันนี้ (14 มิ.ย. 2561) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย (กกท.) ครั้งที่ 5/2561 ซึ่งสรุปสาระสำคัญได้ดังนี้
ที่ประชุมได้พิจารณาและมีมติเห็นชอบให้จังหวัดกาญจนบุรีเป็นเจ้าภาพจัดการแข่งขันกีฬาแห่งชาติ ครั้งที่ 48 ประจำปี พ.ศ. 2565 ส่วนจังหวัดตราดเป็นเจ้าภาพจัดการแข่งขันกีฬาเยาวชนแห่งชาติ ครั้งที่ 36 ประจำปี พ.ศ. 2563 และจังหวัดพัทลุงเป็นเจ้าภาพจัดการแข่งขันกีฬาเยาวชนแห่งชาติ ครั้งที่ 37 ประจำปี พ.ศ. 2564 ตามลำดับ ทั้งนี้เป็นไปตามระเบียบของการกีฬาแห่งประเทศไทย โดยเน้นการมีส่วนร่วมของทุกภาคส่วน ทั้งภาครัฐ ภาคเอกชน และภาคประชาสังคม ภายในจังหวัด ซึ่งจะเป็นการยกระดับการแข่งขันกีฬาดังกล่าวให้เป็นไปตามระบบมาตรฐานสากล และที่ประชุมมอบหมายให้ฝ่ายเลขานุการฯ นำมติทั้ง 3 ดังกล่าวเสนอต่อที่ประชุมคณะรัฐมนตรีเพื่อพิจารณาให้ความเห็นชอบต่อไป
พร้อมกันนี้ ที่ประชุมได้พิจารณาและมีมติเห็นชอบให้ นายก้องศักด ยอดมณี ซึ่งผ่านความเห็นชอบของคณะกรรมการสรรหาฯ ให้ดำรงตำแหน่งเป็นผู้ว่าการการกีฬาแห่งประเทศไทย ทั้งนี้ ที่ประชุมได้มอบหมายให้ฝ่ายเลขานุการฯ ดำเนินการเรื่องการแต่งตั้งให้เป็นไปตามระเบียบของกระทรวงการคลังและนำเสนอที่ประชุมคณะรัฐมนตรีเพื่อพิจารณาให้ความเห็นชอบต่อไป
..........................................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13045