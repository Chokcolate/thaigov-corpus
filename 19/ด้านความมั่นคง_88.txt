รัฐบาลไทย-ข่าวทำเนียบรัฐบาล-​รองนรม. และ รมว.กห. เรียกประชุมแก้ปัญหาจราจร ขอคืนผิวจราจร 5 เส้นทางก่อสร้างรถไฟฟ้า จี้ความพร้อม กทม.รับมือฤดูฝนระบายน้ำท่วมขัง ย้ำ “วินัยจราจร สะท้อนวินัยชาติ”


วันศุกร์ที่ 6 กรกฎาคม 2561
191
​รองนรม. และ รมว.กห. เรียกประชุมแก้ปัญหาจราจร ขอคืนผิวจราจร 5 เส้นทางก่อสร้างรถไฟฟ้า จี้ความพร้อม กทม.รับมือฤดูฝนระบายน้ำท่วมขัง ย้ำ “วินัยจราจร สะท้อนวินัยชาติ”
เมื่อ 6 ก.ค.61 พล.อ.ประวิตร วงษ์สุวรรณ รองนรม. และ รมว.กห. ได้เรียกประชุมหน่วยงานที่เกี่ยวข้องในการติดตามความคืบหน้าขับเคลื่อนแก้ปัญหาการจราจร ในพื้นที่กรุงเทพมหานครและปริมณฑล ณ ตึกสันติไมตรี ทำเนียบรัฐบาล
เมื่อ 6 ก.ค.61 พล.อ.ประวิตร วงษ์สุวรรณ รองนรม. และ รมว.กห. ได้เรียกประชุมหน่วยงานที่เกี่ยวข้องในการติดตามความคืบหน้าขับเคลื่อนแก้ปัญหาการจราจร ในพื้นที่กรุงเทพมหานครและปริมณฑล ณ ตึกสันติไมตรี ทำเนียบรัฐบาล
พล.อ.ประวิตร ได้ย้ำ ขอให้กทม. ติดตามและประสานการทำงานร่วมกับ การรถไฟฟ้าขนส่งมวลชนแห่งประเทศไทย ( รฟม.) และสำนักงานตำรวจแห่งชาติ ประเมินร่วมกันอย่างต่อเนื่อง ขอความร่วมมือคืนผิวจราจรถนนสายหลักทั้ง 5 สายที่กำลังก่อสร้างรถไฟฟ้า เพื่อบรรเทาความเดือดร้อนของประชาชนในการสัญจร โดยขอให้กันพื้นที่ไว้เท่าที่จำเป็นและให้คำนึงถึงความปลอดภัย กระทบการจราจรน้อยที่สุด สำหรับพื้นที่ที่คืนมา ขอให้ปรับผิวและจัดทำช่องจราจร เปิดจุดกลับรถให้เหมาะสม มีแสงสว่างเพียงพอ เพื่อลดอุบัติเหตุและเพิ่มความคล่องตัวการจราจรในภาพรวม ขณะเดียวกัน ขอให้เร่งสำรวจและซ่อมปรับผิวการจราจรที่ชำรุด หรือ เป็นปัญหาของอุบัติเหตุในภาพรวม จากการเสียการทรงตัวและการชะลอตัวของรถ เช่น บริเวณตอม่อทางด่วน ท่อระบายนำ้กลางถนน จุดตัดทางรถไฟ เป็นต้น
พร้อมกันนี้ ได้กำชับให้ กทม.เตรียมการให้พร้อมรับมือกับนำ้ท่วมในฤดูฝน โดยวางแผนเร่งระบายน้ำให้เร็วที่สุด ปิดช่องว่างและข้อจำกัดที่เป็นปัญหาของนำ้ท่วมขังในพื้นที่ที่เคยเกิดปัญหา พร้อมกับสั่งการให้ตำรวจ ต้องลงมาช่วยกันดูแลปัญหาและอำนวยการจราจรในพื้นที่เมื่อน้ำท่วมขัง โดยย้ำว่า “วินัยจราจร สะท้อนวินัยชาติ” การแก้ปัญหาจราจรเป็นหน้าที่ของสำนักงานตำรวจแห่งชาติ ที่ต้องบูรณาการขับเคลื่อนและประสานงานกับทุกหน่วยงานที่เกี่ยวข้องอย่างจริงจังและต่อเนื่อง ผ่าน “ศูนย์ควบคุมสั่งการและแก้ไขปัญหาจราจร”โดยเฉพาะการสร้างวินัยจราจร ด้วยการเพิ่มความเข้มข้นมาตรการทางกฎหมายของทุกหน่วยงานที่เกี่ยวข้องและการรณรงค์ร่วมกันอย่างต่อเนื่อง ขณะเดียวกันต้องมีการประเมินผลเปรียบเทียบและปรับแผนตามระยะเวลา ควบคู่กับการรับฟังเสียงสะท้อนของประชาชนในพื้นที่ต่อเนื่องกันไป

ที่มา : http://www.thaigov.go.th/news/contents/details/13635