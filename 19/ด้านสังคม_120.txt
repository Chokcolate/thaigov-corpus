รัฐบาลไทย-ข่าวทำเนียบรัฐบาล-รมว.พม. ให้ทีมฟุตบอลเด็กและเยาวชนเข้าพบ เพื่อรับมอบเสื้อสามารถและให้กำลังใจ ก่อนเข้าแข่งขันฟุตบอลระหว่างเด็กกำพร้าจากสถานสงเคราะห์ทั่วโลก ครั้งที่ 6 ณ กรุงวอร์ซอ สาธารณรัฐโปแลนด์

วันอังคารที่ 17 กรกฎาคม 2561
รมว.พม. ให้ทีมฟุตบอลเด็กและเยาวชนเข้าพบ เพื่อรับมอบเสื้อสามารถและให้กำลังใจ ก่อนเข้าแข่งขันฟุตบอลระหว่างเด็กกำพร้าจากสถานสงเคราะห์ทั่วโลก ครั้งที่ 6 ณ กรุงวอร์ซอ สาธารณรัฐโปแลนด์
รมว.พม. ให้ทีมฟุตบอลเด็กและเยาวชนเข้าพบ เพื่อรับมอบเสื้อสามารถและให้กำลังใจ ก่อนเข้าร่วมแข่งขันฟุตบอลระหว่างเด็กกำพร้าจากสถานสงเคราะห์ทั่วโลก ครั้งที่ 6 ณ กรุงวอร์ซอ สาธารณรัฐโปแลนด์
วันนี้ (17 ก.ค. 61) เวลา เวลา 14.30 น. ที่ห้องประชุมชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้นายสุทธิ จันทรวงษ์ รองอธิบดีกรมกิจการเด็กและเยาวชน นำคณะตัวแทน นักฟุตบอล จำนวน 10 คน ซึ่งเป็นเด็กในความอุปการะของสถานสงเคราะห์สังกัดกรมกิจการเด็กและเยาวชน (ดย.) เข้าพบเพื่อรับโอวาท พร้อมรับมอบเสื้อสามารถ เพื่อเป็นกำลังใจก่อนเดินทางเข้าร่วมแข่งขันฟุตบอลระหว่างเด็กกำพร้าจากสถานสงเคราะห์ทั่วโลก ครั้งที่ 6 (The 6th Football World Cup of Children from Care Homes) ระหว่างวันที่ 25 - 31 กรกฎาคม 2561 ณ สนามกีฬา Legia กรุงวอร์ซอ สาธารณรัฐโปแลนด์
กิจกรรมการแข่งขันฟุตบอลระหว่างเด็กกำพร้าจากสถานสงเคราะห์ทั่วโลก (Football World Cup of Children from Care Homes) จัดขึ้น โดยมีวัตถุประสงค์เพื่อการช่วยเหลือเด็กกำพร้าจากสถานสงเคราะห์ทั่วโลกให้มีโอกาส ทำตามความฝันและเป้าหมายของตนเอง โดยมีองค์กร Hope for Mundial เป็นผู้ดำเนินการจัดกิจกรรม และในปี 2561 ได้กำหนดจัดการแข่งขันฟุตบอลฯ ครั้งที่ 6 ระหว่างวันที่ 25 – 31 กรกฎาคม 2561 ณ สนามกีฬา Legia กรุงวอร์ซอ สาธารณรัฐโปแลนด์ สำหรับปี 2561 ทีมเด็กจากประเทศไทยได้เข้าร่วมการแข่งฟุตบอลรายการดังกล่าว เป็นครั้งที่ 3
กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ได้ดำเนินงานตามยุทธศาสตร์การพัฒนาเด็กในสถานรองรับ : เพชรน้ำหนึ่ง ที่มุ่งเน้นการพัฒนาศักยภาพเด็กในด้านกีฬาฟุตบอล โดยมอบหมายให้สถานสงเคราะห์เยาวชนมูลนิธิมหาราชเป็นศูนย์ฝึกกีฬาฟุตบอลเยาวชน กรมกิจการเด็กและเยาวชน (DCY Football Academy) และในปี 2559 - 2560 ได้คัดเลือกเด็กที่มีความสามารถด้านกีฬาฟุตบอลจากสถานรองรับ จำนวน 16 แห่ง เข้าสู่ศูนย์ฝึกกีฬาฟุตบอลเยาวชนฯ จำนวน 50 คน แบ่งออกเป็น 2 รุ่น ประกอบด้วย 1) รุ่นอายุไม่เกิน 12 ปี และ 2) รุ่นอายุไม่เกิน 14 ปี โดยผ่านกระบวนการพัฒนาทักษะและความสามารถจากผู้เชี่ยวชาญทางด้านกีฬาฟุตบอลอย่างต่อเนื่อง จากนั้น ดย. มีการส่งเด็กที่ผ่านการคัดเลือกให้เข้าร่วมกิจกรรมการแข่งขันฟุตบอลระหว่าง เด็กกำพร้าจากสถานสงเคราะห์ทั่วโลก ณ สาธารณรัฐโปแลนด์ จำนวน 10 คน โดยมีหัวหน้าคณะ ผู้ดูแลเด็ก และผู้ฝึกสอน จำนวน 3 คน เป็นผู้นำคณะ
สำหรับการส่งทีมเด็กจากประเทศไทยเข้าร่วมการแข่งฟุตบอลรายการดังกล่าวในครั้งนี้ ถือเป็นอีกหนึ่ง การดำเนินงานตามแนวทางของยุทธศาสตร์ฯ ซึ่งจะส่งผลให้เด็กเกิดแรงบันดาลใจที่ยิ่งใหญ่ด้วยความมุ่งมั่นและพยายามในการพัฒนาศักยภาพของตนเองในด้านกีฬาให้มีความโดดเด่นต่อไป อีกทั้งเกิดความภาคภูมิใจในตนเองที่ได้ปฏิบัติหน้าที่ในฐานะผู้แทนจากประเทศไทยในการเข้าร่วมแข่งขันกีฬาระดับนานาชาติ นับว่าเป็นประสบการณ์ที่สำคัญ ครั้งหนึ่งในชีวิต โดยเฉพาะการมีน้ำใจนักกีฬา รู้แพ้ รู้ชนะ รู้อภัย ทั้งนี้ ขอให้เด็กทุกคนตระหนักว่า การไปเข้าร่วม การแข่งขันฟุตบอลฯ ในครั้งนี้ มิใช่เพื่อการมุ่งที่จะเอาชนะเพียงอย่างเดียว หากแต่เป็นเวทีที่ทุกคนจะได้แสดงความสามารถของตนเองด้านกีฬา และได้พบปะเพื่อนใหม่ ด้วยการเรียนรู้วัฒนธรรมที่หลากหลาย ดังนั้น จึงขอให้ ทุกคนใช้เวลาอย่างคุ้มค่า ด้วยการแลกเปลี่ยนและเก็บเกี่ยว ความรู้ ประสบการณ์ชีวิตให้มากที่สุด เพื่อประโยชน์ในการพัฒนาตนเองอย่างเต็มที่ต่อไป

ที่มา : http://www.thaigov.go.th/news/contents/details/13916
