รัฐบาลไทย-ข่าวทำเนียบรัฐบาล-"ยุติธรรม" หารือแนวทางการแก้ไขปัญหาหนี้นอกระบบในพื้นที่จังหวัดชัยภูมิ

วันจันทร์ที่ 2 กรกฎาคม 2561
"ยุติธรรม" หารือแนวทางการแก้ไขปัญหาหนี้นอกระบบในพื้นที่จังหวัดชัยภูมิ
กระทรวงยุติธรรม หารือแนวทางการแก้ไขปัญหาหนี้นอกระบบในพื้นที่จังหวัดชัยภูมิ
ในวันจันทร์ที่ ๒ กรกฎาคม ๒๕๖๑ เวลา ๐๘.๓๐ น.
นางกรรณิการ์ แสงทอง รองปลัดกระทรวงยุติธรรม
เป็นประธานการประชุมคณะกรรมการแก้ไขปัญหาหนี้นอกระบบในพื้นที่จังหวัดชัยภูมิ
เพื่อพิจารณาแนวทางในการอำนวยความเป็นธรรมและให้ความช่วยเหลือประชาชนที่ได้รับความเดือดร้อน
จากกลุ่มนายทุนหนี้นอกระบบในพื้นที่จังหวัดชัยภูมิ
โดยมีผู้แทนจากหน่วยงานที่เกี่ยวข้อง เข้าร่วมประชุมฯ
ณ ห้องประชุมกระทรวงยุติธรรม ๒ ชั้น ๘ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
รองปลัดกระทรวงยุติธรรม กล่าวว่า สืบเนื่องจากการลงพื้นที่จังหวัดชัยภูมิ
ของพลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
พร้อมคณะผู้บริหาร ทำให้รับทราบข้อมูลความเดือดร้อนของประชาชนจากการถูกเจ้าหนี้นอกระบบในพื้นที่
เอารัดเอาเปรียบ อาทิ ถูกฟ้องร้องให้ชำระหนี้ในจำนวนที่สูงเกินความเป็นจริง ถูกยึดเอกสารสิทธิ์ที่ดินทำกิน
และถูกบังคับคดียึดที่ทำกินและที่อยู่อาศัยขายทอดตลาด เป็นต้น
โดยรองนายกรัฐมนตรีและรัฐมนตรีว่าการกระทรวงยุติธรรม ได้มีข้อสั่งการให้แต่งตั้งคณะทำงาน
เพื่อศึกษาข้อมูลเชิงลึกของเจ้าหนี้และกลุ่มลูกหนี้ พร้อมทั้งให้จัดกลุ่มจำแนกสภาพปัญหาความเดือดร้อน
ของประชาชน เพื่อนำไปสู่การแก้ไขปัญหาต่อไป
ทั้งนี้ ในเบื้องต้นได้มีคำสั่งแต่งตั้งคณะกรรมการฯ เพื่อตรวจสอบ กำหนดแนวทางการช่วยเหลือ
ป้องกัน และแก้ไขปัญหา โดยมีคณะกรรมการ ๒ ระดับ คือ
๑) คณะกรรมการอำนวยการแก้ไขปัญหาหนี้นอกระบบในพื้นที่จังหวัดชัยภูมิ
มีปลัดกระทรวงยุติธรรม เป็นประธานกรรมการ
และ ๒) คณะกรรมการขับเคลื่อนการแก้ไขปัญหาหนี้นอกระบบในพื้นที่จังหวัดชัยภูมิ
มีรองผู้ว่าราชการจังหวัดชัยภูมิที่ได้รับมอบหมาย เป็นประธานกรรมการ

ที่มา : http://www.thaigov.go.th/news/contents/details/13531
