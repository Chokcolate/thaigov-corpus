รัฐบาลไทย-ข่าวทำเนียบรัฐบาล-ผลการประชุมคณะกรรมการเตรียมการโครงการจิตอาสาเพื่อการพัฒนาลำน้ำกับชีวิต ฯ ครั้งที่ 3/2561

วันพฤหัสบดีที่ 28 มิถุนายน 2561
ผลการประชุมคณะกรรมการเตรียมการโครงการจิตอาสาเพื่อการพัฒนาลำน้ำกับชีวิต ฯ ครั้งที่ 3/2561
รัฐบาลเตรียมเปิดโครงการจิตอาสาเพื่อการพัฒนาลำน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน ในวันจันทร์ที่ 16 กรกฎาคม 2561 ณ ทำเนียบรัฐบาล
วันนี้ (28 มิ.ย.61) เวลา 13.30 น. ณ ห้องประชุม 109 ชั้น 1 ตึกสำนักงานปลัดสำนักนายกรัฐมนตรี ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุม คณะกรรมการเตรียมการโครงการจิตอาสาเพื่อการพัฒนาลำน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน ครั้งที่ 3/2561 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญ ดังนี้
ที่ประชุมรับทราบตามที่นายกรัฐมนตรีเห็นชอบกำหนดพิธีเปิดโครงการจิตอาสาเพื่อการพัฒนาลำน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน ในวันจันทร์ที่ 16 กรกฎาคม 2561 เวลา 08.00 – 11. 30 น. ณ ตึกสันติไมตรี ทำเนียบรัฐบาล โดยนายกรัฐมนตรี จะเป็นประธานเปิดโครงการและปาฐกถาพิเศษ ผู้ร่วมงานประกอบด้วย ผู้ว่าราชการจังหวัดทุกจังหวัดหรือผู้แทน ส่วนราชการที่เกี่ยวข้อง นายกองค์การบริหารส่วนจังหวัดทุกแห่ง นายกเทศมนตรีหรือนายกองค์การบริหารส่วนตำบล 76 แห่ง กรรมการชุมชนต้นแบบ 76 แห่ง ๆ ละ 5 คน และองค์กรภาคเอกชน รวมประมาณ 750 คน
นอกจากนี้จะมีการจัดนิทรรศการผลงานด้านการพัฒนาลำน้ำ และนวัตกรรมการแปรรูปผักตบชวาของหน่วยงานและองค์ปกครองส่วนท้องถิ่น เช่น สำนักงานทรัพยากรน้ำแห่งชาติ สำนักงานคณะกรรมการการอาชีวศึกษา สำนักงานคณะกรรมการวิจัยแห่งชาติ กรมชลประทาน อบจ.สมุทรสงคราม อบจ.อ่างทอง อบจ.นครปฐม อบจ.ศรีสะเกษ เทศบาลนครลำปาง เป็นต้น รวมทั้งจะมีการลงนามบันทึกข้อตกลงร่วมกันดำเนินโครงการ (MOU) 22 หน่วยงาน
อย่างไรก็ตาม รัฐมนตรีประจำสำนักนายกรัฐมนตรี ได้กล่าวเพิ่มเติมว่า นายกรัฐมนตรีอยากเห็นประชาชนและทุกภาคส่วนเข้ามามีส่วนร่วมในการดูแลรักษาแม่น้ำลำคลองในชุมชนให้สะอาด สวยงาม เช่นเดียวกับในต่างประเทศที่มีการดูแลรักษาแม่น้ำลำคลองเป็นอย่างดี โดยมอบหมายให้สำนักงานปลัดสำนักนายกรัฐมนตรี และทุกหน่วยงานที่เกี่ยวข้องดำเนินการในเรื่องดังกล่าว รวมถึงการสร้างการรับรู้ให้กับประชาชนเพื่อนำไปสู่การปฏิบัติให้เกิดผลเป็นรูปธรรมอย่างแท้จริง และให้วิถีชีวิตริมน้ำกลับมาใสสะอาด สวยงามอีกครั้ง
ขณะเดียวกัน ที่ประชุมมีมติเห็นชอบร่างคำสั่งแต่งตั้งคณะกรรมการและคณะอนุกรรมการขับเคลื่อนโครงการจิตอาสาเพื่อการพัฒนาน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน รวม 7 คณะ ดังนี้ 1) คณะกรรมการอำนวยการขับเคลื่อนโครงการฯ มีนายกรัฐมนตรี เป็นประธาน 2) คณะอนุกรรมการขับเคลื่อนโครงการฯ มีปลัดสำนักนายกรัฐมนตรีเป็นประธาน 3) คณะอนุกรรมการประชาสัมพันธ์และการสร้างการรับรู้ มีรัฐมนตรีประจำสำนักนายกรัฐมนตรี (นายกอบศักดิ์ ภูตระกูล) เป็นประธาน 4) คณะอนุกรรมการติดตามและประเมินผลโครงการ มีรัฐมนตรีประจำสำนักนายกรัฐมนตรี (นายสุวพันธุ์ ตันยุวธรรนะ)  เป็นประธาน 5) คณะอนุกรรมการสนับสนุนนวัตกรรมเพื่อการพัฒนาชุมชน เลขาธิการคณะกรรมการวิจัยแห่งชาติ เป็นประธาน 6) คณะอนุกรรมการกลั่นกรองโครงการเพื่อรับการสนับสนุนงบประมาณการขับเคลื่อนการพัฒนาตามหลักเศรษฐกิจพอเพียง มีผู้ตรวจราชการสำนักนายกรัฐมนตรีหรือผู้ช่วยปลัดสำนักนายกรัฐมนตรี ที่ปลัดสำนักนายกรัฐมนตรีมอบหมาย เป็นประธาน และ 7) คณะอนุกรรมการขับเคลื่อนโครงการระดับจังหวัด มีผู้ว่าราชการจังหวัด เป็นประธาน
ทั้งนี้ มอบหมายให้ฝ่ายเลขานุการ (สำนักปลัดสำนักนายกรัฐมนตรี) ดำเนินการกราบเรียนนายกรัฐมนตรี เพื่อลงนามแต่งตั้งต่อไป
----------------------
กลุ่มประชาสัมพันธ์และเผยแพร่ สำนักนายกรัฐมนตรี

ที่มา : http://www.thaigov.go.th/news/contents/details/13431
