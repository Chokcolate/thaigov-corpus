รัฐบาลไทย-ข่าวทำเนียบรัฐบาล-รมว.พม. เปิดตัวเพิ่ม 2 โครงการ Flagship มุ่งพัฒนาบุคลากรสู่ผู้นำทางสังคมด้วยหลักธรรมาภิบาล เพื่อสังคมคุณภาพ


วันจันทร์ที่ 2 กรกฎาคม 2561
229
รมว.พม. เปิดตัวเพิ่ม 2 โครงการ Flagship มุ่งพัฒนาบุคลากรสู่ผู้นำทางสังคมด้วยหลักธรรมาภิบาล เพื่อสังคมคุณภาพ
รมว.พม. เปิดตัวเพิ่ม 2 โครงการ Flagship มุ่งพัฒนาบุคลากรสู่ผู้นำทางสังคมด้วยหลักธรรมาภิบาล เพื่อสังคมคุณภาพ
วันนี้ (2 ก.ค. 61) เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดตัวโครงการ Flagship "พัฒนาบุคลากรรองรับการเปลี่ยนแปลงทางสังคม” และ " พัฒนาระบบควบคุมภายในเพื่อยกระดับธรรมาภิบาล” ภายใต้โครงการสำคัญตามยุทธศาสตร์ (Flagship Project) พร้อมทั้งบรรยายพิเศษ เรื่อง "ผู้นำทางด้านสังคมกับธรรมาภิบาล” โดยมีผู้บริหารและผู้อำนวยการกลุ่มขึ้นไป สังกัดหน่วยงานกระทรวง พม. ณ ห้องประชุมชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ
ด้วยรัฐบาลได้กำหนดกรอบยุทธศาสตร์ชาติ ระยะ 20 ปี (พ.ศ. 2561 – 2580) ที่มุ่งขับเคลื่อนประเทศไทยให้มี ความมั่นคง มั่งคั่ง ยั่งยืน สู่ประเทศพัฒนาแล้ว ด้วยการพัฒนาตามหลักปรัชญาเศรษฐกิจพอเพียง อีกทั้งได้ให้ความสำคัญในการแก้ไขปัญหาความยากจน เพื่อลดความเหลื่อมล้ำ สร้างความเป็นธรรมในสังคม และการสร้างโอกาสในการเข้าถึงสวัสดิการและบริการของรัฐ โดยเฉพาะอย่างยิ่งการสร้างโอกาสทางเศรษฐกิจในการประกอบอาชีพ และการมีรายได้ที่มั่นคงแก่ประชาชน เพื่อการยกระดับคุณภาพชีวิตของประชาชนให้มีคุณภาพชีวิตที่ดีอย่างยั่งยืน ทั้งนี้ กระทรวงพัฒนาสังคมและความมั่นคงของมนุษย์ (พม.) ได้ขับเคลื่อนงานตามนโยบายรัฐบาลด้วยความร่วมมือกับภาคส่วนต่างๆ ตามแนวคิดประชารัฐ และน้อมนำแนวทางหลักปรัชญาเศรษฐกิจพอเพียงมาใช้ในการพัฒนางานด้านสังคม ภายใต้วิสัยทัศน์ "พม.เป็นผู้นำด้านสังคมของไทยและอาเซียน มุ่งสู่คนอยู่ดีมีสุขในสังคมคุณภาพ” ด้วยโครงการที่สำคัญตามยุทธศาสตร์กระทรวง พม. (Flagship Project) พ.ศ. 2560 – 2564 จำนวน 13 โครงการ สำหรับวันนี้ ได้กำหนดการเปิดตัวโครงการ Flagship "พัฒนาบุคลากรรองรับการเปลี่ยนแปลงทางสังคม” และ " พัฒนาระบบควบคุมภายในเพื่อยกระดับธรรมาภิบาล” ซึ่งมีวัตถุประสงค์เพื่อให้บุคลากรของกระทรวง พม. มีการพัฒนาศักยภาพความเป็นผู้นำทางสังคมด้วยองค์กรธรรมาภิบาล อีกทั้งเป็นการประชาสัมพันธ์โครงการดังกล่าวให้บุคลากรทั้งในส่วนกลางและภูมิภาคทั่วประเทศ ได้ตระหนักและเห็นความสำคัญในการพัฒนาตนเองและองค์กรร่วมกันตามแผนการดำเนินงานของ Flagship Project ทั้ง 2 โครงการ
สำหรับการก้าวสู่การเป็นผู้นำด้านสังคมและการพัฒนาทรัพยากรบุคคลสู่ความเป็นเลิศ นับว่าเป็นอีกปัจจัยหนึ่งของความสำเร็จในการบริหารจัดการองค์กร เพื่อนำไปสู่การบรรลุเป้าหมายตามวิสัยทัศน์ พันธกิจ ยุทธศาสตร์ และมาตรการกลไกต่างๆ ได้อย่างมีผลสัมฤทธิ์ โดยเฉพาะการพัฒนาบุคลากรยุคใหม่ จำเป็นต้องมีวิธีการปรับเปลี่ยนใน 3 เรื่องสำคัญ ได้แก่ 1) การปรับเปลี่ยนความคิดของบุคลากร 2) การสร้างค่านิยมที่เป็นวัฒนธรรมขององค์กรที่เข้มแข็ง และ 3) ทักษะในการปฏิบัติงานได้อย่างมืออาชีพ นอกจากนี้ บุคลากรจำเป็นต้อง มีทักษะแห่งอนาคตใหม่ ในศตวรรษที่ 21 ใน 3 ด้าน คือ 1) ทักษะการเรียนรู้และนวัตกรรม (Learning skill and Innovation) 2) ทักษะชีวิตและ การประกอบอาชีพ (Life skill and career skill) และ 3) ทักษะด้านข้อมูลข่าวสาร การสื่อสารเทคโนโลยี (Information and Technology skill)
นอกจากการพัฒนาศักยภาพดังกล่าวแล้ว สิ่งจำเป็นที่บุคลากรของกระทรวง พม. ทุกคนจะต้องให้ความสำคัญคือ "หลักธรรมาภิบาล (Good Governance)” ซึ่งเป็นหลักการสำคัญเพื่อการอยู่ร่วมกันในบ้านเมืองและสังคมอย่างมีความสงบสุข สามารถประสานประโยชน์และคลี่คลายปัญหา ข้อขัดแย้ง โดยสันติวิธี เพื่อการพัฒนาสังคมให้มีความยั่งยืน ทั้งนี้ องค์ประกอบของหลักธรรมาภิบาล มี 6 ประการ ดังนี้ 1) หลักนิติธรรม การตรากฎหมาย กฎ ระเบียบข้อบังคับและกติกาต่างๆ ให้ทันสมัยและเป็นธรรม ตลอดจนเป็นที่ยอมรับของสังคมและสมาชิก โดยมีการยินยอมพร้อมใจและถือปฏิบัติร่วมกันอย่างเสมอภาคและเป็นธรรม 2) หลักคุณธรรม การยึดถือและ เชื่อมั่นในความถูกต้องดีงาม โดยการรณรงค์เพื่อสร้างค่านิยมที่ดีงามให้ผู้ปฏิบัติงานในองค์กรหรือสมาชิกของสังคมถือปฏิบัติ 3) หลักความโปร่งใส การเปิดเผยข้อมูลข่าวสารอย่างตรงไปตรงมา และสามารถตรวจสอบความถูกต้องได้ โดยการปรับปรุงระบบและกลไก การทำงานขององค์กรให้มีความโปร่งใส มีการเปิดเผยข้อมูลข่าวสารหรือเปิดให้ประชาชนสามารถเข้าถึงข้อมูลข่าวสารได้สะดวก ตลอดจนมีระบบหรือกระบวนการตรวจสอบและประเมินผลที่มีประสิทธิภาพ 4) หลักความมีส่วนร่วม ประชาชนมีส่วนร่วม รับรู้ และร่วมเสนอความเห็นในการตัดสินใจสำคัญๆของสังคม โดยเปิดโอกาสให้ประชาชนมีช่องทางในการเข้ามามีส่วนร่วม 5) หลักความรับผิดชอบ ผู้บริหารและบุคลากรทุกคนต้องตั้งใจปฏิบัติภารกิจตามหน้าที่อย่างเต็มที่ โดยมุ่งให้บริการแก่ผู้มารับบริการ เพื่ออำนวยความสะดวกต่างๆ และ 6) หลักความคุ้มค่า ผู้บริหารต้องตระหนักว่ามีทรัพยากรค่อนข้างจำกัด ดังนั้น การบริหารจัดการจำเป็นต้องยึดหลักความประหยัดและความคุ้มค่า มีจุดมุ่งหมายไปที่ผู้รับบริการหรือประชาชนโดยส่วนรวม
อย่างไรก็ตาม สิ่งสำคัญที่ทำให้องค์กรมุ่งไปสู่วิสัยทัศน์ที่กำหนดร่วมกัน จำเป็นต้องเกิดจากการรวมพลังและความร่วมมือของทุกคนและทุกฝ่าย โดยยึดหลักธรรมาภิบาลและความโปร่งใสในการทำงาน โดยต้องเป็นผู้นำด้านสังคมที่สามารถขับเคลื่อนงาน และบูรณาการการทำงานร่วมกับภาคีทุกภาคส่วนอย่างมีส่วนร่วมในการพัฒนาสังคม เพื่อสร้างความเป็นธรรมและความเสมอภาค ตลอดจนส่งเสริมและพัฒนาคุณภาพชีวิตประชาชนทุกกลุ่มเป้าหมายได้อย่างยั่งยืน ทั้งนี้ ขอให้ทุกคนมีกำลังใจ กำลังกาย และกำลังสติปัญญาอันเข้มแข็งในการปฏิบัติงานอย่างเข้มแข็งและเต็มที่ในการสร้างสรรค์ผลงาน โดยยึดหลักธรรมาภิบาล เพื่อทำให้ประชาชนทุกกลุ่มเป้าหมายได้รับประโยชน์สูงสุดอย่างทั่วถึงและเท่าเทียมกัน อันนำไปสู่การพัฒนาคุณภาพชีวิตที่ดีอย่างยั่งยืนต่อไป

ที่มา : http://www.thaigov.go.th/news/contents/details/13528