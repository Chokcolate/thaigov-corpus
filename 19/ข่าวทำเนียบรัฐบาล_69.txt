รัฐบาลไทย-ข่าวทำเนียบรัฐบาล-โฆษกรัฐบาลขอความร่วมมือสื่อฯ ที่ไปทำข่าวทีมฟุตบอลเยาวชน และผู้ฝึกสอนพลัดหลงอยู่ภายในถ้ำหลวง ให้ปฏิบัติตามคำแนะนำของเจ้าหน้าที่ เพื่อให้การปฏิบัติงานเป็นไปอย่างมีประสิทธิภาพ

วันพุธที่ 27 มิถุนายน 2561
โฆษกรัฐบาลขอความร่วมมือสื่อฯ ที่ไปทำข่าวทีมฟุตบอลเยาวชน และผู้ฝึกสอนพลัดหลงอยู่ภายในถ้ำหลวง ให้ปฏิบัติตามคำแนะนำของเจ้าหน้าที่ เพื่อให้การปฏิบัติงานเป็นไปอย่างมีประสิทธิภาพ
โฆษกประจำสำนักนายกรัฐมนตรี ได้ขอความร่วมมือสื่อมวลชนที่เดินทางไปทำข่าวทีมฟุตบอลเยาวชน และผู้ฝึกสอนพลัดหลงอยู่ภายในถ้ำหลวง ให้ปฏิบัติตามคำแนะนำของเจ้าหน้าที่ เพื่อให้การปฏิบัติงานเป็นไปอย่างมีประสิทธิภาพและเกิดประสิทธิผลอย่างเต็มที่
วันนี้ ( 27 มิ.ย 61 ) เวลา 15.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ         พลโท สรรเสริญ แก้วกำเนิด โฆษกประจำสำนักนายกรัฐมนตรี ได้กล่าวชี้แจงถึงกรณีทีมฟุตบอลเยาวชน “หมูป่าอะคาเดมีแม่สาย” พร้อมผู้ฝึกสอน รวม 13 คน ซึ่งพลัดหลงอยู่ภายในถ้ำหลวง เขตวนอุทยานถ้ำหลวง-ขุนน้ำนางนอน อำเภอแม่สาย จังหวัดเชียงรายว่า วันนี้สมเด็จพระเจ้าอยู่หัวทรงมีรับสั่งผ่านราชเลขาธิการ และนายกรัฐมนตรีได้นำพระราชกระแสรับสั่ง แจ้งต่อที่ประชุมคณะรัฐมนตรีว่า สมเด็จพระเจ้าอยู่หัว ทรงห่วงใยทั้งเด็กนักเรียนทีมฟุตบอลเยาวชน “หมูป่าอะคาเดมีแม่สาย” และผู้ฝึกสอน รวม 13 คน ตลอดจนเจ้าหน้าที่ทุกฝ่ายที่เกี่ยวข้อง โดยเฉพาะเจ้าหน้าที่ที่ไปร่วมค้นหา ขอให้ดำเนินการทุกอย่างด้วยความละเอียดรอบคอบ
พร้อมกันนี้ โฆษกประจำสำนักนายกรัฐมนตรี ได้กล่าวเพิ่มเติมว่า แม้ในช่วงเวลาที่นายกัฐมนตรี ปฏิบัติหน้าที่อยู่ที่ต่างประเทศ ได้มีการติดตามเรื่องนี้ตลอดเวลา รวมทั้งกรณีที่ชาวต่างประเทศได้รับข้อมูลข่าวสารเกี่ยวกับเหตุการณ์ดังกล่าว และมีกรณีหลายอย่างเช่น เรื่องไสยศาสตร์ ทำให้ชาวต่างประเทศบางคนที่ไม่เข้าใจเกี่ยวกับวัฒนธรรมของคนไทย มองภาพลักษณ์ประเทศไทยไปในทางที่ไม่ดีเท่าที่ควร ซึ่งทุกฝ่ายและทุกหน่วยงานที่เกี่ยวข้องได้ส่งกำลังใจไปให้เยาวชนและผู้ฝึกสอนทีมฟุตบอล“หมูป่าอะคาเดมีแม่สาย”รวม 13 คน ให้รอดปลอดภัย ขณะที่เจ้าหน้าที่กระทรวงมหาดไทยร่วมกับกรมประชาสัมพันธ์ ได้มีการบริหารจัดการด้วยการจัดตั้งศูนย์สื่อมวลชน โดยเชิญผู้ว่าราชการจังหวัดเชียงราย และผู้ที่เกี่ยวข้องเพื่อเป็นผู้ชี้แจงและให้ข้อมูลต่าง ๆ แก่สื่อมวลชนที่ติดตามเข้าไปทำข่าวในพื้นที่ ตามช่วงเวลาที่เหมาะสม โดยขอความร่วมมือสื่อมวลชนให้อยู่ในพื้นที่ที่กำหนดและไม่ควรเข้าไปใกล้พื้นที่ที่เจ้าหน้าที่ปฏิบัติงานมากจนเกินไป จนส่งผลทำให้การปฏิบัติงานไม่เกิดประสิทธิภาพและประสิทธิผลอย่างเต็มที่
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13393
