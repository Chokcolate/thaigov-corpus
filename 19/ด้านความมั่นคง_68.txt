รัฐบาลไทย-ข่าวทำเนียบรัฐบาล-“บิ๊กอู๋” เผย รัฐบาลพัฒนาทักษะดิจิทัล ยกระดับกำลังคนสู่ไทยแลนด์ 4.0 


วันพฤหัสบดีที่ 28 มิถุนายน 2561
310
พิมพ์
“บิ๊กอู๋” เผย รัฐบาลพัฒนาทักษะดิจิทัล ยกระดับกำลังคนสู่ไทยแลนด์ 4.0
รมว.แรงงาน เผย รัฐบาลพัฒนาทักษะด้านดิจิทัล ยกระดับกำลังคน สนับสนุนการดำเนินงาน
ตามแนวทางประชารัฐ ขับเคลื่อนการพัฒนาประเทศตามยุทธศาสตร์ไทยแลนด์ 4.0
เมื่อวันที่ ๒๘ มิถุนายน ๒๕๖๑ พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน
กล่าวในโอกาสเป็นประธานในพิธีปิดและมอบรางวัลแก่ผู้ชนะการแข่งขัน ICDL Digital challenge 2018
เนื่องในงานเสวนา “การสร้างกำลังคนยุคใหม่สู่ไทยแลนด์ 4.0” ณ C ASEAN ชั้น ๑๐ อาคาร CW Tower ถนนรัชดาภิเษก กรุงเทพมหานคร ว่าขอแสดงความยินดีกับเยาวชนผู้ชนะเลิศการแข่งขันระดับประเทศทุกคน ที่จะเป็นตัวแทนของประเทศไทยเข้าร่วมแข่งขัน ICDL ในระดับนานาชาติ ซึ่งการแข่งขันในครั้งนี้จะได้นำประสบการณ์ บทเรียนมาเป็นกุญแจในการต่อสู้เพื่อเพิ่มพูนความสามารถให้ประสบความสำเร็จมากขึ้นเรื่อยๆรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ให้ความสำคัญกับการพัฒนาทักษะดิจิทัลแก่กำลังคน โดยเฉพาะอย่างยิ่งนักเรียน นักศึกษา เนื่องจากเป็นรากฐานความรู้ที่สำคัญในการพัฒนาประเทศไปสู่ Thailand 4.0 ตามแนวทางของยุทธศาสตร์ชาติระยะ 20 ปี โดยที่ผ่านมารัฐบาลได้ดำเนินการวางรากฐานไปแล้วหลายเรื่องด้วยกัน ไม่ว่าจะเป็นการพัฒนาโครงการพื้นฐานรถไฟรางคู่ รถไฟความเร็วสูงที่จะเชื่อมต่อไปยังประเทศเพื่อนบ้านและจีน รวมทั้งเชื่อมโยง สนามบินสุวรรณภูมิ ดอนเมือง และอู่ตะเภา เพื่อขับเคลื่อนระเบียงเศรษฐกิจภาคตะวันออก หรือ EEC ซึ่งเป็นยุทธศาสตร์สำคัญที่จะพัฒนาประเทศไปสู่ประเทศพัฒนาแล้วที่มีรายได้สูง และประชาชนมีคุณภาพชีวิตที่ดี
พล.ต.อ.อดุลย์ฯ กล่าวต่อว่า สำหรับความร่วมมือในการพัฒนาทักษะด้านดิจิทัลในภูมิภาคอาเซียน รัฐบาลโดยกระทรวงแรงงาน จะเป็นเจ้าภาพจัดการแข่งขันฝีมือแรงงานอาเซียนครั้งที่ 12 หรือ World Skills ASEAN Bangkok 2018 ซึ่งกำหนดจัดการแข่งขันระหว่างวันที่ 23 สิงหาคม ถึง 5 กันยายน 2561 ณ ศูนย์การประชุมและจัดแสดงสินค้าอิมแพค เมืองทองธานี จังหวัดนนทบุรี เพื่อกระตุ้นให้เยาวชนได้มีการพัฒนาทักษะฝีมือตั้งแต่วัยเรียนจนถึงวัยแรงงาน เพื่อให้เข้าสู่ตลาดแรงงาที่มีความต้องการจำนวนมาก สอดคล้องกับนโยบายรัฐบาลไทยแลนด์ 4.0 โดยมีเยาวชนจากประเทศสมาชิก ASEAN เข้าร่วมกว่า 400 คน ใน 26 สาขา และมีสาขาที่เกี่ยวข้องกับดิจิทัลโดยตรง เช่น เว็บดีไซน์ เทคโนโลยีสารสนเทศ เทคโนโลยีเครือข่าย และ Internet of Things เป็นต้น
“ขอขอบคุณและชื่นชม ICDL ประเทศไทยที่ให้ความสำคัญกับการพัฒนาทักษะกำลังคนและมาตรฐานด้านดิจิทัล ซึ่งถือได้ว่าเป็นหนึ่งในทักษะสำหรับของกำลังคนในศตวรรษที่ 21 และจำเป็นอย่างยิ่งต่อการพัฒนาประเทศ ทั้งนี้ รัฐบาลและกระทรวงแรงงานพร้อมสนับสนุนการดำเนินงานของทุกภาคส่วนตามแนวทางประชารัฐ เพื่อพัฒนาเยาวชนไทยและคนไทยให้มีทักษะฝีมือที่ได้มาตรฐาน และเป็นกำลังสำคัญในการขับเคลื่อนประเทศไปสู่ความมั่นคง มั่งคั่ง และยั่งยืน ต่อไป พล.ต.อ.อดุลย์ฯ กล่าวในตอนท้าย
--------------------------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
สมภพ ศีลบุตร - ภาพ/
28 มิถุนายน 2561

ที่มา : http://www.thaigov.go.th/news/contents/details/13437