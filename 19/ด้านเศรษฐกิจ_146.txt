รัฐบาลไทย-ข่าวทำเนียบรัฐบาล-พาณิชย์จับมือพันธมิตรจัดงาน 4 สร้าง ลดค่าครองชีพ แนะนำอาชีพ เจรจาธุรกิจสร้างโอกาสขายสินค้าชุมชน

วันพฤหัสบดีที่ 5 กรกฎาคม 2561
พาณิชย์จับมือพันธมิตรจัดงาน 4 สร้าง ลดค่าครองชีพ แนะนำอาชีพ เจรจาธุรกิจสร้างโอกาสขายสินค้าชุมชน
“พาณิชย์” จับมือหน่วยงานพันธมิตรจัดงาน “สร้างงาน สร้างตลาด สร้างโอกาส สร้างรายได้” เพื่อจังหวัดพัทลุง ปัตตานี และนราธิวาส 6-9 ก.ค.นี้ เตรียมนำสินค้าธงฟ้าราคาถูกจำหน่าย ช่วยลดค่าครองชีพ
พร้อมจัดบูธแนะนำการทำธุรกิจ ฝึกอาชีพ ทำอาชีพผ่านการลงทุนในแฟรนไชส์ และยังจัดเวทีเจรจาธุรกิจ ช่วยสร้างโอกาสในการจำหน่ายให้กับสินค้าชุมชน
ตามที่กระทรวงพาณิชย์โดย นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ มีนโยบาย เพื่อให้ความช่วยเหลือประชาชนผู้มีรายได้น้อยในการลดค่าครองชีพ ช่วยสร้างรายได้ สร้างโอกาสในการทำอาชีพและทำธุรกิจ ต้องการแก้ไขปัญหาความเหลื่อมล้ำและให้ความช่วยเหลือประชาชนในจังหวัดที่มีรายได้น้อยที่สุด 10 จังหวัด โดยในครั้งนี้กระทรวงพาณิชย์กำหนดจัดกิจกรรมโครงการประชารัฐ “สร้างงาน สร้างตลาด สร้างโอกาส สร้างรายได้” เพื่อจังหวัดพัทลุง ปัตตานี และนราธิวาส ในวันที่ 6-9 กรกฎาคม 2561 ณ บริเวณ หน้าศาลากลางจังหวัดพัทลุง และได้มอบหมายให้ นายวิเชียร ชวลิต ที่ปรึกษารัฐมนตรีว่าการกระทรวงพาณิชย์ เป็นประธานการเปิดโครงการดังกล่าว หลังจากที่ก่อนหน้านี้ได้จัดไปแล้วที่จังหวัดอำนาจเจริญและบุรีรัมย์
การจัดงานในครั้งนี้ กระทรวงพาณิชย์ได้ร่วมมือกับหน่วยงานพันธมิตร ได้แก่ หน่วยบัญชาการทหารพัฒนา กองบัญชาการกองทัพไทย ธ.ก.ส. SME Bank ธนาคารออมสิน จัดบูธให้คำปรึกษาการทำธุรกิจและ การส่งออก แนะนำตัวอย่างความสำเร็จในการทำธุรกิจ แนะนำการสร้างอาชีพให้ผู้มีรายได้น้อย เช่น อบรม ทำก๋วยเตี๋ยวและกล้วยทอด แนะนำการสร้างงานสร้างอาชีพผ่านการลงทุนในธุรกิจแฟรนไชส์ที่ใช้เงินลงทุนไม่สูง และการให้คำปรึกษาด้านแหล่งเงินทุน เพื่อนำไปใช้ในการประกอบธุรกิจ รวมทั้งอบรมขั้นตอนการส่งออกและ การขยายตลาดสู่ประเทศ CLMV
ขณะเดียวกัน จะจัดเวทีการเจรจาจับคู่ธุรกิจ ระหว่างผู้ประกอบการท้องถิ่นจากจังหวัดพัทลุง นราธิวาส และปัตตานี และห้างโมเดิร์นเทรด เป้าหมายจำนวน 100 ราย เพื่อให้สินค้าชุมชนได้มีโอกาสในการจำหน่ายเพิ่มขึ้น และสร้างรายได้ให้กับผู้ผลิตในระดับฐานราก และยังมีแผนที่จะผลักดันให้สินค้าชุมชนเข้าไปจำหน่าย ในร้านค้าธงฟ้าประชารัฐ โดยมีผลิตภัณฑ์เด่นที่จะนำมาจำหน่ายพร้อมกับการสร้างเครือข่ายกับห้างโมเดิร์นเทรด อาทิ ข้าวสังข์หยดอบกรอบ กาแฟข้าวสังข์หยด หมอนยางพารา และหมอนยางพาราผสมผงถ่าน กล้วยไข่แก้ว และเครื่องแต่งกายผ้าบาติก
สำหรับกิจกรรมลดค่าครองชีพ จะจัดงานจำหน่ายสินค้าธงฟ้าราคาประหยัด นำสินค้าอุปโภคบริโภค ที่จำเป็นในชีวิตประจำวันมาจำหน่ายในราคาถูกกว่าท้องตลาด 20-40% จำนวน 60 คูหา และยังมีสินค้าส่งเสริมการขาย ซึ่งจะจำหน่ายในราคาพิเศษอีก 12 คูหา เช่น ไข่ไก่ เนื้อหมูชำแหละ และน้ำมันพืช เป็นต้น ขณะเดียวกัน ได้เปิดโอกาสให้มีการนำสินค้าสิ่งบ่งชี้ทางภูมิศาสตร์ (จีไอ) มาจำหน่ายด้วย 3 คูหา สินค้าจากผู้ประกอบการ MOC Biz Club อีก 5 คูหา และสินค้าจากผู้ประกอบการชุมชน 35 คูหา (พัทลุง 15 คูหา ปัตตานี 10 คูหา และนราธิวาส 10 คูหา)
หลังจากจัดงานที่พัทลุงในครั้งนี้แล้ว กระทรวงฯ จะจัดงานในจังหวัดที่มีรายได้น้อยสุด 10 จังหวัด ที่เหลือต่อไป ได้แก่ น่าน ชัยนาท กาฬสินธุ์ นครพนม แม่ฮ่องสอน และตาก ตั้งเป้าให้แล้วเสร็จภายในปี 2561 นี้

ที่มา : http://www.thaigov.go.th/news/contents/details/13606
