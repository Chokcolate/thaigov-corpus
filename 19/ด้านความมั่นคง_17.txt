รัฐบาลไทย-ข่าวทำเนียบรัฐบาล-สถานการณ์ยาเสพติดยังเป็นที่กังวล  กำชับเข้มเฝ้าระวังและปราบปรามไม่ให้เกิดช่องว่างช่วงศึกบอลโลก ย้ำกำนัน ผู้ใหญ่บ้าน เพิ่มบทบาทร่วมสะสางยาเสพติดและบ่อนการพนันในพื้นที่

วันจันทร์ที่ 18 มิถุนายน 2561
สถานการณ์ยาเสพติดยังเป็นที่กังวล  กำชับเข้มเฝ้าระวังและปราบปรามไม่ให้เกิดช่องว่างช่วงศึกบอลโลก ย้ำกำนัน ผู้ใหญ่บ้าน เพิ่มบทบาทร่วมสะสางยาเสพติดและบ่อนการพนันในพื้นที่
เมื่อ 17 มิ.ย. 61 พล.อ.ประวิตร วงษ์สุวรรณ รอง นรม.และรมว.กห. ได้กล่าวชื่นชมและเป็นกำลังใจกับเจ้าหน้าที่ฝ่ายความมั่นคง
เมื่อ 17 มิ.ย. 61 พล.อ.ประวิตร วงษ์สุวรรณ รอง นรม.และรมว.กห. ได้กล่าวชื่นชมและเป็นกำลังใจกับเจ้าหน้าที่ฝ่ายความมั่นคง ในการร่วมเปิดปฏิบัติการกวาดล้างยาเสพติดทุกพื้นที่ทั่วประเทศอย่างจริงจัง ทั้งพื้นที่ชั้นในและพื้นที่ชายแดน โดยเฉพาะเจ้าหน้าที่ตำรวจ ที่ติดตามและบังคับใช้กฎหมายอย่างเข้มข้นกับขบวนการลักลอบค้ายาเสพติดรายใหญ่ ซึ่งตั้งแต่เริ่มปฏิบัติการต้น มิ.ย. 61 เป็นเวลา 15 วัน สามารถจับกุมและยึดยาเสพติด เป็นยาบ้ากว่า 50 ล้านเม็ด ยาไอซ์เกือบ 1,000 กก. รวมทั้งยึดสารตั้งต้นและเฮโรอีนจำนวนมาก. ซึ่งในภาพรวมสถานการณ์แพร่ระบาดยาเสพติดยังเป็นที่กังวลของสังคม จากผลการจับกุมและยึดยาเสพติดได้ปริมาณครั้งละมากๆระหว่างการลำเลียงในพื้นที่ภาคเหนือ จว.เชียงรายและลำปาง , ภาคตะวันออกเฉียงเหนือ จว.ขอนแก่นและบึงกาฬ และพื้นที่ภาคกลาง กทม.และอยุธยา
พล.อ.ประวิตร กล่าวย้ำว่า ยาเสพติดยังเป็นภัยตกค้างทางสังคมที่เป็นปัญหาสำคัญและจำเป็นต้องเร่งสะสางร่วมกันต่อไป โดยกำชับขอให้ฝ่ายความมั่นคง ทั้งทหาร ตำรวจและฝ่ายปกครอง ยังคงปฏิบัติงานร่วมกันอย่างต่อเนื่องและจริงจัง ทั้งการเฝ้าระวังและการสกัดกั้น รวมทั้งการป้องกันและปราบปรามยาเสพติด โดยเฉพาะช่วงการแข่งขันฟุตบอลโลก 2018 ที่อาจเป็นช่องว่างให้มีการเคลื่อนย้ายและจำหน่ายยาเสพติดปริมาณมากๆ โดยให้ประสานการทำงานร่วมกับสำนักงานป้องกันและปราบปรามยาเสพติดอย่างใกล้ชิด ปฏิบัติการเข้มทั้งพื้นที่นอกประเทศ พื้นที่ชายแดนและพื้นที่ชั้นใน ในการติดตามเชื่อมโยงเครือข่าย ทั้งแหล่งผลิต เส้นทางลำเลียง พื้นที่พักคอย และแหล่งกระจายยาเสพติด โดยต้องบังคับใช้กฎหมายกับผู้เกี่ยวข้องที่เกี่ยวข้องทั้งหมดไม่มีละเว้น
พร้อมทั้งขอความร่วมมือกำนันและผู้ใหญ่บ้าน ในฐานะพนักงานฝ่ายปกครอง มีบทบาทร่วมกันมากขึ้นในการดูแลสะสางปัญหายาเสพติดและปัญหาบ่อนการพนันในพื้นที่ เพื่อร่วมกันปกป้องมิให้ยาเสพติดและการพนัน แพร่ระบาดทำลายลูกหลานและเยาวชนที่จะเป็นพลังและอนาคตของชาติ

ที่มา : http://www.thaigov.go.th/news/contents/details/13128
