รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษเรื่อง “สถาบันพระมหากษัตริย์กับประเทศไทย” แก่ผู้เข้ารับการอบรมหลักสูตรพัฒนาวินัยและความมั่นคงนักบริหาร

วันจันทร์ที่ 25 มิถุนายน 2561
ม.ล.ปนัดดาฯ บรรยายพิเศษเรื่อง “สถาบันพระมหากษัตริย์กับประเทศไทย” แก่ผู้เข้ารับการอบรมหลักสูตรพัฒนาวินัยและความมั่นคงนักบริหาร
ม.ล.ปนัดดาฯ บรรยายพิเศษเรื่อง “สถาบันพระมหากษัตริย์กับประเทศไทย” แก่ผู้เข้ารับการอบรมหลักสูตรพัฒนาวินัยและความมั่นคงนักบริหาร
เมื่อวันเสาร์ที่ ๒๓ มิถุนายน ๒๕๖๑ เวลา ๐๙.๐๐ น. ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม บรรยายพิเศษ เรื่อง “สถาบันพระมหากษัตริย์กับประเทศไทย” แก่ผู้เข้ารับการอบรมหลักสูตรพัฒนาวินัยและความมั่นคงนักบริหาร รุ่นที่ ๑ ประจำปีการศึกษา ๒๕๖๑ ณ ห้อง ๔๐๖ อาคารเสนาธิปัตย์ โรงเรียนเสนาธิการทหารบก ถนนพระรามที่ ๕ เขตดุสิต กรุงเทพฯ
ม.ล.ปนัดดาฯ กล่าวว่า “พระมหากษัตริย์ทรงเป็นหลักชัย ร่มโพธิ์ร่มไทรแก่ปวงชนชาวไทยมาช้านาน คนไทยมีความรักความผูกพันและยึดเหนี่ยวพระองค์ดุจเป็นพ่อของแผ่นดิน ความอบอุ่นใจ ความสุขใจ ความมั่นใจในการดำเนินชีวิต ที่ได้กลายเป็นแรงบันดาลใจอันยิ่งใหญ่ของปวงชนชาวไทยมาโดยตลอดระยะเวลาอันยาวนาน ความสุขที่สถิตเสถียรอยู่ในดวงพระราชหฤทัยของพระองค์ คือ ความผาสุกของปวงประชาราษฎร์ นับเป็นบุญอันใหญ่หลวงของคนไทยที่พระมหากษัตริย์ทรงมีความรักและพระราชทานพระเมตตากรุณาแก่ประชาชน ได้ทรงบำเพ็ญพระราชกรณียกิจอย่างต่อเนื่อง เพื่อช่วยเหลือพสกนิกรให้รอดพ้นจากความทุกข์ยากโดยมิได้ทรงเลือกหมู่เหล่าหรือศาสนาใดๆ ดังพระปฐมบรมราชโองการในพระราชพิธีบรมราชาภิเษกของพระบาทสมเด็จพระปรมินทรมหาภูมิพลอดุลยเดช รัชกาลที่ ๙ ว่า “เราจะครองแผ่นดินโดยธรรม เพื่อประโยชน์สุขแห่งมหาชนชาวสยาม” แผ่นดินไทยเลื่องชื่อลือนามมาช้านานว่าเป็น 'แผ่นดินธรรมแผ่นดินทอง' ได้รับการกล่าวขานว่าเป็นชนชาติแบบอย่างให้กับหลายต่อหลายชนชาติ ว่า ประชาชนชาวไทยมีความรักสมัครสมาน ชนชาติไทยมีเอกลักษณ์ของความสัตย์ซื่อสุจริต มีความเป็นสุภาพชนแบบอย่าง อ่อนน้อมถ่อมตัว ที่หัวใจและน้ำใจไมตรีจิตมีความงดงามมาจากภายใน เป็นชนชาติที่มีความละเอียดอ่อนทางความคิดและการกระทำ คือ กิริยามารยาท ปู่ย่าตายายสอนลูกหลานไทยแต่ไหนแต่ไรมาว่า อย่าทำอวดรู้อวดดี ยโสโอหัง วัดรอยเท้าผู้ใหญ่ เราคนไทยทุกคนวันนี้ต้องช่วยกันดำรงรักษาเอกลักษณ์ของชาติประการนี้ให้มีความยั่งยืนตลอดไป อะไรที่ผิดพลาด เกิดความบกพร่อง ต้องช่วยกันแก้ไข บรรพชนมองว่า ความเก่งกล้าสามารถถือเป็นเรื่องที่ควรแก่การชื่นชม แต่บุคคลต้องรักษาความดี ความซื่อตรง มีความสม่ำเสมอในคุณความดี ไม่ยกตนข่มผู้อื่น ไม่หลงลืมตัว เพราะใครต่อใครเขาทำอะไรต่ออะไรสำเร็จกันมามากมายแล้วตั้งแต่เรายังไม่เกิด เรื่องที่พึงตระหนักและจารึกจดจำเสมอว่า พระมหากษัตริย์ทรงเป็นแบบอย่างแห่งความดีงาม มีความอ่อนน้อมถ่อมพระองค์ ได้ทรงพระกรุณาเข้าถึงปัญหาต่างๆ ของปวงประชาราษฎร์อย่างแท้จริง จากการเสด็จพระราชดำเนินเยี่ยมพสกนิกรในจังหวัดต่างๆ ทั่วราชอาณาจักรที่เกิดจากน้ำพระราชหฤทัยโดยแท้ ห่วงใยต่อการปฏิบัติหน้าที่ของข้าราชการเพื่อไม่ให้เกิดความบกพร่อง อันเป็นที่มาของคติธรรมคำสอนพระราชทานที่ว่า ข้าราชการมีหน้าที่บำบัดทุกข์บำรุงสุขประชาชน และเป็นแบบอย่างแห่งความดีแก่ประชาชน พระองค์ทรงศึกษาอย่างถ่องแท้จนรู้แจ้งด้วยเหตุและผลแล้ว จึงทรงนำความรู้ดังกล่าวมาพัฒนาเพื่อช่วยเหลือประชาชน ผ่านโครงการอันเนื่องมาจากพระราชดำริที่มีมากมายกว่า ๔,๐๐๐ โครงการครอบคลุมทั่วทั้งประเทศ คนไทยทุกคนทราบดีว่า พระองค์ทรงเป็น 'ครูของแผ่นดิน' ข้าราชการทุกหมู่เหล่าและผู้เกี่ยวข้องทั้งหลายควรได้ศึกษา เดินตามรอยพระยุคลบาทและแนวพระราชดำริจากพระราชกรณียกิจอย่างละเอียดรอบคอบ มีความ เข้าใจ เข้าถึง และพัฒนา สนองพระราชปณิธานสมเด็จพระเจ้าอยู่หัวมหาวชิราลงกรณ บดินทรเทพยวรางกูร”

ที่มา : http://www.thaigov.go.th/news/contents/details/13297
