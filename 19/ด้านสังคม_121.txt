รัฐบาลไทย-ข่าวทำเนียบรัฐบาล-พม. รวมพลังจิตอาสา ร่วมพัฒนาสังคม ด้วยกิจกรรมทำความดี เพื่อเฉลิมพระเกียรติสมเด็จพระเจ้าอยู่หัว เนื่องในโอกาสวันเฉลิมพระชนมพรรษา

วันพุธที่ 18 กรกฎาคม 2561
พม. รวมพลังจิตอาสา ร่วมพัฒนาสังคม ด้วยกิจกรรมทำความดี เพื่อเฉลิมพระเกียรติสมเด็จพระเจ้าอยู่หัว เนื่องในโอกาสวันเฉลิมพระชนมพรรษา
พม. รวมพลังจิตอาสา ร่วมพัฒนาสังคม ด้วยกิจกรรมทำความดี เพื่อเฉลิมพระเกียรติสมเด็จพระเจ้าอยู่หัว เนื่องในโอกาสวันเฉลิมพระชนมพรรษา
วันนี้ (18 ก.ค. 61) เวลา 08.00 น. บริเวณลานพระประชาบดี กรมพัฒนาสังคมและสวัสดิการ กระทรวงการพัฒนาสังคมและความมั่งคงของมนุษย์ (พม.) สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวง การพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดโครงการ "พม.รวมพลังจิตอาสา พลัง อพม. เพื่อพัฒนาสังคม” เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสเฉลิมพระชนมพรรษา 28 กรกฎาคม 2561
สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงมีความห่วงใยและคำนึงถึงความอยู่ดีมีสุขของประชาชนเป็นสิ่งสำคัญ อีกทั้งพระองค์มีพระราชปณิธานแน่วแน่ที่จะทำให้ประเทศชาติมั่นคงด้วยประชาชนที่มีชีวิตความเป็นอยู่ที่ดี ทรงมีพระราชประสงค์ที่จะสืบสาน รักษา และต่อยอดโครงการอันเนื่องมาจากพระราชดำริต่างๆ ในการบำบัดทุกข์บำรุงสุขให้ประชาชน พร้อมการพัฒนาประเทศให้เจริญก้าวหน้า โดยได้จัดตั้งโครงการจิตอาสา "เราทำความดี ด้วยหัวใจ” สำหรับ จิตอาสาบำเพ็ญสาธารณประโยชน์ในพื้นที่ต่างๆ เพื่อบรรเทาความเดือดร้อนและแก้ไขปัญหาให้แก่ประชาชนอย่างจริงจังและเป็นรูปธรรม
เนื่องในโอกาสมหามงคลเฉลิมพระชนมพรรษาสมเด็จพระเจ้าอยู่หัว มหาวชิราลงกรณ บดินทรเทพยวรางกูร 28 กรกฎาคม 2561 กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) เป็นหน่วยงานหลักในการขับเคลื่อน ส่งเสริม และสนับสนุนให้อาสาสมัครพัฒนาสังคมและความมั่นคงของมนุษย์ (อพม.) ทั่วประเทศ จำนวน 133,253 คน ได้น้อมนำแนวทางพระราชดำริมาเป็นกลไกการขับเคลื่อนงานด้านการจัดสวัสดิการและพัฒนาสังคม โดยการชี้เป้า เฝ้าระวัง ประสานส่งต่อ และช่วยเหลือกลุ่มเป้าหมาย ด้วยความทุ่มเทเสียสละ โดยไม่หวังผลตอบแทนและแสดงถึงสำนึกในพระมหากรุณาธิคุณ จึงได้จัดทำโครงการ "รวมพลังจิตอาสา พลัง อพม. เพื่อพัฒนาสังคม” เพื่อเฉลิมพระเกียรติสมเด็จพระเจ้าอยู่หัว เนื่องในโอกาสวันเฉลิมพระชนมพรรษา ซึ่งกำหนดจัดขึ้นระหว่าง เดือนกรกฎาคมถึงกันยายน 2561 โดยมีเป้าหมายในการช่วยเหลือประชาชนผู้ประสบปัญหาทางสังคมทั่วประเทศจำนวน 1,066 ครัวเรือน ให้สามารถเข้าถึงสิทธิและสวัสดิการของรัฐเพื่อการพัฒนาคุณภาพชีวิตที่ดีขึ้น
สำหรับกิจกรรมครั้งนี้ ประกอบด้วย 1) พิธีเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร 2) การปล่อยขบวนรถของทีมจิตอาสาอาสาสมัครพัฒนาสังคมและความมั่นคงของมนุษย์ และทีม One Home ลงพื้นที่เยี่ยมบ้านและมอบเครื่องอุปโภคบริโภคผู้อยู่ในสภาวะยากลำบาก ในพื้นที่กรุงเทพมหานคร จำนวน 6 เขต ได้แก่ เขตดอนเมือง คลองเตย ตลิ่งชัน คลองสามวาเขตบางบอน และวังทองหลาง และ 3) การมอบอุปกรณ์บำเพ็ญสาธารณประโยชน์และพัฒนาสถานที่รอบกระทรวง พม. วัดสิตาราม(วัดคอกหมู) และวัดสระเกศ
ทั้งนี้ กระทรวง พม. โดย พส. พร้อมขับเคลื่อนงานจิตอาสาเพื่อพัฒนาสังคม และร่วมกันจัดสวัสดิการสังคม เพื่อลดความเหลื่อมล้ำ มุ่งสู่สังคมที่เป็นธรรม อีกทั้งการมีส่วนร่วมในการปฏิบัติหน้าที่ในงานด้านจิตอาสาอย่างเต็มศักยภาพ ด้วยความเสียสละและสามัคคี ตลอดจนความสามารถในการเชื่อมโยงและบูรณาการการทำงานระหว่างชุมชนและหน่วยงานต่างๆในพื้นที่ได้อย่างมีประสิทธิภาพ เพื่อให้ประชาชนทุกกลุ่มเป้าหมายได้รับสิทธิและสวัสดิการของรัฐเพื่อการยกระดับพัฒนาคุณภาพชีวิตที่ดีอย่างยั่งยืนต่อไป

ที่มา : http://www.thaigov.go.th/news/contents/details/13923
