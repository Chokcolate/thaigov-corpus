รัฐบาลไทย-ข่าวทำเนียบรัฐบาล-รองนรม. วิษณุฯ เป็นประธานการประชุมคณะกรรมการกองทุนพัฒนาสื่อปลอดภัยและสร้างสรรค์ ครั้งที่ 5/2561

วันอังคารที่ 26 มิถุนายน 2561
รองนรม. วิษณุฯ เป็นประธานการประชุมคณะกรรมการกองทุนพัฒนาสื่อปลอดภัยและสร้างสรรค์ ครั้งที่ 5/2561
โดยที่ประชุมได้พิจารณาและมีมติเห็นชอบ (ร่าง) แผนงบประมาณและแผนการดำเนินงาน ประจำปีงบประมาณ 2562
ตามพระราชบัญญัติกองทุนพัฒนาสื่อปลอดภัยและสร้างสรรค์ พ.ศ. 2558 มาตรา 21 (6)
วันนี้ (26 มิถุนายน 2561) เวลา 09.30 น. ณ ห้องประชุม 301 ตึกบัญชาการ 1 ทำเนียบรัฐบาล นาย วิษณุ เครืองาม รองนายกรัฐมนตรี เป็นประธานการประชุมคณะกรรมการกองทุนพัฒนาสื่อปลอดภัยและสร้างสรรค์ ครั้งที่ 5/2561 ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบ (ร่าง) แผนงบประมาณและแผนการดำเนินงาน ประจำปีงบประมาณ 2562 ตามพระราชบัญญัติกองทุนพัฒนาสื่อปลอดภัยและสร้างสรรค์ พ.ศ. 2558 มาตรา 21 (6) กำหนดให้คณะกรรมการกองทุนฯ มีอำนาจหน้าที่ให้ความเห็นชอบแผนการดำเนินงาน แผนการเงิน และแผนงบประมาณประจำปี และตามมาตรา 11 ที่กำหนดว่า ประโยชน์ในการดำเนินงานของกองทุนให้มีการจัดสรรเงินกองทุนวิจัยกิจการกระจายเสียง กิจการโทรทัศน์และกิจการโทรคมนาคม เพื่อประโยชน์สาธารณะ ทั้งนี้ เพื่อให้ประชาชนได้มีความรู้เท่าทันสื่อ ซึ่งทำให้ประชาชนกลั่นกรองการรับรู้ข้อมูลข่าวสารเชิงสร้างสรรค์ที่เกิดประโยชน์ โดยรวมต่อสังคม ซึ่งจำแนกเป็น 4 ยุทธศาสตร์ 9 แผนงาน และ20 โครงการ รวมถึงแผนงบประมาณส่วนการสนับสนุน 2 แผน ได้แก่ 1) แผนบริหารจัดการขับเคลื่อนงานตามยุทธศาสตร์ (งานสนับสนุนทุน/งานติดตามประเมินการสนับสนุนทุน) และ 2) แผนบริหารจัดการและพัฒนาองค์กร
พร้อมกันนี้ ที่ประชุมได้พิจารณาและมีมติเห็นชอบแนวคิดเรื่องการให้ทุนเชิงยุทธศาสตร์ (Strategic Grant) จากการเปิดรับข้อเสนอโครงการหรือกิจกรรมเพื่อขอรับการสนับสนุนเงินจากกองทุนพัฒนาสื่อปลอดภัยและสร้างสรรค์ประจำปี พ.ศ. 2560 (Open Grant) โดยมียุทธศาสตร์ทั้ง 4 ด้าน ประกอบด้วย ยุทธศาสตร์ที่ 1 ส่งเสริมการพัฒนาการผลิตและเผยแพร่สื่อปลอดภัยและสร้างสรรค์ ยุทธศาสตร์ที่ 2 ส่งเสริมและพัฒนาองค์ความรู้ในการพัฒนาสื่อและนิเวศสื่อที่ปลอดภัยและสร้างสรรค์ ยุทธศาสตร์ที่ 3 ส่งเสริมและพัฒนาให้เกิดกลไก และกระบวนการคัดครอง เฝ้าระวัง การรู้เท่าทันสื่อ และยุทธศาสตร์ที่ 4 ส่งเสริมและพัฒนาช่องทางเพื่อสื่อสารกับสังคม ให้เกิดการรับรู้และส่วนร่วมของประชาชน แต่ไม่มีความชัดเจนเพียงพอในด้านการกำหนดเป้าหมาย ผลสัมฤทธิ์เชิงคุณค่า รวมถึงแนวทางการต่อยอดที่ยั่งยืน เนื่องจากการให้ทุนสนับสนุนในรูปแบบงบประมาณทั่วไป (Open Grant) มีข้อจำกัด กองทุนฯ จึงมีโครงการเปิดให้ทุนเชิงยุทธศาสตร์ (Strategic Grant) เพื่อให้ตอบรับกับยุทธศาสตร์ชาติ 20 ปีและแผนพัฒนาเศรษฐกิจและสังคมแห่งชาติ ฉบับที่ 12 พร้อมตอบรับกับภารกิจของกองทุนฯ ในการสร้างการบูรณาการและการทำงานเชิงเครือข่ายสอดคล้องกับยุทธศาสตร์ชาติ 20 ปี และสร้างผลสัมฤทธิ์ตามตัวชี้วัดองค์กร (Outcome) เพื่อให้สามารถทำงานในลักษณะเชิงรุกควบคู่ไปกับการทำงานเชิงรับที่จะสามารถขับเคลื่อนการพัฒนาสื่อปลอดภัยและสร้างสรรค์อย่างเด่นชัดและเป็นรูปธรรมตามนโยบายของรัฐบาล ที่มุ่งมั่นและตั้งใจให้ประชาชนสามารถเข้าถึงและใช้ประโยชน์ เพื่อมีบทบาทร่วมกันในการพัฒนาสังคมและประเทศชาติอย่างแท้จริง
..........……………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13346
