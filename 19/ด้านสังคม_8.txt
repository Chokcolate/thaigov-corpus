รัฐบาลไทย-ข่าวทำเนียบรัฐบาล-รมว.พม. ตรวจเยี่ยมและติดตามการดำเนินงาน พร้อมมอบนโยบายขับเคลื่อนงาน พอช.

วันพฤหัสบดีที่ 14 มิถุนายน 2561
รมว.พม. ตรวจเยี่ยมและติดตามการดำเนินงาน พร้อมมอบนโยบายขับเคลื่อนงาน พอช.
รมว.พม. ตรวจเยี่ยมและติดตามการดำเนินงาน พร้อมมอบนโยบายขับเคลื่อนงาน พอช.
วันนี้ (14 มิ.ย. 61) เวลา 09.30 น. พลเอกอนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ตรวจเยี่ยมและติดตามการดำเนินงานของสถาบันพัฒนาองค์กรชุมชน (องค์การมหาชน) หรือ พอช. พร้อมมอบนโยบายการขับเคลื่อนงานให้แก่เจ้าหน้าที่ผู้ปฎิบัติงาน โดยมีนายสมชาติ ภาระสุวรรณ ผู้อำนวยการสถาบันพัฒนาองค์กรชุมชน (องค์การมหาชน) และผู้บริหาร พอช. ให้การต้อนรับ ณ สถาบันพัฒนาองค์กรชุมชน (องค์การมหาชน) หรือ พอช. ถนนนวมินทร์ เขตบางกะปิ กรุงเทพฯ
การลงพื้นที่ตรวจเยี่ยมครั้งนี้ ได้รับรายงานถึงการดำเนินงานของ พอช.ในปีงบประมาณ 2561 (ตุลาคม 2560- พฤษภาคม 2561) พบว่า โครงการพัฒนาที่อยู่อาศัยผู้มีรายได้น้อยทั่วประเทศ ซึ่งเป็นนโยบายสำคัญของรัฐบาล เพื่อลดปัญหาความเหลื่อมล้ำทางสังคม ตามแผนแม่บทการพัฒนาที่อยู่อาศัยผู้มีรายได้น้อยระยะ 20 ปี (พ.ศ.2560-2579) ขณะนี้มีความคืบหน้า ดังนี้ 1.บ้านมั่นคง มีเป้าหมาย 6,710 ครัวเรือน ดำเนินการแล้ว 2,739 ครัวเรือน 2.ชุมชนริมคลอง เป้าหมาย 7,069 ครัวเรือน ดำเนินการแล้ว 2,635 ครัวเรือน 3.คนไร้บ้าน ดำเนินการใน 3 จังหวัด คือ เชียงใหม่ ขอนแก่น และกรุงเทพฯ ปัจจุบันศูนย์ฟื้นฟูและพัฒนาศักยภาพคนไร้บ้านจังหวัดเชียงใหม่ก่อสร้างเสร็จแล้ว ส่วนที่จังหวัดขอนแก่นจัดซื้อที่ดินแล้ว อยู่ในระหว่างการออกแบบ และกรุงเทพฯ ได้จัดซื้อที่ดินพร้อมอาคารในจังหวัดปทุมธานี และ 4.บ้านพอเพียงชนบท มีเป้าหมาย 15,000 ครัวเรือน ดำเนินการแล้ว 16,260 ครัวเรือน รวมทั้งสิ้น 1,329 ตำบล 74 จังหวัด ส่วนโครงการพัฒนาเศรษฐกิจฐานรากและทุนชุมชน มีเป้าหมาย 500 ตำบล ดำเนินการแล้ว 557 ตำบล ในพื้นที่ 76 จังหวัด และโครงการสนับสนุนการจัดสวัสดิการชุมชน มีกลุ่มเป้าหมาย350,000 คน ดำเนินการแล้ว 754 กองทุน รวม 644,011 คน สภาองค์กรชุมชนตำบล มีเป้าหมาย 750 ตำบล ดำเนินการแล้ว 178 ตำบล
นอกจากนี้ พอช. ได้เสนอแนะแนวทางการบูรณาการโครงการที่อยู่อาศัยของหน่วยงานภายในกระทรวง พม. ตามแผนแม่บทการพัฒนาที่อยู่อาศัยผู้มีรายได้น้อยระยะ 20 ปีของกระทรวง พม. มีหลายหน่วยงานรับผิดชอบ ซึ่งบางโครงการมีกลุ่มเป้าหมายและหลักเกณฑ์การทำงานใกล้เคียงกันหรืออยู่ในพื้นที่เดียวกัน ดังนั้น เพื่อบูรณาการแผนงานและงบประมาณในการพัฒนาที่อยู่อาศัยผู้มีรายได้น้อย ให้เป็นมาตรฐานเดียวกันของกระทรวง พม. โดยใช้แนวทางการทำงานแบบพื้นที่เป็นตัวตั้ง คือการให้สภาองค์กรชุมชนตำบลสำรวจข้อมูลผู้เดือดร้อนที่อยู่อาศัยทั้งจังหวัด และเสนอต่อคณะทำงานจังหวัด ซึ่งมีผู้ว่าราชการจังหวัดเป็นประธาน และมีพัฒนาสังคมและความมั่นคงของมนุษย์จังหวัด (พมจ.) เป็นเลขานุการ พิจารณาการแก้ไขปัญหาที่อยู่อาศัยผู้มีรายได้น้อยแบบบูรณาการภารกิจของกรมต่างๆ ร่วมกัน เพื่อให้เกิดการพัฒนาคุณภาพชีวิตของประชาชนอย่างต่อเนื่องและมีมาตรฐานเดียวกัน
สำหรับประเด็นข้อติดขัดเรื่องการพัฒนาที่อยู่อาศัย เช่น โครงการบ้านมั่นคงชนบทที่ต้องใช้ที่ดินของรัฐ ต้องใช้ความร่วมมือจากหน่วยงานต่างๆ เพราะมีหน่วยงานที่เกี่ยวข้องหลายฝ่าย มีกฎหมายคนละฉบับ ดังนั้นจึงต้องใช้หลักการบูรณาการหรือทำข้อตกลงร่วมกัน โดยต้องเสนอเป็นโมเดล มีรายละเอียดให้หน่วยงานที่เกี่ยวข้องเห็นภาพ และให้ พอช. จัดทำข้อเสนอเป็นหลักการว่า ประเด็นปัญหาที่เกิดขึ้นอยู่ในยุทธศาสตร์ใด และจะได้นำข้อมูลไปเจรจากับกระทรวงที่เกี่ยวข้องเพื่อให้แก้ไขปัญหาได้เร็ว อย่างไรก็ตาม ได้มอบนโยบายการดำเนินงานเพื่อขับเคลื่อนงานในระยะต่อไปของ พอช. โดยเน้นย้ำให้ปรับเปลี่ยนการทำงานให้ดีขึ้น และพัฒนางานเดิมให้ดีขึ้น ทั้งด้านบุคลากร ด้านไอที รวมทั้งการทำงานต่างๆ ต้องคิดแบบใหม่ เชื่อมโยงเป้าหมายให้ได้ ทั้งเป้าหมายระดับชาติ เป้าหมายระดับกระทรวง และเป้าหมายของ พอช. ซึ่งการทำงานชิ้นเดียวให้เกิดผลประโยชน์กับกลุ่มเป้าหมายที่หลากหลาย ควรทำงานให้สามารถตอบโจทย์ได้หลายด้าน และกระบวนการทำงานภายในต้องทำงานให้เกิดความคุ้มค่า มีความโปร่งใส และคำนึงถึงประโยชน์สูงสุดของประชาชนเป็นสำคัญ

ที่มา : http://www.thaigov.go.th/news/contents/details/13057
