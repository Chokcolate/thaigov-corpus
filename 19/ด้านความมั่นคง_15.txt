รัฐบาลไทย-ข่าวทำเนียบรัฐบาล-​3 หน่วยงานภาครัฐ เอกชน จับมือ ปลูกสำนึกด้านความปลอดภัยให้เยาวชน


วันเสาร์ที่ 16 มิถุนายน 2561
636
พิมพ์
​3 หน่วยงานภาครัฐ เอกชน จับมือ ปลูกสำนึกด้านความปลอดภัยให้เยาวชน
กรมสวัสดิการและคุ้มครองแรงงาน จับมือกรุงเทพมหานคร และสภาอุตสาหกรรมแห่งประเทศไทย สร้างวัฒนธรรมความปลอดภัยในสถานศึกษา มุ่งปลูกจิตสำนึกด้านความปลอดภัยในการทำงานให้กับเยาวชน นักเรียน นักศึกษา ก่อนเข้าสู่โลกแห่งการทำงาน
นายอนันต์ชัย  อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า
พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน ให้ความสำคัญกับการดำเนินการด้านความปลอดภัย โดยกำหนดให้การขับเคลื่อนนโยบาย Safety Thailand เป็นหนึ่งในวาระเร่งด่วนในดำเนินงานของกระทรวงแรงงาน โดยเฉพาะอย่างยิ่งการสร้างจิตสำนึกและวัฒนธรรมด้านความปลอดภัยให้แก่ผู้เกี่ยวข้องทุกภาคส่วน โดยเฉพาะอย่างยิ่งในกลุ่มของเยาวชนซึ่งเป็นกำลังสำคัญในการขับเคลื่อนเศรษฐกิจและสังคมของประเทศในอนาคต กรมสวัสดิการและคุ้มครองแรงงานในฐานะหน่วยงานหลักในการดำเนินการด้านความปลอดภัย อาชีวอนามัยในการทำงาน ได้จัดทำโครงการ“Safety Thailand ในสถานศึกษากับเยาวชนสู่วัยแรงงาน” เพื่อสร้างความตระหนักด้านความปลอดภัยให้เกิดขึ้นแก่นักเรียน นักศึกษา และบุคคลากรในสถานศึกษา และเพื่อเป็นการขับเคลื่อนการดำเนินการตามโครงการดังกล่าวสู่สถานศึกษาโดยจะเริ่มนำร่องในเขตพื้นที่กรุงเทพฯ กสร.จึงได้ร่วมกับ กรุงเทพมหานคร สภาอุตสาหกรรมแห่งประเทศไทย จัดทำบันทึกความร่วมมือ “การสร้างวัฒนธรรมความปลอดภัยสู่สถานศึกษา”เพื่อประสานความร่วมมือระหว่างภาครัฐและภาคเอกชนในการรณรงค์สร้างความตระหนักเรื่องความปลอดภัยสู่เยาวชน สร้างนิสัยความปลอดภัยให้เป็นวัฒนธรรมความปลอดภัยและร่วมเป็นเครือข่ายและรณรงค์เพื่อสร้างจิตสำนึกด้านความปลอดภัยและสุขภาพอนามัย
อธิบดี กสร. กล่าวเพิ่มเติมว่า ทั้งนี้กสร.ได้จัดพิธีลงนามบันทึกความร่วมมือ“การสร้างวัฒนธรรมความปลอดภัยสู่สถานศึกษา” ระหว่างกรมสวัสดิการและคุ้มครองแรงงาน กรุงเทพมหานคร และสภาอุตสาหกรรมแห่งประเทศไทย ในวันพุธที่ 20 มิถุนายน 2561 ณ ห้องประชุมจอมพล ป. พิบูลสงคราม กระทรวงแรงงาน โดยมีรัฐมนตรีว่าการกระทรวงแรงงาน เป็นประธานในพิธี

ที่มา : http://www.thaigov.go.th/news/contents/details/13095