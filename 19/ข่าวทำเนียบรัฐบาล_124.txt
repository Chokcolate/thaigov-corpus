รัฐบาลไทย-ข่าวทำเนียบรัฐบาล-นายกรัฐมนตรี ให้สัมภาษณ์แก่สื่อมวลชนภายหลังการประชุมคณะรัฐมนตรีเกี่ยวกับสถานการณ์อุทกภัยและดินถล่ม ณ ประเทศญี่ปุ่น และการตรวจราชการ ณ จ. ภูเก็ตและจ. เชียงราย 


วันอังคารที่ 10 กรกฎาคม 2561
192
พิมพ์
นายกรัฐมนตรี ให้สัมภาษณ์แก่สื่อมวลชนภายหลังการประชุมคณะรัฐมนตรีเกี่ยวกับสถานการณ์อุทกภัยและดินถล่ม ณ ประเทศญี่ปุ่น และการตรวจราชการ ณ จ. ภูเก็ตและจ. เชียงราย
นายกรัฐมนตรี ให้สัมภาษณ์แก่สื่อมวลชนภายหลังการประชุมคณะรัฐมนตรีเกี่ยวกับสถานการณ์อุทกภัยและดินถล่ม ณ ประเทศญี่ปุ่น และการตรวจราชการ ณ จ. ภูเก็ตและจ. เชียงราย
วันนี้ (10 กรกฎาคม 2561) เวลา 15.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ให้สัมภาษณ์แก่สื่อมวลชนภายหลังการประชุมคณะรัฐมนตรีเกี่ยวกับสถานการณ์อุทกภัยและดินถล่ม ณ ประเทศญี่ปุ่น และการตรวจราชการ ณ จ. ภูเก็ตและจ. เชียงราย สรุปสาระสำคัญ ดังนี้
นายกรัฐมนตรีกล่าวแสดงความเสียใจต่อเหตุการณ์อุทกภัยและดินโคลนถล่มที่เกิดขึ้นในพื้นที่ 15 ภัยพิบัติของญี่ปุ่น ล่าสุดมีผู้เสียชีวิตมากกว่า 140 ราย และสูญหายเป็นจำนวนมาก รวมไปถึงประชาชนกว่า 2 ล้านรายต้องอพยพออกจากพื้นที่ ขณะนี้ไทยได้ติดต่อไปยังญี่ปุ่น เพื่อให้ความช่วยเหลือสำหรับอุทกภัยในครั้งนี้  ไทยถือว่าญี่ปุ่นเป็นมิตรประเทศ รัฐบาลได้มอบหมายให้กระทรวงการต่างประเทศส่งสารแสดงความเสียใจไปยังประเทศญี่ปุ่นด้วย
นายกรัฐมนตรีกล่าวถึงการเดินทางไปจังหวัดภูเก็ต เมื่อวานนี้ (9 กรกฎาคม 2561) เพื่อติดตามการทำงานของศูนย์บัญชาการเหตุการณ์ช่วยเหลือผู้ประสบภัยเรือล่มจังหวัดภูเก็ต และเข้าเยี่ยมเพื่อให้กำลังใจผู้ได้รับบาดเจ็บและญาติของผู้เสียชีวิต รวมทั้งยังหารือกับ นาย หลี่ว เจี้ยน เอกอัครราชทูตสาธารณรัฐประชาชนจีนประจำประเทศไทย เกี่ยวกับปฏิบัติการค้นหานักท่องเที่ยวที่ยังสูญหาย และช่วยเหลือร่วมกันของทั้งสองฝ่าย ทั้งนี้ นายกรัฐมนตรีได้กล่าวว่า รัฐบาลจะดำเนินการตรวจสอบถึงสาเหตุเรือล่มที่เกิดขึ้น รวมถึงจะตรวจสอบข้อเท็จจริงกรณีทัวร์ศูนย์เหรียญและจะดำเนินการตามกฎหมายต่อไป
ช่วงค่ำ วานนี้ ยังเดินทางไปยังถ้ำหลวง-ขุนน้ำนางนอน ต.โป่งผา อ.แม่สาย จ.เชียงราย เพื่อติดตามและให้กำลังใจการปฏิบัติงานของศูนย์อำนวยการร่วมค้นหาผู้สูญหายในวนอุทยานแห่งชาติถ้ำหลวง-ขุนน้ำนางนอน (ศอร.) โอกาสนี้ นายกรัฐมนตรี ยังได้พบกับนาย อีลอน มัสก์ ประธานบริษัท เทสลา สเปซเอ็กซ์ และบริษัท บอริงคอมพะนี ณ ท่าอากาศยานแม่ฟ้าหลวง โดยนายกรัฐมนตรีได้กล่าวชื่นชมนาย อีลอน มัสก์ ที่เดินทางมาให้ความช่วยเหลือสำหรับการปฏิบัติครั้งนี้ ซึ่งนาย อีลอน มัสก์ ได้แสดงความชื่นชมเจ้าหน้าที่ที่ปฏิบัติหน้าที่ค้นหา และการทำงานของไทยที่มีประสิทธิภาพ รวมไปถึงการให้ความช่วยเหลือสนับสนุนภารกิจทุกๆ ด้าน  นายกรัฐมนตรีกล่าวว่า ภารกิจการช่วยเหลือในประเทศไทย ครั้งนี้ ยังเป็นประโยชน์แก่ประเทศในอาเซียนด้วย

ที่มา : http://www.thaigov.go.th/news/contents/details/13745