รัฐบาลไทย-ข่าวทำเนียบรัฐบาล-นายกฯ ยินดีเจ้าหน้าที่พบตัวเยาวชนทีมหมูป่าอะคาเดมี 13 คนแล้ว พร้อมขอบคุณความร่วมมือทุกฝ่าย กำชับให้วางแผนลำเลียงออกจากถ้ำอย่างปลอดภัย

วันอังคารที่ 3 กรกฎาคม 2561
นายกฯ ยินดีเจ้าหน้าที่พบตัวเยาวชนทีมหมูป่าอะคาเดมี 13 คนแล้ว พร้อมขอบคุณความร่วมมือทุกฝ่าย กำชับให้วางแผนลำเลียงออกจากถ้ำอย่างปลอดภัย
นายกฯ ยินดีเจ้าหน้าที่พบตัวเยาวชนทีมหมูป่าอะคาเดมี 13 คนแล้ว พร้อมขอบคุณความร่วมมือทุกฝ่าย กำชับให้วางแผนลำเลียงออกจากถ้ำอย่างปลอดภัย
วันนี้ (2 กรกฎาคม 2561) พลเอก ประยุทธ์ จันทร์โอชา นายกรัฐมนตรี แสดงความยินดีที่เจ้าหน้าที่พบตัวเยาวชนและโค้ชทีมฟุตบอลหมูป่าอะคาเดมีแม่สายทั้ง 13 คนแล้ว โดย ได้รับรายงานว่าทุกคนปลอดภัย พร้อมขอบคุณความตั้งใจและเสียสละของเจ้าหน้าที่ทุกฝ่ายโดยเฉพาะหน่วยซีล รวมทั้งพลเรือน ตำรวจ ทหาร พี่น้องประชาชน จิตอาสาชาวไทยและต่างประเทศ และสื่อมวลชน ที่ร่วมมือร่วมใจกันสนับสนุนให้ปฏิบัติการค้นหาในครั้งนี้ประสบความสำเร็จด้วยดี
"นายกฯ รับทราบรายงานเบื้องต้นในเวลาประมาณ 21.45 น. ว่า แม้เจ้าหน้าที่หน่วยซีลไปถึงหาดพัทยาแล้วแต่ก็ยังไม่ลดละความพยายาม จนสามารถพบตัวเยาวชนที่บริเวณเนินนมสาว ซึ่งห่างออกไปอีกประมาณ 400 เมตร และจากนี้ไปศูนย์ปฏิบัติการในพื้นที่จะประเมินสถานการณ์และวางแผน เพื่อลำเลียงเยาวชนทุกคนออกมาจากถ้ำหลวงให้ได้อย่างปลอดภัยที่สุด"
ทั้งนี้ นายกรัฐมนตรีกำชับให้เจ้าหน้าที่ดำเนินการด้วยความรอบคอบและเป็นกำลังใจให้ปฏิบัติหน้าที่จนสมบูรณ์ต่อไป พร้อมทั้งย้ำว่าเหตุการณ์นี้แสดงให้เห็นถึงความเป็นหนึ่งเดียวกันของคนทั้งประเทศ หากทุกคนตั้งใจทำอะไรก็จะสำเร็จได้ภายใต้ร่มพระบารมี ของสมเด็จพระเจ้าอยู่หัวรัชกาลที่ 10  วันนี้จึงนับว่าเป็นวันดีของคนไทยและครอบครัวของเยาวชนทุกคน
...........................................
สำนักโฆษก

ที่มา : http://www.thaigov.go.th/news/contents/details/13537
