รัฐบาลไทย-ข่าวทำเนียบรัฐบาล-กระทรวงยุติธรรม ร่วมจัดกิจกรรม “GENDER MATTERS” ส่งเสริมความเท่าเทียมกันทางเพศ

วันอาทิตย์ที่ 8 กรกฎาคม 2561
กระทรวงยุติธรรม ร่วมจัดกิจกรรม “GENDER MATTERS” ส่งเสริมความเท่าเทียมกันทางเพศ
กระทรวงยุติธรรม ร่วมจัดกิจกรรม “GENDER MATTERS” ส่งเสริมความเท่าเทียมกันทางเพศ
ในวันเสาร์ที่ ๗ กรกฎาคม ๒๕๖๑ เวลา ๐๙.๓๐ น. ณ ห้องกมลทิพย์ ๑ และ ๒ โรงแรม เดอะ สุโกศล กรุงเทพ ฯ พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม และ H.E. Ms. Donica Pottie เอกอัครราชทูตแคนาดาประจำประเทศไทย ร่วมพิธีเปิดงาน “GENDER METTERS" ซึ่งกิจกรรมดังกล่าวกระทรวงยุติธรรม โดยกรมคุ้มครองสิทธิและเสรีภาพ สถานเอกอัครราชทูตแคนาดาประจำประเทศไทย และสมาคมฟ้าสีรุ้งแห่งประเทศไทย จัดขึ้น เพื่อสร้างความตระหนักถึงความเท่าเทียมกันทางเพศ ตลอดจนแลกเปลี่ยนประสบการณ์ในการผลักดันกฎหมายเกี่ยวกับการสมรสของคนเพศเดียวกัน และการร่วมกันพิจารณาความเป็นไปได้ของประเทศไทยในการผลักดันร่างพระราชบัญญัติการจดทะเบียนคู่ชีวิต พ.ศ. ....
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า จากการสำรวจสถิติประชากรในประเทศ พบว่า ประเทศไทยมีโครงสร้างประชากรชาย จำนวนประมาณ 32 ล้านคน และประชากรหญิง จำนวนประมาณ 33 ล้านคน ซึ่งในความเป็นจริงกลุ่มประชากรของประเทศไม่ได้จำกัดแค่ชายและหญิงเท่านั้น แต่ยังประกอบไปด้วยกลุ่มบุคคลที่มีความหลากหลายทางเพศอีกจำนวนมาก
กระทรวงยุติธรรม โดยกรมคุ้มครองสิทธิและเสรีภาพ ในฐานะหน่วยงานหลักที่มีภารกิจในการส่งเสริม คุ้มครอง และสร้างหลักประกันสิทธิเสรีภาพและสิทธิมนุษยชน ได้ตระหนักถึงความสำคัญของการคุ้มครองสิทธิของกลุ่มบุคคลที่มีความหลากหลายทางเพศ โดยที่ผ่านมา ได้ร่วมกับภาคีเครือข่ายจัดกิจกรรมส่งเสริมสิทธิของกลุ่มบุคคลที่มีความหลากกหลายทางเพศอย่างต่อเนื่อง โดยเฉพาะเรื่องสิทธิในการแต่งงาน และการมีชีวิตครอบครัว  ซึ่งเป็นหนึ่งในประเด็นที่กระทรวงยุติธรรมให้ความสำคัญ เนื่องจากเป็นสิทธิมนุษยชนขั้นพื้นฐานที่ได้รับรองไว้ในหลักการสิทธิมนุษยชนสากลหลายฉบับ เช่น กติการะหว่างประเทศว่าด้วยสิทธิพลเมืองและสิทธิทางการเมือง (International Covenant on Civil and Political Rights : ICCPR) ที่ไทยได้เข้าเป็นภาคี และหลักการยอกยาการ์ตาว่าด้วยการปรับใช้กฎหมายสิทธิมนุษยชนระหว่างประเทศในประเด็นวิถีทางเพศและอัตลักษณ์ทางเพศ ค.ศ. 2006 ทั้งยังสอดคล้องกับแผนการดำเนินงานที่กำหนดไว้ในแผนสิทธิมนุษยชนแห่งชาติ ฉบับที่ 3 ในส่วนของแผนสิทธิมนุษยชนของกลุ่มความหลากหลายทางเพศ/อัตลักษณ์ทางเพศ
ดังนั้น กรมคุ้มครองสิทธิและเสรีภาพ กระทรวงยุติธรรม จึงได้ริเริ่มในการจัดทำร่างพระราชบัญญัติการจดทะเบียนคู่ชีวิต พ.ศ. .... ขึ้น เพื่อรับรองสิทธิและความสัมพันธ์ของคู่รักเพศเดียวกัน ตามกฎหมายและเป็นจุดเริ่มต้นในการรับรองสิทธิต่างๆ ที่บุคคลสองคนในฐานะคู่ชีวิตพึงได้รับตามกฎหมาย สอดคล้องกับแนวปฏิบัติของหลายประเทศที่ได้รับรองกฎหมายในทำนองเดียวกัน

ที่มา : http://www.thaigov.go.th/news/contents/details/13674
