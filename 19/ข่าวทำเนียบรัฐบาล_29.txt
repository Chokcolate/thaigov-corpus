รัฐบาลไทย-ข่าวทำเนียบรัฐบาล-รัฐบาลพร้อมสนับสนุนโครงการฯ ภายใต้แนวคิด “วิทย์สร้างคน วิทย์แก้จน และวิทย์เสริมแกร่ง”  เพื่อก้าวสู่ Thailand 4.0


วันอังคารที่ 19 มิถุนายน 2561
634
พิมพ์
รัฐบาลพร้อมสนับสนุนโครงการฯ ภายใต้แนวคิด “วิทย์สร้างคน วิทย์แก้จน และวิทย์เสริมแกร่ง”  เพื่อก้าวสู่ Thailand 4.0
นรม. กล่าวชมผลงานโครงการฯ ภายใต้การสนับสนุนของกระทรวงวิทยาศาสตร์และเทคโนโลยี เพื่อเสริมสร้างโอกาสให้เยาวชนทุกคนมีความคิดริเริ่มสร้างสรรค์ กล้าคิด กล้าลงมือทำ พร้อมก้าวสู่  Thailand 4.0
วันนี้ (19 มิถุนายน 2561) เวลา 08.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายสุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี พร้อมด้วยคณะผู้บริหารสำนักงานพัฒนาวิทยาศาสตร์และเทคโนโลยีแห่งชาติ (สวทช.) เข้าพบ พลเอก ประยุทธ์  จันทร์โอชา นายกรัฐมนตรี เพื่อประชาสัมพันธ์โครงการต่าง ๆ ภายใต้แนวคิด “วิทย์สร้าง คนวิทย์แก้จน และวิทย์เสริมแกร่ง” เพื่อก้าวสู่ Thailand 4.0
โอกาสนี้ รัฐมนตรีว่าการกระทรวงวิทยาศาสตร์และเทคโนโลยี ได้กล่าวรายงานว่าโครงการสำคัญต่าง ๆ ของ สวทช. ประกอบด้วย โครงการสื่อการสอนโปรแกรมมิ่งในโรงเรียน (Coding at School Project) ด้วยบอร์ดสมองกลฝังตัว KidBright บอร์ดสัญชาติไทยที่ผลิตในประเทศไทยและขึ้นบัญชีนวัตกรรมไทย รวมทั้งโครงการโรงประลองต้นแบบทางวิศวกรรมในสถานศึกษา (Fabrication Lab) เพื่อช่วยส่งเสริมศักยภาพของเยาวชน ต่อยอดสู่การเป็นนักประดิษฐ์ และนักสร้างสรรค์สิ่งใหม่ รวมถึงการก้าวเป็นประเทศโลกที่ 1 ในอนาคต โดยร่วมมือกับสำนักงานคณะกรรมการการศึกษาขั้นพื้นฐานและสำนักงานคณะกรรมการการอาชีวศึกษาเพื่อสนับสนุนการดำเนินงานโครงการฯ อย่างต่อเนื่อง และประสบผลสำเร็จเป็นอย่างดี
จากนั้น นายกรัฐมนตรี ได้เดินเยี่ยมชมโครงการต่าง ๆ ดังกล่าวด้วยความสนใจพร้อมกล่าวแสดงความชื่นชม โดยขอให้ สวทช. ช่วยสร้างโอกาสให้เยาวชนทุกคนเข้าถึงวิทยาศาสตร์ได้โดยง่าย อีกทั้งได้มีโอกาสเรียนรู้จากการปฏิบัติจริง พร้อมเข้าถึงสื่อการเรียนการสอนที่ทันสมัย อีกทั้งยังเป็นการเปิดโอกาสให้เยาวชนกล้าคิดริเริ่ม กล้าลงมือทำ เพื่อก้าวสู่การเป็นนักพัฒนาและนักวิจัย พร้อมผลักดันเข้าสู่ Thailand 4.0
.................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13161