รัฐบาลไทย-ข่าวทำเนียบรัฐบาล-รมช.สมชาย ร่วมคณะรองนายกสมคิด เยี่ยมชมผู้ผลิตชิ้นส่วนอิเล็กทรอนิกส์และ Circuit boards พร้อมชมการพัฒนาหุ่นยนต์อุตสาหกรรมรายใหญ่ของจีน เพื่อชักชวนลงทุนในไทย  


วันพฤหัสบดีที่ 28 มิถุนายน 2561
119
พิมพ์
รมช.สมชาย ร่วมคณะรองนายกสมคิด เยี่ยมชมผู้ผลิตชิ้นส่วนอิเล็กทรอนิกส์และ Circuit boards พร้อมชมการพัฒนาหุ่นยนต์อุตสาหกรรมรายใหญ่ของจีน เพื่อชักชวนลงทุนในไทย
รัฐมนตรีช่วยว่าการกระทรวงอุตสาหกรรม ร่วมคณะรองนายกรัฐมนตรี เยือนเขตบริหารพิเศษฮ่องกง และเมืองเซินเจิ้น สาธารณรัฐประชาชนจีน เพื่อชักชวนนักลงทุน 10 อุตสาหกรรมเป้าหมายในจีนมาร่วมลงทุนในประเทศไทย
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ร่วมคณะรองนายกรัฐมนตรี เยือนเขตบริหารพิเศษฮ่องกง และเมืองเซินเจิ้น สาธารณรัฐประชาชนจีน เพื่อชักชวนนักลงทุน 10 อุตสาหกรรมเป้าหมายในจีนมาร่วมลงทุนในประเทศไทย พร้อมเยี่ยมชมอุตสาหกรรมอิเล็กทรอนิกส์และ Circuit boards การพัฒนาอุตสาหกรรมหุ่นยนต์รายใหญ่ของสาธารณรัฐประชาชนจีน โดยมีนายเดชา จาตุธนานันท์ รองอธิบดีกรมส่งเสริมอุตสาหกรรม และนายภาสกร ชัยรัตน์ ผู้อำนวยการกองยุทธศาตร์และแผน กรมส่งเสริมอุตสาหกรรม ร่วมคณะ
โดยเมื่อวันที่ (27 มิถุนายน 2561) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ร่วมคณะเดินทางกับนายสมคิด จาตุศรีพิทักษ์ รองนายกรัฐมนตรี เยี่ยมชมบริษัท Foxconn เมืองเซินเจิ้น ซึ่งเป็นผู้ผลิตและรับผลิตอุปกรณ์อิเล็กทรอนิกส์ที่มีสำนักงานใหญ่อยู่ในประเทศไต้หวัน เป็นบริษัทผู้ผลิตชิ้นส่วนอิเล็กทรอนิกส์และ Circuit boards ที่ใหญ่ที่สุดในโลก ซึ่งมีโรงงานขนาดใหญ่ 13 แห่งใน 9 เมืองใหญ่ในสาธารณรัฐจีน โดยบริษัท Foxconn เป็นบริษัทฯ ที่เริ่มผลิตตั้งแต่เครื่องมือไปจนถึงผลิตภัณฑ์สมาร์ทโฟน สินค้าอิเล็กทรอนิกส์ โทรทัศน์ เป็นต้น
นอกจากนี้ยังได้เยี่ยมชมบริษัท BGI (Beijing Genomics Institute) เมืองเซินเจิ้น เป็นบริษัทที่มีผู้วิจัยและพัฒนาเทคโนโลยีชีวภาพชั้นนำของโลกและเทคโนโลยีการแพทย์ชั้นนำของจีน พร้อมทั้งพัฒนาเทคโนโลยี Robotics และเป็นผู้ผลิตเครื่องมือสำหรับวิจัยลำดับเบสดีเอ็นเอ (DNA Sequencing) ราคาถูกแต่คุณภาพสูง เป็นที่ยอมรับในวงการแพทย์ชั้นนำทั่วโลก โดยในปัจจุบันมีนักวิทยาศาสตร์ชั้นนำจากทั่วโลกมาทำโครงการวิจัยร่วมกับ BGI ที่เซินเจิ้น ในเรื่องการถอดรหัสพันธุกรรมข้าวเพื่อพัฒนาการเกษตร หรือการถอดรหัสพันธุกรรมความฉลาดของมนุษย์ โดย BGO ได้เข้าซื้อ Complete Genomics ซึ่งเป็นบริษัทผลิตเครื่องมือวิจัยทางพันธุกรรมชั้นนำของสหรัฐอเมริกา
ทั้งนี้ คณะรองนายกรัฐมนตรี ยังได้เยี่ยมชมบริษัท UBTECH ROBOTICS CORP เมืองเซินเจิ้น ซึ่งเป็นองค์กรที่มีเทคโนโลยีสูงที่มีส่วนร่วมในการวิจัยและพัฒนาการผลิตตลอดจนส่งเสริมและเผยแพร่หุ่นยนต์ทั่วโลก และยังเป็นบริษัทฯ แห่งแรกในสาธารณรัฐประชาชนจีนที่ผลิตหุ่นยนต์มนุษย์เชิงพาณิชย์ที่สามารถโต้ตอบช่วยเหลือและให้บริการประชาชนได้

ที่มา : http://www.thaigov.go.th/news/contents/details/13407