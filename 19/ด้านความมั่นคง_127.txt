รัฐบาลไทย-ข่าวทำเนียบรัฐบาล-มหาดไทย เดินหน้าสานพลังเครือข่ายต่อต้านการทุจริต ชูหลักธรรมาภิบาล เป็นพื้นฐานการทำงานคนมหาดไทย

วันพฤหัสบดีที่ 19 กรกฎาคม 2561
มหาดไทย เดินหน้าสานพลังเครือข่ายต่อต้านการทุจริต ชูหลักธรรมาภิบาล เป็นพื้นฐานการทำงานคนมหาดไทย
มหาดไทย เดินหน้าสานพลังเครือข่ายต่อต้านการทุจริต
ชูหลักธรรมาภิบาล เป็นพื้นฐานการทำงานคนมหาดไทย
วันนี้ (19 ก.ค. 61) เวลา 09.00 น. ณ ห้องปริ้นซ์บอลรูม 3 ชั้น 11 โรงแรมปรินซ์พาเลซ กรุงเทพมหานคร นายนิสิต จันทร์สมวงศ์ รองปลัดกระทรวงมหาดไทย เป็นประธานเปิด “โครงการสัมมนาเพื่อส่งเสริมและสนับสนุนการขับเคลื่อนภารกิจของศูนย์ปฏิบัติการต่อต้านการทุจริต กระทรวงมหาดไทย และจังหวัด” ประจำปี 2561 ซึ่งจัดขึ้นโดยศูนย์ปฏิบัติการต่อต้านการทุจริต กระทรวงมหาดไทย  (ศปท.มท.) ในระหว่างวันที่ 19 - 20 กรกฎาคม 2561 เพื่อส่งเสริมและสนับสนุนการขับเคลื่อนภารกิจของศูนย์ปฏิบัติการต่อต้านการทุจริตของหน่วยงานในสังกัดในมิติต่างๆ เพื่อให้การปฏิบัติงานเป็นไปตามแนวนโยบายและยุทธศาสตร์ด้านการป้องกัน ปราบปรามการทุจริตและประพฤติมิชอบ รวมทั้งเพื่อเพิ่มประสิทธิภาพบุคลากรที่ปฏิบัติงานให้มีความรู้ความเข้าใจ พร้อมเป็นกลไกขับเคลื่อนงานในภารกิจได้อย่างมีประสิทธิภาพยิ่งขึ้น เป็นข้าราชการยุคใหม่ที่ยึดมั่นคุณธรรมจริยธรรมตามหลักธรรมาภิบาลในการปฏิบัติราชการ โดยมีผู้เข้ารับการอบรม ประกอบด้วย ข้าราชการสังกัดกระทรวงมหาดไทยทั้งในระดับกรม/รัฐวิสาหกิจ กรุงเทพมหานคร และจังหวัด รวมจำนวนทั้งสิ้น 220 คน
ในโอกาสนี้ รองปลัดกระทรวงมหาดไทย ได้กล่าวแสดงความยินดีที่ได้มีโอกาสมาพบกับผู้เข้าร่วมสัมมนาทุกท่าน พร้อมทั้งได้บรรยายพิเศษ ในหัวข้อเรื่อง “การพัฒนาระบบราชการเพื่อให้เกิดธรรมาภิบาล” โดยกล่าวว่า การจัดสัมมนาในครั้งนี้ ถือเป็นโอกาสอันดีที่ผู้เข้าร่วมสัมมนาฯ จะได้แลกเปลี่ยนเรียนรู้ประสบการณ์ร่วมกัน และเป็นกำลังสำคัญในการขับเคลื่อนภารกิจของศูนย์ปฏิบัติการต่อต้านการทุจริตให้เกิดผลสัมฤทธิ์ตามเป้าหมาย ซึ่งศูนย์ปฏิบัติการต่อต้านการทุจริต กระทรวงมหาดไทย จัดตั้งขึ้นตั้งแต่ปี 2557 เพื่อดำเนินภารกิจ 2 ด้าน ได้แก่ 1) ด้านการส่งเสริมและคุ้มครองจริยธรรม และ 2) ด้านป้องกันและปราบปรามการทุจริต ซึ่งเป็นหน่วยงานที่ขึ้นตรงกับปลัดกระทรวงมหาดไทย และทุกหน่วยงานในสังกัดกระทรวงมหาดไทย ทั้งระดับกรม/รัฐวิสาหกิจ กรุงเทพมหานคร และทุกจังหวัด ได้จัดตั้งศูนย์ปฏิบัติการต่อต้านการทุจริต และขับเคลื่อนภารกิจทั้ง 2 ด้านมาอย่างต่อเนื่อง
ปัจจุบันปัญหาการทุจริต ยังคงเป็นปัญหาที่ส่งผลกระทบต่อประเทศชาติและระบบราชการมาอย่างต่อเนื่อง ประกอบกับรูปแบบของการทุจริตมีความหลากหลายยิ่งขึ้น บุคลากรกระทรวงมหาดไทยทุกคน ทั้งผู้ปฏิบัติงานของศูนย์ปฏิบัติการต่อต้านการทุจริตเอง และบุคลากรที่อยู่ในทุกหน่วยงานจะเป็นฟันเฟืองสำคัญในการร่วมกันป้องกันปัญหาดังกล่าว ร่วมกันเป็นหูเป็นตา ต้องรู้ทันสถานการณ์ เหตุการณ์ ระเบียบ กฎหมายและนโยบายต่างๆ รวมถึงมีความตระหนักรู้ถึงโทษและความเสียหายที่จะบังเกิดผลตามมา นอกจากนี้อีกภารกิจหนึ่งที่สำคัญมาก คือ การส่งเสริมคุณธรรม จริยธรรมให้กับข้าราชการกระทรวงมหาดไทย ซึ่งเป็นภารกิจของทุกท่านที่จะต้องช่วยกันส่งเสริมให้กระทรวงมหาดไทยเป็นกระทรวงที่ยึดมั่นในหลักธรรมาภิบาลต่อไป
รองปลัดกระทรวงมหาดไทย กล่าวเพิ่มเติมว่า การสัมมนาในครั้งนี้ จะเป็นประโยชน์ต่อทุกท่านในอันที่จะส่งเสริมให้มีความรู้ ความเข้าใจในด้านการป้องกัน ปราบปรามการทุจริตในมิติต่างๆ และการส่งเสริมคุณธรรรม จริยธรรม และส่งเสริมให้มีกระบวนทัศน์ วัฒธรรรมและค่านิยมในการปฏิบัติงานที่มุ่งเพิ่มสมรรถนะ และยึดหลักบริหารกิจการบ้านเมืองที่ดี รวมทั้งยังเป็นโอกาสอันดีที่ผู้เข้าร่วมสัมมนาจะได้รับการถ่ายทอดองค์ความรู้จากท่านวิทยากรที่มากด้วยประสบการณ์และมีความเชี่ยวชาญ ซึ่งกระทรวงมหาดไทยหวังเป็นอย่างยิ่งว่าผู้เข้ารับการสัมมนาฯ จะได้นำความรู้ที่ได้รับไปประยุกต์ใช้ในการปฏิบัติงาน และขับเคลื่อนงาน พร้อมทั้งนำไปขยายผลเพื่อเป็นแบบอย่างที่ดี โดยยึดปฏิบัติตามระเบียบและหลักกฎหมาย ยึดถือประโยชน์ของส่วนรวมและประเทศชาติเป็นสำคัญ เพื่อร่วมกันพัฒนาระบบราชการให้เกิดธรรมาภิบาลร่วมกัน

ที่มา : http://www.thaigov.go.th/news/contents/details/13968
