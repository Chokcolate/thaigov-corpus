รัฐบาลไทย-ข่าวทำเนียบรัฐบาล-กทม.ชี้แจงข้อวิจารณ์ การยกเลิกสมาชิกสภาเขต ที่มาจากการเลือกตั้งของ กทม.

วันจันทร์ที่ 9 กรกฎาคม 2561
กทม.ชี้แจงข้อวิจารณ์ การยกเลิกสมาชิกสภาเขต ที่มาจากการเลือกตั้งของ กทม.
กทม.ชี้แจงข้อวิจารณ์การยกเลิกสมาชิกสภาเขตที่มาจากการเลือกตั้งของ เผยขยายเวลารับฟังความคิดเห็นของประชาชนต่อร่าง พ.ร.บ.ระเบียบบริหารราชการกรุงเทพมหานคร (ฉบับที่..) พ.ศ. .... ผ่าน www.bangkok.go.th ออกไปจนถึง 31 ก.ค.61
เมื่อวันอังคารที่ 2 กรกฎาคม 2561 นายภัทรุตม์  ทรรทรานนท์ ปลัดกรุงเทพมหานคร และ น.ส.อัจฉรา จองสิทธิมหากุล ผู้อำนวยการสำนักงานกฎหมายและคดี สำนักปลัดกรุงเทพมหานคร
ชี้แจงข้อวิจารณ์การยกเลิกสมาชิกสภาเขตที่มาจากการเลือกตั้งของ กทม. ดังนี้
ตามที่นายองอาจ คล้ามไพบูลย์ รองหัวหน้าพรรคประชาธิปัตย์ แถลงคัดค้านกรณีที่ กทม. เสนอให้ออกกฎหมายยกเลิกสมาชิกสภาเขต (ส.ข.) ที่มาจากการเลือกตั้งของประชาชน และกลับไปใช้ระบบการแต่งตั้งประชาคมเขต โดยผู้อำนวยการเขตคัดเลือกกันเอง โดยระบุว่ากรณีดังกล่าวก่อให้เกิดผลกระทบต่อประชาชน คือ 1. เป็นการตัดโอกาสประชาชนที่จะใช้สิทธิตามระบอบประชาธิปไตยที่จะได้อำนาจเลือกตั้งท้องถิ่นเป็นตัวแทนที่ใกล้ชิดประชาชนมากที่สุด 2. การคัดเลือกแทนการเลือกตั้ง  จะทำให้ผู้มาทำหน้าที่ไม่มีความจริงจังในการปฏิบัติหน้าที่เพื่อรับใช้ประชาชน แต่จะทำงานเพื่อเอาใจผู้อำนวยการเขตให้คัดเลือกตัวเองกลับมาทำงาน 3. ทำให้ไม่มีการตรวจสอบผู้บริหารของสำนักงานเขต เพราะกรรมการประชาคมเขตแต่งตั้งกันเองย่อมไม่ตรวจสอบกันเอง ส่งผลให้ประชาชนเสียประโยชน์ และนายองอาจฯ ระบุว่าการรับฟังความคิดเห็นของประชาชนต่อกฎหมายดังกล่าวไม่มีการเปิดกว้างในการรับฟังความคิดเห็นของประชาชน โดยเปิดรับฟังเพียงแค่ช่องทางเว็บไซต์เท่านั้น นอกจากนี้ยังพบว่าในส่วนของการยกเลิกสมาชิกสภาเขต มีช่องให้กากบาทเพียงแค่ช่อง ‘เห็นด้วย’ และอื่น ๆ แต่ไม่มีช่อง ‘ไม่เห็นด้วย’ ซึ่งถือเป็นการชี้นำ เพราะการสำรวจความคิดเห็นควรมีทั้งช่องเห็นด้วยและไม่เห็นด้วย
กรุงเทพมหานคร ขอเรียนชี้แจงข้อเท็จจริง ดังนี้
กฎหมายตามที่ได้มีการกล่าวถึง คือ ร่างพระราชบัญญัติระเบียบบริหารราชการกรุงเทพมหานคร (ฉบับที่..) พ.ศ. ....  จัดทำขึ้นโดยคณะกรรมาธิการขับเคลื่อนการปฏิรูปประเทศด้านการปกครองท้องถิ่น สภาขับเคลื่อนการปฏิรูปประเทศ ซึ่งได้มีการดำเนินการโดยผ่านการรับฟังความคิดจากหน่วยงานที่เกี่ยวข้อง สมาคม และประชาชน จำนวน 9 ครั้ง และมีการให้สัมภาษณ์เกี่ยวกับการสรุปสาระสำคัญของร่างกฎหมายดังกล่าวในรายการวิทยุโทรทัศน์อีก จำนวน 3 ครั้ง
เมื่อคณะกรรมการประสานงาน 3 ฝ่าย (คณะรัฐมนตรี สภานิติบัญญัติแห่งชาติ และสภาขับเคลื่อนการปฏิรูปประเทศ) ได้พิจารณาข้อเสนอแนะเพื่อการขับเคลื่อนการปฏิรูปประเทศเรียบร้อยแล้ว ได้จัดส่งร่างกฎหมายฯ ดังกล่าว  ให้กรุงเทพมหานครพิจารณา ในการนี้กรุงเทพมหานครได้พิจารณาและนำเข้าที่ประชุมคณะกรรมการพิจารณาร่างกฎหมายของกระทรวงมหาดไทย คณะที่ 1 หลายครั้ง โดยขณะนี้อยู่ในขั้นตอนนี้ที่กรุงเทพมหานครจะต้องนำร่างพระราชบัญญัติระเบียบบริหารราชการกรุงเทพมหานคร (ฉบับที่..) พ.ศ. .... ออกรับฟังความคิดตามหลักเกณฑ์และแนวทางในการรับฟังความคิดเห็น  ที่สำนักงานเลขาธิการคณะรัฐมนตรีร่วมกับสำนักงานคณะกรรมการกฤษฎีกาจัดทำขึ้นให้หน่วยงานของรัฐถือปฏิบัติ ซึ่งกำหนดว่าให้หน่วยงานของรัฐจัดให้มีการรับฟังความคิดเห็นเพื่อประกอบการจัดทำร่างกฎหมายในระดับพระราชบัญญัติ โดยอย่างน้อยต้องรับฟังผ่านระบบเทคโนโลยีสารสนเทศของหน่วยงานของรัฐนั้น หรือผ่านเว็บไซต์ www.lawamendment.go.th หรือจะใช้วิธีอื่นใดด้วยก็ได้
กรุงเทพมหานครได้กำหนดให้มีการเปิดรับฟังความคิดเห็นของประชาชนผ่านทางเว็บไซต์กรุงเทพมหานคร www.bangkok.go.th  เป็นช่องทางหลัก นอกจากนี้ ประชาชนสามารถร่วมแสดงความคิดเห็นผ่านช่องทางอื่น ๆ เช่น ส่งความคิดเห็นผ่านผู้บริหารของกรุงเทพมหานคร สำนักงานเขต ทั้ง 50 เขต, สายด่วน กทม.1555, เฟซบุ๊ก : “ผู้ว่าฯ อัศวิน”, แอพลิเคชั่น LINE : “อัศวิน คลายทุกข์” รวมถึงเว็บไซต์ต่าง ๆ ของหน่วยงานในสังกัด เป็นต้น
ส่วนประเด็นเรื่องช่องคำตอบ ซึ่งระบุว่า มีช่องให้กากบาทเพียงแค่ช่อง ‘เห็นด้วย’ และ ‘อื่น ๆ’ นั้น เพื่อให้เกิดความชัดเจน กรุงเทพมหานครจึงได้เพิ่มคำชี้แจงในหน้าเว็บไซต์ ดังนี้
‘เห็นด้วย’ หมายถึง มีความคิดเห็นพ้องกับร่าง พ.ร.บ.
‘อื่น ๆ’ หมายถึง มีความคิดเห็นขัดแย้งหรือมีความคิดเห็นเพิ่มเติม (ระบุ)
ซึ่งประชาชนที่มีความเห็นต่างสามารถแสดงความคิดเห็น หรือระบุเหตุผลกับประเด็นดังกล่าวได้
นอกจากนี้เพื่อเปิดโอกาสให้ประชาชนได้แสดงความคิดเห็นอย่างกว้างขวาง กรุงเทพมหานคร จึงได้ขยายระยะเวลาในการรับฟังความคิดเห็นออกไปจนถึงวันที่ 31 กรกฎาคม 2561 ซึ่งกรุงเทพมหานครจะดำเนินการรวบรวมข้อมูลและข้อเสนอแนะจากประชาชนที่ได้รับจากการรับฟังความคิดเห็นผ่านกระบวนการการมีส่วนร่วมของประชาชนในครั้งนี้ เข้าสู่ระบบการประมวลผลและวิเคราะห์ข้อมูลอย่างรอบด้าน เพื่อส่งให้กระทรวงมหาดไทยนำเสนอสภานิติบัญญัติแห่งชาติพิจารณาต่อไป
---------------------------------

ที่มา : http://www.thaigov.go.th/news/contents/details/13665
