รัฐบาลไทย-ข่าวทำเนียบรัฐบาล-สำนักงานเศรษฐกิจการเกษตรชี้แจงสถานการณ์ราคามะพร้าว  


วันจันทร์ที่ 9 กรกฎาคม 2561
456
พิมพ์
สำนักงานเศรษฐกิจการเกษตรชี้แจงสถานการณ์ราคามะพร้าว
เลขาธิการสำนักงานเศรษฐกิจการเกษตรชี้แจงสถานการณ์ราคามะพร้าว  ระบุเตรียมเสนอคณะกรรมการพืชน้ำมันและน้ำมันพืชพิจารณาทบทวนการบริหารการนำเข้ามะพร้าว เพื่อเร่งช่วยเหลือเกษตรกร
วันที่ 4 กรกฎาคม 2561 นายวิณะโรจน์ ทรัพย์ส่งสุข เลขาธิการสำนักงานเศรษฐกิจการเกษตร กระทรวงเกษตรและสหกรณ์ ชี้แจงสถานการณ์ราคามะพร้าวตกต่ำที่สุดในรอบ 10 ปี
ตามที่นางณภัทร จาตุรัส ประธานกลุ่มแปลงใหญ่มะพร้าวเหมืองใหม่ อ.อัมพวา จ.สมุทรสงคราม กล่าวว่า ขณะนี้ราคามะพร้าวตกต่ำในรอบ 10 ปี โดยช่วงต้นปี 2561 ราคามะพร้าวแปรรูป กก.ละ 20-25 บาท แต่ปัจจุบันลดลงเหลือเพียง กก.ละ 13-15 บาท ปัญหาเกิดจากพ่อค้าคนกลางในท้องถิ่นไม่รับซื้อมะพร้าว เนื่องจากรัฐบาลอนุญาตให้นำเข้ามะพร้าวจากต่างประเทศ ซึ่งในพื้นที่ จ.สมุทรสงคราม ส่วนใหญ่เป็นการนำเข้าจากอินโดนีเซีย เพื่อนำมาใช้ในอุตสาหกรรมแปรรูป ส่งผลให้ชาวสวนได้รับความเดือดร้อน เพราะไม่สามารถส่งขายได้และถูกตัดออกจากระบบ
สำนักงานเศรษฐกิจการเกษตร กระทรวงเกษตรและสหกรณ์ ขอชี้แจงข้อเท็จจริงดังนี้
1. ราคามะพร้าวที่เกษตรกรขายได้ (ผลใหญ่) ปี 2561 ในช่วงเดือนมกราคม –  มิถุนายน ราคามีแนวโน้มลดลง เฉลี่ยกิโลกรัมละ 9.74 บาท เมื่อเทียบกับปี 2560 เฉลี่ยที่กิโลกรัมละ 13.62 บาท (ลดลงร้อยละ 28.49) โดยในเดือนมิถุนายน 2561 ราคาเฉลี่ยที่กิโลกรัมละ 5.96 บาท และเมื่อเทียบกับช่วงเดียวกันของปี 2560 เฉลี่ยกิโลกรัมละ 14.10 บาท (ลดลงร้อยละ 57.73)
2. ผลผลิตมะพร้าวปี 2561 มีประมาณ 860,160 ตัน เพิ่มขึ้นจากปี 2560 ที่มีจำนวน 832,895 ตัน (เพิ่มขึ้นร้อยละ 2.44) เนื่องจากแหล่งปลูกมะพร้าวที่สำคัญ คือ จังหวัดประจวบคีรีขันธ์ เริ่มฟื้นตัวจากการระบาดของศัตรูพืชแมลงดำหนามและหนอนหัวดำ และกระทรวงเกษตรและสหกรณ์ สนับสนุนให้เกษตรกรใช้ศัตรูธรรมชาติตัวเบียนบราคอนในพื้นที่ระบาดเพื่อทำลายศัตรูพืช ขณะเดียวกันในช่วงที่ผ่านมามีปริมาณน้ำฝนเพียงพอ ส่งผลให้ผลผลิตมะพร้าวเพิ่มขึ้น ทั้งนี้ ผลผลิตต่อไร่ ปี 2561 อยู่ที่ 783 กิโลกรัม หรือ 626 ผลต่อไร่ ซึ่งเพิ่มขึ้นจากปี 2560 ที่ให้ผลผลิต 754 กิโลกรัม หรือ 603 ผลต่อไร่
3. ช่วงที่ผ่านมา ปี 2556 - 2559 พื้นที่ปลูกมะพร้าวได้รับผลกระทบจากปัญหาการระบาดของแมลงศัตรูมะพร้าว ส่งผลให้ผลผลิตมะพร้าวภายในประเทศลดลง ขณะที่ความต้องการมะพร้าวเพื่อใช้ในอุตสาหกรรมเพิ่มขึ้นอย่างต่อเนื่อง ซึ่งมีอัตราการเติบโตประมาณ 10% จึงทำให้มีการนำเข้ามะพร้าวเพิ่มมากขึ้น ส่งผลให้ราคาตกต่ำลง ซึ่งสินค้ามะพร้าวเป็นสินค้าที่ไทยต้องเปิดตลาดตามข้อผูกพัน
4. คณะกรรมการพืชน้ำมันและน้ำมันพืช มีมติเห็นชอบให้เปิดตลาดมะพร้าวและผลิตภัณฑ์ ภายใต้กรอบ WTO และ AFTA คราวละ 3 ปี (ปี 2560 - 2562) ตามข้อผูกพัน และมีการบริหารการนำเข้าปีต่อปี โดยการบริหารการนำเข้า ปี 2561 เป็นดังนี้
1) ภายใต้กรอบ WTO
(1) มะพร้าวผลและมะพร้าวฝอยในโควตาปริมาณ 2,317 และ 110 ตัน ตามลำดับ อัตราภาษีมะพร้าวผล และมะพร้าวฝอย ในโควตา ร้อยละ 20 นอกโควตา ร้อยละ 54 เนื้อมะพร้าวแห้งปริมาณ 1,157 ตัน อัตราภาษีในโควตา ร้อยละ 20 นอกโควตา ร้อยละ 36  และน้ำมันมะพร้าวปริมาณ 401 ตัน อัตราภาษีในโควตาร้อยละ 20 นอกโควตา ร้อยละ 52
(2) การบริหารการนำเข้า เพื่อดูแลเกษตรกรผู้ปลูกมะพร้าว กำหนดช่วงเวลานำเข้าในโควตา คือช่วงเดือนมกราคม – พฤษภาคม  และ พฤศจิกายน – ธันวาคม  ซึ่งเป็นช่วงที่ผลผลิตไทยออกสู่ตลาดน้อย หากต้องการนำเข้าต้องเสียภาษีนอกโควตาตามที่กำหนดไว้  สำหรับการนำเข้าน้ำมันมะพร้าวให้นำเข้าได้ไม่จำกัดช่วงเวลา และผู้นำเข้าต้องเป็นผู้ใช้มะพร้าวเป็นวัตถุดิบ โดยผู้นำเข้าต้องขออนุญาตนำเข้าจากกรมการค้าต่างประเทศ และต้องเป็นนิติบุคคลที่ใช้มะพร้าวเป็นวัตถุดิบในกิจการของตนเองและดำเนินกิจการอยู่ในปัจจุบัน
2) ภายใต้กรอบ AFTA
การนำเข้ามะพร้าวผล เนื้อมะพร้าวฝอย และน้ำมันมะพร้าว ไม่จำกัดปริมาณ อัตราภาษีร้อยละ 0 ยกเว้นเนื้อมะพร้าวแห้ง อัตราภาษีร้อยละ 5  และให้มีการบริหารการนำเข้าเช่นเดียวกับกรอบ WTO
คือ กำหนดช่วงเวลานำเข้าช่วงเดือนมกราคม – พฤษภาคม  และพฤศจิกายน – ธันวาคม  และให้นำเข้ามาเพื่อใช้ในกิจการของตนเอง
5. กระทรวงเกษตรและสหกรณ์ โดยสำนักงานเศรษฐกิจการเกษตร อยู่ระหว่างการนำเสนอคณะกรรมการพืชน้ำมันและน้ำมันพืชพิจารณาทบทวนการบริหารการนำเข้าต่อไป เพื่อเร่งช่วยเหลือเกษตรกร
--------------------------

ที่มา : http://www.thaigov.go.th/news/contents/details/13668