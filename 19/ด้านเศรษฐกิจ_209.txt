รัฐบาลไทย-ข่าวทำเนียบรัฐบาล-รัฐมนตรี ก.อุตฯ ตรวจเยี่ยมศูนย์ปฏิรูปอุตสาหกรรมสู่อนาคต จ.เชียงใหม่ ชูเป็นศูนย์ต้นแบบเพื่อส่งเสริมและยกระดับมาตรฐานสินค้าและบริการไทยเข้าสู่ตลาดโลก

วันศุกร์ที่ 13 กรกฎาคม 2561
รัฐมนตรี ก.อุตฯ ตรวจเยี่ยมศูนย์ปฏิรูปอุตสาหกรรมสู่อนาคต จ.เชียงใหม่ ชูเป็นศูนย์ต้นแบบเพื่อส่งเสริมและยกระดับมาตรฐานสินค้าและบริการไทยเข้าสู่ตลาดโลก
นายอุตตม สาวนายน รัฐมนตรีว่าการกระทรวงอุตสาหกรรม คณะผู้บริหารกระทรวงอุตสาหกรรม ตรวจเยี่ยมศูนย์ปฏิรูปอุตสาหกรรมสู่อนาคต (Industry Transformation Center : ITC) จ.เชียงใหม่
วันนี้ (13 กรกฎาคม 2561) นายอุตตม สาวนายน รัฐมนตรีว่าการกระทรวงอุตสาหกรรม พร้อมด้วย นายสันติ กีระนันท์ ผู้ช่วยรัฐมนตรีประจำกระทรวงอุตสาหกรรม นายณพพงศ์ ธีระวร ที่ปรึกษารัฐมนตรีช่วยว่าการกระทรวงอุตสาหกรรม นางสาวนิสากร จึงเจริญธรรม รองปลัดกระทรวงอุตสาหกรรม นายพรเทพ การศัพท์ ผู้ตรวจราชการกระทรวงอุตสาหกรรม นายกอบชัย สังสิทธิสวัสดิ์ อธิบดีกรมส่งเสริมอุตสาหกรรม คณะผู้บริหารกระทรวงอุตสาหกรรม ตรวจเยี่ยมศูนย์ปฏิรูปอุตสาหกรรมสู่อนาคต (Industry Transformation Center : ITC) จ.เชียงใหม่
รัฐมนตรีว่าการกระทรวงอุตสาหกรรม กล่าวว่า ศูนย์ปฏิรูปสู่อุตสาหกรรม 4.0 (Industry Transformation Center : ITC) จ.เชียงใหม่ เป็นศูนย์ต้นแบบและพัฒนาอัตลักษณ์ Local Identity จากลักษณะเด่นของธุรกิจทางภาคเหนือ  เพื่อสร้างเศรษฐกิจและชุมชน โดยศูนย์นี้เป็นการนำรูปแบบจากศูนย์ ITC ต้นแบบที่กรุงเทพมหานคร มาปรับให้เหมาะสมกับศักยภาพอุตสาหกรรมเป้าหมายในพื้นที่ เพื่อให้บริการและสนับสนุน SMEs ในพื้นที่ ซึ่งส่วนใหญ่เป็นอุตสาหกรรมอาหาร อุตสาหกรรมเกษตรแปรรูป ของฝากและของที่ระลึกต่าง ๆ เช่น ผลิตภัณฑ์กาแฟ ชา และสมุนไพร
พร้อมกันนี้ นายอุตตมฯ ได้ทำพิธีเปิดหน่วยสกัดพืชน้ำมันแบบสกัดเย็น (Oil Extraction Unit) และเยี่ยมชมบูธนิทรรศการ และเป็นสักขีพยานในพิธีมอบชุดฝึกอัตโนมัติสำหรับภาคอุตสาหกรรม จากบริษัท เดลต้า อีเลคโทรนิคส์ (ประเทศไทย) จำกัด(มหาชน) ให้แก่ ศูนย์ส่งเสริมอุตสาหกรรมภาคที่ 1 โดย นายอนุสรณ์ มุทราอิศ กรรมการบริหารบริษัท เดลต้า อีเลคโทรนิคส์ (ประเทศไทย) จำกัด มหาชน เป็นผู้มอบชุดอุปกรณ์ฯ และ นายกอบชัย สังสิทธิสวัสดิ์ อธิบดีกรมส่งเสริมอุตสาหกรรม เป็นผู้รับมอบ ณ ลานกิจกรรม UNIT PP ศูนย์ ITC เชียงใหม่

ที่มา : http://www.thaigov.go.th/news/contents/details/13839
