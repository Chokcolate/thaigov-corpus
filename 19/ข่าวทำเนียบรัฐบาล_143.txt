รัฐบาลไทย-ข่าวทำเนียบรัฐบาล-นายกรัฐมนตรี อัญเชิญพระราชกระแส ทรงขอบใจทุกคนที่ปฏิบัติการช่วยเหลือนักฟุตบอลเยาวชน และผู้ฝึกสอนทีมหมูป่าอะเคเดมี

วันศุกร์ที่ 13 กรกฎาคม 2561
นายกรัฐมนตรี อัญเชิญพระราชกระแส ทรงขอบใจทุกคนที่ปฏิบัติการช่วยเหลือนักฟุตบอลเยาวชน และผู้ฝึกสอนทีมหมูป่าอะเคเดมี
นายกรัฐมนตรี อัญเชิญพระราชกระแส ทรงขอบใจทุกคนที่ปฏิบัติการช่วยเหลือนักฟุตบอลเยาวชน และผู้ฝึกสอนทีมหมูป่าอะเคเดมี
วันนี้ (13 กรกฎาคม 2561) พลเอก ประยุทธ์ จันทร์โอชา นายกรัฐมนตรี อัญเชิญพระราชกระแส สมเด็จพระเจ้าอยู่หัวทรงขอบใจทุกคนที่ปฏิบัติการช่วยเหลือนักฟุตบอลเยาวชน และผู้ฝึกสอนทีมหมูป่าอะเคเดมี ความว่า
ประชาชนชาวไทยที่รักทุกคน สมเด็จพระเจ้าอยู่หัว ทรงมีพระราชกระแสทรงขอบใจชื่นชมยินดียิ่งนักที่ปฏิบัติการช่วยเหลือนักฟุตบอลเยาวชน และผู้ฝึกสอนทีมหมูป่าอะเคเดมีออกจากถ้ำหลวง วนอุทยานถ้ำหลวง - ขุนน้ำนางนอน จังหวัดเชียงราย ประสบความสำเร็จอย่างงดงาม เมื่อวันที่ 10 กรกฎาคม 2561
ในการนี้ ทรงมีพระราชกระแสว่า  ขอขอบใจทุกคน ทุกฝ่ายเป็นอย่างยิ่ง และหวังว่าเหตุการณ์ครั้งนี้จะเป็นเครื่องเตือนใจที่จะทำให้ทุกคนได้เรียนรู้จากประสบการณ์ว่า การบริหารจัดการที่ดี การใช้ความรู้ความสามารถความเชี่ยวชาญให้พอเหมาะพอดีกับสถานการณ์ การปฏิบัติตนและการปฏิบัติการอย่างรอบคอบมีวินัย มีสติ ตลอดจนการรู้หน้าที่ของตน และปฏิบัติหน้าที่ให้ประสานส่งเสริมกับทุกคนทุกฝ่ายโดยเต็มกำลัง
เป็นเครื่องมืออย่างสำคัญที่จะสามารถนำไปใช้แก้ไขอุปสรรค ปัญหา รวมทั้งพัฒนาบ้านเมืองของเราได้ และการช่วยเหลือซึ่งกันและกันด้วยความรัก ความปรารถนาดีต่อกันเป็นพลังอันยิ่งใหญ่ที่จะทำให้มวลมนุษยชาติอยู่ร่วมกันได้อย่างผาสุขยั่งยืนตลอดไป
จึงขออัญเชิญพระราชกระแสของสมเด็จพระเจ้าอยู่หัวให้ประชาชนชาวไทยทุกคน ได้สำนึกในพระมหากรุณาธิคุณ และน้อมใส่เกล้าใส่กระหม่อมเพื่อยึดถือเป็นแนวทางในการปฏิบัติหน้าที่ของพวกเราทุกคนในการพัฒนาบ้านเมืองต่อไป
-------------------------------------------

ที่มา : http://www.thaigov.go.th/news/contents/details/13849
