รัฐบาลไทย-ข่าวทำเนียบรัฐบาล-รองนายกรัฐมนตรี ดูงานด้านยาเสพติดและบรรยายพิเศษให้นักเรียนไทยในออสเตรเลียฟังเกี่ยวกับนโยบายรัฐบาลด้านวิทยาศาสตร์และเทคโนโลยี

วันเสาร์ที่ 14 กรกฎาคม 2561
รองนายกรัฐมนตรี ดูงานด้านยาเสพติดและบรรยายพิเศษให้นักเรียนไทยในออสเตรเลียฟังเกี่ยวกับนโยบายรัฐบาลด้านวิทยาศาสตร์และเทคโนโลยี
รองนายกรัฐมนตรี ดูงานด้านยาเสพติดและบรรยายพิเศษให้นักเรียนไทยในออสเตรเลียฟังเกี่ยวกับนโยบายรัฐบาลด้านวิทยาศาสตร์และเทคโนโลยี
​​​ในระหว่างวันที่ 15 - 20 กรกฎาคม 2561 พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม มีกำหนดการเดินทางไปยังประเทศออสเตรเลีย เพื่อเยี่ยมคารวะและหารือข้อราชการกับรัฐมนตรีของออสเตรเลียและแลกเปลี่ยนประสบการณ์ด้านการควบคุมยาเสพติดของออสเตรเลีย รวมถึงการไปพบปะบรรยายพิเศษให้กับนักเรียนไทยที่กำลังศึกษาอยู่ในประเทศออสเตรเลียได้รับทราบถึงนโยบายของรัฐบาลในด้านต่าง ๆ โดยเฉพาะด้านวิทยาศาสตร์และเทคโนโลยี โดยมีกำหนดการที่สำคัญ ได้แก่
​​
วันที่ 16 กรกฎาคม 2561 เข้ารับฟังการบรรยายสรุปจากผู้แทนสถาบันวิจัยด้านยาเสพติดแห่งชาติ (National Drug Research Institute) เกี่ยวกับการวิจัยที่มีคุณภาพสูง เพื่อสนับสนุนการกำหนดนโยบายยุทธศาสตร์และการปฏิบัติการเพื่อป้องกันและลดอันตรายจากยาเสพติด ทั้งในมิติด้านสุขภาพ สังคม และเศรษฐกิจ ในระดับปัจเจกบุคคล ครอบครัว และชุมชนในออสเตรเลีย จากนั้นจะได้เข้าเยี่ยมคาราวะและหารือข้อราชการกับรัฐมนตรีว่าการกระทรวงสาธารณสุขและการดูแลผู้สูงอายุ ณ The Commonwealth Paliamentary Offices นครเมลเบิร์น
​​
วันที่ 17 กรกฎาคม 2561 เข้าเยี่ยมคาราวะและหารือข้อราชการกับรัฐมนตรีว่าการกระทรวงมหาดไทย เกี่ยวกับความร่วมมือ ไทย - ออสเตรเลีย และนโยบายยุทธศาสตร์ความร่วมมือด้านกระบวนการยุติธรรมและการบังคับใช้กฎหมาย ณ The Ministers Suite, the Commonwealth Parliamentary Offices นครบริสเบน และเดินทางไปยังบริษัท Medifarm เมือง Sunshine Coast เพื่อศึกษาดูงานการปลูกกัญชา การศึกษาวิจัย และการจัดทำผลิตภัณฑ์กัญชาในทางการแพทย์อย่างถูกกฎหมาย
​​วันที่ 18 กรกฎาคม 2561 พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม บรรยายพิเศษให้กับนักเรียนไทยในเครือรัฐออสเตรเลียในหัวข้อ “นโยบายของรัฐบาลด้านวิทยาศาสตร์และเทคโนโลยี” ณ โรงแรม Metro Hotel Marlow นครซิดนีย
​​วันที่ 19 กรกฎาคม 2561 รับฟังการบรรยายสรุประบบและกระบวนการยุติธรรมอาญาสำหรับคดีความผิดคดียาเสพติด มาตรการทางเลือก และมาตรการแทนการลงโทษ โครงสร้างและระบบการดำเนินงานของศาลยาเสพติดในนครซิดนีย์ และโครงการส่งตัวผู้ใช้ยาเสพติดสู่การบำบัดของศาลแขวง (the Magistrates Early into Treatment - MERIT) และศึกษาดูงานการปฏิบัติงานของศาลยาเสพติดและพื้นที่ดำเนินโครงการ MERIT จากนั้นเดินทางไปยัง National Measurement Institute (NMI) เพื่อรับฟังการบรรยายสรุปและศึกษาดูงานด้านการตรวจพิสูจน์ยาเสพติด ซึ่ง NMI เป็นสถาบันตรวจพิสูจน์กลางของรัฐบาลออสเตรเลีย รวมทั้งยาเสพติด ซึ่งประสานงานร่วมกับสหพันธ์ตำรวจออสเตรเลีย (Australian Federal Police - AFP) อย่างใกล้ชิด จากนั้นเดินทางไปยัง Australian Border Force (ABF) Colledge เพื่อรับฟังการบรรยายสรุปและศึกษาดูงานด้านการฝึกอบรมการตรวจค้นเรือและยานพาหนะทางน้ำอย่างเป็นระบบ
​​วันที่ 20 กรกฎาคม 2561 เดินทางไปยังหน่วยงานด้านสาธารณสุขของรัฐนิวเซาธ์เวลส์ เพื่อรับฟังการบรรยายสรุปในเรื่อง นโยบายและยุทธศาสตร์และการดำเนินการควบคุมยาเสพติด เกี่ยวกับการป้องกันการใช้ยาเสพติด การบำบัดรักษา การลดอันตราย แลกเปลี่ยนประสบการณ์การทำงาน วิธีปฏิบัติที่ดีที่สุดและความสำเร็จในรัฐนิวเซาธ์เวลส์ รวมทั้งเยี่ยมชมศูนย์บริการด้านการลดอันตราย และดูแลผู้ใช้ยาเสพติด ณ นครซิดนีย์ เสร็จแล้วคณะของรองนายกรัฐมนตรีและรัฐมนตรีว่าการกระทรวงยุติธรรม เดินทางกลับประเทศไทย
.........................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/13857
