รัฐบาลไทย-ข่าวทำเนียบรัฐบาล-ยธ. หารือร่วมกับกองทัพภาคที่ 4 และ ศอ.บต. เรื่องบ้านกึ่งวิถี (Halfway house)


วันศุกร์ที่ 29 มิถุนายน 2561
129
ยธ. หารือร่วมกับกองทัพภาคที่ 4 และ ศอ.บต. เรื่องบ้านกึ่งวิถี (Halfway house)
ยธ. หารือร่วมกับกองทัพภาคที่ 4 และ ศอ.บต. เรื่องบ้านกึ่งวิถี (Halfway house)
ในวันพฤหัสบดีที่ 28 มิถุนายน 256๑ เวลา 14.00 น.
ณ ห้องรับรองกองอำนวยการรักษาความมั่นคงภายในราชอาณาจักร (กอ.รมน.) อำเภอยะรัง จังหวัดปัตตานี
นางกรรณิการ์ แสงทอง รองปลัดกระทรวงยุติธรรม
ร่วมหารือกับพลตรี วัลลภ ฐิติกุล รองแม่ทัพภาคที่ 4
และรองผู้อำนวยการกองอำนวยการรักษาความมั่นคงภายในภาค 4 ส่วนหน้า
ในประเด็นการขอรับคำแนะนำในการดำเนินงานในเรื่องการกำหนดแนวทางการจัดระบบอาสาสมัครสาธารณสุขในเรือนจำและการพัฒนาชุมชนกาแลตาแป จังหวัดนราธิวาสให้เป็นบ้านกึ่งวิถี (Halfway house)
โดยเน้นเรื่องการบูรณาการร่วมกับหน่วยงานที่เกี่ยวข้องในการดำเนินงานบ้านกึ่งวิถี
เพื่อให้พื้นที่ชุมชนบ้านกาแลตาแปเป็นพื้นที่ศึกษาและดำเนินงานอย่างมีประสิทธิภาพ
ที่มีกลไกการทำงาน และการจัดทำแผนการดำเนินงานที่เสริมสร้างองค์ความรู้ที่มีประโยชน์ต่อการพัฒนาชุมชน
โดยมีผู้บริหารของหน่วยงานในสังกัดกระทรวงยุติธรรม ข้าราชการทหารในสังกัดกองทัพภาคที่ 4
รวมทั้งข้าราชการ และเจ้าหน้าที่จากกระทรวงยุติธรรม เข้าร่วมประชุมฯ
ในโอกาสนี้ รองปลัดกระทรวงยุติธรรม กล่าวว่า กระทรวงยุติธรรมและหน่วยงานที่เกี่ยวข้อง
ที่มีภารกิจหน้าที่ดูแลผู้กระทำผิด โดยเฉพาะอย่างยิ่งผู้ติดยาเสพติดในระบบบังคับบำบัดและระบบสมัครใจนั้น
จะมีระบบสาธารณสุขเข้ามาดูแลเรื่องการรักษา บำบัด
โดยผู้ที่จะเข้ามาสู่ระบบบังคับบำบัด คือ ผู้ที่จะต้องรับการฟื้นฟู และผู้ที่จะต้องโทษ
ทั้งนี้ การประชุมได้พิจารณาแนวทางการทำให้ผู้ต้องขังได้เรียนรู้และพัฒนาตนเอง
รวมทั้งสร้างงาน สร้างอาชีพให้แก่ผู้ต้องขังที่พ้นโทษออกจากเรือนจำไปได้มีงานมีอาชีพ
กลับไปอยู่ในสังคมได้ปกติสุข
ซึ่งจากการศึกษา พบว่า มีการรวมตัวกันของชุมชนในการดำเนินงานสร้างบ้านกึ่งวิถี
ยกตัวอย่างในชุมชนกาแลตาแป ซึ่งดูแลผู้ที่ติดยาเสพติดได้มาบำบัดเพื่อจะช่วยพัฒนาพฤตินิสัย
สร้างงาน สร้างอาชีพ ดูแลเพื่อไม่ให้กลับไปกระทำผิดซ้ำอีก
นอกจากนี้ มีโครงการกำลังใจในพระดำริพระเจ้าหลานเธอ พระองค์เจ้าพัชรกิติยาภา
ในการดำเนินงานให้ผู้ต้องขังหลายด้าน เช่น โครงการแม่และเด็ก
โครงการน้อมนำปรัชญาเศรษฐกิจพอเพียงมาปรับใช้ในเรือนจำ
การนำแนวทางการพัฒนาทางเลือก (Alternative Development) มาประยุกต์ในงานพัฒนาผู้ต้องขัง
และการพัฒนาอาชีพเพื่อรองรับหลังพ้นโทษ
ดังนั้น การให้ชุมชนเข้ามามีส่วนช่วยในเรื่องการสร้างงานสร้างอาชีพ
และการดำเนินงานของบ้านกึ่งวิถีที่มีชุมชนช่วยเหลือสนับสนุนการดูแลผู้จะพ้นโทษ
มีลักษณะบ้านพึ่งพาระหว่างที่ควบคุมก็จะเป็นเรื่องที่ดี
โดยที่ผ่านมาเมื่อปล่อยตัวไปสู่ชุมชนแล้วอาจจะมีปัญหาเพราะว่าเขาอาจจะกระทำผิดซ้ำอีก
เพราะฉะนั้นต้องมีสถานที่ที่จะทำให้เขาได้ทดลองใช้ชีวิตในช่วงระยะเวลาหนึ่ง
หรืออาจมีระบบของการบังคับอย่างน้อย เพื่อจัดโปรแกรมบางส่วนเป็นการพัฒนาพฤตินิสัย
แม้ว่าจะอยู่ในเรือนจำมาแล้วก็ผ่านกระบวนการกล่อมเกลาและพัฒนาพฤตินิสัยมาแล้ว
จึงควรให้โปรแกรมเพิ่มเติมในเรื่องการเตรียมพร้อมในการกลับไปสู่ชุมชน
การสร้างงาน สร้างอาชีพ การส่งเสริมสนับสนุนทุนประกอบอาชีพ ดูความพร้อม ความถนัดของแต่ละคน
ดังนั้น การดำเนินงานบ้านกึ่งวิถีจึงจำเป็นที่จะต้องอาศัยความร่วมมือจากหลายฝ่าย
และการประชุมครั้งนี้เพื่อแลกเปลี่ยน และขอรับคำแนะนำจากมุมมองของงานด้านความมั่นคง
หรือประเด็นข้อห่วงใยต่าง ๆ เพื่อให้การทำงานของกระทรวงยุติธรรมบรรลุผลสำเร็จต่อไป

ที่มา : http://www.thaigov.go.th/news/contents/details/13450