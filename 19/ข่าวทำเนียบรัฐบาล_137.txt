รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ เป็นประธานการประชุมคณะกรรมการศึกษาแนวทางการแก้ไขปัญหาของราษฎรกลุ่มคนเลี้ยงช้าง ครั้งที่ 1/2561


วันพฤหัสบดีที่ 12 กรกฎาคม 2561
638
พิมพ์
รมต.นร.สุวพันธุ์ฯ เป็นประธานการประชุมคณะกรรมการศึกษาแนวทางการแก้ไขปัญหาของราษฎรกลุ่มคนเลี้ยงช้าง ครั้งที่ 1/2561
รมต.นร.สุวพันธุ์ฯ เป็นประธานการประชุมฯ โดยที่ประชุมมีมติเห็นชอบในหลักการยุทธศาสตร์แผนแม่บทการอนุรักษ์ช้างแห่งชาติ (พ.ศ. 2561-2580) เพื่อนำไปสู่การส่งเสริมและยกระดับความสำคัญของช้างอย่างเป็นระบบและยั่งยืน
วันนี้ (12 กรกฎาคม 2561) เวลา 09.30 น. ณ ห้องประชุม 108 อรรถไกวัลวที ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการศึกษาแนวทางการแก้ไขปัญหาของราษฎรกลุ่มคนเลี้ยงช้าง ครั้งที่ 1/2561 สรุปสาระสำคัญ ดังนี้
ที่ประชุมได้พิจารณาและมีมติเห็นชอบในหลักการยุทธศาสตร์แผนแม่บทการอนุรักษ์ช้าง (พ.ศ. 2561-2580) ประกอบด้วย ยุทธศาสตร์ที่ 1 การกำกับนโยบาย กฎหมาย ทิศทางและกองทุนเพื่อการอนุรักษ์ช้างไทย ยุทธศาสตร์ที่ 2 ด้านสังคมและวัฒนธรรมเกี่ยวกับชุมชนและส่งเสริมอาชีพ ฟื้นฟูวัฒนธรรมและองค์ความรู้ด้านคชศาสตร์ ยุทธศาสตร์ที่ 3 การคุ้มครองและการบริหารจัดการช้างป่า และยุทธศาสตร์ที่ 4 สวัสดิภาพช้างไทย รวมถึงการใช้ประโยชน์จากช้างและสุขภาพช้าง ทั้งนี้ เพื่อใช้เป็นแนวทางในการกำหนดทิศทางแก้ไขปัญหาช้างและราษฎรผู้เลี้ยงช้าง พร้อมยกระดับความสำคัญในทุกเรื่องที่เกี่ยวข้อง รวมทั้งจัดองค์ความรู้และสืบสานวัฒนธรรมประเพณีที่เกี่ยวกับช้าง ตลอดจนส่งเสริมอาชีพและธุรกิจเกี่ยวกับช้าง ซึ่งจะนำไปสู่การอนุรักษ์ช้างอย่างยั่งยืน รวมทั้งมีการบริหารจัดการช้างป่าและถิ่นที่อยู่อาศัยให้เกิดประโยชน์สูงสุด โดยมีกลไกในการคุ้มครองดูแลการบริหารจัดการช้างบ้านและช้างป่าที่สอดคล้องกับการอนุรักษ์ช้างอย่างยั่งยืน ทั้งนี้ ที่ประชุมได้มอบหมายให้ฝ่ายเลขานุการฯ นำรายละเอียดที่เกี่ยวกับข้อเสนอแนะและความคิดเห็นของที่ประชุมไปเพิ่มเติมในยุทธศาสตร์ดังกล่าวให้ครบถ้วนสมบูรณ์และนำเสนอที่ประชุมคราวหน้าต่อไป
..................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13811