รัฐบาลไทย-ข่าวทำเนียบรัฐบาล-​รองนายกฯ ฉัตรชัย ชื่นชม อย. ยุคใหม่ เน้นทำงานเชิงรุกสร้างการรับรู้ตรวจอย. ด้วยตัวเอง


วันอาทิตย์ที่ 17 มิถุนายน 2561
292
​รองนายกฯ ฉัตรชัย ชื่นชม อย. ยุคใหม่ เน้นทำงานเชิงรุกสร้างการรับรู้ตรวจอย. ด้วยตัวเอง
รองนายกรัฐมนตรี พลเอกฉัตรชัย สาริกัลยะ ชื่นชมผลการดำเนินงาน อย. ยุคใหม่ มีประสิทธิภาพมีการดำเนินงานเชิงรุกในการเฝ้าระวังผลิตภัณฑ์สุขภาพหลังออกสู่ตลาด กำชับเร่งสร้างการรับรู้ตรวจเลข อย.
รองนายกรัฐมนตรี พลเอกฉัตรชัย สาริกัลยะ ชื่นชมผลการดำเนินงาน อย. ยุคใหม่ มีประสิทธิภาพมีการดำเนินงานเชิงรุกในการเฝ้าระวังผลิตภัณฑ์สุขภาพหลังออกสู่ตลาด กำชับเร่งสร้างการรับรู้ตรวจเลข อย.
ที่กระทรวงสาธารณสุข พลเอกฉัตรชัย สาริกัลยะ รองนายกรัฐมนตรีได้กล่าวชื่นชมผลการการดำเนินงานของ อย. ในการประชุมผู้บริหารกระทรวงสาธารณสุขวาระพิเศษ ว่าจากการทำงานเชิงรุกเพิ่มความเข้มแข็งการตรวจสอบเฝ้าระวังผลิตภัณฑ์สุขภาพหลังออกสู่ตลาด (Post -Marketing) ได้ร่วมมือกับ กสทช. สามารถระงับโฆษณาที่โอ้อวดเกินจริงทางวิทยุโทรทัศน์ และอินเตอร์เน็ตได้ทันที จำนวน 287 รายการ ภายในระยะเวลา 1 เดือน (4 พ.ค. 61- 8 มิ.ย. 61) เร่งดำเนินการการตรวจประเมินสถานที่ผลิตเครื่องสำอางทั่วประเทศ 20,000 แห่ง ภายใน 3 เดือน (1 มิ.ย. 61- 31 ส.ค. 61) และมีการดำเนินพิจารณาอนุญาตผลิตภัณฑ์สุขภาพออกสู่ตลาดเป็นไปอย่างรวดเร็ว สามารถลดระยะเวลาการพิจารณาอนุญาตผลิตภัณฑ์ได้ถึงร้อยละ 20.82 มีการพัฒนาระบบ e-Service เพื่อรองรับการบริการประชาชน มีศูนย์ให้คำปรึกษาผลิตภัณฑ์สุขภาพแบบเบ็ดเสร็จ OSSC ที่สามารถรับเข้า-ส่งออกคำขอและชำระเงิน ณ จุดเดียว พร้อมทั้งจัดทำคู่มือเพื่อให้ความรู้แก่ประชาชน
นอกจากนี้ยังตั้งเป้าการดำเนินงานเชิงรุกในการเร่งสร้างการรับรู้และความเข้าใจให้ประชาชนรู้เท่าทันผลิตภัณฑ์สุขภาพ ผ่าน Line FDAthai รวมถึงสร้างความร่วมมือกับเครือข่ายภาครัฐและประชาชน  อาทิ กระทรวงดิจิทัลเพื่อเศรษฐกิจและสังคม, กสทช., สคบ., นักสืบไซเบอร์ เครือข่ายเพจออนไลน์ต่าง ๆ ในการร่วมเผยแพร่ข้อมูลข่าวสาร นอกจากนี้ อย.ยังมีแผนการดำเนินงานเชิงรุกโดยการนำ QC Code มาใช้ในการตรวจสอบความถูกต้องในการขึ้นทะเบียน โฆษณา และให้ความรู้อีกด้วย ประชาชนสามารถเข้าไปตรวจสอบได้ด้วยตัวเองที่แอพพลิเคชั่น Oryor Smart Application ทั้งระบบ Android และ IOS
พลเอกฉัตรชัย ยังให้แนวทางในการเผยแพร่ความรู้สู่ประชาชนเกี่ยวกับการตรวจสอบเลขหมาย อย. ว่ามีประชาชนบางส่วนที่ยังไม่ทราบวิธีการ และช่องทางในการตรวจสอบ ได้สั่งการสำนักงานคณะกรรมการอาหารและยาใช้กลยุทธ์เพื่อเพิ่มการรับรู้ให้กับประชาชนในการตรวจสอบเลขหมายได้ด้วยตัวเอง โดยใช้เครื่องมือหลักที่มีอยู่แล้ว ไม่ว่าจะเป็น อสม . หรือ รพ.สต. ในการเผยแพร่ความรู้เรื่องนี้ให้เข้าถึงประชาชน กระจายข้อมูลออกไปได้มากที่สุด และใช้เทคโนโลยีสารสนเทศให้เกิดประโยชน์ในการตรวจสอบ อย.
*********************************  17 มิถุนายน 2561

ที่มา : http://www.thaigov.go.th/news/contents/details/13109