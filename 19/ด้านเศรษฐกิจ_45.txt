รัฐบาลไทย-ข่าวทำเนียบรัฐบาล-“กฤษฎา” สั่งตั้งคณะกรรมการตรวจสอบงบอุดหนุนสหกรณ์ตามโครงการไทยนิยม ยั่งยืน ทราบผลภายใน 15 วัน

วันพฤหัสบดีที่ 21 มิถุนายน 2561
“กฤษฎา” สั่งตั้งคณะกรรมการตรวจสอบงบอุดหนุนสหกรณ์ตามโครงการไทยนิยม ยั่งยืน ทราบผลภายใน 15 วัน
“กฤษฎา” สั่งตั้งคณะกรรมการตรวจสอบงบอุดหนุนสหกรณ์ตามโครงการไทยนิยม ยั่งยืน ทราบผลภายใน 15 วัน พร้อมย้ำส่วนภูมิภาคลงพื้นที่และสร้างการรับรู้ที่ถูกต้องแก่ประชาชน ให้เกิดความโปร่งใสตรวจสอบได้ทุกระยะ
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยถึงกรณีที่มีสื่อมวลชนเสนอข่าวเกี่ยวกับการตรวจสอบโครงการงบประมาณอุดหนุนสหกรณ์ตามโครงการไทยนิยม ยั่งยืน ว่า ตามที่ได้มีสื่อมวลชนแสดงความกังวลในประเด็นการจัดซื้อเครื่องมืออุปกรณ์การเกษตรของสหกรณ์การเกษตรต่าง ๆ ที่ได้รับเงินงบประมาณอุดหนุนจากกระทรวงเกษตรฯ ตามโครงการไทยนิยม ยั่งยืน มีราคาสูงกว่ากันทั้ง ๆ ที่เป็นเครื่องมือชนิดเดียวกัน นั้น เพื่อให้ได้ข้อเท็จจริงในการแก้ไขปัญหา และสร้างการรับรู้ที่ถูกต้องแก่ประชาชน จึงได้สั่งการให้ปลัดกระทรวงเกษตรฯ ตั้งคณะกรรมการตรวจสอบข้อเท็จจริงกรณีดังกล่าวนี้ให้แล้วเสร็จภายใน 15 วัน หากพบว่ามีการกระทำผิดจริงก็ให้ดำเนินการตามกฎหมายและวินัยอย่างเฉียบขาด และให้กรมตรวจบัญชีสหกรณ์เข้าตรวจสอบสหกรณ์ที่มีพฤติการณ์กระทำความผิดให้ทราบผลโดยเร็ว
ในการดำเนินงานในส่วนภูมิภาค ได้ขอให้จัดประชุมคณะอนุกรรมการพัฒนาเกษตรและสหกรณ์จังหวัด (อพก.) ทุกเดือน เพื่อให้ส่วนราชการในสังกัดกระทรวงเกษตรฯ ที่อยู่ในพื้นที่จังหวัดนำผลการดำเนินงานตามโครงการไทยนิยม ยั่งยืน มารายงานต่อที่ประชุมทุกเดือน รวมทั้งให้เกษตรและสหกรณ์จังหวัดนำเสนอต่อที่ประชุมกรรมการจังหวัดหรือหัวหน้าส่วนราชการประจำเดือน
นอกจากนี้ ขอให้ผู้ตรวจราชการกระทรวงเกษตรฯ และผู้ตรวจราชการกรมฯ ในสังกัดทุกเขตออกไปตรวจสอบแนะนำ และกำกับการดำเนินงานตามโครงการไทยนิยมฯ ทุกโครงการที่หน่วยงานได้รับงบประมาณมาดำเนินการทุกพื้นที่ด้วย ในกรณีที่ตรวจพบหรือประเมินแล้วมีแนวโน้มว่าจะมีการดำเนินการไม่ถูกต้อง ขอให้รีบรายงานปลัดกระทรวงฯ และอธิบดีต้นสังกัดทราบเพื่อแก้ไขปัญหาทันที ในกรณีที่พบความผิดพลาดซึ่งเกิดจากการทุจริตคอรัปชั่นโครงการฯ ก็ให้มีคำสั่งย้ายผู้เกี่ยวข้องออกจากพื้นที่ทันที แล้วตั้งกรรมการสอบสวนตามระเบียบกฎหมายต่อไป รวมทั้งให้ดำเนินการประชาสัมพันธ์ผลลัพธ์ของโครงการที่ประชาชนจะได้รับประโยชน์ตามช่องทางประชาสัมพันธ์ทุกช่องทางอย่างกว้างขวางด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/13221
