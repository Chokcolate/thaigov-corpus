รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่ตรวจราชการจังหวัดอำนาจเจริญ และจังหวัดอุบลราชธานี พร้อมประชุมคณะรัฐมนตรีอย่างเป็นทางการนอกสถานที่ ครั้งที่ 5/2561 ณ มหาวิทยาลัยอุบลราชธานี

วันศุกร์ที่ 20 กรกฎาคม 2561
นายกรัฐมนตรีเตรียมลงพื้นที่ตรวจราชการจังหวัดอำนาจเจริญ และจังหวัดอุบลราชธานี พร้อมประชุมคณะรัฐมนตรีอย่างเป็นทางการนอกสถานที่ ครั้งที่ 5/2561 ณ มหาวิทยาลัยอุบลราชธานี
นายกรัฐมนตรีเตรียมลงพื้นที่ตรวจราชการจังหวัดอำนาจเจริญ และจังหวัดอุบลราชธานี พร้อมประชุมคณะรัฐมนตรีอย่างเป็นทางการนอกสถานที่ ครั้งที่ 5/2561 ณ มหาวิทยาลัยอุบลราชธานี
พลเอก ประยุทธ์ จันทร์โอชา นายกรัฐมนตรีพร้อมคณะรัฐมนตรีมีกำหนดการเดินทางไปตรวจราชการกลุ่มจังหวัดภาคตะวันออกเฉียงเหนือตอนล่าง 2 หรือ กลุ่มจังหวัดราชธานีเจริญศรีโสธร (จังหวัดอุบลราชธานี จังหวัดอำนาจเจริญ จังหวัดศรีสะเกษ และจังหวัดยโสธร) และประชุมคณะรัฐมนตรีอย่างเป็นทางการนอกสถานที่ ซึ่งกลุ่มจังหวัดภาคตะวันออกเฉียงเหนือตอนล่าง 2 ตั้งอยู่ในพื้นที่ที่อุดมสมบูรณ์เหมาะแก่การทำการเกษตร มีผลผลิตทางการเกษตรที่หลากหลาย โดยเฉพาะผลิตภัณฑ์เกษตรอินทรีย์ที่ได้รับรองมาตรฐานเพิ่มขึ้น และเป็นพื้นที่ศูนย์กลางอุตสาหกรรมเกษตรแปรรูป และแหล่งแปรรูปสมุนไพรที่สำคัญแห่งหนึ่งของภาคตะวันออกเฉียงเหนือ รวมทั้งมีแหล่งท่องเที่ยวทางธรรมชาติและวัฒนธรรมที่โดดเด่นอยู่เป็นจำนวนมาก
สำหรับการตรวจราชการของนายกรัฐมนตรีในครั้งนี้ ให้ความสำคัญกับประเด็น ดังต่อไปนี้ 1. การส่งเสริมการพัฒนาเกษตรอินทรีย์ 2. การพัฒนาแพทย์แผนไทยและการแพทย์ทางเลือก 3. การอนุรักษ์ฟื้นฟูทรัพยากรป่าไม้ เพื่อสร้างสมดุลธรรมชาติควบคู่ไปกับการพัฒนาคุณภาพชีวิตของประชาชน และ 4. การอนุรักษ์ประเพณีวัฒนธรรมและการพัฒนาการท่องเที่ยวให้มีคุณภาพและยั่งยืน โดยมีรายละเอียดงานดังต่อไปนี้
วันจันทร์ที่ 23 กรกฎาคม 2561 เวลา 09.00 น. นายกรัฐมนตรีเยี่ยมชมการดำเนินงานของศูนย์เรียนรู้ผักอินทรีย์เมืองธรรมเกษตร ณ ไร่ภูตะวันออร์แกนิคฟาร์ม บ้านหนองเม็ก อำเภอเมือง จังหวัดอำนาจเจริญ ซึ่งเป็นพื้นที่ต้นแบบการพัฒนาเกษตรอินทรีย์ของจังหวัด การพัฒนาเกษตรอินทรีย์ที่นี่มีจุดเริ่มต้นจากบทเรียนการ   ใช้สารเคมีของเกษตรกรแกนนำซึ่งเป็นคน รุ่นใหม่ได้ตระหนักถึงปัญหาและเห็นความสำคัญของวิถีการดูแลสุขภาพ จึงใช้ประสบการณ์ องค์ความรู้ และเทคโนโลยีจากประเทศอิสราเอล นำประยุกต์กับการทำเกษตร โดยปลูกผักอินทรีย์ในโรงเรือน ภายใต้หลักการ “การตลาดนำการผลิต”
เสร็จแล้ว เดินทางต่อไปยัง ศูนย์พัฒนาแพทย์แผนไทยพนา ตำบลพระเหลา อำเภอพนา จังหวัดอำนาจเจริญ เพื่อเยี่ยมชมการดำเนินงานของศูนย์แพทย์แผนไทยพนา ซึ่งได้ดำเนินงานด้านแพทย์แผนไทยและแพทย์ทางเลือกมาอย่างต่อเนื่องตั้งแต่ปี พ.ศ.2536 โดยมีการดำเนินการใน 3 กิจกรรมหลัก ได้แก่ คลีนิคบริการแพทย์แผนไทย การผลิตและจำหน่ายผลิตภัณฑ์จากสมุนไพร และงานวิชาการฝึกอบรมการแพทย์แผนไทย ในด้านการพัฒนาผลิตภัณฑ์สมุนไพร โดยได้ดำเนินการตลอดห่วงโซ่แบบครบวงจร ตั้งแต่ต้นน้ำ กลางน้ำ ปลายน้ำ ทั้งการสร้างเครือข่ายผู้เพาะปลูกสมุนไพรในชุมชน การประกันราคา และพัฒนาสู่การรับรอง GAP และเกษตรอินทรีย์ การพัฒนาผลิตภัณฑ์จากสมุนไพร มุ่งการขับเคลื่อนเมืองธรรมเกษตรสู่เป้าหมาย “เมืองสมุนไพร และเกษตรอินทรีย์ทั้งจังหวัด”
ช่วงบ่าย พลเอก ประยุทธ์ จันทร์โอชา นายกรัฐมนตรีพร้อมคณะเยี่ยมชมการปลูกป่าในเมือง และพบประชาชน ณ สวนพฤกษศาสตร์ดงฟ้าห่วน ตำบลขามใหญ่ อำเภอเมือง จังหวัดอุบลราชธานี ซึ่งเป็นพื้นที่ป่า   ในเมืองตามโครงการ  "สวนป่าประชารัฐ เพื่อความสุขของคนไทย" ของกระทรวงทรัพยากรธรรมชาติและสิ่งแวดล้อมภายใต้แนวคิด “รัฐได้ป่า ประชาได้ประโยชน์” มุ่งเน้นการพัฒนาที่คำนึงถึงความสมดุลกับการอนุรักษ์สิ่งแวดล้อม ในรูปแบบของพื้นที่สาธารณะที่ประชาชนทั่วไปสามารถเข้ามาใช้ประโยชน์ได้ตามความเหมาะสมของพื้นที่ ทั้งในด้านการเป็นแหล่งเรียนรู้ ศึกษาธรรมชาติ การท่องเที่ยวเชิงนิเวศ ออกกำลังกาย พักผ่อนหย่อนใจ ภายใต้การมีส่วนร่วมของประชาชนท้องถิ่นในการอนุรักษ์ผืนป่าในเขตเมือง เป็นการสร้างความร่วมมือแบบประชารัฐ พัฒนาควบคู่ไปกับการอนุรักษ์ทรัพยากรธรรมชาติอย่างยั่งยืน ทั้งนี้ นายกรัฐมนตรี  จะเป็นประธานสักขีพยานในการมอบหนังสืออนุญาตให้เข้าทำประโยชน์หรืออยู่อาศัยในพื้นที่เป้าหมายการจัดที่ดินทำกินให้ชุมชน และการมอบหนังสือแสดงโครงการป่าชุมชนภาคตะวันออกเฉียงเหนือตอนล่าง 2
จากนั้น นายกรัฐมนตรีจะเป็นประธานเปิดงานเทศกาลประเพณีแห่เทียนเข้าพรรษา จังหวัดอุบลราชธานี ประจำปี 2561 “ฮีตศรัทธา ราชธานีแห่งเทียน” ณ ลานเทียน มณฑลพิธีทุ่งศรีเมือง ซึ่งเป็นการอนุรักษ์ประเพณีวัฒนธรรมและการพัฒนาการท่องเที่ยวให้มีคุณภาพและยั่งยืน โดยเฉพาะประเพณีแห่เทียนพรรษาของจังหวัดอุบลราชธานี ซึ่งกำหนดจัดงานขึ้นเป็นประจำทุกปีในช่วงวันเข้าพรรษา นับเป็นงานบุญประเพณีที่ยิ่งใหญ่ที่สุดงานหนึ่งของประเทศและมีชื่อเสียงในระดับโลก ถือเป็นงานประเพณีที่แสดงถึงภูมิปัญญาวัฒนธรรมท้องถิ่นที่เป็นเอกลักษณ์ซึ่งเกิดจากความร่วมแรงร่วมใจและความสามัคคีของคนในชุมชน
วันอังคารที่ 24 กรกฎาคม 2561 เวลา 08.30 น. ก่อนการประชุมคณะรัฐมนตรีอย่างเป็นทางการนอกสถานที่นายกรัฐมนตรีเป็นประธานประชุมการพัฒนาเศรษฐกิจและสังคมกลุ่มจังหวัดภาคตะวันออกเฉียงเหนือตอนล่าง 2 จากนั้น นายกรัฐมนตรีเป็นประธานการประชุมคณะรัฐมนตรีอย่างเป็นทางการนอกสถานที่        ครั้งที่ 5/2561 ณ ห้องบอลรูม เอบี ชั้น 2 อาคารเทพรัตนสิริปภา มหาวิทยาลัยอุบลราชธานี
ช่วงบ่าย นายกรัฐมนตรีจะเยี่ยมชมแอ่งท่องเที่ยวชีทวน ณ ตำบลชีทวน อำเภอเขื่องใน จังหวัดอุบลราชธานี ซึ่งเป็นการท่องเที่ยวชุมชน ตามโครงการ ชุมชนท่องเที่ยว OTOP นวัตวิถี ของกระทรวงมหาดไทย เป็นการส่งเสริมการขายสินค้าในชุมชนจากการท่องเที่ยว โดยใช้เสน่ห์ ภูมิปัญญา วิถีชีวิต วัฒนธรรม และความคิดสร้างสรรค์ นักท่องเที่ยวสามารถสัมผัสวิถีชุมชนจากการทำกิจกรรมต่าง ๆ อาทิ ขี่จักรยาน เที่ยววัด ทำอาหารท้องถิ่น และพักค้างคืนในรูปแบบโฮมสเตย์ ทั้งนี้ การท่องเที่ยวชุมชนยังเป็นเครื่องมือในการพัฒนาชุมชนให้เกิดความยั่งยืน ส่งผลให้ชุมชนสามารถคงเอกลักษณ์วัฒนธรรมท้องถิ่น เกิดความภาคภูมิใจในตนเองบนพื้นฐานของการมีส่วนร่วมของทุกภาคส่วน รวมทั้งช่วยยกระดับคุณภาพชีวิตและกระจายรายได้สู่ชุมชน อีกด้วย เสร็จแล้ว นายกรัฐมนตรีพร้อมคณะเดินทางกลับกรุงเทพมหานคร
---------------------------------------------------

ที่มา : http://www.thaigov.go.th/news/contents/details/13986
