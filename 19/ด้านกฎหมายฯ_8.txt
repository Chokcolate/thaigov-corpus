รัฐบาลไทย-ข่าวทำเนียบรัฐบาล- กระทรวงยุติธรรม ช่วยเหลือกลุ่มประชาชนผู้เดือดร้อนกรณีได้รับผลกระทบ จากการถูกหลอกลวงให้ลงทุนในธุรกิจที่เข้าข่ายเป็นแชร์ลูกโซ่

วันศุกร์ที่ 15 มิถุนายน 2561
กระทรวงยุติธรรม ช่วยเหลือกลุ่มประชาชนผู้เดือดร้อนกรณีได้รับผลกระทบ จากการถูกหลอกลวงให้ลงทุนในธุรกิจที่เข้าข่ายเป็นแชร์ลูกโซ่
กระทรวงยุติธรรม ช่วยเหลือกลุ่มประชาชนผู้เดือดร้อนกรณีได้รับผลกระทบจากการถูกหลอกลวงให้ลงทุนในธุรกิจที่เข้าข่ายเป็นแชร์ลูกโซ่
ในวันศุกร์ที่ ๑๕ มิถุนายน ๒๕๖๑ เวลา ๑๑.๓๐ น. ณ ศูนย์บริการร่วมกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายธวัชชัย ไทยเขียว รองปลัดกระทรวงยุติธรรมและโฆษกกระทรวงยุติธรรม รับเรื่องจากนายสามารถ เจนชัยจิตรวนิช ประธานสมาพันธ์ต่อต้านแชร์ลูกโซ่แห่งประเทศไทย กรณีนำประชาชน จำนวนกว่า ๑๐๐ คน ซึ่งเป็นกลุ่มผู้ได้รับผลกระทบในคดีแชร์ลูกโซ่ต่างๆ อาทิ กลุ่มผู้เดือดร้อนจากการปลูกมันเทศญี่ปุ่น กลุ่มสมาชิกฌาปนกิจสงเคราะห์ กลุ่มผู้ลงทุนสกุลเงินดิจิทัล และกลุ่มเล่นแชร์ออนไลน์ มาร้องขอให้กระทรวงยุติธรรมพิจารณาหาแนวทางช่วยเหลือในประเด็นต่างๆ อาทิ  ๑. การขอให้มีการบังคับใช้กฎหมายที่เข้าข่ายเป็นแชร์ลูกโซ่ตามพระราชกำหนดการกู้ยืมเงินที่เป็นการฉ้อโกงประชาชน ๒. ขอให้รับเป็นเจ้าภาพหลักในการพิจารณากระบวนการเยียวยาผู้เสียหายที่ได้รับผลกระทบจากการถูกหลอกลวง ให้ลงทุนในธุรกิจที่เข้าข่ายเป็นแชร์ลูกโซ่ ๓. ให้กระทรวงยุติธรรมปรับปรุงแก้ไขบทลงโทษของการถูกหลอกลวงที่เข้าข่ายเป็นแชร์ลูกโซ่ โดยให้เพิ่มอัตราโทษที่สูงขึ้น ๔. ขอให้กำหนดระยะเวลาในการดำเนินการเกี่ยวกับคดีการฟอกเงินกรณีที่พนักงานสอบสวนคดีพิเศษส่งให้สำนักงาน ปปง. เพื่อให้การดำเนินคดีเป็นไปอย่างความรวดเร็ว และประชาชนได้รับค่าชดเชยรวดเร็วขึ้น และ ๕. ขอให้พิจารณามาตรการกับข้าราชการที่มีส่วนเกี่ยวข้องกับการหลอกลวงประชาชน โดยขอให้กำหนดให้มีกฎหมายห้ามไม่ให้ข้าราชการเข้าร่วมลงทุนในธุรกิจที่เข้าข่ายเป็นแชร์ลูกโซ่
ทั้งนี้ รองปลัดกระทรวงยุติธรรม รับเรื่องพร้อมกล่าวว่า กระทรวงยุติธรรมยินดีช่วยเหลือให้ความเป็นธรรมกับประชาชนทุกคน เพราะสิ่งที่ประชาชนมาร้องเรียนในวันนี้ กระทรวงยุติธรรมได้ให้ความช่วยเหลือประชาชนผู้ที่ได้รับความเดือดร้อนในเชิงรุกอยู่แล้ว โดยการหมอบหมายให้ทุกส่วนราชการของกระทรวงยุติธรรม ลงพื้นที่ช่วยเหลือประชาชนในทุกพื้นที่อย่างต่อเนื่อง และสำหรับผู้ที่ได้รับผลกระทบในคดีแชร์ลูกโซ่ ที่กรมสอบสวนคดีพิเศษได้รับไว้ดำเนินการโดยเร่งด่วนต่อไป ส่วนคดีที่มีความเสียหายและถูกฟ้องร้องดำเนินคดีแล้ว กระทรวงยุติธรรมจะหารือกับหน่วยงานที่เกี่ยวข้อง อาทิ สำนักงาน ปปง. และสำนักงานเศรษฐกิจการคลัง กระทรวงการคลัง เพื่อนำเงินมาชดเชยให้แก่ผู้ที่เดือดร้อนโดยรวดเร็วต่อไป

ที่มา : http://www.thaigov.go.th/news/contents/details/13089
