รัฐบาลไทย-ข่าวทำเนียบรัฐบาล-การฝึกอบรมเชิงปฏิบัติการโครงการการพัฒนาครูและบุคลากรในสถาบันการศึกษาระดับมัธยมศึกษาและอาชีวศึกษาด้านมายเซ็ตการประกอบการ ครั้งที่ 4


วันพฤหัสบดีที่ 28 มิถุนายน 2561
141
พิมพ์
การฝึกอบรมเชิงปฏิบัติการโครงการการพัฒนาครูและบุคลากรในสถาบันการศึกษาระดับมัธยมศึกษาและอาชีวศึกษาด้านมายเซ็ตการประกอบการ ครั้งที่ 4
ปลัดกระทรวงการคลัง ในฐานะประธานคณะกรรมการส่งเสริมวิสาหกิจเริ่มต้นแห่งชาติ เปิดการอบรมเชิงปฏิบัติการโครงการการพัฒนาครูและบุคลากรในสถาบันการศึกษาระดับมัธยมศึกษาและอาชีวศึกษาด้านมายเซ็ตการประกอบการ ครั้งที่ 4 ระหว่างวันที่ 25 – 26 มิ.ย.2561
นายประสงค์ พูนธเนศ ปลัดกระทรวงการคลัง ในฐานะประธานคณะกรรมการส่งเสริมวิสาหกิจเริ่มต้นแห่งชาติ (National Startup Committee: NSC) (คณะกรรมการฯ) ได้เป็นประธานเปิดการอบรมเชิงปฏิบัติการ “โครงการการพัฒนาครูและบุคลากรในสถาบันการศึกษาระดับมัธยมศึกษาและอาชีวศึกษาด้านมายเซ็ตการประกอบการ” (การอบรมฯ) ครั้งที่ 4 ระหว่างวันที่ 25 – 26 มิถุนายน 2561 ณ โรงแรมเดอะ เบอร์เคลีย์ ประตูน้ำ กรุงเทพมหานคร โดยมีผู้ตรวจราชการกระทรวงการคลัง (นางสาวบัณฑรโฉม แก้วสอาด) รองผู้อำนวยการสำนักงานเศรษฐกิจการคลัง (นางพิลาสลักษณ์ ยุคเกษมวงศ์) อธิการบดี มหาวิทยาลัยหอการค้าไทย (รศ.ดร. เสาวนีย์ ไทยรุ่งโรจน์) รองกรรมการผู้จัดการธนาคารเพื่อการส่งออกและนำเข้าแห่งประเทศไทย (ดร.รักษ์ วรกิจโภคาทร) และคลังเขต 1 2 และ 7 เข้าร่วมพิธีเปิดการฝึกอบรมดังกล่าว
การจัดฝึกอบรมดังกล่าวเป็นความร่วมมือกันระหว่างคณะกรรมการฯ สำนักงานเศรษฐกิจการคลัง กรมบัญชีกลาง และธนาคารเพื่อการส่งออกและนำเข้าแห่งประเทศไทย โดยมีวัตถุประสงค์เพื่อพัฒนาศักยภาพของเด็กและเยาวชนผ่านกระบวนการบ่มเพาะวิสาหกิจเริ่มต้นตั้งแต่ในโรงเรียน ซึ่งเป็นไปตามนโยบายของรัฐบาลที่ต้องการสร้างบุคลากรตั้งแต่วัยเด็ก เพื่อให้รู้จัก เข้าใจ และมีความคิดริเริ่มสร้างสรรค์อย่างผู้ประกอบการ ซึ่งจะเป็นรากฐานสำคัญในการพัฒนาวิสาหกิจเริ่มต้นของประเทศไทยในอนาคต
การฝึกอบรมฯ ครั้งนี้ มีผู้เข้าร่วมการฝึกอบรมทั้งหมด 65 ท่าน เป็นครูจากโรงเรียนที่เข้าร่วมโครงการ Startup Club จำนวน 44 คน จาก 21 สถาบัน  ผู้แทนสำนักงานคลังเขต 1 2 และ 7 จำนวน 5 คน และคณะผู้บริหารการคลังประจำจังหวัด (คบจ.) 16 คน จาก 16 จังหวัดในภาคกลาง ได้แก่ กรุงเทพมหานคร นครปฐม นนทบุรี ปทุมธานี สมุทรสาคร สมุทรปราการ สมุทรสงคราม พระนครศรีอยุธยา ราชบุรี เพชรบุรี ประจวบคีรีขันธ์ ฉะเชิงเทรา ตราด ระยอง จันทบุรี และชลบุรี โดยมีคณาจารย์จากศูนย์การสร้างผู้ประกอบการที่ขับเคลื่อนโดยนวัตกรรม (Innovation-Driven Entrepreneurship Center : IDE Center) มหาวิทยาลัยหอการค้าไทยทำหน้าที่เป็นวิทยากรในการฝึกอบรมฯ ตลอดระยะเวลา 2 วัน 1 คืน เพื่อเสริมสร้างความรู้ความเข้าใจเกี่ยวกับความเป็นผู้ประกอบการและสามารถถ่ายทอดความรู้ให้แก่นักเรียนและเยาวชน ตลอดจนส่งเสริมให้นักเรียนได้แสดงความคิดสร้างสรรค์อย่างผู้ประกอบการเพื่อเป็นกำลังสำคัญในการร่วมขับเคลื่อนวิสาหกิจไทยต่อไป
สำหรับการฝึกอบรมฯ ครั้งต่อไป จะจัดขึ้นภายในเดือนกรกฎาคม 2561 ที่จังหวัดนครราชสีมา สำหรับ คบจ. และคุณครูสถาบันการศึกษาที่เข้าร่วมโครงการ Startup Club ในภาคตะวันออกเฉียงเหนือตอนล่างและภาคตะวันออก
สำนักนโยบายการออมและการลงทุน สำนักงานเศรษฐกิจการคลัง
โทร. 0 2273 9020 ต่อ 3640, 3638

ที่มา : http://www.thaigov.go.th/news/contents/details/13430