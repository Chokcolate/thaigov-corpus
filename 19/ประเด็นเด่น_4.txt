รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ชี้แจง กรณีข้อกล่าวหาการเอื้อประโยชน์ให้กับผู้ผลิตอาหารสัตว์

วันจันทร์ที่ 2 กรกฎาคม 2561
กระทรวงเกษตรและสหกรณ์ชี้แจง กรณีข้อกล่าวหาการเอื้อประโยชน์ให้กับผู้ผลิตอาหารสัตว์
รักษาราชการอธิบดีกรมปศุสัตว์ และโฆษกกระทรวงเกษตรและสหกรณ์  ชี้แจงกรณีข้อกล่าวหาการเอื้อประโยชน์ให้กับผู้ผลิตอาหารสัตว์
เมื่อวันที่ 17 มิถุนายน 2561 นายสรวิศ ธานีโต ผู้ตรวจราชการกระทรวงเกษตรและสหกรณ์รักษาราชการอธิบดีกรมปศุสัตว์ และโฆษกกระทรวงเกษตรและสหกรณ์  กระทรวงเกษตรและสหกรณ์ ชี้แจงกรณีข้อกล่าวหาการเอื้อประโยชน์ให้กับผู้ผลิตอาหารสัตว์ ตามที่นางมัลลิกา  บุญมีตระกูล มหาสุข รองโฆษกพรรค ปชป. ระบุว่า กรมปศุสัตว์ กระทรวงเกษตรและสหกรณ์ ไม่สามารถตอบข้อสงสัยต่อกรณีบริษัผู้ผลิตอาหารสัตว์รายใหญ่นำเข้าข้าวบาร์เลย์ 120,000 ตัน และแสดงกับศุลกากรว่าเป็นอาหาร (ฟู้ด)แต่แท้จริงเป็นวัตถุดิบทดแทนข้าวสาลีเพื่อทำอาหารสัตว์ใช่หรือไม่
กรมปศุสัตว์ กระทรวงเกษตรและสหกรณ์ ขอเรียนชี้แจง  ดังนี้
ที่มาของข่าว : มติชนออนไลน์ วันที่ 16 มิถุนายน 2561 กรณีกรมปศุสัตว์ไม่วามารถตอบข้อสงสัยต่อกรณีบริษัทนำเข้าผู้ผลิตอาหารสัตว์รายใหญ่ นำเข้าข้าวบาร์เลย์ 120,000 ตัน
ข้อเท็จจริง : ในปี 2561 บริษัทกรุงเทพโปรดิวซ์จำกัดได้ขออนุญาตนำเข้าข้าวบาร์เลย์สำหรับอาหารสัตว์ (FEED BARLEY) ซึ่งมีการนำเข้าจนถึงปัจจุบัน จำนวน 2 ครั้ง ในช่วงเดือนพฤษภาคม รวม 125,380 ตัน มีต้นทางจากประเทศออสเตรเลีย โดยนำเข้าทางท่าเรือแหลมฉบัง และได้ผ่านการตรวจสอบจากด่านกักกันสัตว์ชลบุรี และด่านตรวจพืชแหลมฉบัง  ก่อนศุลกากรจะปล่อยสินค้าเข้าราชอาณาจักร
คำชี้แจง :  การนำเข้าข้าวบาร์เลย์ได้มีการตรวจเอกสารหลักฐานการนำเข้า ทั้ง 2 ครั้ง ซึ่งได้ระบุว่าใช้สำหรับอาหารสัตว์ (FEED BARLEY) อย่างชัดเจน ทั้งเอกสารของกรมปศุสัตว์ และศุลกากร
การดำเนินการ :
1) มีการตรวจสอบเอกสารหลักฐานการนำเข้า
2) พนักงานเจ้าหน้าที่กรมปศุสัตว์ได้สุ่มเก็บตัวอย่างข้าวบาร์เลย์ที่นำเข้าส่งตรวจทางห้องปฏิบัติการรวม 10 ตัวอย่างไม่พบสารพิษจากเชื้อราทุกตัวอย่าง
3) พนักงานเจ้าหน้าที่กรมปศุสัตว์ได้ลงสุ่มตรวจสอบโรงงานอาหารสัตว์ที่นำเข้าข้าวบาร์เลย์ดังกล่าว พบว่ามีการนำไปใช้ในสูตรอาหารสัตว์ที่ขึ้นทะเบียนไว้ถูกต้องตามกฎหมายว่าด้วยการควบคุมคุณภาพอาหารสัตว์ ยังไม่พบการกระทำความผิดแต่อย่างใด
แนวทางการป้องกันและแก้ไข :
1) กรมปศุสัตว์ กระทรวงเกษตรและสหกรณ์ ได้ดำเนินการประสานไปยังกรมศุลกากร ถึงกรณีที่เกิดขึ้นเพื่อประสานข้อมูลที่เกี่ยวข้อง
2) กรมปศุสัตว์ กระทรวงเกษตรและสหกรณ์ ประสานไปยัง สมาคมผู้ผลิตอาหารสัตว์  สื่อมวลชน สื่อออนไลน์ เพื่อชี้แจงข้อเท็จจริง กรณีการนำเข้าข้าวบาร์เลย์ เพื่อทำอาหารสัตว์ เพื่อสร้างความรับรู้ความเข้าใจที่ถูกต้องให้กับประชาชน
------------------------

ที่มา : http://www.thaigov.go.th/news/contents/details/13497
