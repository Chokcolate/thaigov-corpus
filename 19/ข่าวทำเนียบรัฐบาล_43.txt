รัฐบาลไทย-ข่าวทำเนียบรัฐบาล-รองนรม. พล.อ. ประวิตรฯ เป็นประธานการประชุมคณะกรรมการนโยบายป่าไม้แห่งชาติ ครั้งที่ 1/2561

วันพฤหัสบดีที่ 21 มิถุนายน 2561
รองนรม. พล.อ. ประวิตรฯ เป็นประธานการประชุมคณะกรรมการนโยบายป่าไม้แห่งชาติ ครั้งที่ 1/2561
โดยที่ประชุมมีมติเห็นชอบในหลักการของยุทธศาสตร์และแผนงานการส่งเสริมไม้เศรษฐกิจแบบครบวงจร (พ.ศ. 2561-2579)
ประกอบกับนโยบาย "พลิกฟื้นผืนป่าสู่การพัฒนาอย่างยั่งยืน" ตามนโยบายของรัฐบาล
วันนี้ (21 มิ.ย. 61) เวลา 10.00 น. ณ ตึกสันติไมตรี (หลังใน) ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายป่าไม้แห่งชาติ ครั้งที่ 1/2561 ซึ่งสรุปสาระสำคัญได้ดังนี้
ที่ประชุมรับทราบร่างพระราชบัญญัติป่าชุมชน พ.ศ. .... เพื่อให้ประชาชนสามารถเข้าถึงข้อมูลข่าวสารได้สะดวก รวดเร็ว โดยเปิดโอกาส ให้ภาคส่วนต่าง ๆ ได้ศึกษา วิเคราะห์ และสร้างความรู้ความเข้าใจให้กับประชาชนหรือหน่วยงานภาครัฐที่เกี่ยวข้อง รวมถึงภาคประชาสังคม พร้อมทั้งเปิดโอกาสให้เข้ามามีส่วนร่วมในการจัดทำร่างกฎกระทรวง ระเบียบ เพื่อรองรับ ร่าง พ.ร.บ. ป่าชุมชน พ.ศ. .... ภายใต้กิจกรรม “ร่วมคิด ร่วมสร้าง ร่วมร่างกฎกติกาป่าชุมชน”
พร้อมกันนี้ ที่ประชุมได้พิจารณาและมีมติเห็นชอบในหลักการของยุทธศาสตร์และแผนงานการส่งเสริมไม้เศรษฐกิจแบบครบวงจร (พ.ศ.2561-2579) ประกอบกับนโยบาย "พลิกฟื้นผืนป่าสู่การพัฒนาอย่างยั่งยืน" ตามนโยบายของรัฐบาล ที่มีการกำหนดมาตรการเพิ่มพื้นที่ป่าและพื้นที่สีเขียว โดยมีวิสัยทัศน์ของยุทธศาสตร์และแผนงานการส่งเสริมไม้ เศรษฐกิจแบบครบวงจร คือต้องการให้ไม้เศรษฐกิจที่นำประเทศไทยไปสู่ความมั่นคง มั่งคั่ง และยั่งยืนบนพื้นฐานการเติบโตที่เป็นมิตรกับสิ่งแวดล้อม จึงมีเป้าประสงค์ และตัวชี้วัด 3 ด้าน คือพื้นที่ปลูกไม้เศรษฐกิจเพิ่มขึ้น ไม่น้อยกว่า 26 ล้านไร่ รายได้เฉลี่ยของเกษตรกรผู้ปลูกไม้เศรษฐกิจไม่น้อยกว่า 420,000 บาทต่อคนต่อปี และผลิตภัณฑ์มวลรวมภาคป่าไม้ชองประเทศไม่น้อยกว่า 2 ล้านล้านบาท ส่วนยุทธศาสตร์ประกอบไปด้วย 7 ด้าน ได้แก่ การพัฒนาและปรับปรุงกฎหมายเพื่อเพิ่มประสิทธิภาพการส่งเสริมไม้เศรษฐกิจ การจัดเตรียมพื้นที่รองรับการส่งเสริมไม้เศรษฐกิจ การพัฒนามาตรการทางการคลัง การเงิน และระบบการตลาด เพื่อสร้างแรงจูงใจ การพัฒนาศักยภาพเกษตรกร และผู้ประกอบการไม้เศรษฐกิจ ตลอดจนการวิจัยและพัฒนาเทคโนโลยีและนวัตกรรมไม้เศรษฐกิจ ซึ่งจะเป็นการเพิ่มประสิทธิภาพระบบการบริหารงานเพื่อส่งเสริมไม้เศรษฐกิจ และการพัฒนาระบบรับรองป่าไม้ โดยมีกลไกขับเคลื่อนคือ องค์กร และบุคลากรที่มีสมรรถนะสูง แผนปฏิบัติการรองรับ รวมทั้งระบบข้อมูลและสารสนเทศเพื่อการตัดสินใจและความพร้อมของกฎระเบียบและมาตรการทางเศรษฐศาสตร์ เพื่อให้องค์กรและชุมชนขับเคลื่อนไม้เศรษฐกิจที่เข้มแข็งและเกิดประโยชน์สูงสุดต่อทุกภาคทุกส่วนอย่างทั่วถึง
ตอนท้ายของการประชุม ประธานได้กล่าวย้ำถึงประโยชน์ของร่างพระราชบัญญัติป่าชุมชน พ.ศ. .... ซึ่งรัฐบาล โดยพลเอก ประยุทธ์ จันทร์โอชา นายกรัฐมนตรี ได้มีนโยบายที่จะรักษาความมั่นคงของฐานทรัพยากร พร้อมสร้างความสมดุลระหว่างการอนุรักษ์กับการใช้ประโยชน์อย่างยั่งยืนโดยกำหนดขยายป่าชุมชนให้มากขึ้น เพื่อให้โอกาสประชาชนที่ดูแลป่าไม้ได้รับสิทธิในการจัดการป่าชุมชนได้ โดยมีกฎหมายรองรับส่งผลให้มีชีวิตความเป็นอยู่ที่ดีขึ้น ทำให้คนกับป่าอยู่ร่วมกันได้เพื่อให้คนในชุมชนได้บริหารจัดการป่าในพื้นที่เพื่อการอนุรักษ์และประชาชนในชุมชนสามารถใช้ประโยชน์อย่างสมดุลยั่งยืน ขณะเดียวกันยังใช้เป็นแหล่งอาหารของชุมชน รวมทั้งเป็นการลดรายจ่ายและเพิ่มรายได้ให้แก่ประชาชนในชุมชน ตลอดจนเกิดแหล่งท่องเที่ยวเชิงนิเวศ ทำให้มีการกระจายรายได้สู่ชุมชนอย่างต่อเนื่องและสม่ำเสมอ สอดคล้องกับแผนยุทธศาสตร์ชาติ และการขับเคลื่อนให้คนเป็นมิตรกับสิ่งแวดล้อมอย่างยั่งยืนต่อไป
...................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13234
