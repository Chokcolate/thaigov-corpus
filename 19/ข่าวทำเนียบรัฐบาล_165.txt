รัฐบาลไทย-ข่าวทำเนียบรัฐบาล-นายกรัฐมนตรีเป็นประธานการเปิดตัว Google Station - CAT Wi-Fi และกล่าวให้โอวาทในงาน Google for Thailand

วันพุธที่ 18 กรกฎาคม 2561
นายกรัฐมนตรีเป็นประธานการเปิดตัว Google Station - CAT Wi-Fi และกล่าวให้โอวาทในงาน Google for Thailand
นายกรัฐมนตรีเป็นประธานการเปิดตัว Google Station - CAT Wi-Fi และกล่าวให้โอวาทในงาน Google for Thailand
วันนี้ (18 ก.ค. 61) เวลา 15.00 น. พลเอก ประยุทธ์ จันทร์โอชา นายกรัฐมนตรี เป็นประธานการเปิดตัว Google Station - CAT Wi-Fi และกล่าวให้โอวาทในงาน Google for Thailand  ณ ห้องบอลรูม โรงแรมพาร์ค ไฮแอท ชิดลม กรุงเทพฯ โดยภายหลังเสร็จสิ้น พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญดังนี้
นายกรัฐมนตรีกล่าวว่ารัฐบาลมีนโยบายในการพัฒนาประเทศสู่ประเทศไทย 4.0 ตามยุทธศาสตร์ชาติ 20 ปี บนพื้นฐานการเติบโตไปด้วยกัน ควบคู่กับการสร้างสรรค์นวัตกรรมที่มีคุณค่า โดยเน้นที่การเสริมสร้างความร่วมมือแบบประชารัฐ ด้วยการใช้ประโยชน์จากเทคโนโลยีอย่างมีประสิทธิภาพ เพื่อเปลี่ยนโฉมหน้าประเทศให้เป็นผู้นำในยุค Digital Transformation
ปัจจุบันเทคโนโลยีดิจิทัลเจริญเติบโตขึ้นอย่างรวดเร็ว และเป็นตัวเร่งในการขับเคลื่อนสังคมในด้านต่างๆ รัฐบาลมีนโยบายที่จะผลักดันประเทศให้ก้าวสู่ไทยแลนด์ 4.0 โดยเฉพาะการพัฒนาบริการด้านเทคโนโลยีดิจิทัลแก่ประชาชนและส่งเสริมการพัฒนาประชาชนให้มีทักษะความสามารถด้านเทคโนโลยีดิจิทัล
วันนี้ประเทศไทยของเรากำลังเดินหน้าการปฏิรูปประเทศและสร้างความเปลี่ยนแปลงในทุกมิติ ฉะนั้น เราจะต้องใช้ดิจิทัลให้เกิดประโยชน์สูงสุดในทุกๆ ด้านให้เป็นรูปธรรม สิ่งที่ต้องทำในวันนี้คือการสร้างโอกาสในการเข้าถึงของประชาชนอย่างทั่วถึงในทุกพื้นที่ทั่วประเทศ รวมทั้งการสร้างนวัตกรรมดิจิทัล ปรับฐานเศรษฐกิจของประเทศ และการเชื่อมโยงประเทศไทยสู่โลก ทั้งด้านการค้า และการลงทุนระหว่างประเทศ ตลอดจนการเข้าถึงข้อมูลข่าวสาร
ในระยะเวลาที่ผ่านมารัฐบาลได้มุ่งมั่นที่จะพัฒนาและลงทุนสร้างโครงสร้างพื้นฐานด้านเทคโนโลยีสารสนเทศและการสื่อสารของประเทศ หรือ เน็ตประชารัฐ ที่กระจายไปสู่ชุมชน ครอบคลุมทุกหมู่บ้านแล้ว ซึ่งจะเป็นเครื่องมือสำคัญที่จะช่วยยกระดับคุณภาพชีวิตของประชาชนในชุมชน ท้องถิ่น สร้างกิจกรรมที่เชื่อมโยงความรู้ต่างๆ ในชุมชน สร้างโอกาส สร้างรายได้ สร้างความเป็นธรรม เพื่อปรับเปลี่ยนประเทศให้ดีขึ้น ซึ่งช่วยให้ประเทศไทยหลุดพ้นจากกับดักความเหลื่อมล้ำทางสังคม รวมถึงช่วยขจัดความยากจน
การจัดงาน Google for Thailand - LEAVE NO THAI BEHIND ถือเป็นความทุ่มเทของหน่วยงานในการสร้างโอกาสทางเทคโนโลยีดิจิทัลเพื่อคนไทยทุกคน เพิ่มโอกาสทางการศึกษา การพัฒนาทักษะทางด้านดิจิทัลและการเป็นพลเมืองดิจิทัลที่ดี การสร้างสรรค์ผลงาน ผลิตภัณฑ์ และบริการของไทยบนโลกดิจิทัล รวมถึงการเพิ่มโอกาสทางเศรษฐกิจให้กับภาคธุรกิจขนาดกลางและขนาดย่อม
นายกรัฐมนตรียินดีที่เห็นความสำเร็จของการบูรณาการความร่วมมืออย่างจริงจังของรัฐวิสาหกิจและเอกชนในบริการ Google Station - CAT Wi-Fi ซึ่งเป็นการพัฒนาเทคโนโลยีดิจิทัล การสร้างสรรค์และนวัตกรรมใหม่ ระหว่าง บริษัท กสท โทรคมนาคม จำกัด (มหาชน) และบริษัท กูเกิล เอเชียแปซิฟิก จำกัด เพื่อพัฒนาการให้บริการอินเทอร์เน็ตความเร็วสูงไร้สายในสถานที่สาธารณะ และเอกชนต่างๆ ทั่วประเทศ ที่ประชาชนสามารถเข้าถึง และใช้งานได้โดยไม่เสียค่าใช้จ่าย
นายกรัฐมนตรีย้ำว่ารัฐบาลมุ่งมั่นผลักดันโครงสร้างพื้นฐานและมาตรการต่างๆ รองรับ เทคโนโลยีและการสื่อสาร เพื่อสร้างความเข้มแข็งให้ประเทศก้าวไปข้างหน้าอย่างมั่นคงและมีการพัฒนาอย่างยั่งยืน ให้ประเทศไทยมีความพร้อมในทุกๆ ด้าน และคนไทยทุกคนได้ใช้ประโยชน์จากเทคโนโลยีดิจิทัล รวมทั้งการนำไปใช้ในการเพิ่มมูลค่าสินค้าและบริการต่างๆ ให้มีประสิทธิผล สอดคล้องกับบริบทของไทยแลนด์ 4.0 ที่เปลี่ยนแปลงไปสู่ความเป็นดิจิทัล เพื่อการพัฒนาทั้งด้านเศรษฐกิจและสังคม และการพัฒนาทรัพยากรมนุษย์ที่ยั่งยืน
โอกาสนี้ นายกรัฐมนตรีแสดงความขอบคุณ บริษัท กสท โทรคมนาคม จำกัด (มหาชน) และบริษัท กูเกิล เอเชียแปซิฟิก จำกัด ที่ร่วมกันในการพัฒนาบริการ Google Station - CAT Wi-Fi ให้เป็นประโยชน์ต่อเศรษฐกิจและสังคมไทย ซึ่งส่งเสริมให้การพัฒนาด้านเทคโนโลยีดิจิทัลให้ก้าวหน้า และสอดคล้องกับการขับเคลื่อนนโยบายไทยแลนด์ 4.0 อย่างไรก็ดี การขับเคลื่อนประเทศไทยด้วยเทคโนโลยีดิจิทัลจะเกิดขึ้นอย่างเป็นรูปธรรมได้ ต้องได้รับความร่วมมือร่วมใจจากทุกภาคส่วนอย่างจริงจัง

ที่มา : http://www.thaigov.go.th/news/contents/details/13939
