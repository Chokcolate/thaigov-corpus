รัฐบาลไทย-ข่าวทำเนียบรัฐบาล-สอศ. ร่วมโครงการจิตอาสาเพื่อการพัฒนาลำน้ำกับชีวิต

วันอังคารที่ 17 กรกฎาคม 2561
สอศ. ร่วมโครงการจิตอาสาเพื่อการพัฒนาลำน้ำกับชีวิต
ดร. สุเทพ ชิตยวงษ์ เลขาธิการคณะกรรมการการอาชีวศึกษา เปิดเผยว่า สำนักงานคณะกรรมการการอาชีวศึกษา (สอศ.) ได้เข้าร่วมโครงการจิตอาสาเพื่อการพัฒนาลำน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน
ดร. สุเทพ ชิตยวงษ์ เลขาธิการคณะกรรมการการอาชีวศึกษา เปิดเผยว่า สำนักงานคณะกรรมการการอาชีวศึกษา (สอศ.) ได้เข้าร่วมโครงการจิตอาสาเพื่อการพัฒนาลำน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน โดยดำเนินกิจกรรม “พลังอาชีวะ จิตอาสา เปรมประชากร คลองรังสิตพัฒนา” ซึ่งเมื่อวันที่ 9 กรกฎาคม 2561 สอศ. ได้นำผลงานสิ่งประดิษฐ์  “เครื่องกลเติมอากาศพลังงานแสงอาทิตย์” เข้าติดตั้งและทดสอบระบบการใช้งานเพื่อบำบัดน้ำเสีย ณ คลองเปรมประชากร พื้นที่เขตหลักสี่ กรุงเทพฯ  โดยสิ่งประดิษฐ์ดังกล่าว สถานศึกษาในสังกัดอาชีวศึกษา ได้มีการพัฒนากลไกและเทคนิคในการปรับระดับการเติมอากาศ ทั้งหมด 3 แบบ แบบที่ 1 เป็นเครื่องกลเติมอากาศแบบใบพัดหมุนตีผิวน้ำ จำนวน 230 ตัว แบบที่ 2 เป็นรุ่นเติมอากาศแบบพัดหมุนตีผิวน้ำและพ่นน้ำใต้ผิวน้ำ จำนวน 115 ตัว และแบบที่3 เป็นเครื่องเติมอากาศแบบท่อเติมออกซิเจนลงไปใต้น้ำ จำนวน 115 ตัว ทั้งนี้ได้มีการคำนวณพื้นที่ในการวางเครื่องกลเติมอากาศพลังแสงอาทิตย์ตลอดเส้นทาง 23 กิโลเมตร ในคลองเปรมประชากร ซึ่งจะใช้เครื่องกลเติมอากาศ รวมจำนวน 460 เครื่อง โดยจัดวางในระยะห่าง ทุก 200 เมตร
เลขาธิการกล่าวต่อไปว่า พร้อมกันนี้ ได้มีการนำผลงานการวิจัยพัฒนา “เรือลอกตะกอนแบบตีกวนดูดกลับ” ซึ่งเป็นผลงานของวิทยาลัยเทคโนโลยีและอุตสาหกรรมการต่อเรือพระนครศรีอยุธยา ไปลงพื้นที่ร่วมทำงานทดสอบระบบ โดยจะใช้เรือลอกตะกอนแบบตีกวนดูดกลับจะขับเข้าไปดูดเลนในกลางลำคลอง ซึ่งเลนและตะกอนเหล่านี้ เป็นแหล่งแก๊สมีกลิ่นเหม็น เป็นสาเหตุที่ทำให้เกิดอาการแสบจมูก หรือลำคอ โดยเมื่อลอกเลนตะกอนออกแล้ว จะทำให้เครื่องกลเติมอากาศฯ สามารถเพิ่มปริมาณออกซิเจนในลำน้ำให้มีประสิทธิภาพเพิ่มขึ้น
นอกจากนี้ สอศ.ยังได้วิจัยพัฒนานวัตกรรม “เรือเก็บผักตบชวา แบบอัดก้อน และเรือเก็บผักตบชวาแบบสายพาน จำนวน 2 ลำ ซึ่งเป็นผลงานของวิทยาลัยเทคโนโลยีและอุตสาหกรรมการต่อเรือพระนครศรีอยุธยาเช่นกัน โดยเรือทั้ง 2 ลำ จะทำหน้าที่ในการเก็บผักตบชวา และอัดก้อน พร้อมทั้งลำเลียงขึ้น ไปตากแห้ง ซึ่งจะสะดวก และง่ายต่อการขนส่ง โดยผักตบชวานี้ วิทยาลัยเทคนิคนครนายก ได้รับช่วงต่อ ในการวิจัยพัฒนานำไปผสมดินทำปุ๋ย ทำกระถางต้นไม้ และวิทยาลัยการอาชีพอัมพวา   ได้ทำวิจัยเพื่อนำไปผลิตเป็นแท่งเชื้อเพลิงต่อไป
ที่มา : ประชาสัมพันธ์ สอศ.

ที่มา : http://www.thaigov.go.th/news/contents/details/13905
