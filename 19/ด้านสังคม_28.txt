รัฐบาลไทย-ข่าวทำเนียบรัฐบาล-พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.ชัยนาท อุบลราชธานี และแพร่ พร้อมเร่งเยียวยาจิตใจเด็กสาววัย 16 ปี ถูกล่อลวงไปค้าประเวณี ที่ จ.ขอนแก่น

วันพฤหัสบดีที่ 21 มิถุนายน 2561
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.ชัยนาท อุบลราชธานี และแพร่ พร้อมเร่งเยียวยาจิตใจเด็กสาววัย 16 ปี ถูกล่อลวงไปค้าประเวณี ที่ จ.ขอนแก่น
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.ชัยนาท อุบลราชธานี และแพร่ พร้อมเร่งเยียวยาจิตใจเด็กสาววัย 16 ปี ถูกล่อลวงไปค้าประเวณี ที่ จ.ขอนแก่น
วันนี้ (21 มิ.ย. 61) เวลา 08.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 88/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีชายวัย 54 ปี ประกอบอาชีพรับจ้างทั่วไป ต้องรับภาระเพียงลำพังเลี้ยงดูอีก 2 ชีวิต ทั้งภรรยาวัย 49 ปี ที่พิการเป็นอัมพาต นอนป่วยติดเตียง ช่วยเหลือตัวเองไม่ได้ และแม่แก่ชราวัย 69 ปี ที่ร่างกายไม่แข็งแรง ครอบครัวมีฐานะยากจน รายได้ไม่เพียงพอค่ารักษาพยาบาล ที่จังหวัดชัยนาท และกรณีหญิงวัย 39 ปี ป่วยเป็นโรคภูมิแพ้อย่างรุนแรง ผิวหนังเหี่ยวย่น ขึ้นตุ่ม และลอกทั้งลำตัว ไม่สามารถโดนแดดได้ สร้างความทุกข์ทรมานเป็นอย่างมาก อาศัยอยู่กับพ่อแก่ชราวัย 80 ปี ครอบครัวมีฐานะยากจน ไม่มีเงินเพียงพอค่ารักษาพยาบาล อาศัยข้าววัดกินประทังชีวิต ที่จังหวัดอุบลราชธานี รวมถึงกรณีสองสามี-ภรรยาแก่ชรา ต้องรับภาระเลี้ยงดูหลานชายวัย 13 ปี ที่ป่วยพิการ ทางสมอง ร่างกายพิการแขน-ขาลีบ คดงอผิดรูป นอนป่วยติดเตียง ช่วยเหลือตัวเองไม่ได้ ครอบครัวมีฐานะยากจน ที่จังหวัดแพร่ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 3 จังหวัด ได้แก่ พมจ.ชัยนาท พมจ.อุบลราชธานี และ พมจ.แพร่ พร้อมทีม One Home ทั้ง 3 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวทั้งหมดดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาว พร้อมร่วมหาแนวทางการช่วยเหลือในระยะยาวต่อไป
อีกกรณีชายหนุ่มวัย 24 ปี ที่ตั้งตัวเป็นเอเย่นต์ค้าประเวณี ล่อลวงเด็กสาววัย 16 ปี ผ่านทางโปรแกรมทวิสเตอร์ เพื่อไปค้าบริการทางเพศ ที่จังหวัดขอนแก่น นั้น ได้กำชับให้พัฒนาสังคมและความมั่นคงของมนุษย์จังหวัดขอนแก่น (พมจ.ขอนแก่น) พร้อมทีม One Home เร่งลงพื้นที่ตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กสาวอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมได้อย่างปกติสุข ทั้งนี้ ทางกระทรวง พม. มีบ้านพักเด็ก และครอบครัวจังหวัดขอนแก่น พร้อมให้การดูแลช่วยเหลือคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ต่อไป
ทั้งนี้ ปัญหาเด็กถูกล่วงละเมิดทางเพศ เกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานอย่างใกล้ชิด หากประชาชนพบเห็นเหตุการณ์ในลักษณะดังกล่าว หรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสาน หน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13242
