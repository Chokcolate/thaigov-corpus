รัฐบาลไทย-ข่าวทำเนียบรัฐบาล-พม. จับมือภาคีเครือข่ายด้านคนพิการ ร่วมพัฒนาเมืองสู่ “ชุมชนต้นแบบเชียงใหม่ เมืองมรดกโลก เมืองอารยสถาปัตย์ และเมืองท่องเที่ยวเพื่อคนทั้งมวล” 


วันพฤหัสบดีที่ 28 มิถุนายน 2561
448
พม. จับมือภาคีเครือข่ายด้านคนพิการ ร่วมพัฒนาเมืองสู่ “ชุมชนต้นแบบเชียงใหม่ เมืองมรดกโลก เมืองอารยสถาปัตย์ และเมืองท่องเที่ยวเพื่อคนทั้งมวล”
พม. จับมือภาคีเครือข่ายด้านคนพิการ ร่วมพัฒนาเมืองสู่ “ชุมชนต้นแบบเชียงใหม่ เมืองมรดกโลก เมืองอารยสถาปัตย์ และเมืองท่องเที่ยวเพื่อคนทั้งมวล”
วันนี้ (28 มิ.ย. 61) เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดตัว (KICK OFF) โครงการและพิธีลงนามข้อตกลงความร่วมมือ (MOU) "ชุมชนต้นแบบเชียงใหม่ เมืองมรดกโลก เมืองอารยสถาปัตย์ และเมืองท่องเที่ยวเพื่อคนทั้งมวล” ซึ่งเป็นโครงการนำร่องขยายพื้นที่ชุมชนตัวอย่างในการขับเคลื่อนการปรับปรุงสภาพแวดล้อมและระบบขนส่งมวลชน ที่เอื้อต่อการดำรงชีวิตของคนพิการ โดยมี คณะผู้บริหารกระทรวง พม. ผู้แทนหน่วยงานและองค์กรที่เกี่ยวข้องเข้าร่วมงาน ได้แก่ กระทรวงการท่องเที่ยวและกีฬา จังหวัดเชียงใหม่ องค์กรคนพิการ และเครือข่ายทูตอารยสถาปัตย์ และองค์กรภาคธุรกิจ อีกทั้งประชาชนในพื้นที่ รวมจำนวน 500 คน ณ ลานกิจการน้ำพุร้อนสันกำแพง อำเภอแม่ออน ตามพระราชดำริ จังหวัดเชียงใหม่
รัฐบาล ภายใต้การนำของพลเอก ประยุทธ์ จันทร์โอชา นายกรัฐมนตรี ได้ให้ความสำคัญต่อการส่งเสริมสิทธิ โอกาส และความเสมอภาคอย่างเท่าเทียมของคนพิการในสังคม ภายใต้แนวคิด "ไม่ทิ้งใครไว้ข้างหลัง” (Leave no one behind) ซึ่งเป็นนโยบายสำคัญของการขับเคลื่อนการพัฒนาประเทศเพื่อลดความเหลื่อมล้ำของคนในสังคม อีกทั้งยังให้ความสำคัญต่อการพัฒนาคุณภาพชีวิตคนพิการ โดยเปลี่ยนจาก "ภาระ” ให้เป็น "พลัง” ของสังคม ในการสร้างเกียรติ โอกาส กำลังใจ ซึ่งพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 ได้กำหนดให้คนพิการได้รับสิทธิประโยชน์และความคุ้มครองคนพิการ เพื่อมิให้มีการเลือกปฏิบัติโดยไม่เป็นธรรมเพราะเหตุสภาพทางกาย รวมทั้งให้คนพิการมีสิทธิได้เข้าถึงสิ่งอำนวยความสะดวกอันเป็นสาธารณะและความช่วยเหลืออื่นจากรัฐ
กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ได้ร่วมกับจังหวัดเชียงใหม่ หน่วยงานและองค์กรภาคีเครือข่ายด้านคนพิการ ขับเคลื่อนโครงการ "ชุมชนต้นแบบเชียงใหม่ เมืองมรดกโลก เมืองอารยสถาปัตย์ และเมืองท่องเที่ยวเพื่อคนทั้งมวล” ซึ่งเป็นโครงการนำร่องขยายพื้นที่ชุมชนตัวอย่างใน การขับเคลื่อนการปรับปรุงสภาพแวดล้อมและระบบขนส่งมวลชนที่เอื้อต่อการดำรงชีวิตของคนพิการ เพื่อให้คนพิการสามารถเข้าถึงและใช้ประโยชน์ในอาคาร สถานที่ และบริการต่างๆ รวมทั้งมีส่วนร่วมกิจกรรมในสังคมอย่างเท่าเทียมกับคนทั่วไป และสอดคล้องกับกฎหมายและอนุสัญญาว่าด้วยสิทธิคนพิการ (CRPD) ทั้งนี้ ได้เริ่มดำเนินการจัดสิ่งอำนวยความสะดวกสำหรับ คนพิการในสถานที่ท่องเที่ยวในจังหวัดเชียงใหม่ โดยมีการปรับปรุงทางลาด ที่จอดรถคนพิการ พื้นผิวถนน ป้ายสัญลักษณ์/ข้อมูล นอกจากนี้ ยังได้รับการสนับสนุนงบประมาณจากกองทุนส่งเสริมและพัฒนาคุณภาพชีวิตคนพิการ เพื่อจัดทำสิ่งอำนวย ความสะดวกสำหรับคนพิการในบริเวณบ่อน้ำพุร้อนสันกำแพง ได้แก่ ห้องน้ำสำหรับคนพิการ ทางเดินเชื่อมต่อจากที่จอดรถสำหรับคนพิการ บ้านพักสำหรับคนพิการที่มีสิ่งอำนวยความสะดวกครบวงจร และหอประชุม อีกทั้งได้รับความร่วมมือจากภาคเอกชน องค์กรภาคธุรกิจ องค์กรคนพิการ รวมทั้งประชาชนในพื้นที่เป็นอย่างดี
ทั้งนี้ ภายในงานมีกิจกรรมที่สำคัญ ประกอบด้วย 1) กิจกรรมเปิดตัว (KICK OFF) โครงการ "ชุมชนต้นแบบเชียงใหม่ เมืองมรดกโลก เมืองอารยสถาปัตย์ และเมืองท่องเที่ยวเพื่อคนทั้งมวล” 2) การลงนามบันทึกข้อตกลงความร่วมมือ (MOU) ณ บริเวณบ่อน้ำพุร้อน และ 3) การเยี่ยมชมการจัดสิ่งอำนวยความสะดวกสำหรับคนพิการที่สถานีบริการน้ำมัน ปตท. สาขาสันกำแพง นอกจากนี้ ในปี 2561 กระทรวง พม. โดย พก. ได้ดำเนินการตามนโยบายรัฐบาลในการบูรณาการและประชารัฐเพื่อสังคม โดยได้ส่งเสริมชุมชนปรับสภาพแวดล้อมให้เอื้อต่อการเข้าถึงและการใช้ประโยชน์ในการดำรงชีวิตและการท่องเที่ยวของคนพิการ ผู้สูงอายุ และคนทุกวัย ภายใต้ความร่วมมือจากหลายภาคส่วน เช่น กระทรวงการท่องเที่ยวและกีฬา กระทรวงคมนาคม และ ปตท. ต่อไป
สำหรับพิธี (Kick off) เปิดตัวโครงการและการลงนามบันทึกข้อตกลงความร่วมมือ (MOU) วันนี้ นับเป็นการแสดงพลังที่มุ่งมั่นในการสร้างเมืองอนาคตแห่งการอยู่ร่วมกันของทุกคนอย่างเท่าเทียมกัน ซึ่งจะประสบผลสำเร็จได้นั้น จำเป็นต้องอาศัยความร่วมมือจากทุกภาคส่วน ทั้งนี้ กระทรวง พม. ขอขอบคุณภาคีเครือข่ายทุกภาคส่วนที่มีส่วนสนับสนุนกิจกรรมครั้งนี้ เพื่อขับเคลื่อนการพัฒนาคุณภาพชีวิตคนพิการสู่ความเป็นเมืองต้นแบบอารยสถาปัตย์อย่างเป็นรูปธรรม และขอเชิญชวนประชาชน และหน่วยงานจากทุกภาคส่วนได้ ร่วมมือ ร่วมใจ ร่วมพลัง พัฒนาจังหวัดเชียงใหม่ให้น่าอยู่สมกับคำที่ว่า "จังหวัดเชียงใหม่ เมืองมรดกโลก เมืองอารยสถาปัตย์ และเมืองท่องเที่ยวเพื่อคนทั้งมวล”

ที่มา : http://www.thaigov.go.th/news/contents/details/13428