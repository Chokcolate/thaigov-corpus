รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษเรื่อง 'ปรัชญาความพอเพียง' แก่ข้าราชการ คณาจารย์ นักเรียน นักศึกษา ณ พิพิธภัณฑ์และหอสมุดสมเด็จฯ กรมพระยาดำรงราชานุภาพ วังวรดิศ

วันจันทร์ที่ 25 มิถุนายน 2561
ม.ล.ปนัดดาฯ บรรยายพิเศษเรื่อง 'ปรัชญาความพอเพียง' แก่ข้าราชการ คณาจารย์ นักเรียน นักศึกษา ณ พิพิธภัณฑ์และหอสมุดสมเด็จฯ กรมพระยาดำรงราชานุภาพ วังวรดิศ
ม.ล.ปนัดดาฯ บรรยายพิเศษเรื่อง 'ปรัชญาความพอเพียง' แก่ข้าราชการ คณาจารย์ นักเรียน นักศึกษา ณ พิพิธภัณฑ์และหอสมุดสมเด็จฯ กรมพระยาดำรงราชานุภาพ วังวรดิศ
เมื่อวันอาทิตย์ที่ ๒๔ มิถุนายน ๒๕๖๑
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ในฐานะประธานพิพิธภัณฑ์และหอสมุดสมเด็จฯ กรมพระยาดำรงราชานุภาพ
บรรยายพิเศษเรื่อง 'ปรัชญาความพอเพียง' แก่ข้าราชการ คณาจารย์ นักเรียน นักศึกษา
ณ พิพิธภัณฑ์และหอสมุดสมเด็จฯ กรมพระยาดำรงราชานุภาพ วังวรดิศ
เขตป้อมปราบศัตรูพ่าย กรุงเทพฯ
ม.ล.ปนัดดาฯ กล่าวตอนหนึ่งว่า "เราพูดกันมาด้วยความมุ่งมั่นตั้งใจว่าจะปฏิบัติกันให้ได้เป็นรูปธรรม
ในเรื่องปรัชญาเศรษฐกิจพอเพียง อันถือเป็นปรัชญานำพาชาติสู่ความอยู่รอดปลอดภัย
ที่พระบาทสมเด็จพระปรมินทรมหาภูมิพลอดุลยเดช รัชกาลที่ ๙ ได้ทรงพระกรุณาพระราชทานคำชี้แนะ
การดำเนินชีวิตแก่พสกนิกรชาวไทยมาเป็นเวลาเนิ่นนานตั้งแต่ข้าพเจ้าจำความได้เมื่อเข้ารับราชการ
สมเด็จพระเจ้าอยู่หัวมหาวชิราลงกรณ บดินทรเทพยวรางกูร ได้ทรงมีรับสั่งให้ลูกหลานเยาวชน
และประชาชนชาวไทยได้สืบสานพระราชปณิธานปรัชญาความพอเพียง เดินตามรอยพระยุคลบาท
ของสมเด็จพระบรมชนกนาถ พระองค์ทรงเน้นย้ำถึงแนวทางการแก้ไขเพื่อให้สังคมรอดพ้นจากวิกฤติการณ์
ทางเศรษฐกิจและสามารถดำรงอยู่ได้อย่างมั่นคงภายใต้กระแสโลกาภิวัตน์และความเปลี่ยนแปลงต่างๆ
ที่เกิดขึ้นอย่างไม่น่าเชื่อ ซึ่งแน่นอนมีทั้งบวกและลบ กระทั่งทำให้ภาพลักษณ์ของสังคม ของประเทศ
และของโลกเปลี่ยนแปลงไปซึ่งก็เช่นกันเป็นทั้งบวกและลบ ปรัชญาความพอเพียง เป็นแนวคิดและการกระทำ
ที่หลายผู้หลายฝ่ายปฏิบัติกันอยู่จนถือเป็นเอกลักษณ์ของชาติ เป็นการน้อมนำความดีความเป็นมงคลชีวิต
สู่ครอบครัวและสังคม บ้างก็หารู้ตัวไม่ ว่าความสำเร็จและความดีที่เกิดขึ้นแก่ตนและสังคมหลายประการ
มีกำเนิดมาจากปรัชญาพระราชทานดั่งว่านี้ เป็นปรัชญาอันชี้ถึงทิศทางการดำรงอยู่และการปฏิบัติตน
ของประชาชนในทุกๆ ระดับตั้งแต่ระดับครอบครัว ชุมชน หมู่บ้าน ตำบล อำเภอ จังหวัด กลุ่มจังหวัด
จนถึงระดับประเทศ ทัศนคติในการพัฒนาและบริหารองค์กรและสังคมให้ดำเนินไปในทิศทางสายกลาง
โดยเฉพาะการพัฒนาเศรษฐกิจและสังคมในรูปแบบของความประหยัด ไม่ฟุ้งเฟ้อฟุ่มเฟือย
เพื่อให้ทันต่อทัศนคติของโลกยุคใหม่ในการปรับเปลี่ยนสู่การมีชีวิตที่เรียบง่าย (a simple life)
และยึดหลักสุจริตธรรม (code of honour) เป็นหัวใจในการครองตนและครองงาน
ไม่ใช่การเอารัดเอาเปรียบ ทุจริตคดโกง ซื้อเสียงซื้อคะแนน ซื้อความเป็นที่นิยมชมชอบอีกต่อไป
ปรัชญาความพอเพียง มีความหมายถึง ความพอประมาณ ความมีเหตุผล
รวมถึงความจำเป็นที่จะต้องมีระบบภูมิคุ้มกันในตัวที่ดี กล่าวคือ การมีเหตุผลในการกระทำสิ่งหนึ่งๆ
ที่เราสามารถอธิบายได้ ต่อการกระทำอันเกิดจากการเปลี่ยนแปลงทั้งภายในและภายนอก
ความรอบรู้ทางวิชาการ และการเรียนรู้ในชีวิตจริง อันเป็นคำสอนจากบิดามารดา ครูอาจารย์
บุคคลจึงมีความรอบคอบ มีความรับผิดชอบชั่วดีในการนำหลักคิดและการเรียนรู้ทั้งทางหลักวิชา
และประสบการณ์ชีวิตจริงมาใช้ในการวางแผนและการดำเนินการอย่างมีขั้นตอน เป็นระบบแบบแผน
ปรัชญาอันเป็นค่านิยมที่มีความศักดิ์สิทธิ์นี้สอนให้บุคคลไม่เป็นคนที่ทำอะไรตามอำเภอใจด้วยความผลีผลามหรือสุ่มเสี่ยง
กับอีกสอนให้เรามีความระมัดระวังตัวในการคบหาสมาคมกับผู้คน กล่าวคือ 'คบคนพาล
พาลพาไปหาผิด คบบัณฑิต บัณฑิตพาไปหาผล' (you are who you associate with ซึ่งมีความหมายว่า
คบหาสมาคมกับใครผู้ใด คุณก็เป็นเช่นนั้น) ประการสำคัญ ผู้นำองค์กรและสังคมทั้งภาครัฐและเอกชน
ต้องช่วยกันเสริมช่วยกันสร้างพื้นฐานจิตใจของตนเองเพื่อเป็นแบบอย่างที่เหมาะสม
และร่วมกันเสริมสร้างความสำนึกในคุณธรรมจริยธรรม ความซื่อสัตย์สุจริต และมีความรอบรู้ที่เหมาะสม
ดำเนินชีวิตด้วยความอดทน ความเพียร มีความรอบคอบ
ไม่กระทำสิ่งหนึ่งสิ่งใดอันเป็นความเสี่ยงภัย และขาดมาตรการตรวจสอบ
เพื่อสร้างความมั่นใจให้เกิดขึ้นแก่คนในองค์กรและชาติบ้านเมือง
หัวใจของปรัชญาความพอเพียงจึงอยู่ที่ตรงนี้ ความซื่อสัตย์สุจริต ความมุ่งมั่นขวนขวาย ความไม่ผลีผลาม
มีความรอบคอบ รู้จักการให้อภัย และความปรารถนาดีที่มีต่อกัน ซึ่งล้วนเป็นสิ่งที่ใช้เงินทองหาซื้อมาไม่ได้
นอกจากคุณงามความดีของปัจเจกบุคคลและสมาชิกในสังคมด้วยกันทั้งสิ้น" ม.ล.ปนัดดา กล่าว

ที่มา : http://www.thaigov.go.th/news/contents/details/13298
