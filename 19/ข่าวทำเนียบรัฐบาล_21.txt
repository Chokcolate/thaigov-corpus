รัฐบาลไทย-ข่าวทำเนียบรัฐบาล-​ผู้อำนวยการอาวุโสด้านกิจการเอเชีย สภาความมั่นคงแห่งชาติสหรัฐอเมริกา เข้าเยี่ยมคารวะ รัฐมนตรีประจำสำนักนายกรัฐมนตรี


วันจันทร์ที่ 18 มิถุนายน 2561
394
พิมพ์
​ผู้อำนวยการอาวุโสด้านกิจการเอเชีย สภาความมั่นคงแห่งชาติสหรัฐอเมริกา เข้าเยี่ยมคารวะ รัฐมนตรีประจำสำนักนายกรัฐมนตรี
​ผู้อำนวยการอาวุโสด้านกิจการเอเชีย สภาความมั่นคงแห่งชาติสหรัฐอเมริกา เข้าเยี่ยมคารวะ รัฐมนตรีประจำสำนักนายกรัฐมนตรี
วันนี้ (18 มิ.ย. 2561) เวลา 11.00 น. นายแมทท์ พอททิงเจอร์ (Mr. Matt Pottinger) ผู้อำนวยการอาวุโสด้านกิจการเอเชีย สภาความมั่นคงแห่งชาติสหรัฐอเมริกา เข้าเยี่ยมคารวะนายกอบศักดิ์ ภูตระกูล รัฐมนตรีประจำสำนักนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือ ดังนี้
รัฐมนตรีประจำสำนักนายกรัฐมนตรีกล่าวต้อนรับผู้อำนวยการอาวุโสด้านกิจการเอเชีย สภาความมั่นคงแห่งชาติสหรัฐอเมริกา ในโอกาสเดินทางเยือนไทยในครั้งนี้ พร้อมกล่าวขอบคุณผู้อำนวยการอาวุโสสภาความมั่นคงแห่งชาติสหรัฐอเมริกาที่มีส่วนสำคัญในการส่งเสริมความสัมพันธ์และความร่วมมือระหว่างกันในช่วงที่ผ่านมา นอกจากนี้ ทั้งสองฝ่ายได้ย้ำเจตจำนงร่วมที่จะกระชับความสัมพันธ์ทวิภาคีอันยาวนานระหว่างกันที่ครอบคลุมทุกมิติ โดยสหรัฐอเมริกามองไทยเป็นประเทศที่มีบทบาทสำคัญในภูมิภาคทั้งในด้านความมั่นคงและเศรษฐกิจ
โอกาสนี้  ทั้งสองฝ่ายต่างแลกเปลี่ยนถึงแนวทางการความร่วมมือที่มีระหว่างกัน โดยสหรัฐอเมริกาเล็งเห็นความสำคัญของไทยในฐานะศูนย์กลางด้านการคมนาคมและโลจิสติกส์ของภูมิภาค และขณะนี้ สหรัฐอเมริกาได้ประกาศยุทธศาสตร์อินโด - แปซิฟิก ที่เน้นการสร้างความเชื่อมโยง ทั้งด้านความมั่นคงและการค้า และหวังว่าไทยจะเข้ามามีส่วนร่วม เพื่อขยายความร่วมมือที่มีอยู่ให้มีความหลากหลายและครอบคลุม  ซึ่งรัฐมนตรีประจำสำนักนายกรัฐมนตรีกล่าวว่า ทั้งสองประเทศควรจะร่วมมือกันอย่างเข้มข้นขึ้น ทั้งในระดับทวิภาคี และระดับภูมิภาค เพื่อส่งเสริมซึ่งกันและกัน ด้วยการดึงศักยภาพ ความหลากหลาย และจุดแข็งที่แต่ละฝ่ายมีอยู่มาผนึกกำลังร่วมกัน โดยประเทศไทยมีนโยบายสำคัญ ทั้งการส่งเสริมการลงทุนในพื้นที่ EEC  การพัฒนาโครงสร้างพื้นฐานต่าง ๆ เพื่อส่งเสริมให้ไทยเป็นศูนย์กลางการเชื่อมต่อของภูมิภาค ทั้งทางบก ทางทะเล และทางอากาศ ขอเชิญชวนภาครัฐและเอกชนสหรัฐอเมริกาเข้ามามีส่วนร่วมในโครงการสำคัญ ๆ ของรัฐบาลด้วย
ในช่วงท้าย ผู้อำนวยการอาวุโสด้านกิจการเอเชีย สภาความมั่นคงแห่งชาติสหรัฐอเมริกา ยืนยันจะสานต่อความสัมพันธ์และความร่วมมือกับไทยต่อไป โดยเฉพาะความร่วมมือด้านเศรษฐกิจและการค้าการลงทุน ซึ่งไทยขอให้สหรัฐอเมริกาเชื่อมั่นในความเป็นหุ้นส่วนทางเศรษฐกิจระหว่างไทยกับสหรัฐอเมริกา ที่ตั้งอยู่บนพื้นฐานของผลประโยชน์ร่วมกันที่เป็นธรรม

ที่มา : http://www.thaigov.go.th/news/contents/details/13130