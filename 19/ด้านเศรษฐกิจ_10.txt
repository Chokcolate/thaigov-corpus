รัฐบาลไทย-ข่าวทำเนียบรัฐบาล-รมช.ลักษณ์ เชิญชวนบริโภคกุ้ง ภายในงาน “เทศกาลกินกุ้งสมุทรสาคร ครั้งที่ 1”

วันศุกร์ที่ 15 มิถุนายน 2561
รมช.ลักษณ์ เชิญชวนบริโภคกุ้ง ภายในงาน “เทศกาลกินกุ้งสมุทรสาคร ครั้งที่ 1”
รมช.ลักษณ์ เชิญชวนบริโภคกุ้ง ภายในงาน “เทศกาลกินกุ้งสมุทรสาคร ครั้งที่ 1” เพื่อส่งเสริมการแก้ไขปัญหาสถานการณ์ราคากุ้งขาวแวนนาไม
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังพิธีเปิดงาน “เทศกาลกินกุ้งสมุทรสาคร ครั้งที่ 1” ที่จัดขึ้นระหว่างวันที่ 15 - 17 มิถุนายน 2561 เวลา 09.00 - 20.00 น. ณ ตลาดทะเลไทย ต.ท่าจีน อ.เมือง จ.สมุทรสงคราม ว่า จากสถานการณ์ปัจจุบันที่เกษตรกรผู้เพาะเลี้ยงกุ้งของประเทศไทย ได้รับผลกระทบจากราคากุ้งขาวแวนนาไมปรับตัวลดลงทั่วประเทศไทย เนื่องจากได้รับผลกระทบจากผลผลิตกุ้งโลกมีจำนวนเพิ่มสูงขึ้นอย่างมาก จนเกิดภาวะสินค้ากุ้งล้นตลาด ซึ่งกุ้งขาวแวนนาไมถือเป็นสินค้าเกษตรที่สำคัญของจังหวัดสมุทรสาคร โดยมีมูลค่าทางเศรษฐกิจเป็นอันดับ 1 ของสินค้าภาคการเกษตร จังหวัดสมุทรสาครและหอการค้าจังหวัดสมุทรสาคร จึงได้ร่วมกันจัดงาน “เทศกาลกินกุ้งสมุทรสาคร ครั้งที่ 1”เพื่อส่งเสริมการแก้ไขปัญหาสถานการณ์ราคากุ้งขาวแวนนาไม ซึ่งที่ผ่านมา รัฐบาลได้มีนโยบายในการแก้ไขปัญหาดังกล่าวอย่างเร่งด่วน โดยมอบหมายให้กรมประมง กระทรวงเกษตรและสหกรณ์ และกรมการค้าภายใน กระทรวงพาณิชย์ ร่วมกันหาแนวทางในการดำเนินการดังกล่าว ซึ่งได้จัดทำ “โครงการประชารัฐรักษาเสถียรภาพราคากุ้งขาวแวนนาไม ปี 2561” เพื่อช่วยเหลือเกษตรกรผู้เพาะเลี้ยงกุ้ง โดยซื้อกุ้งขาวแวนนาไมจากเกษตรกรในราคานำตลาด และรณรงค์การบริโภคกุ้งขาวแวนนาไมภายในประเทศให้เป็นที่แพร่หลายยิ่งขึ้น เพื่อพยุงไม่ให้สถานการณ์ราคากุ้งขาวแวนนาไมลดลงอย่างต่อเนื่อง
อย่างไรก็ตาม การจัดงานดังกล่าว เป็นการดึงเอาศักยภาพของพื้นที่สมุทรสาครและพื้นที่จังหวัดใกล้เคียง ในการเป็นแหล่งผลิตอาหารทะเลอย่างเป็นรูปธรรม ซึ่งจะสามารถพัฒนาให้เป็นพื้นที่ศูนย์กลางการผลิตและจำหน่ายสินค้าประมงที่ได้มาตรฐานสากล นอกจากนี้ ยังเป็นการส่งเสริมการท่องเที่ยว กระตุ้นให้มีการใช้จ่าย ถือเป็นการสนับสนุนนโยบายของรัฐบาลอีกทางหนึ่ง อีกทั้งยังเป็นการกระตุ้นการบริโภคกุ้งภายในประเทศ ทำให้เกษตรกรมีกำลังใจในการเพาะเลี้ยงกุ้งต่อไป
"ขอเชิญชวนประชาชนชาวจังหวัดสมุทรสาคร และประชาชนในพื้นที่ใกล้เคียง รวมถึงนักท่องเที่ยวทุกท่าน ได้มาลองชิมกุ้งขาวแวนนาไม ซึ่งจะเป็นการสนับสนุนเกษตรกรผู้เพาะเลี้ยงกุ้งในพื้นที่ให้มีการจำหน่ายกุ้งขาวแวนนาไมเพิ่มมากขึ้น และขอให้ช่วยกันประชาสัมพันธ์งานดังกล่าวให้แพร่หลาย เพื่อช่วยเหลือเกษตรกรผู้เพาะเลี้ยงกุ้งแวนนาไมให้ได้มากที่สุด อีกทั้งจะเป็นการกระตุ้นการบริโภคกุ้งขาวแวนนาไมให้แพร่หลายมากยิ่งขึ้นด้วย" นายลักษณ์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/13068
