รัฐบาลไทย-ข่าวทำเนียบรัฐบาล-กระทรวงมหาดไทย จัดอบรมเสริมสร้างองค์ความรู้ และพัฒนาบุคลากรด้านกฎหมาย เพิ่มสมรรถนะ และทักษะ ตามแนวทางการบริหารราชการแบบใหม่

วันจันทร์ที่ 16 กรกฎาคม 2561
กระทรวงมหาดไทย จัดอบรมเสริมสร้างองค์ความรู้ และพัฒนาบุคลากรด้านกฎหมาย เพิ่มสมรรถนะ และทักษะ ตามแนวทางการบริหารราชการแบบใหม่
กระทรวงมหาดไทย จัดอบรมเสริมสร้างองค์ความรู้ และพัฒนาบุคลากรด้านกฎหมาย
เพิ่มสมรรถนะ และทักษะ ตามแนวทางการบริหารราชการแบบใหม่
วันนี้ (16 ก.ค. 61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่รัฐบาลได้มีนโยบายด้านการส่งเสริมการบริหารราชการแผ่นดินที่มีธรรมาภิบาลและมีการปฏิรูประบบราชการโดยเน้นการบริหารงานแบบมุ่งเน้นผลสัมฤทธิ์ต่อภารกิจของรัฐ ซึ่งพระราชกฤษฎีกาว่าด้วยหลักเกณฑ์ และวิธีการบริหารจัดการบ้านเมืองที่ดี พ.ศ.2546 ได้กำหนดแนวทางการบริหารราชการไว้ และให้ส่วนราชการมีหน้าที่พัฒนาความรู้ และปรับเปลี่ยนกระบวนทัศน์ความคิด เพื่อให้หน่วยงานมีลักษณะเป็นองค์การแห่งการเรียนรู้อย่างสม่ำเสมอ โดยเปิดรับรู้ข้อมูลข่าวสาร และสามารถประมวลผลความรู้ในด้านต่างๆ เพื่อนำมาประยุกต์ใช้ในการปฏิบัติราชการได้อย่างถูกต้อง รวดเร็ว และเหมาะสมกับสถานการณ์ รวมทั้งต้องส่งเสริมและพัฒนาความรู้ความสามารถ สร้างวิสัยทัศน์ และปรับเปลี่ยนทัศนคติของข้าราชการในสังกัด ให้เป็นบุคลากรที่มีประสิทธิภาพ และมีการเรียนรู้ร่วมกัน เพื่อประโยชน์ในการปฏิบัติราชการซึ่งสอดคล้องกับแนวทางการบริหารราชการดังกล่าว ประกอบกับในปัจจุบันมีการแก้ไขเพิ่มเติมกฎหมาย ทำให้มีกฎหมายฉบับใหม่ๆ ออกมาบังคับใช้เป็นจำนวนมาก
ดังนั้น เพื่อเป็นการเตรียมความพร้อมแก่บุคลากรของกระทรวงมหาดไทย โดยเฉพาะการสร้างบุคลากรด้านกฎหมาย ที่มีการปฏิบัติงานทั้งในส่วนกลางและส่วนภูมิภาค ให้ได้รับการพัฒนาให้สอดคล้องกับสถานการณ์ปัจจุบัน กระทรวงมหาดไทยจึงได้จัดทำโครงการพัฒนาบุคลากรเพื่อเพิ่มประสิทธิภาพการปฏิบัติงานด้านกฎหมาย ของสำนักงานปลัดกระทรวงมหาดไทย ประจำปีงบประมาณ พ.ศ. 2561 ขึ้น ระหว่างวันที่ 16 – 20 กรกฎาคม 2561 รวม 5 วัน ณ วิทยาลัยมหาดไทย อำเภอบางละมุง จังหวัดชลบุรี โดยมีวัตถุประสงค์เพื่อเพิ่มพูนทักษะ ความรู้ และความชำนาญด้านกฎหมายที่เกี่ยวข้องกับการปฏิบัติราชการ รวมถึงกฎหมายฉบับใหม่และระเบียบต่างๆ ที่มีผลบังคับใช้แล้ว เพื่อให้บุคลากรได้มีความรู้ความเข้าใจอย่างแท้จริง สามารถนำไปปรับใช้เพื่อให้เกิดประโยชน์ในการปฏิบัติราชการ สามารถตอบสนองต่อความต้องการของส่วนราชการ และประชาชนในพื้นที่ได้อย่างเหมาะสมและมีคุณภาพ โดยมีกลุ่มเป้าหมาย ประกอบด้วย นิติกร และเจ้าหน้าที่ที่ปฏิบัติงานด้านกฎหมายในสังกัดสำนักงานปลัดกระทรวงมหาดไทย ทั้งในส่วนกลางและส่วนภูมิภาค รวมจำนวนทั้งสิ้น 100 คน
รองปลัดกระทรวงมหาดไทย กล่าวเพิ่มเติมว่า การจัดอบรมครั้งนี้มีความสำคัญเป็นอย่างมากที่จะช่วยเพิ่มศักยภาพและขีดความสามารถให้กับบุคลากรที่ปฏิบัติงานด้านกฎหมายของสำนักงานปลัดกระทรวงมหาดไทย ให้ได้รับการพัฒนาอย่างสอดคล้องกับสถานการณ์ปัจจุบัน มีความรู้ ความเข้าใจในหลักกฎหมาย และความชำนาญด้านกฎหมายอย่างถูกต้องและลึกซึ้ง โดยหลักสูตรดังกล่าวมีทั้งการบรรยาย/อภิปราย และการสนทนาแลกเปลี่ยนเรียนรู้ระหว่างกัน รวมทั้งมีการแบ่งกลุ่มกรณีศึกษา (Group Workshop) ซึ่งเชื่อมั่นว่าผู้เข้ารับการอบรมจะได้เพิ่มพูนองค์ความรู้ ทักษะ และความเชี่ยวชาญในหน้าที่การงาน จากทีมวิทยากรผู้เชี่ยวชาญและมากด้วยประสบการณ์ สามารถนำความรู้ที่ได้รับไปประยุกต์ใช้ในการปฏิบัติงานได้อย่างมีประสิทธิภาพ และสร้างมูลค่าเพิ่มให้กับส่วนราชการในการปรับเปลี่ยนบทบาทการบริหารส่วนราชการไปสู่การบริหารจัดการภาครัฐแนวใหม่ ที่ให้ความสำคัญกับผลสัมฤทธิ์ของงาน และสามารถแก้ไขปัญหาในการปฏิบัติราชการได้ เพื่อประโยชน์สุขของพี่น้องประชาชน และประโยชน์ส่วนรวมของประเทศชาติต่อไป

ที่มา : http://www.thaigov.go.th/news/contents/details/13891
