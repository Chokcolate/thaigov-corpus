รัฐบาลไทย-ข่าวทำเนียบรัฐบาล-กระทรวงเกษตรฯ เปิดการฝึกอบรมหลักสูตร นักบริหารการพัฒนาการเกษตรและสหกรณ์ ระดับกลาง รุ่นที่ 85


วันอังคารที่ 26 มิถุนายน 2561
159
กระทรวงเกษตรฯ เปิดการฝึกอบรมหลักสูตร นักบริหารการพัฒนาการเกษตรและสหกรณ์ ระดับกลาง รุ่นที่ 85
กระทรวงเกษตรฯ เปิดการฝึกอบรมหลักสูตร นักบริหารการพัฒนาการเกษตรและสหกรณ์ ระดับกลาง รุ่นที่ 85
นายเลิศวิโรจน์ โกวัฒนะ ปลัดกระทรวงเกษตรและสหกรณ์ กล่าวในโอกาสเป็นประธานพิธีเปิดการฝึกอบรมหลักสูตร นักบริหารการพัฒนาการเกษตรและสหกรณ์ ระดับกลาง รุ่นที่ 85 ณ โรงแรมมารวยการ์เด้น กรุงเทพฯ ว่า กระทรวงเกษตรและสหกรณ์ โดยสถาบันเกษตราธิการ ได้ดำเนินการจัดฝึกอบรมและพัฒนาหลักสูตร “นักบริหารการพัฒนาการเกษตรและสหกรณ์ ระดับกลาง” มาอย่างต่อเนื่อง โดยมุ่งเน้นการพัฒนานักบริหารระดับกลาง ให้มีภาวะผู้นำที่มีความรู้ ความสามารถ ทักษะและสมรรถนะในด้านการบริหารอย่างถูกต้อง เหมาะสม และสอดคล้องกับสภาวการณ์ที่เปลี่ยนแปลงอยู่ตลอดเวลา มีความพร้อมสำหรับการก้าวสู่ผู้บริหารในระดับนโยบาย และสามารถขับเคลื่อนนโยบาย ยุทธศาสตร์ สร้างหรือนำการเปลี่ยนแปลงให้เกิดขึ้นในหน่วยงานได้อย่างมีประสิทธิภาพ โดยมีวัตถุประสงค์ของหลักสูตร ดังนี้ ๑. สามารถถ่ายทอดนโยบายจากระดับสูงไปสู่ระดับปฏิบัติในหน่วยงานที่รับผิดชอบได้อย่างถูกต้อง ๒. ได้รับความรู้ ความเข้าใจในการพัฒนาแนวคิดและวิสัยทัศน์ที่จะสามารถเป็นผู้นำบริหารการเปลี่ยนแปลง และบริหารงานได้อย่างมืออาชีพ 3. เพิ่มพูนทักษะในการสร้างแรงจูงใจและพัฒนาประสิทธิภาพของทีมงานและองค์การได้อย่างเป็นรูปธรรม 4. เข้าใจกระบวนการสร้างเครือข่าย (Network) และระบบพันธมิตร (Partner) เพื่อให้การทำงานมีประสิทธิภาพยิ่งขึ้น และ 5. มีคุณธรรมและจริยธรรมที่เป็นแบบอย่างที่ดี
สำหรับหลักสูตร นักบริหารการพัฒนาการเกษตรและสหกรณ์ ระดับกลาง
รุ่นที่ 85 จัดขึ้นระหว่างวันที่ 20 มิถุนายน – 26 กรกฎาคม 2561 โดยความร่วมมือทางวิชาการระหว่างสถาบันเกษตราธิการ สำนักงานปลัดกระทรวงเกษตรและสหกรณ์ และมหาวิทยาลัยเกษตรศาสตร์ มีผู้เข้ารับการฝึกอบรมเป็นบุคลากรในสังกัดกระทรวงเกษตรและสหกรณ์ ทั้งส่วนกลางและส่วนภูมิภาค จำนวน 120 คน
“การฝึกอบรมหลักสูตรนักบริหารการพัฒนาการเกษตรและสหกรณ์ ระดับกลาง ที่ผ่านมา นับว่าเป็นประโยชน์ต่อข้าราชการและพนักงานรัฐวิสาหกิจเป็นอย่างยิ่ง การที่ผู้ฝึกอบรมได้มาฝึกอบรมร่วมกัน
มีการปฐมนิเทศและกิจกรรมกลุ่มสัมพันธ์ เพื่อสร้างความคุ้นเคยจะส่งผลต่อการประสานการปฏิบัติราชการในแนวบูรณาการระหว่างหน่วยงาน นอกจากนี้ยังเป็นการสร้างสมรรถนะในการเป็นผู้นำหรือผู้ตามที่ดีเป็นแบบอย่างต่อผู้ร่วมงานอีกด้วย” ปลัดกระทรวงเกษตรและสหกรณ์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/13343