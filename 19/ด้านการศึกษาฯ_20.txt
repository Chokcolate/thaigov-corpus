รัฐบาลไทย-ข่าวทำเนียบรัฐบาล-รมว.ศธ.ห่วงใยนักเตะเยาวชนติดถ้ำหลวงเชียงราย พร้อมช่วยเหลือเต็มที่


วันอังคารที่ 26 มิถุนายน 2561
163
รมว.ศธ.ห่วงใยนักเตะเยาวชนติดถ้ำหลวงเชียงราย พร้อมช่วยเหลือเต็มที่
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยถึงกรณีนักเตะเยาวชนและโค้ชทีมฟุตบอล “หมูป่าอะคาเดมีแม่สาย” จำนวน 13 คน พลัดหลงอยู่ในถ้ำหลวง-ขุนน้ำนางนอน ต.บ้านโป่ง อ.แม่สาย จ.เชียงราย ตั้งแต่วันที่ 23 มิถุนายน 2561
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยถึงกรณีนักเตะเยาวชนและโค้ชทีมฟุตบอล “หมูป่าอะคาเดมีแม่สาย” จำนวน 13 คน พลัดหลงอยู่ในถ้ำหลวง-ขุนน้ำนางนอน ต.บ้านโป่ง อ.แม่สาย จ.เชียงราย ตั้งแต่วันที่ 23 มิถุนายน 2561 ซึ่งหลายหน่วยงานได้ส่งทีมเข้าไปช่วยเหลือค้นหา แต่จนถึงปัจจุบันยังไม่พบ
รมว.ศึกษาธิการ กล่าวว่า วันนี้ได้ติดตามข่าวความคืบหน้าเรื่องนี้อย่างใกล้ชิดตั้งแต่ช่วงเช้า และทราบว่าขณะนี้ยังหาเด็กทั้งหมดไม่เจอ ก็ยิ่งรู้สึกเป็นห่วงและกลุ้มใจแทนพ่อแม่ผู้ปกครอง ในส่วนของกระทรวงศึกษาธิการไม่ว่าจะเป็นสำนักงานคณะกรรมการการศึกษาขั้นพื้นฐาน (สพฐ.) และสำนักงานศึกษาธิการจังหวัดเชียงราย สำนักงานปลัดกระทรวงศึกษาธิการ ได้เฝ้าติดตามและร่วมมือในการค้นหาและช่วยเหลือในระดับพื้นที่อย่างเต็มที่ โดยได้มีการเตรียมที่จะให้การช่วยเหลือดูแลเด็กเมื่อหาตัวเจอแล้ว พร้อมมีการระดมทุนเพื่อเป็นค่าใช้จ่ายในการดูแลด้วย
"สิ่งสำคัญในเวลานี้ ขอภาวนาให้เด็กออกมาอย่างปลอดภัย เข้าใจหัวอกของคนเป็นพ่อเป็นแม่ดี ส่วนการที่จะแก้ไขผลกระทบที่เกิดขึ้นนั้น คงเป็นเรื่องรองหลังจากที่สามารถค้นหาให้เจอและทุกคนปลอดภัยแล้วจะดีกว่า เชื่อว่าทุกคนก็เสียใจกับสิ่งที่เกิดขึ้น และคงมีเหตุผลที่ทำไปเช่นนั้น ซึ่งถือเป็นบทเรียนที่จะต้องมาหารือร่วมกันเพื่อป้องกันไม่ให้เกิดเหตุการณ์ขึ้นอีกต่อไป" นพ.ธีระเกียรติ กล่าว
Written by นวรัตน์ รามสูต
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/13341