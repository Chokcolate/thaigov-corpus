รัฐบาลไทย-ข่าวทำเนียบรัฐบาล-พม. หารือ วธ. เตรียมบูรณาการความร่วมมือ เพื่อขับเคลื่อนงานด้านสังคมและวัฒนธรรม


วันพุธที่ 27 มิถุนายน 2561
215
พม. หารือ วธ. เตรียมบูรณาการความร่วมมือ เพื่อขับเคลื่อนงานด้านสังคมและวัฒนธรรม
พม. หารือ วธ. เตรียมบูรณาการความร่วมมือ เพื่อขับเคลื่อนงานด้านสังคมและวัฒนธรรม
วันนี้ (27 มิ.ย. 61) เวลา 15.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เป็นประธานการประชุมบูรณาการความร่วมมือระดับกระทรวงระหว่างกระทรวง พม. และ กระทรวง วธ. เพื่อร่วมขับเคลื่อนงานด้านสังคมและวัฒนธรรมสำหรับกลุ่มเด็ก เยาวชน สตรีและครอบครัว ผู้สูงอายุ คนพิการ และผู้ด้อยโอกาสในสังคม โดยมีคณะผู้บริหารทั้งสองกระทรวงเข้าร่วมประชุม ณ ห้องประชุมชั้น 8 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ
การประชุมหารือในครั้งนี้ มีการพิจารณาถึงความร่วมมือในด้านต่างๆ ได้แก่ 1) การบูรณาการความร่วมมือระดับกระทรวงเกี่ยวกับประชาคมสังคมและวัฒนธรรมอาเซียน (ASEAN Socio-Culture Community หรือ ASCC) และการดำเนินงานในช่วงที่ไทยดำรงตำแหน่งประธานอาเซียน ปี 2562 2) การส่งเสริมการเรียนรู้ในแหล่งเรียนรู้ทางวัฒนธรรม 3) การส่งเสริมการเรียนรู้แก่คนพิการและผู้ด้อยโอกาส 4) แผนการรองรับสังคมผู้สูงอายุ 5) สนับสนุนให้คนพิการ และผู้สูงอายุเข้าทำงาน 6) การพัฒนาศักยภาพภาคีเครือข่าย (ภาครัฐ เอกชน และประชาสังคม) 7) สนับสนุนงานด้านวัฒนธรรมกับชนกลุ่มชาติพันธุ์ และ 8) การดำเนินงานตามแผนแม่บทส่งเสริมคุณธรรมแห่งชาติฉบับที่ 1 (พ.ศ. 2559 - 2564) และแผนแม่บทส่งเสริมวัฒนธรรมการอ่านสู่สังคมแห่งการเรียนรู้ของไทย พ.ศ. 2560 - 2564 ที่ประชุมได้ข้อตกลงร่วมกันดังนี้ 1) พม. และ วธ. จะร่วมกันบูรณาการการทำงานเพื่อขับเคลื่อนการดำเนินงานในช่วงที่ไทยดำรงตำแหน่งประธานอาเซียน ปี 2562 ให้ครอบคลุมในมิติสังคมและวัฒนธรรม 2) การบูรณาการให้กลุ่มเป้าหมายของ พม. สามารถเข้าไปใช้ประโยชน์ในแหล่งเรียนรู้ทางวัฒนธรรม และแหล่งภูมิปัญญาทางวัฒนธรรมที่มีอยู่ เช่น วัด โบราณสถาน พิพิธภัณฑ์ ฯลฯ 3) พม. และ วธ. จะมีการบูรณาการการทำงานร่วมกันและสนับสนุนการทำงานร่วมกัน เช่น ส่งเสริมอาชีพสร้างงานสร้างรายได้ให้กับผู้สูงอายุและคนพิการ สร้างความเท่าเทียมให้ทุกกลุ่มเป้าหมายในสังคม การส่งเสริมการท่องเที่ยวภูมิวัฒนธรรม การส่งเสริมให้ผู้แสดงความสามารถมีพื้นที่การแสดงออก ฯลฯ 4) ดำเนินงานตามแผนรองรับสังคมผู้สูงอายุ 10 ประเด็นเร่งด่วน 5) พม. ส่งเสริมให้ผู้แสดงความสามารถที่ พม. ได้ขึ้นทะเบียนไว้แล้ว ให้มีพื้นที่ในการแสดงออกด้านศิลปวัฒนธรรม เช่น นักร้อง นักดนตรีตาบอด ลิเก หมอลำ เป็นต้น โดยสามารถใช้พื้นที่ วธ. ได้ 6) วธ. จะสนับสนุนวิทยากร องค์ความรู้ การพัฒนาอาชีพในเชิงวัฒนธรรมให้กลุ่มเป้าหมายของ พม. เช่น ผู้สูงอายุ คนพิการ ผู้ด้อยโอกาส เป็นต้น 7) การจัดอารยสถาปัตย์ สิ่งอำนวยความสะดวก ให้ผู้สูงอายุ คนพิการ ฯลฯ ทั้งสองกระทรวงจะให้การสนับสนุนและร่วมมือกัน โดยเฉพาะพื้นที่ในวัดจะจัดให้มีอารยสถาปัตย์ พม. จะประสาน วธ. ขอให้ออกประกาศความร่วมมือให้วัดต่างๆ มีการจัดอารยสถาปัตย์ให้กับผู้สูงอายุและคนพิการ 8) เครือข่ายของ พม. เช่น สภาเด็กและเยาวชน อาสาสมัครพัฒนาสังคมและความมั่นคงของมนุษย์ (อพม.) อาสาสมัครพัฒนาสังคมฯช่วยเหลือคนพิการ อาสาสมัครดูแลผู้สูงอายุจะเป็นเครือข่ายบูรณาการดำเนินการร่วมกันในพื้นที่กับเครือข่ายของ วธ. เช่น สภาวัฒนธรรม และ 9) พม. และ วธ. มีการบูรณการเพื่อร่วมสร้างครอบครัวอบอุ่น
ทั้งนี้ ความร่วมมือทั้งสองกระทรวงจะนำไปสู่การขับเคลื่อนงานด้านสังคมและวัฒนธรรมที่เป็นประโยชน์ต่อประชาชนทุกกลุ่มเป้าหมาย โดยเฉพาะเด็ก เยาวชน สตรีและครอบครัว ผู้สูงอายุ คนพิการ และผู้ด้อยโอกาสในสังคม ซึ่งจะมีการประชุมเพื่อเตรียมแผนการดำเนินงานให้เป็นรูปธรรมในครั้งต่อไป

ที่มา : http://www.thaigov.go.th/news/contents/details/13398