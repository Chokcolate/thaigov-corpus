รัฐบาลไทย-ข่าวทำเนียบรัฐบาล-รัฐบาลพร้อมสนับสนุนโครงการฯ ภายใต้แนวคิด “คนไทย ใส่ใจดูแลกัน” 


วันอังคารที่ 3 กรกฎาคม 2561
987
พิมพ์
รัฐบาลพร้อมสนับสนุนโครงการฯ ภายใต้แนวคิด “คนไทย ใส่ใจดูแลกัน”
นายกรัฐมนตรีแสดงความชื่นชม พร้อมสนับสนุนโครงการฯ ภายใต้แนวคิด “คนไทย ใส่ใจดูแลกัน”
วันนี้ (3 กรกฎาคม 2561) เวลา 08.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอกอนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วยนายธวัช สุระบาล ผู้ว่าราชการจังหวัดศรีสะเกษ เข้าพบ พลเอก ประยุทธ์  จันทร์โอชา นายกรัฐมนตรี เพื่อประชาสัมพันธ์โครงการพัฒนาคุณภาพชีวิตระดับพื้นที่ ภายใต้แนวคิด “คนไทย ใส่ใจดูแลกัน”
โอกาสนี้ ผู้ว่าราชการจังหวัดศรีสะเกษ ได้กล่าวรายงานว่า โครงการพัฒนาคุณภาพชีวิตระดับพื้นที่ ภายใต้แนวคิด “คนไทย ใส่ใจดูแลกัน” มีเป้าหมายเพื่อเพิ่มคุณภาพชีวิตและลดความเหลื่อมล้ำ พร้อมทั้งบูรณาการการขับเคลื่อนคุณภาพชีวิตของประชาชนร่วมกันระหว่างภาครัฐ ภาคเอกชน และภาคประชาสังคมเพื่อแก้ไขปัญหาที่เกิดขึ้นในพื้นที่ รวมถึงมุ่งเน้นให้เกิดการมีส่วนร่วมของทุกภาคส่วนในพื้นที่ที่มีประชาชนเป็นศูนย์กลาง เพื่อเป็นกลไกของการขับเคลื่อนตามแนวทางประชารัฐ
จากนั้น นายกรัฐมนตรี ได้เดินเยี่ยมชมโครงการดังกล่าวด้วยความสนใจ พร้อมกล่าวแสดงความชื่นชม โดยขอให้ทุกภาคส่วนทั้งภาครัฐและภาคเอกชนรวมทั้งภาคประชาสังคมได้ร่วมกัน เสริมสร้างคุณภาพชีวิต และลดความเหลื่อมล้ำด้วยการช่วยเหลือซึ่งกันและกัน รวมทั้งเชื่อมโยงสู่โครงการไทยนิยมยั่งยืนและเน้นให้มีการพัฒนาหรือแก้ปัญหาตามบริบทของพื้นที่ เพื่อให้ประชาชนทุกคนสามารถเข้าถึงบริการต่างๆของภาครัฐซึ่งส่งผลก่อให้เกิดสุขภาวะและคุณภาพชีวิตที่ดีอย่างมั่นคงและยั่งยืนตลอดไป
………………………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13546