รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมพิธีเปิดสัมมนา “Thailand-Japan Collaboration Seminar : Towards ASEAN Smart City Network Development”

วันอังคารที่ 19 มิถุนายน 2561
รมว.ดิจิทัลฯ ร่วมพิธีเปิดสัมมนา “Thailand-Japan Collaboration Seminar : Towards ASEAN Smart City Network Development”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวรายงานในพิธีเปิดงานสัมมนา เรื่อง “Thailand-Japan Collaboration Seminar : Towards ASEAN Smart City Network Development” โดยมี พลอากาศเอก ประจิน จั่นตอง รองนายกรัฐมนตรี เป็นประธานพิธีเปิดงานสัมมนาดังกล่าว ซึ่งสำนักงานส่งเสริมเศรษฐกิจดิจิทัล (DEPA) หน่วยงานในสังกัดกระทรวงฯ ร่วมกับ องค์การส่งเสริมการค้าต่างประเทศของญี่ปุ่น หรือ เจโทร (ประเทศไทย) JICA, UNDP กระทรวงการต่างประเทศ สำนักงานนโยบายและแผนการขนส่งและจราจร (สนข.) กระทรวงคมนาคม สำนักงานนโยบายและแผนพลังงาน (สนพ.) กระทรวงพลังงาน จัดขึ้น เพื่อสร้างความร่วมมือในการพัฒนาเมืองอัจฉริยะที่เป็นรูปธรรมระหว่างประเทศไทยกับประเทศญี่ปุ่น ซึ่งประเทศไทยได้ให้ความสำคัญและกำลังพัฒนาเมืองอัจฉริยะทั้งการพัฒนาในประเทศ และการสร้างความร่วมมือระหว่างประเทศ โดยการพัฒนาเมืองอัจฉริยะให้ประสบความสำเร็จได้นั้น อาศัยปัจจัยหลักอยู่ 3 ประการ คือ 1) ประชาชนและกลุ่มธุรกิจในท้องถิ่นจะต้องเกิดความต้องการและเรียกร้องให้เกิดเมืองอัจฉริยะ ส่วนจะอัจฉริยะในด้านใดนั้นขึ้นอยู่กับบริบทของท้องถิ่นนั้นๆ อย่างแท้จริง 2) รัฐบาลให้ความสำคัญกับการพัฒนาเมือง ถือเป็นวาระแห่งชาติที่ต้องเร่งดำเนินการ และ 3) ความร่วมมือของภาครัฐทั้งส่วนกลาง ส่วนภูมิภาค ภาคธุรกิจ และภาคประชาชน ในรูปแบบ PPP ตามแนวทางประชารัฐ สำหรับความร่วมมือในครั้งนี้ จะขยายไปถึงความร่วมมือในระดับนานาชาติทั้งในเวทีพหุภาคี หรือความร่วมมือแบบทวิภาคีที่ไทยมีกับประเทศต่างๆ เมื่อวันที่ 18 มิถุนายน 2561 ณ โรงแรมอนันตรา สยาม ถนนราชดำริ เขตปทุมวัน กรุงเทพฯ
*********************

ที่มา : http://www.thaigov.go.th/news/contents/details/13156
