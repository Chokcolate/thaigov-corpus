รัฐบาลไทย-ข่าวทำเนียบรัฐบาล-พม. เตรียมจัดพิธีบรรพชาอุปสมบทหมู่ราษฎรบนพื้นที่สูง พร้อมทั้งเปิดศูนย์ฟื้นฟูและพัฒนาศักยภาพคนไร้บ้านเชียงใหม่ และชี้แจงความคืบหน้าการจ่ายเงินอุดหนุนเพื่อเลี้ยงดูเด็กแรกเกิด


วันพฤหัสบดีที่ 12 กรกฎาคม 2561
268
พม. เตรียมจัดพิธีบรรพชาอุปสมบทหมู่ราษฎรบนพื้นที่สูง พร้อมทั้งเปิดศูนย์ฟื้นฟูและพัฒนาศักยภาพคนไร้บ้านเชียงใหม่ และชี้แจงความคืบหน้าการจ่ายเงินอุดหนุนเพื่อเลี้ยงดูเด็กแรกเกิด
พม. เตรียมจัดพิธีบรรพชาอุปสมบทหมู่ราษฎรบนพื้นที่สูง ประจำปี 2561 พร้อมทั้งเปิดศูนย์ฟื้นฟูและพัฒนาศักยภาพคนไร้บ้านเชียงใหม่ และชี้แจงความคืบหน้าการจ่ายเงินอุดหนุนเพื่อเลี้ยงดูเด็กแรกเกิด
วันนี้ (28 มิ.ย. 61) เวลา 13.30 น. นางสุภัชชา สุทธิพล โฆษกกระทรวงการพัฒนาสังคมและความมั่นคงของมนุษย์ พร้อมด้วย นางสุจิตรา พิทยานรเศรษฐ์ รองอธิบดีกรมพัฒนาสังคมและสวัสดิการ นายอัมพร แก้วหนู รองผู้อำนวยการสถาบันพัฒนาองค์กรชุมชน (องค์การมหาชน) และ นางสาวสิทธิอาพร เชยนาค ผู้อำนวยการศูนย์ปฏิบัติการโครงการเงินอุดหนุนเพื่อเลี้ยงดูเด็กแรกเกิด กรมกิจการเด็กและเยาวชน ร่วมแถลงผลการดำเนินงานตามภารกิจสำคัญของกระทรวง พม. ในประเด็นเกี่ยวกับการจัดพิธีบรรพชาอุปสมบทหมู่ราษฎรบนพื้นที่สูง ประจำปี 2561 การเปิดศูนย์ฟื้นฟูและพัฒนาศักยภาพคนไร้บ้านเชียงใหม่ และความคืบหน้าการจ่ายเงินอุดหนุนเพื่อเลี้ยงดูเด็กแรกเกิด ณ บริเวณโถงชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ
กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ร่วมกับ มูลนิธิเผยแพร่พระพุทธศาสนาแก่ชนถิ่นกันดาร ในพระราชูปถัมภ์สมเด็จพระศรีนครินทราบรมราชชนนี และคณะพระธรรมจาริก เตรียมจัดพิธีบรรพชาอุปสมบทหมู่ราษฎรบนพื้นที่สูง ประจำปี พ.ศ. 2561 จำนวน 269 รูป เพื่อถวายเป็นพระราชกุศลแด่สมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสวันเฉลิมพระชนมพรรษา 28 กรกฎาคม 2561 ในระหว่างวันที่ 6 - 8 ก.ค. 2561 ณ วัดเบญจมบพิตรดุสิตวนาราม กรุงเทพฯ ซึ่งพิธีดังกล่าวจัดขึ้นก่อนช่วงเข้าพรรษาเป็นประจำทุกปี และในปีนี้ประกอบด้วยกิจกรรม ดังนี้ วันที่ 6 ก.ค.2561 เวลา 09.00 น. พิธีกราบลาอุปสมบทหมู่ราษฎรบนพื้นที่สูง ณ ห้องประชุม ชั้น 2 กรมพัฒนาสังคมและสวัสดิการ วันที่ 7 ก.ค. 2561 เวลา 08.45 น. พิธีถวายผ้าไตรและเครื่องอัฐบริขารแก่นาคราษฎรบนพื้นที่สูง ณ วิหารคดและพระอุโบส วัดเบญจมบพิตรดุสิตวนาราม เวลา 18.00 น. พิธีปฏิญาณตนเพื่อเตรียมเข้าพิธีบรรพชาอุปสมบทต่อพระเทพกิตติเวที ประธานคณะพระธรรมจาริก และวันที่ 8 ก.ค. เวลา 08.30 น. พิธีเปิดซุ้มนิทรรศการและซุ้มจำหน่ายผลิตภัณฑ์ฝีมือราษฎรบนพื้นที่สูง เวลา 12.00 น. ขบวนแห่นาค และพิธีบรรพชาอุปสมบทหมู่ ณ พระอุโบสถวัดเบญจมบพิตรดุสิตวนาราม ทั้งนี้ ขอเชิญชวนผู้ที่สนใจร่วมพิธีบรรพชาอุปสมบทหมู่ราษฎรบนพื้นที่สูง ณ วัดเบญจมบพิตรดุสิตวนาราม หรือร่วมบริจาคโดยโอนเข้าบัญชีธนาคารของ "มูลนิธิเผยแพร่พระพุทธศาสนาแก่ชนถิ่นกันดารในพระราชูปถัมภ์สมเด็จพระศรีนครินทราบรมราชชนนี” ดังนี้ ธนาคารกรุงไทย สาขาสะพานขาว บัญชีออมทรัพย์เลขที่ 021 1 22540 1 ธนาคารกรุงเทพสาขาสำนักงาน ก.พ. บัญชีออมทรัพย์เลขที่ 201 0 59714 0 ธนาคารธนชาติ สาขาท่าพระจันทร์ บัญชีออมทรัพย์เลขที่ 224 2 10021 0 หรือ ธนาณัติสั่งจ่ายที่ทำการ ไปรษณีย์พลับพลาไชย ในนาม "มูลนิธิเผยแพร่พระพุทธศาสนาแก่ชนถิ่นกันดาร” เคาเตอร์เซอร์วิสทุกแห่ง และ ร้าน 7-11 ทุกสาขา ติดต่อสอบถามเพิ่มเติม กรมพัฒนาสังคมและสวัสดิการ โทร. 0 2354 8313
ตามที่รัฐบาลมีนโยบายแก้ไขปัญหาความเหลื่อมล้ำทางสังคม โดยเฉพาะด้านที่อยู่อาศัยและคุณภาพชีวิตของผู้มีรายได้น้อยผู้ด้อยโอกาส ซึ่งเมื่อวันที่ 12 มกราคม 2559 คณะรัฐมนตรีมีมติเห็นชอบในหลักการแผนยุทธศาสตร์การพัฒนาที่อยู่อาศัย 10 ปี (พ.ศ. 2559-2568) รวมทั้งโครงการพัฒนาคุณภาพชีวิตกลุ่มคนไร้บ้าน ตามที่กระทรวง พม. เสนอ โดยจะมีการจัดตั้งศูนย์ฟื้นฟูและพัฒนาศักยภาพกลุ่มคนไร้บ้านในพื้นที่ 3 จังหวัด คือ กรุงเทพฯ ขอนแก่น และเชียงใหม่ ใช้งบประมาณจำนวน 118 ล้านบาทเศษ โดยให้สถาบันพัฒนาองค์กรชุมชน (องค์การมหาชน) หรือ พอช. ดำเนินการร่วมกับเครือข่ายคนไร้บ้าน ซึ่งขณะนี้ศูนย์ฟื้นฟูและพัฒนาศักยภาพคนไร้บ้านจังหวัดเชียงใหม่ดำเนินการก่อสร้างเสร็จเรียบร้อยแล้ว และในช่วงเช้าวันนี้ (28 มิ.ย. 61) ได้มีพิธีเปิดศูนย์ฯ ดังกล่าว โดยมีพลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธี ส่วนที่จังหวัดขอนแก่น ได้จัดซื้อที่ดินไว้แล้วมีเนื้อที่ 3 ไร่ และที่กรุงเทพฯ จัดซื้อที่ดินบริเวณย่านรังสิต มีเนื้อที่ 2 ไร่เศษ ซึ่งขณะนี้ทั้ง 2 แห่งอยู่ในระหว่างการออกแบบก่อสร้าง คาดว่าจะดำเนินการก่อสร้างได้ภายในปีนี้ และจะแล้วเสร็จภายในปี 2562
กระทรวง พม. โดยกรมกิจการเด็กและเยาวชน (ดย.) ร่วมกับกระทรวงมหาดไทย และกระทรวงสาธารณสุขได้ดำเนินงานโครงการเงินอุดหนุนเพื่อการเลี้ยงดูเด็กแรกเกิดต่อเนื่องในปีงบประมาณ 2561 กลุ่มเป้าหมาย ได้แก่ เด็กแรกเกิดที่อยู่ในครัวเรือนยากจนและเสี่ยงความยากจน เกิดระหว่างวันที่ 1 ตุลาคม 2558 ถึงวันที่ 30 กันยายน 2561 ได้รับสวัสดิการเงินอุดหนุนรายละ 600 บาท/เดือน นั้น จากการตรวจสอบข้อมูลผู้มีสิทธิ์โครงการเงินอุดหนุนเพื่อการเลี้ยงดูเด็กแรกเกิด พบผู้ไม่มีรายชื่อในฐานข้อมูลผู้มีรายได้น้อยตามโครงการลงทะเบียนเพื่อสวัสดิการแห่งรัฐ (เฉพาะผู้มีรายได้ไม่เกิน 40,000 บาท/ปี)จำนวน 211,745 ราย แบ่งเป็นผู้มีอายุ 18 ปีขึ้นไป 158,202 รายและต่ำกว่า 18 ปี 53,543 ราย ซึ่งผลการดำเนินงานพบว่าผู้มีสิทธิ์รับเงินอุดหนุนเพื่อการเลี้ยงดูเด็กแรกเกิดที่ไม่มีชื่ออยู่ในฐานข้อมูลผู้มีรายได้น้อยตามโครงการลงทะเบียนเพื่อสวัสดิการแห่งรัฐ ได้มาให้ข้อมูลสถานะครัวเรือนเพิ่มเติมตามแบบฟอร์มที่กำหนด จำนวน 62,565 ราย (ร้อยละ 29.5) และพบว่ามีผู้ไม่ประสงค์ให้ข้อมูลเพิ่มเติมเนื่องจากครอบครัวมีรายได้เกินเกณฑ์คุณสมบัติแล้วจึงขอสละสิทธิ์รับเงินต่อเนื่อง ผู้มีสิทธิ์ส่วนหนึ่งอาจยังไม่ทราบประกาศว่าต้องมาให้ข้อมูลเพิ่มเติมเพื่อการตรวจสอบสิทธิ์ และมีกรณีที่เจ้าหน้าที่ไม่สามารถติดต่อผู้มีสิทธิ์มาให้ข้อมูลเพิ่มเติมได้เนื่องจากมีการย้ายที่อยู่เป็นต้น ที่ประชุมคณะกรรมการส่งเสริมการพัฒนาเด็กและเยาวชนแห่งชาติครั้งที่ 2/2561 เมื่อวันที่ 31 พ.ค. 2561 ได้มีมติรับทราบ และเห็นชอบให้ขยายระยะเวลาการให้ข้อมูลเพิ่มเติมสำหรับผู้มีสิทธิ์รายเดิม แต่ไม่ปรากฏชื่อในฐานข้อมูลผู้มีรายได้น้อยตามโครงการลงทะเบียนสวัสดิการแห่งรัฐ ภายในวันที่ 30 ก.ย. 2561 หากไม่มาให้ข้อมูลภายในกำหนดจะถูกระงับสิทธิ์การรับเงิน ทั้งนี้ ขอประชาสัมพันธ์เชิญชวนให้ผู้มีสิทธิ์รีบแจ้งข้อมูลเพิ่มเติมโดยเร็ว เพื่อจะได้ดำเนินการรับเงินอุดหนุนฯ ต่อไป และสอบถามข้อมูลเพิ่มเติมได้ที่ โทร. 0 2306 8694 และ 081 883 3520

ที่มา : http://www.thaigov.go.th/news/contents/details/13429