รัฐบาลไทย-ข่าวทำเนียบรัฐบาล-กรมบัญชีกลางจ่ายตรงเงินเดือนทหารกองประจำการ จ่ายเดือนแรก 1,042 ล้านบาท

วันศุกร์ที่ 6 กรกฎาคม 2561
กรมบัญชีกลางจ่ายตรงเงินเดือนทหารกองประจำการ จ่ายเดือนแรก 1,042 ล้านบาท
กรมบัญชีกลางจ่ายตรงเงินเดือนเข้าบัญชีเงินฝากธนาคารของทหารกองประจำการผ่านระบบบูรณาการฐานข้อมูลสวัสดิการสังคม (e-Social Welfare) เดือนมิถุนายน 2561 เป็นเดือนแรก เป็นเงินทั้งสิ้น 1,042 ล้านบาท
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางได้โอนเงินเข้าบัญชีเงินฝากธนาคารของทหารกองประจำการโดยตรงผ่านระบบบูรณาการฐานข้อมูลสวัสดิการสังคม (e-Social Welfare) จำนวน 162,508 ราย เป็นเงินทั้งสิ้น 1,042,938,638 บาท ในเดือนมิถุนายน 2561 เป็นเดือนแรก กรมบัญชีกลางจะดำเนินการจ่ายตรงเงินเดือนผ่านระบบบูรณาการฐานข้อมูลสวัสดิการสังคม (e-Social Welfare) ให้บุคลากรภาครัฐทุกแห่ง เพื่อให้ผู้มีสิทธิได้รับเงินตามกำหนดเวลาที่แน่นอน มีความถูกต้อง โปร่งใส และสามารถตรวจสอบได้ โดยเงินเดือนจะเข้าบัญชีของผู้มีสิทธิภายใน 5 วันทำการของเดือนถัดไป ซึ่งจะไม่รวมการจ่ายค่าเบี้ยเลี้ยง ซึ่งส่วนราชการยังต้องเป็นผู้เบิกตามเดิม
อธิบดีกรมบัญชีกลาง กล่าวในตอนท้ายว่า กรมบัญชีกลางดำเนินการจ่ายตรงเงินเดือนและค่าจ้างประจำให้ครบทุกส่วนราชการ และครอบคลุมบุคลากรทุกประเภท เป็นการดำเนินการตามโครงการบูรณาการฐานข้อมูลสวัสดิการสังคม ภายใต้แผนยุทธศาสตร์ National e-Payment ที่ภาครัฐจ่ายเงินให้แก่ผู้มีสิทธิแบบตรงตัว ด้วยวิธีการโอนเงินเข้าบัญชีเงินฝากธนาคารของผู้มีสิทธิหรือผ่าน Promptpay ซึ่งผู้มีสิทธิจะได้รับความสะดวก รวดเร็ว และคล่องตัวมากขึ้น และสามารถใช้ฐานข้อมูลสำหรับการจัดสรรงบประมาณและกำหนดนโยบายของรัฐบาลได้ รวมทั้งทำให้การรับและจ่ายเงินภาครัฐด้วยระบบอิเล็กทรอนิกส์ตามนโยบายไทยแลนด์ 4.0 ปรากฏเป็นรูปธรรมยิ่งขึ้น

ที่มา : http://www.thaigov.go.th/news/contents/details/13627
