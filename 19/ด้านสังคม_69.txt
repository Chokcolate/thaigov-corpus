รัฐบาลไทย-ข่าวทำเนียบรัฐบาล-สาธารณสุขจังหวัดลำปาง ส่งทีมตรวจสอบ ถุงน้ำเกลือสำหรับล้างไตถูกทิ้งที่อำเภอแม่เมาะ


วันจันทร์ที่ 2 กรกฎาคม 2561
120
สาธารณสุขจังหวัดลำปาง ส่งทีมตรวจสอบ ถุงน้ำเกลือสำหรับล้างไตถูกทิ้งที่อำเภอแม่เมาะ
สำนักงานสาธารณสุขจังหวัดลำปาง ส่งเจ้าหน้าที่ตรวจสอบถุงน้ำเกลือสำหรับล้างไตถูกทิ้งที่บ้านห้วยคิง อำเภอแม่เมาะ จังหวัดลำปาง พร้อมประสานกับหน่วยงานที่รับผิดชอบนำไปกำจัดตามกระบวนการอย่างเหมาะสมแล้ว
สำนักงานสาธารณสุขจังหวัดลำปาง ส่งเจ้าหน้าที่ตรวจสอบถุงน้ำเกลือสำหรับล้างไตถูกทิ้งที่บ้านห้วยคิง อำเภอแม่เมาะ จังหวัดลำปาง พร้อมประสานกับหน่วยงานที่รับผิดชอบนำไปกำจัดตามกระบวนการอย่างเหมาะสมแล้ว
นายแพทย์วรินทร์เทพ เชื้อสำราญ นายแพทย์เชี่ยวชาญ(ด้านเวชกรรมป้องกัน) รักษาราชการแทนนายแพทย์สาธารณสุขจังหวัดลำปาง ให้สัมภาษณ์ว่า สำนักงานสาธารณสุขจังหวัดลำปาง ได้ส่งเจ้าหน้าที่เข้าไปตรวจสอบ หลังได้รับแจ้งมีผู้พบถุงน้ำเกลือใช้สำหรับล้างไตถูกทิ้ง ที่ บ้านห้วยคิง อำเภอแม่เมาะ จังหวัดลำปาง เบื้องต้นพบเป็นถุงน้ำเกลือสำหรับใช้ล้างไตทางหน้าท้องด้วยตนเองที่บ้านพร้อมอุปกรณ์ และทั้งหมดไม่ใช่ขยะที่มาจากโรงพยาบาล เนื่องจากโรงพยาบาลในจังหวัดลำปางทุกแห่งมีระบบการกำจัดขยะติดเชื้ออยู่แล้ว  โดยจ้างเหมาบริษัทเอกชนให้นำขยะติดเชื้อไปดำเนินการกำจัดอย่างเหมาะสม ซึ่ง เจ้าหน้าที่ได้ประสานกับหน่วยงานที่รับผิดชอบให้ดำเนินการนำถุงน้ำเกลือล้างไตและอุปกรณ์ไปกำจัดตามกระบวนการอย่างเหมาะสมเรียบร้อยแล้ว
สำหรับการล้างไตเป็นการดึงของเสียออกจากเลือด ทดแทนการทำหน้าที่กำจัดของเสียของไตที่เสื่อมจนไม่สามารถขับของเสียได้ ซึ่งของเหลวภายในถุงดังกล่าวจึงเป็นของเสียที่ขับออกจากร่างกายเปรียบเสมือนกับน้ำปัสสาวะ อย่างไรก็ตาม ขอให้ผู้ป่วยและญาติที่ต้องล้างไตทางหน้าท้อง ต้องกำจัดถุงน้ำยาล้างไตผ่านทางหน้าท้องอย่างถูกวิธี ดังนี้ 1.ให้นำถุงน้ำยาที่ใช้ล้างไตผ่านทางหน้าท้องแล้วไปตัด และเทน้ำยาทิ้งในโถส้วมที่มีบ่อเกรอะ     2.ถุงเปล่าที่ตัดและเทน้ำยาออกแล้ว ให้นำไปล้างและผึ่งแดดให้แห้งเพื่อให้ความร้อนจากแสงอาทิตย์ทำลายเชื้อ และแยกใส่ถุงขยะไว้ต่างหาก 3.ดูแลทำความสะอาดห้องน้ำให้เรียบร้อยด้วยผงซักฟอกหรือน้ำยาล้างห้องน้ำตามปกติ
สำหรับกรณีผู้ป่วยไตวายนั้น ติดเชื้อไวรัสเอชไอวี  ไวรัสตับอักเสบ หรือติดเชื้อในช่องท้องควรสวมถุงมือแบบหนาขณะที่นำถุงไปตัดที่โถส้วม แล้วใช้น้ำยาล้างห้องน้ำ ล้างทำความสะอาดโถส้วมทุกครั้งหลังเทน้ำยาทิ้ง  รวมทั้งทิ้งถุงเปล่าเช่นเดียวกับขยะติดเชื้อ
********************************** 2 กรกฎาคม 2561

ที่มา : http://www.thaigov.go.th/news/contents/details/13526