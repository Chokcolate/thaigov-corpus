รัฐบาลไทย-ข่าวทำเนียบรัฐบาล-นายกฯ ห่วงใยผู้ประสบภัยถ้ำหลวงและภูเก็ต กำชับช่วยเหลืออย่างต่อเนื่อง ย้ำกรณีเรือล่มเน้นบูรณาการทุกหน่วยให้สำเร็จ มุ่งสร้างภาพลักษณ์การเป็นเจ้าบ้านที่ดี


วันเสาร์ที่ 7 กรกฎาคม 2561
12,309
พิมพ์
นายกฯ ห่วงใยผู้ประสบภัยถ้ำหลวงและภูเก็ต กำชับช่วยเหลืออย่างต่อเนื่อง ย้ำกรณีเรือล่มเน้นบูรณาการทุกหน่วยให้สำเร็จ มุ่งสร้างภาพลักษณ์การเป็นเจ้าบ้านที่ดี
นายกฯ ห่วงใยผู้ประสบภัยถ้ำหลวงและภูเก็ต กำชับช่วยเหลืออย่างต่อเนื่อง ย้ำกรณีเรือล่มเน้นบูรณาการทุกหน่วยให้สำเร็จ มุ่งสร้างภาพลักษณ์การเป็นเจ้าบ้านที่ดี
วันนี้ (7 กรกฎคม 2561) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ติดตามการช่วยเหลือผู้ประสบภัยทั้งที่ถ้ำหลวง จ.เชียงราย และอุบัติเหตุเรือล่ม จ.ภูเก็ต อย่างต่อเนื่อง โดยในส่วนของการช่วยเหลือนักท่องเที่ยวที่ประสบภัยเรือล่มได้กำชับให้เจ้าหน้าที่ทุกฝ่ายดำเนินการจนกว่าจะพบผู้สูญหายทุกราย โดยคำนึงถึงการเป็นเจ้าบ้านที่ดีและความสัมพันธ์ที่แน่นแฟ้นเหมือนคนในครอบครัวเดียวกันระหว่างประเทศไทยและจีน
"นายกฯ เน้นย้ำเรื่องการบูรณาการความร่วมมือระหว่างหน่วยงานต่าง ๆ เพื่อสนับสนุนให้ภารกิจนี้สำเร็จลงด้วยดี และทำให้นานาประเทศเห็นว่าประเทศไทยมีการบริหารจัดการที่ดีตามมาตรฐานสากล"
นายกรัฐมนตรีรู้สึกเสียใจกับเหตุการณ์ที่เกิดขึ้นอย่างมาก เพราะมีผู้บาดเจ็บและผู้สูญเสียจำนวนมากโดยไม่คาดคิดมาก่อน โดยได้สั่งการให้สอบสวนหาสาเหตุของอุบัติเหตุด้วยความรัดกุมและเป็นไปตามมาตรฐาน เพื่อป้องกันปัญหาภายหลัง รวมทั้งการตรวจสอบการปฏิบัติของเจ้าหน้าที่ในพื้นที่ด้วยว่ามีความบกพร่องหรือไม่ ตลอดจนให้เตรียมจัดหาห้องเย็นรองรับการเก็บศพ และพิสูจน์เอกลักษณ์บุคคลต่อไป
นอกจากนี้ นายกรัฐมนตรีได้กล่าวถึงการช่วยเหลือตามระเบียบของทางราชการ โดยให้หน่วยที่เกี่ยวข้องไปพิจารณาว่าสามารถดำเนินการในเรื่องใดได้บ้าง โดยในเบื้องต้นได้รับรายงานว่า เจ้าของเรือที่ประสบภัยจะช่วยค้นหาผู้สูญหายที่ยังอยู่ในทะเล รวมทั้งดูแลอำนวยความสะดวกผู้บาดเจ็บและญาติผู้เสียชีวิตอย่างเต็มที่ ไม่ว่าจะเป็นค่ารักษาพยาบาล ค่าประกันภัยจากเหตุการบาดเจ็บและเสียชีวิต และการส่งศพกลับไปยังประเทศต้นทาง
------------------------------------------

ที่มา : http://www.thaigov.go.th/news/contents/details/13672