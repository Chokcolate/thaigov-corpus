รัฐบาลไทย-ข่าวทำเนียบรัฐบาล-พม. จับมือภาคีเครือข่ายเปิดโครงการ “เกื้อรักให้แบ่งปัน (Love Care Give Share)” ยกระดับคุณภาพชีวิตของผู้ใช้บริการ และการขับเคลื่อนงานด้านคนพิการสู่การพัฒนาอย่างยั่งยืน

วันจันทร์ที่ 16 กรกฎาคม 2561
พม. จับมือภาคีเครือข่ายเปิดโครงการ “เกื้อรักให้แบ่งปัน (Love Care Give Share)” ยกระดับคุณภาพชีวิตของผู้ใช้บริการ และการขับเคลื่อนงานด้านคนพิการสู่การพัฒนาอย่างยั่งยืน
พม. จับมือภาคีเครือข่ายเปิดโครงการ “เกื้อรักให้แบ่งปัน (Love Care Give Share)” ยกระดับคุณภาพชีวิตของผู้ใช้บริการ และการขับเคลื่อนงานด้านคนพิการสู่การพัฒนาอย่างยั่งยืน
วันนี้ (14 ก.ค. 61) เวลา 10.30 น. ณ สถานคุ้มครองและพัฒนาคนพิการบ้านราชาวดี (ชาย) อำเภอปากเกร็ด จังหวัดนนทบุรี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นผู้รับมอบของบริจาค และอุปกรณ์ทางการแพทย์ ในพิธีเปิดโครงการ "เกื้อรักให้แบ่งปัน (Love Care Give Share)” จัดโดย กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ร่วมกับ มูลนิธิธรรมาภิบาลทางการแพทย์ แพทยสภา และชมรมนักศึกษาหลักสูตรประกาศนียบัตรธรรมาภิบาลทางการแพทย์ (ปธพ.) เพื่อยกระดับคุณภาพชีวิตของผู้ใช้บริการและเจ้าหน้าที่ พร้อมทั้งมอบอุปกรณ์ทางการแพทย์และสิ่งของจำเป็น ให้แก่ผู้ใช้บริการและเจ้าหน้าที่ในเขตพื้นที่ อำเภอปากเกร็ด จังหวัดนนทบุรี โดยมี ศาสตราจารย์ ดร. นายแพทย์ ประสิทธิ์ วัฒนาภา รองประธานมูลนิธิธรรมาภิบาลทางการแพทย์ เป็นประธานในพิธี พร้อมด้วย นายสมคิด สมศรี อธิบดีกรมส่งเสริมและพัฒนาภาพชีวิตคนพิการ คณะผู้บริหารกระทรวง พม. ผู้ใช้บริการ เจ้าหน้าที่ในเขตพื้นที่ อำเภอปากเกร็ด จังหวัดนนทบุรี และหน่วยงานที่เกี่ยวข้อง เข้าร่วมงาน
รัฐบาล มีนโยบายให้ความสำคัญในการยกระดับคุณภาพชีวิตของประชาชน โดยเสริมสร้างให้ผู้สูงอายุ คนพิการ และผู้ด้อยโอกาส มีคุณภาพชีวิตที่ดีขึ้น ลดความเหลื่อมล้ำ สร้างโอกาสในการเข้าถึงบริการของรัฐ อันเป็นสิทธิพื้นฐาน และเครื่องหมายแสดงความเท่าเทียมของสังคม พร้อมมอบให้กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ดำเนินการตามนโยบายโดยใช้กลไกพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 มาตรา 20 ที่กำหนดให้คนพิการมีสิทธิเข้าถึงและใช้ประโยชน์ได้จากสิ่งอำนวยความสะดวกอันเป็นสาธารณะ ตลอดจนความช่วยเหลืออื่นจากรัฐ อาทิ การบริการฟื้นฟูสมรรถภาพโดยกระบวนการทางการแพทย์ อุปกรณ์เครื่องช่วยความพิการ เป็นต้น
กระทรวง พม. โดย พก. จึงได้ร่วมกับ มูลนิธิธรรมาภิบาลทางการแพทย์ แพทยสภา ชมรมนักศึกษาหลักสูตรประกาศนียบัตรธรรมาภิบาลทางการแพทย์ (ปธพ.) จัดโครงการ "เกื้อรักให้แบ่งปัน (Love Care Give Share)” เนื่องจากปัญหาทางด้านสุขภาพและการเข้าถึงบริการทางการแพทย์ของผู้ใช้บริการและบุคลากรในเขตพื้นที่อำเภอปากเกร็ด จังหวัดนนทบุรี โดยเฉพาะอย่างยิ่งในกลุ่มผู้ป่วยติดเตียง ซึ่งไม่สามารถช่วยเหลือตัวเองได้ และมีความยากลำบากในการเคลื่อนย้ายกลุ่มผู้ป่วยติดเตียงไปโรงพยาบาล เพื่อทำการรักษาหรือตรวจสุขภาพประจำปี โดยประสานความร่วมมือกับภาครัฐ ภาคเอกชน และภาคประชาสังคมในรูปแบบ "ประชารัฐ”
นอกจากนี้ บุคลากรที่มีภารกิจหน้าที่ในการดูแลผู้ใช้บริการเป็นจำนวนมาก ทำให้ไม่สามารถเดินทางไปยังโรงพยาบาลเพื่อตรวจสุขภาพตนเองได้ ประกอบกับขาดแคลนยารักษาโรค สิ่งของจำเป็น และอุปกรณ์ทางการแพทย์ต่างๆ ซึ่งทำให้การดูแลให้บริการแก่ผู้ใช้บริการไม่ได้รับความสะดวกเท่าที่ควร โครงการดังกล่าวจึงเป็นการยกระดับคุณภาพชีวิตของผู้ใช้บริการและเจ้าหน้าที่ โดยการตรวจร่างกายและฉีดวัคซีนป้องกันโรคไข้หวัดใหญ่ รวมถึงสนับสนุนและเสริมสร้างกำลังใจ พร้อมทั้งมอบอุปกรณ์ทางการแพทย์และสิ่งของจำเป็นต่างๆ ให้แก่ผู้ใช้บริการและเจ้าหน้าที่ในเขตพื้นที่ อำเภอปากเกร็ด จังหวัดนนทบุรี รวมจำนวนทั้งสิ้น 4,266 คน
ทั้งนี้ การดำเนินโครงการแบ่งเป็น 2 ช่วง คือ 1) วันที่ 2 – 6 กรกฎาคม 2561 ประกอบด้วยการตรวจสุขภาพเบื้องต้น ได้แก่ การ X-Rayปอด การตรวจหาไวรัส ตรวจระดับน้ำตาลและไขมันในเลือดให้กับผู้ใช้บริการ จำนวน 327 คน และบุคลากร จำนวน 288 คน และ 2) วันที่ 11 - 12 กรกฎาคม 2561 ทำการฉีดวัคซีนป้องกันไข้หวัดใหญ่ และตรวจสุขภาพ แก่ผู้ใช้บริการกลุ่มติดเตียง 5 แห่ง รวมถึงบุคลากร ได้แก่ สถานคุ้มครองและพัฒนาคนพิการบ้านนนทภูมิ สถานคุ้มครองและพัฒนาคนพิการบ้านเฟื่องฟ้า สถานคุ้มครองและพัฒนาคนพิการบ้านราชาวดี (ชาย) สถานคุ้มครองและพัฒนาคนพิการบ้านราชาวดี (หญิง) และสถานคุ้มครองคนไร้ที่พึ่ง จังหวัดนนทบุรี รวม 2,201 คน
กระทรวง พม. ขอขอบคุณมูลนิธิธรรมาภิบาลทางการแพทย์ แพทยสภา ชมรมนักศึกษาหลักสูตรประกาศนียบัตรธรรมาภิบาลทางการแพทย์ (ปธพ.) และภาคีเครือข่ายที่เกี่ยวข้อง ที่ร่วมจัดโครงการ "เกื้อรักให้แบ่งปัน (Love Care Give Share) ซึ่งนับเป็นงานจิตอาสาครั้งยิ่งใหญ่ ที่บูรณาการเชื่อมโยงหน่วยงานภาครัฐ ภาคเอกชน ในรูปแบบประชารัฐ อย่างแท้จริง เพื่อมอบโอกาสในการเข้าถึงการรักษาพยาบาลด้วยแพทย์ผู้เชี่ยวชาญ ซึ่งส่งผลดีต่อทุกกลุ่มวัย โดยเฉพาะกลุ่มคนพิการ ให้เข้าถึงสิทธิและบริการจากรัฐอย่างทั่วถึงและยกระดับคุณภาพชีวิตคนพิการและทุกคนในสังคมให้มีคุณภาพชีวิตที่ดีขึ้นต่อไป

ที่มา : http://www.thaigov.go.th/news/contents/details/13855
