รัฐบาลไทย-ข่าวทำเนียบรัฐบาล-นายกรัฐมนตรีพบหารือกับผู้นำพรรคฝ่ายค้านศรีลังกา

วันศุกร์ที่ 13 กรกฎาคม 2561
นายกรัฐมนตรีพบหารือกับผู้นำพรรคฝ่ายค้านศรีลังกา
นายกรัฐมนตรีพบหารือกับผู้นำพรรคฝ่ายค้านศรีลังกา
วันนี้(13 ก.ค. 2561) เวลา 09.20 น. ตามเวลาท้องถิ่น พลเอก ประยุทธ์ จันทร์โอชา นายกรัฐมนตรี พบหารือกับนายราชวโรธยัม สัมพันธัน (Mr. Rajavarothayam Sampanthan) ผู้นำพรรคฝ่ายค้านศรีลังกา ณ โรงแรมแชงกรี-ลา กรุงโคลัมโบ สาธารณรัฐสังคมนิยมประชาธิปไตยศรีลังกา สรุปสาระสำคัญการหารือดังนี้
นายกรัฐมนตรีและผู้นำพรรคฝ่ายค้านศรีลังกาต่างยินดีที่ทั้งสองฝ่ายมีความสัมพันธ์ที่ใกล้ชิดยาวนานและครบรอบ 60 ปี ความสัมพันธ์ทางการทูต เมื่อปี 2558 หวังว่าไทยและศรีลังกาจะพัฒนาความสัมพันธ์ให้ยาวนานและแข็งแกร่งเช่นนี้ต่อไปในอนาคต นายกรัฐมนตรีกล่าวว่า การเดินทางมาเยือนศรีลังกาอย่างเป็นทางการครั้งนี้นับเป็นเกียรติอย่างสูงเพราะจะได้มีโอกาสเข้ากราบสักการะพระธาตุเขี้ยวแก้ว ที่วัดพระธาตุเขี้ยวแก้ว เมืองแคนดี้ ด้านผู้นำพรรคฝ่ายค้านศรีลังกากล่าวแสดงความยินดีที่ได้พบหารือกับนายกรัฐมนตรีในวันนี้ และชื่นชมประเทศไทยที่เป็นพันธมิตรที่สำคัญและมีบทบาทสำคัญอย่างยิ่งต่อการพัฒนาของศรีลังกา
ทั้งสองฝ่ายหารือถึงกระบวนการปรองดองในศรีลังกา โดยนายกรัฐมนตรีเชื่อมั่นว่า หากทุกฝ่ายได้มีส่วนร่วมในกระบวนการพูดคุยจะทำให้สามารถหาทางออกที่ยอมรับร่วมกันได้ ทั้งนี้ ไทยยินดีแลกเปลี่ยนประสบการณ์กับศรีลังกาถึงแนวทางการในการแก้ปัญหาจังหวัดชายแดนภาคใต้ ซึ่งรัฐบาลใช้การพัฒนาเป็นแนวทางสำคัญในการแก้ไขปัญหาในพื้นที่ โดยพัฒนาทั้งด้านการศึกษา โครงสร้างพื้นฐาน และการประกอบอาชีพ ทำให้คนในพื้นที่มีความเป็นอยู่ที่ดีขึ้น นอกจากนี้ รัฐบาลยังได้เปิดเวทีรับฟังความคิดเห็นจากทุกกลุ่มทั้งกลุ่มที่เห็นด้วยและกลุ่มที่เห็นต่าง และเน้นการมีส่วนร่วมของทั้งภาคเอกชนและหน่วยงานในท้องถิ่น
ผู้นำฝ่ายค้านศรีลังกายินดีที่ภาคเอกชนของไทยจากบริษัท Sutech Sugar Industry จะเข้ามาลงทุนในภาคเหนือของศรีลังกา ซึ่งจะส่งเสริมให้เกิดการพัฒนาการผลิตของอุตสาหกรรมน้ำตาลและทรัพยากรบุคคลของศรีลังกา รวมทั้งจะช่วยสร้างอาชีพและรายได้ที่มั่นคงและยั่งยืนให้แก่ชาวศรีลังกา ซึ่งนายกรัฐมนตรียินดีเป็นอย่างยิ่งที่ไทยได้มีส่วนสนับสนุนการพัฒนาเศรษฐกิจและบุคลากรในพื้นที่ดังกล่าว ทั้งนี้ รัฐบาลไทยมีนโยบายสำคัญที่จะให้เป็นประโยชน์ ทั้งแก่ไทยและประเทศพันธมิตรควบคู่กันอย่างสมดุลและยั่งยืน โดยไม่ทิ้งใครไว้เบื้องหลัง

ที่มา : http://www.thaigov.go.th/news/contents/details/13843
