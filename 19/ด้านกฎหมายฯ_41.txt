รัฐบาลไทย-ข่าวทำเนียบรัฐบาล-"ยุติธรรม" กำหนดแนวทางการจัดการเรื่องราวร้องทุกข์  พร้อมทั้งพิจารณาการให้ความช่วยเหลือประชาชน

วันพุธที่ 4 กรกฎาคม 2561
"ยุติธรรม" กำหนดแนวทางการจัดการเรื่องราวร้องทุกข์  พร้อมทั้งพิจารณาการให้ความช่วยเหลือประชาชน
กระทรวงยุติธรรม กำหนดแนวทางการจัดการเรื่องราวร้องทุกข์ พร้อมทั้งพิจารณาการให้ความช่วยเหลือประชาชน
ในวันพุธที่ ๔ กรกฎาคม ๒๕๖๑ เวลา ๑๔.๐๐ น.
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมคณะกรรมการจัดการเรื่องราวร้องทุกข์ ประจำกระทรวงยุติธรรม ครั้งที่ ๕/๒๕๖๑
โดยมีคณะกรรมการผู้ทรงคุณวุฒิ ผู้แทนหัวหน้าส่วนราชการและเจ้าหน้าที่ที่เกี่ยวข้อง เข้าร่วมฯ
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
เพื่อติดตามผลการดำเนินงานของหน่วยงานที่เกี่ยวข้องตามมติที่ประชุมคณะกรรมการ
จัดการเรื่องราวร้องทุกข์ฯ รวมทั้งพิจารณาแนวทางการจัดการเรื่องราวร้องทุกข์ของกระทรวงยุติธรรม
และพิจารณาเรื่องร้องทุกข์ของส่วนราชการในสังกัดกระทรวงยุติธรรม จำนวน ๔ เรื่อง
ทั้งนี้ ที่ประชุมรับทราบแนวทางการจัดการเรื่องราวร้องทุกข์ของกระทรวงยุติธรรม ดังนี้
๑. เมื่อได้รับเรื่องราวร้องทุกข์ให้หน่วยงานพิจารณาว่าเรื่องร้องทุกข์นั้นอยู่ในอำนาจหน้าที่
ของหน่วยงานหรือส่วนราชการในสังกัดกระทรวงยุติธรรมหรือไม่ ถ้าอยู่ในอำนาจหน้าที่ให้มีการดำเนินการต่อไป
๒. หากเป็นเรื่องร้องทุกข์ที่ไม่ได้อยู่ในอำนาจหน้าที่ของหน่วยงานหรือส่วนราชการในสังกัดกระทรวงยุติธรรม
ให้ส่งต่อไปยังหน่วยงานที่มีอำนาจหน้าที่ตามระเบียบสำนักนายกรัฐมนตรีว่าด้วยการจัดการเรื่องราวร้องทุกข์
พ.ศ. ๒๕๕๒ ข้อ ๒๘
๓. หากเป็นกรณีเรื่องร้องทุกข์ที่ไม่ได้อยู่ในอำนาจหน้าที่หรือบทบาทหน้าที่ของหน่วยงานหรือส่วนราชการ
ในสังกัดกระทรวงยุติธรรม แต่ เป็นนโยบายหรือข้อสั่งการของผู้บริหารกระทรวงยุติธรรม ให้ดำเนินการ ดังนี้
๓.๑ ให้ดำเนินการตามนโยบายหรือข้อสั่งการทันที หรือ
๓.๒ นำเรื่องดังกล่าวเข้าที่ประชุมคณะกรรมการการจัดการเรื่องราวร้องทุกข์ประจำกระทรวงยุติธรรม เพื่อพิจารณา
๔. หากเป็นกรณีเรื่องร้องทุกข์ที่มีความซับซ้อนและต้องมีการบูรณาการหลายหน่วยงาน
จะต้องนำเรื่องดังกล่าวเข้าที่ประชุมคณะกรรมการการจัดการเรื่องราวร้องทุกข์ประจำกระทรวงยุติธรรม เพื่อพิจารณา
๕. ให้มีระบบติดตามและประเมินผล เพื่อนำไปใช้ในการติดตามความก้าวหน้าผลการดำเนินงาน ปัญหาอุปสรรค
และการวัดผลสำเร็จของระบบการจัดการเรื่องราวร้องทุกข์ของกระทรวงยุติธรรม

ที่มา : http://www.thaigov.go.th/news/contents/details/13589
