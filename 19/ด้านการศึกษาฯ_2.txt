รัฐบาลไทย-ข่าวทำเนียบรัฐบาล-ศธ.หารือเอสโตเนีย แนวทางการใช้เทคโนโลยีช่วยจัดทำระบบฐานข้อมูลด้านการศึกษาให้ทันสมัย และป้องกันคอร์รัปชั่น


วันจันทร์ที่ 18 มิถุนายน 2561
159
ศธ.หารือเอสโตเนีย แนวทางการใช้เทคโนโลยีช่วยจัดทำระบบฐานข้อมูลด้านการศึกษาให้ทันสมัย และป้องกันคอร์รัปชั่น
รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ พร้อมด้วย ม.ล.ปริยดา ดิศกุล เลขานุการรัฐมนตรีกว่าการกระทรวงศึกษาธิการ, ผู้บริหารกระทรวงศึกษาธิการ และคณะกรรมการเทคโนโลยีสารสนเทศและการสื่อสารเพื่อการศึกษา (CIO) ให้การต้อนรับและหารือ
รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ พร้อมด้วย ม.ล.ปริยดา ดิศกุล เลขานุการรัฐมนตรีกว่าการกระทรวงศึกษาธิการ, ผู้บริหารกระทรวงศึกษาธิการ และคณะกรรมการเทคโนโลยีสารสนเทศและการสื่อสารเพื่อการศึกษา (CIO) ให้การต้อนรับและหารือร่วมกับนายนพพร อัจฉริยวนิช เอกอัครราชทูต ณ กรุงเฮลซิงกิ มีเขตอาณาครอบคลุมสาธารณรัฐเอสโตเนีย, นายวีระชัย เตชะวิจิตร์ กงสุลกิตติมศักดิ์สาธารณรัฐเอสโตเนีย ประจำประเทศไทย และผู้แทนหน่วยงาน Information System Authority สาธาณรัฐเอสโตเนีย เกี่ยวกับแนวทางการใช้เทคโนโลยีช่วยจัดทำระบบฐานข้อมูล ด้วยระบบเชื่อมโยงฐานข้อมูล X-road Information System, บัตรประจำตัวแบบ eID ตลอดจน Blockchain เพื่อป้องกันการคอร์รัปชั่นด้านการศึกษา เมื่อวันศุกร์ที่ 15 มิถุนายน 2561 ณ ห้องประชุมราชวัลลภ
รศ.นพ.โศภณ นภาธร กล่าวว่า ขณะนี้กระทรวงศึกษาธิการกำลังดำเนินการปฏิรูปการศึกษาในหลายด้าน โดยเฉพาะอย่างยิ่งการปฏิรูประบบการจัดทำฐานข้อมูลด้านการศึกษาสำหรับผู้เรียนทุกช่วงวัย ซึ่งพบว่ายังมีปัญหาเรื่องความถูกต้องและความสมบูรณ์ของฐานข้อมูล เช่น ความซ้ำซ้อนของจำนวนผู้เรียนที่เชื่อมโยงกับการจัดสรรงบประมาณรายหัวของเด็ก ส่งผลให้เกิดการทุจริตคอร์รัปชั่นมานาน
ดังนั้น หากกระทรวงศึกษาธิการมีระบบการจัดการฐานข้อมูลที่มีประสิทธิภาพ ก็จะสามารถนำฐานข้อมูลนั้นมาพัฒนาการศึกษาได้อย่างมีคุณภาพ
นายนพพร อัจฉริยวนิช กล่าวว่า เอสโตเนียเป็น 1 ใน 5 ประเทศชั้นนำของโลกที่รัฐบาลให้บริการภาครัฐผ่านระบบอิเล็กทรอนิกส์หรือ e-Governance มาตั้งแต่ปี ค.ศ. 2002 อาทิ การจัดให้มีบัตรประชาชนอิเล็กทรอนิกส์ หรือ eID, ระบบ X-road Information System ซึ่งทำหน้าที่เชื่อมต่อฐานข้อมูลของหน่วยงานในภาครัฐ, ลายเซ็นอิเล็กทรอนิกส์ เป็นต้น
ระบบ e-Governance มีความปลอดภัย และรักษาข้อมูลความลับของประชาชนเป็นหลัก แม้ว่าจะมีประชากรเพียง 1.3 ล้านคน แต่สิ่งที่สำคัญที่สุดของการนำระบบเช่นนี้มาใช้ คือ เจตนารมณ์ของผู้นำประเทศว่าจะนำระบบนี้เข้ามาใช้อย่างไร ประกอบกับประชาชนต้องมีความเชื่อมั่นในระบบที่รักษาข้อมูลความลับต่าง ๆ ได้อย่างมีประสิทธิภาพ ซึ่งประเทศไทยกำลังพยายามดำเนินการเช่นเดียวกันนี้ เริ่มจากการติดต่อทำธุรกรรมในหน่วยงานของรัฐโดยไม่ต้องใช้สำเนาบัตรประชาชน
นอกจากนี้ การใช้ระบบ e-Governance ของเอสโตเนีย ทำให้ประชาชนสามารถตรวจสอบความถูกต้องของข้อมูลได้ พร้อมตรวจสอบผู้ที่เข้ามาใช้ข้อมูลของตนโดยที่ไม่ได้รับอนุญาต เป็นการตรวจสอบผ่านเว็บไซต์ ทั้งเวลาที่เปิดใช้ ใช้ไปทำอะไร และหน่วยงานใดเป็นผู้ใช้ นำไปสู่การฟ้องร้องได้กรณีที่เจ้าของข้อมูลไม่ได้ยินยอม สำหรับผู้สูงอายุจะมีบุคลากรของรัฐคอยให้ความช่วยเหลือแนะนำในการทำธุรกรรมผ่าน eID อีกทั้งรัฐบาลเอสโตเนียมีมาตรการจูงใจให้ประชาชนใช้ eID ด้วย เช่น ส่วนลดค่ารถเดินทาง, ส่วนลดอื่น ๆ เป็นต้น
ในส่วนของกระทรวงศึกษาธิการ สามารถนำระบบนี้ช่วยบริหารจัดการข้อมูลของกระทรวง โดยเริ่มจากการยินยอมแบ่งปันข้อมูลระหว่างองค์กรหลัก การกำหนดผู้มีอำนาจดูแลและรับผิดชอบข้อมูล นำไปสู่การป้องกันปัญหาการทุจริตคอร์รัปชั่นด้านการศึกษา อาทิ ความซ้ำซ้อนของจำนวนนักเรียน ส่งผลต่อการเบิกค่าใช้จ่ายรายหัว เพราะเด็กแต่ละคนจะมี ID บัตร eID ประจำตัวเพียง 1 ID ทำให้นับจำนวนนักเรียนได้แม่นยำมากขึ้น เป็นต้น
นายวีระชัย เตชะวิจิตร์ กล่าวว่า การหารือในครั้งนี้เป็นการริเริ่มที่ดีมาก ซึ่งระบบ e-Governance ที่นำเสนอในครั้งนี้ เปรียบเสมือนการสร้างมอเตอร์เวย์เชื่อมทุกกระทรวงที่เอสโตเนียมีอยู่ ซึ่งจะเกิดประโยชน์สูงสุดเมื่อฐานข้อมูลมีความเสถียร และมีจุดเด่นที่ระบบการรักษาข้อมูลที่มีความปลอดภัยและมีประสิทธิภาพ เกิดเป็น "Blockchain" สำหรับเก็บข้อมูลบุคคลด้วยกระบวนการที่ปลอดภัย และมีความน่าเชื่อถือสูงฃ
ดังนั้น หากหน่วยงานภาครัฐของไทยต้องการจัดทำระบบในลักษณะดังกล่าว ก็จะต้องมีการข้อมูลรายละเอียดแยกแยะว่า มีกระทรวงหรือหน่วยงานใดที่ยินยอมให้เชื่อมต่อฐานข้อมูลบ้าง
ผู้เชี่ยวชาญจากเอสโตเนีย กล่าวว่า หลักการสำคัญสำหรับการเป็น Digital Country คือ การรักษาความลับและความปลอดภัยของข้อมูล เพื่อสร้างความมั่นใจเกี่ยวกับผู้ที่สามารถเข้าถึงและนำข้อมูลของประชาชนไปใช้ได้บ้าง ซึ่งการที่เอสโตเนียมีระบบการให้บริการภาครัฐผ่านบัตรประชาชนอิเล็กทรอนิกส์หรือ eID ทำให้ประชาชนสามารถทำธุรกรรมต่าง ๆ ด้วยบัตรนี้อย่างปลอดภัยและสะดวกรวดเร็ว ผ่านช่องทาง Government Total ได้ภายในเพียงคลิกเดียว ก็จะสามารถลิ้งค์ไปยัง Database และรับบริการจากภาครัฐได้ตามสิทธิ์ที่กำหนด
การใช้บริการของรัฐในเอสโตเนีย เกือบ 100% เป็นระบบดิจิทัล ประชาชนไม่ต้องปรากฏตัวเพื่อทำนิติกรรม ยกเว้น การแต่งงาน การหย่า และอสังหาริมทรัพย์ นอกจากนี้ การใช้ระบบ e-Governance ยังช่วยให้รัฐบาลเอสโตเนียมีข้อมูลของประชาชนทั้งประเทศ อาทิ การลงทะเบียนเพื่อรับสวัสดิการผู้ยากไร้ หากใช้วิธีลงทะเบียนเช่นเดิม ก็จะไม่รู้จำนวนที่แท้จริง เพราะบางคนอาจไม่สามารถเดินทางมาได้ แต่ระบบ eID ช่วยให้สามารถจัดการบนฐานข้อมูลของประชาชนที่มีอยู่ จึงเป็นระบบที่มีประโยชน์อย่างมาก
ในส่วนของกระทรวงศึกษาธิการก็สามารถนำระบบฐานข้อมูลดังกล่าว มาประยุกต์ใช้ได้ เช่น ระบบ e-School เพื่อให้ผู้ปกครองรู้ข้อมูลการเรียนของบุตรหลาน ทั้งวิชาที่เรียน ผลการเรียน การเข้าเรียน/ขาดเรียน ตลอดจนความคิดเห็นของครูด้วย เป็นต้น
อย่างไรก็ตาม รัฐบาลเอสโตเนียลงทุนกับเรื่อง e-Governance จำนวนมาก แต่ให้บริการกับประชาชนโดยไม่คิดค่าใช้จ่าย จึงเป็นการกระตุ้นให้ประชาชนตระหนักถึงความสำคัญและประโยชน์ของเทคโนโลยีเหล่านี้ ดังนั้น นโยบายของรัฐบาลจึงเป็นสิ่งสำคัญหากต้องการปฏิรูปประเทศให้เป็น Digital Country
Written by อรพรรณ ฤทธิ์มั่น
Photo Credit อรพรรณ ฤทธิ์มั่น
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/13117