รัฐบาลไทย-ข่าวทำเนียบรัฐบาล-กระทรวงยุติธรรม ลงพื้นที่หาแนวทางให้ความช่วยเหลือประชาชน กรณีได้รับความเดือดร้อนจากผลของคำพิพากษาศาลฎีกา เรื่อง ละเมิด ขับไล่


วันศุกร์ที่ 15 มิถุนายน 2561
192
กระทรวงยุติธรรม ลงพื้นที่หาแนวทางให้ความช่วยเหลือประชาชน กรณีได้รับความเดือดร้อนจากผลของคำพิพากษาศาลฎีกา เรื่อง ละเมิด ขับไล่
กระทรวงยุติธรรม ลงพื้นที่หาแนวทางให้ความช่วยเหลือประชาชน กรณีได้รับความเดือดร้อนจากผลของคำพิพากษาศาลฎีกา เรื่อง ละเมิด ขับไล่
ในวันศุกร์ที่ ๑๕ มิถุนายน ๒๕๖๑ เวลา ๐๘.๓๐ น. ณ ซอยเพชรเกษม ๑๕ แยก ๕ แขวงท่าพระ เขตบางกอกใหญ่ กรุงเทพมหานคร นายธวัชชัย ไทยเขียว รองปลัดกระทรวงยุติธรรมและโฆษกกระทรวงยุติธรรม พร้อมด้วยกระทรวงพัฒนาสังคมและความมั่นคงของมนุษย์ กรมสุขภาพจิต กรมการศาสนา สำนักงานกองทุนยุติธรรม กรมบังคับคดี และศูนย์บริการร่วมกระทรวงยุติธรรม ลงพื้นที่เพื่อหาแนวทางการช่วยเหลือ นางสาวสุนีย์ พิเชษฐกิจ ผู้ร้องขอความเป็นธรรมจากกระทรวงยุติธรรม เนื่องจากได้รับความเดือดร้อนจากผลของคำพิพากษาศาลฎีกา เรื่อง ละเมิด ขับไล่ โดยให้รื้อถอนสิ่งปลูกสร้าง และขนย้ายทรัพย์สินออกจากพื้นที่ และชำระค่าเสียหายจนกว่าจะออกไปจากที่พิพาท แต่ผู้ร้องและครอบครัวไม่มีบ้านพักอาศัย และไม่มีศักยภาพในการช่วยเหลือตนเองเพราะอยู่ในวัยชราภาพ
รองปลัดกระทรวงยุติธรรม กล่าวว่า การลงพื้นที่หาแนวทางให้ความช่วยเหลือในครั้งนี้ ดำเนินไปตามหลักมนุษยธรรม เมตตาธรรม และสิทธิมนุษยชน เพื่อให้ผู้ร้องสามารถบรรเทาความเดือดร้อนได้บางส่วน ซึ่งเบื้องต้นได้มอบหมายให้กรมบังคับคดีดูแลเรื่องการไกล่เกลี่ยข้อพิพาทดังกล่าว และประสานกับกระทรวงพัฒนาสังคมและความมั่นคงของมนุษย์ดำเนินการหาที่อยู่ใหม่ หากการไกล่เกลี่ยไม่สำเร็จ แต่ทั้งนี้การดำเนินการจะยังคงอยู่ภายใต้คำพิพากษาของศาลฎีกา

ที่มา : http://www.thaigov.go.th/news/contents/details/13088