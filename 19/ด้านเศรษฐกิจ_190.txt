รัฐบาลไทย-ข่าวทำเนียบรัฐบาล-กรมบัญชีกลางจ่ายเงินสนับสนุนคนดีให้ทายาท จ.อ.สมาน กุนัน 4.95 แสนบาท  


วันพุธที่ 11 กรกฎาคม 2561
316
พิมพ์
กรมบัญชีกลางจ่ายเงินสนับสนุนคนดีให้ทายาท จ.อ.สมาน กุนัน 4.95 แสนบาท
กรมบัญชีกลางจ่ายตรงเงินสงเคราะห์ผู้ประสบภัยให้ทายาทของ จ.อ.สมาน กุนัน เป็นเงิน 4.95 แสนบาท จากกรณีเสียชีวิตขณะปฏิบัติภารกิจในถ้ำหลวง ขุนน้ำนางนอน ณ วนอุทยานถ้ำหลวง-ขุนน้ำนางนอน อำเภอแม่สาย จังหวัดเชียงราย เมื่อวันที่ 6 กรกฎาคม 2561
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า ปลัดกระทรวงการคลัง (นายประสงค์ พูนธเนศ) มีดำริให้จัดประชุมคณะกรรมการสงเคราะห์ผู้ประสบภัย ครั้งที่ 4/2561 เมื่อวันพุธที่ 11 กรกฎาคม 2561 ณ ห้องประชุมวายุภักษ์ กระทรวงการคลัง เพื่อพิจารณาให้ความช่วยเหลือแก่ทายาทของ จ.อ.สมาน กุนัน ซึ่งได้เข้าร่วมปฏิบัติภารกิจลำเลียงวางขวดอากาศในถ้ำหลวง ขุนน้ำนางนอน ณ วนอุทยานถ้ำหลวง-ขุนน้ำนางนอน อำเภอแม่สาย จังหวัดเชียงราย และเสียชีวิตลงเมื่อวันที่ 6 กรกฎาคม 2561
การปฏิบัติหน้าที่ในฐานะพลเมืองดีของ จ.อ.สมาน กุนัน ทางคณะกรรมการฯ ซึ่งมีปลัดกระทรวงการคลังเป็นประธาน ได้พิจารณาตามพระราชบัญญัติสงเคราะห์ผู้ประสบภัย เนื่องจากการช่วยเหลือราชการ การปฏิบัติงานของชาติหรือการปฏิบัติตามหน้าที่มนุษยธรรม พ.ศ. 2543 แล้ว มีมติอนุมัติให้จ่ายเงินสงเคราะห์แก่ทายาท แบ่งเป็นเงินชดเชย จำนวน 450,000 บาท และค่าจัดการศพ 45,000 บาท รวมเป็นเงิน 495,000 บาท กระทรวงการคลังได้มอบหมายให้กรมบัญชีกลาง ซึ่งคลังจังหวัดเชียงราย (ว่าที่ ร.อ.ปิยะเกียรติ ลิ้มประยูรวงศ์) ประสานการเบิกจ่ายเงินให้ทายาท และคลังจังหวัดร้อยเอ็ด (นางมณี สุระสังข์) ประสานทายาทในการขอรับเงิน
กระทรวงการคลัง กรมบัญชีกลาง ให้ความสำคัญในการส่งเสริมให้มีคนดีในสังคมมากขึ้น และตระหนักดีว่าหากพลเมืองดีได้รับอันตรายจากการกระทำความดี ควรได้รับความช่วยเหลือจากราชการ ทั้งนี้ หากท่านพบเห็นพลเมืองดีได้รับอันตรายจากการกระทำความดี สามารถแจ้งขอรับความช่วยเหลือได้ที่ท้องที่เกิดเหตุ หากเกิดในกรุงเทพมหานคร ติดต่อได้ที่ สำนักงานเขต สำหรับจังหวัดอื่น ๆ ติดต่อได้ที่ ที่ว่าการอำเภอ และสามารถศึกษารายละเอียดเพิ่มเติมได้ที่ www.cgd.go.th หรือ Facebook กองบริหารการเบิกจ่ายเงินเดือน ค่าจ้าง บำเหน็จบำนาญ

ที่มา : http://www.thaigov.go.th/news/contents/details/13761