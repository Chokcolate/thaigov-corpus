รัฐบาลไทย-ข่าวทำเนียบรัฐบาล-คปภ. เร่งเคลียร์บริษัทประกันภัยจ่ายสินไหมกรณีนักท่องเที่ยวจีนประสบภัยเรือล่มที่ภูเก็ต จ่ายแล้วรวม 33 ล้านบาท

วันอังคารที่ 17 กรกฎาคม 2561
คปภ. เร่งเคลียร์บริษัทประกันภัยจ่ายสินไหมกรณีนักท่องเที่ยวจีนประสบภัยเรือล่มที่ภูเก็ต จ่ายแล้วรวม 33 ล้านบาท
คปภ. เร่งเคลียร์บริษัทประกันภัยจ่ายสินไหมกรณีนักท่องเที่ยวจีนประสบภัยเรือล่มที่ภูเก็ต จ่ายแล้วรวม 33 ล้านบาท ที่เหลืออีก 17 ราย เร่งกระบวนการดำเนินการให้บริษัทประกันเยียวยาค่าสินไหมให้แล้วเสร็จอย่างรวดเร็ว
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า จากกรณีเมื่อวันที่ 5 กรกฎาคม 2561 เวลา 17.45 น. ได้เกิดเหตุเรือโดยสารบรรทุกนักท่องเที่ยวชาวจีนล่ม จำนวน 3 ลำ คือ เรือฟีนิกซ์ เรือเซเรนาต้า และเรือเจ็ทสกี ซึ่งอยู่ระหว่างการเดินทางกลับจากเกาะเฮและเกาะราชา เพื่อไปยังท่าเทียบเรืออ่าวฉลอง เหตุเกิดบริเวณแหลมโม่ง ห่างจากเกาะเฮและเกาะราชาประมาณ 2 ไมล์ทะเล อำเภอเมือง จังหวัดภูเก็ต เป็นเหตุให้มีนักท่องเที่ยวเสียชีวิต จำนวน 47 ราย และตนได้สั่งการให้สำนักงานคปภ.ที่รับผิดชอบในพื้นที่เร่งดำเนินการร่วมกับหน่วยงานต่างๆเพื่อให้การเยียวยาความเสียหายด้วยระบบประกันภัยเป็นไปด้วยความรวดเร็ว ซึ่งมีการบูรณาการการทำงานจนมีความคืบหน้าตามลำดับนั้น
ผลจากการติดตามอย่างใกล้ชิดของสำนักงานคปภ.โดยผู้อำนวยการสำนักงาน คปภ. ภาค 9 และผู้อำนวยการสำนักงาน คปภ.จังหวัดภูเก็ต ได้บูรณาการการทำงานร่วมกับหน่วยงานที่เกี่ยวข้องทั้งภาครัฐและภาคเอกชน รวมทั้งบริษัทประกันภัยอย่างต่อเนื่องทั้งในเรื่องข้อมูลความคุ้มครองตามกรมธรรม์ประกันภัย เอกสารหลักฐานต่างๆ ประกอบการจ่ายค่าสินไหมทดแทน จนทำให้ขณะนี้บริษัทประกันภัยได้จ่ายค่าสินไหมทดแทนให้กับทายาทของนักท่องเที่ยวที่เสียชีวิต รวมเป็นเงินจำนวน 33,000,000 บาท เรียบร้อยแล้ว ปรากฏรายการดังนี้
- บริษัท กรุงเทพประกันภัย จำกัด (มหาชน) จ่ายค่าสินไหมทดแทนตามกรมธรรม์ประกันอุบัติเหตุเดินทางสำหรับธุรกิจนำเที่ยวและมัคคุเทศก์ ให้กับทายาทของนักท่องเที่ยวที่เสียชีวิต จำนวน 30 รายๆละ 1,000,000 บาท เป็นเงิน 30,000,000 บาท
- บริษัท ไทยศรีประกันภัย จำกัด (มหาชน) จ่ายค่าสินไหมทดแทนตามกรมธรรม์ประกันภัยผู้โดยสารเรือสำหรับโดยสารที่กฎหมายกำหนดให้เจ้าของเรือหรือผู้ประกอบการเดินเรือสำหรับโดยสารต้องจัดให้มีการประกันภัยคุ้มครองผู้โดยสาร ให้กับทายาทของนักท่องเที่ยวที่เสียชีวิต จำนวน 30 รายๆละ 100,000 บาท เป็นเงิน 3,000,000 บาท
สำหรับกรณีของนักท่องเที่ยวจีนที่เสียชีวิตอีก 17 ราย นั้น ความคืบหน้าล่าสุด สำนักงาน คปภ.จังหวัดภูเก็ต ได้เร่งดำเนินการช่วยเหลือเพื่อคุ้มครองสิทธิประโยชน์อย่างเต็มที่ ซึ่งในจำนวนนี้ 8 ราย รอเอกสารเลขบัญชีและหลักฐานของทายาทเพื่อโอนเงินค่าสินไหมทดแทน ส่วนอีก 9 ราย ได้ประสานให้ทายาทผู้เสียชีวิตมายื่นเอกสารในวันที่ 23-24 กรกฎาคม 2561 ณ โรงพยาบาลวชิระภูเก็ต โดยตนได้กำชับให้สำนักงาน คปภ. จังหวัดภูเก็ตดำเนินการให้ความช่วยเหลือและอำนวยความสะดวกให้กับทายาทผู้เสียชีวิตอย่างเต็มที่ตลอด 24 ชั่วโมง และให้เร่งกระบวนการการจ่ายค่าสินไหมทดแทนของบริษัทประกันภัยแก่ทายาทผู้เสียชีวิตให้แล้วเสร็จภายในไม่เกินเดือนกรกฎาคมนี้
“สำนักงาน คปภ. ขอแสดงความเสียใจอย่างยิ่งกับครอบครัวผู้เสียชีวิตในครั้งนี้ อุบัติเหตุนั้นสามารถเกิดขึ้นได้ทุกที่ทุกเวลา จึงควรให้ความสำคัญกับการทำประกันภัยเพื่อช่วยบริหารความเสี่ยงภัย และขอฝากถึงประชาชนทั่วไปและในส่วนของผู้ประกอบการเดินเรือโดยสารหรือผู้ประกอบการที่เกี่ยวข้องกับการให้บริการสาธารณะต้องทำประกันภัยตามที่กฎหมายกำหนดและหมั่นตรวจสอบวันหมดอายุกรมธรรม์ด้วย เพื่อให้ประชาชนได้รับความคุ้มครองจากระบบประกันภัยตลอดเวลา หากต้องการสอบถามข้อมูลเพิ่มเติมเกี่ยวกับเรื่องประกันภัยสามารถติดต่อได้ที่สายด่วน คปภ. 1186” เลขาธิการ คปภ. กล่าวในตอนท้าย

ที่มา : http://www.thaigov.go.th/news/contents/details/13918
