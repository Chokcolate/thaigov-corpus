รัฐบาลไทย-ข่าวทำเนียบรัฐบาล-ปลัดฯ ยุติธรรม มอบรางวัลแก่นักกีฬาเทเบิลเทนนิสสำหรับเด็กและเยาวชน ประจำปี ๒๕๖๑


วันศุกร์ที่ 15 มิถุนายน 2561
194
ปลัดฯ ยุติธรรม มอบรางวัลแก่นักกีฬาเทเบิลเทนนิสสำหรับเด็กและเยาวชน ประจำปี ๒๕๖๑
ปลัดกระทรวงยุติธรรม มอบรางวัลแก่นักกีฬาเทเบิลเทนนิสสำหรับเด็กและเยาวชน ประจำปี ๒๕๖๑
เมื่อวันพฤหัสบดีที่ ๑๔ มิถุนายน ๒๕๖๑ เวลา ๑๕.๐๐ น.
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานในพิธีปิดโครงการส่งเสริมและพัฒนาทักษะกีฬาเทเบิลเทนนิส สำหรับเด็กและเยาวชน
ประจำปี ๒๕๖๑ “DJOP Table-tennis for Change ๒๐๑๘” ซึ่งกรมพินิจและคุ้มครองเด็กและเยาวชน
จัดขึ้นเพื่อให้เด็กและเยาวชนในการดูแลของกรมพินิจและคุ้มครองเด็กและเยาวชนได้รับการส่งเสริมพัฒนา
ทักษะกีฬาเทเบิลเทนนิสอย่างถูกต้องและเหมาะสม เพิ่มขีดความสามารถให้แก่เด็กและเยาวชนที่มีทักษะพิเศษ
ทางด้านกีฬาเทเบิลเทนนิสให้สามารถผันตัวเองเป็นนักกีฬามืออาชีพได้ในอนาคต
ซึ่งกำหนดจัดขึ้นระหว่างวันที่ ๑๓ - ๑๔ มิถุนายน ๒๕๖๑
ณ แจ้งวัฒนะฮอลล์ เซ็นทรัลพลาซ่าแจ้งวัฒนะ อำเภอปากเกร็ด จังหวัดนนทบุรี
โอกาสนี้ ปลัดกระทรวงยุติธรรม กล่าวขอบคุณผู้ให้การสนับสนุนการจัดกิจกรรมดังกล่าว อาทิ
บริษัทกลุ่มเซ็นทรัล จำกัด (Central Group) สำนักงานโครงการส่วนพระองค์
พระเจ้าหลานเธอ พระองค์เจ้าพัชรกิติยาภา
สมาคมกีฬาเทเบิลเทนนิสแห่งประเทศไทย มูลนิธิ Right to Play
(ประเทศไทย สโมสรกีฬา BBG องค์การส่งเสริมกิจการโคนมแห่งประเทศไทย
บริษัท เบ็นซ์ ซีเค ดับเบิลยู จำกัด และประธานคณะกรรมการสงเคราะห์สำหรับศูนย์ฝึกและอบรมฯ บ้านมุทิตา เป็นต้น
นอกจากนี้ ได้ให้โอวาทแก่เด็กและเยาวชน ความสำคัญตอนหนึ่งว่า “กีฬาเทเบิลเทนนิส เป็นกีฬาที่
พระเจ้าหลานเธอ พระองค์เจ้าพัชรกิติยาภา ทรงให้ความสนพระทัย โดยมีพระดำริและประทานโครงการ
“ให้โอกาสสร้างคน Young Table-tennis way of Change” ให้แก่เด็กและเยาวชนผู้ด้อยโอกาส
ซึ่งเด็กและเยาวชนของกรมพินิจและคุ้มครองเด็กและเยาวชน ตั้งแต่ปีพ.ศ. ๒๕๕๘ เป็นต้นมา
และได้ขยายผลไปยังหน่วยงานในสังกัดกรมพินิจและคุ้มครองเด็กและเยาวชนอย่างทั่วถึง
จนนำมาสู่การจัดกิจกรรมการแข่งขัน “DJOP Table-tennis for Change ๒๐๑๘” ซึ่งจัดอย่างต่อเนื่องเป็นปีที่ ๓
พร้อมกันนี้ ปลัดกระทรวงยุติธรรม ยังกล่าวชื่นชมและแสดงความยินดีแก่เด็กและเยาวชนที่เข้าร่วมการแข่งขัน
และได้รับรางวัลในครั้งนี้ โดยขอให้นำประสบการณ์และความรู้ที่ได้จากการเข้าร่วมกิจกรรมการแข่งขันกีฬาฯ ดังกล่าว
ไปพัฒนาต่อยอดและนำไปสู่การพัฒนาเป็นนักกีฬาอาชีพในอนาคต”
สำหรับผลการแข่งขันกีฬาเทเบิลเทนนิสสำหรับเด็กและเยาวชนประจำปี ๒๕๖๑ มีผู้ได้รับรางวัล ดังนี้
๑. เด็กและเยาวชนจากศูนย์ฝึกและอบรมเด็กและเยาวชนหญิงบ้านปรานี ได้รับรางวัลชนะเลิศ
ประเภทหญิงเดี่ยวไม่จำกัดอายุ
๒. ศูนย์ฝึกและอบรมเด็กและเยาวชนชายบ้านมุทิตา ได้รับรางวัลชนะเลิศ ประเภทชายเดี่ยวอายุไม่เกิน ๑๗ ปี
๓. สถานพินิจและคุ้มครองเด็กและเยาวชนจังหวัดนครปฐม ได้รับรางวัลชนะเลิศ ประเภทชายเดี่ยว
อายุมากกว่า ๑๗ ปี
และ ๔. รางวัลประเภทผู้เล่นทรงคุณค่า ได้แก่ เด็กและเยาวชนจากสถานพินิจฯ จังหวัดนครปฐม
และเด็กและเยาวชนหญิงจากศูนย์ฝึกและอบรมฯ บ้านปรานี

ที่มา : http://www.thaigov.go.th/news/contents/details/13086