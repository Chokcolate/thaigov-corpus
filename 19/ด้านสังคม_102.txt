รัฐบาลไทย-ข่าวทำเนียบรัฐบาล-พม. จัดประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 3/2561 และคณะกรรมการประสานและกำกับการดำเนินงานป้องกันและปราบปรามการค้ามนุษย์ (ปกค.) ครั้งที่ 1/2561


วันพฤหัสบดีที่ 12 กรกฎาคม 2561
125
พม. จัดประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 3/2561 และคณะกรรมการประสานและกำกับการดำเนินงานป้องกันและปราบปรามการค้ามนุษย์ (ปกค.) ครั้งที่ 1/2561
พม. จัดประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 3/2561 และคณะกรรมการประสานและกำกับการดำเนินงานป้องกันและปราบปรามการค้ามนุษย์ (ปกค.) ครั้งที่ 1/2561
วันนี้ (12 ก.ค. 61) เวลา 10.00 น. กระทรวงการพัฒนาสังคมและความมั่นคงของมนุษย์ (พม.) โดยกองต่อต้านการค้ามนุษย์ สำนักงานปลัดกระทรวง พม. จัดประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 3/2561 และคณะกรรมการประสานและกำกับการดำเนินงานป้องกันและปราบปรามการค้ามนุษย์ (ปกค.) ครั้งที่ 1/2561 โดยมี พลเอก ประวิตร วงษ์สุวรรณ รองนายกรัฐมนตรี เป็นประธานการประชุม พร้อมด้วย พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และผู้แทนจากหน่วยงานที่เกี่ยวข้อง จำนวนทั้งสิ้น 120 คน เข้าร่วมประชุม ณ ตึกสันติไมตรี (หลังใน) ทำเนียบรัฐบาล กรุงเทพฯ
การประชุมครั้งนี้ ที่ประชุมได้รับทราบผลการจัดระดับประเทศไทยอยู่ระดับ 2 (Tier 2) ดีขึ้นจากปีที่ผ่านมา ในรายงานการค้ามนุษย์ของสหรัฐอเมริกา ประจำปี 2561 และการดำเนินงานของคณะกรรมการป้องกันเจ้าหน้าที่ของรัฐที่เข้าไปเกี่ยวข้องกับการค้ามนุษย์ ที่มีพลเอก ฉัตรชัย สาริกัลยะ รองนายกรัฐมนตรี เป็นประธาน โดยตั้งแต่ปี 2556 - 2561 มีเจ้าหน้าที่รัฐเข้าไปเกี่ยวข้องกับการค้ามนุษย์ รวม 57 ราย ดำเนินการทางอาญา พิพากษาลงโทษ 41 ราย อยู่ระหว่างสอบสวนและไต่สวนข้อเท็จจริง 16 ราย ดำเนินการทางวินัยทุกรายแล้ว อีกทั้งได้ยึดและอายัดทรัพย์ของเจ้าหน้าที่ของรัฐ รวมทั้งสิ้น 45,027,656 บาท
นอกจากนี้ คณะกรรมการฯ ได้เห็นชอบแนวทางการดำเนินงานตามข้อเสนอแนะ 11 ข้อ ในรายงานการค้ามนุษย์ของสหรัฐฯประจำปี 2561 ซึ่งประกอบด้วย ด้านการดำเนินคดี ด้านการคุ้มครองช่วยเหลือ และด้านการป้องกัน โดยได้มอบหมายให้หน่วยงานที่เกี่ยวข้องเร่งดำเนินการให้เห็นผลงานเป็นรูปธรรม เพื่อนำไปจัดทำรายงานของประเทศในปี 2561 และจะติดตามความคืบหน้าการทำงานเป็นระยะ ๆ อย่างต่อเนื่อง นอกจากนี้ที่ประชุมฯ ยังได้เห็นชอบให้กระทรวง พม. เสนอคณะรัฐมนตรีทราบมาตรการเร่งรัดการดำเนินคดีค้ามนุษย์ และคดีค้ามนุษย์ซึ่งมีเจ้าหน้าที่ของรัฐเข้าไปเกี่ยวข้อง เพื่อจะได้มอบทุกหน่วยงานถือปฏิบัติโดยเคร่งครัดต่อไป
ทั้งนี้ พลเอก ประวิตร วงษ์สุวรรณ รองนายกรัฐมนตรี ได้กล่าวขอบคุณทุกหน่วยงานที่เกี่ยวข้อง ทั้งผู้บริหารและผู้ปฏิบัติงานที่ได้ร่วมกันเร่งรัดการดำเนินงานป้องกันและปราบปรามการค้ามนุษย์ให้มีผลงานเป็นรูปธรรมในหลายเรื่อง และร่วมกันจัดทำรายงานของประเทศไทยส่งให้สหรัฐฯ เพื่อสะท้อนความพยายามและผลการดำเนินงานสำคัญของรัฐบาลจนส่งผลให้ประเทศไทยได้รับการยกระดับเป็นระดับ 2 และหากหน่วยงานใดมีปัญหาอุปสรรคในการดำเนินงาน รัฐบาลยินดีให้ การช่วยเหลือและสนับสนุนอย่างเต็มที่ และขอให้ทุกคนมุ่งมั่น ร่วมกันปฏิบัติงานอย่างเต็มกำลังความสามารถ เพื่อดำเนินงานป้องกันและปราบปรามการค้ามนุษย์ให้เกิด ผลเป็นรูปธรรม โดยการคำนึงถึงหลักสิทธิมนุษยชน และศักดิ์ศรีความเป็นมนุษย์

ที่มา : http://www.thaigov.go.th/news/contents/details/13813