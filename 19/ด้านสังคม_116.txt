รัฐบาลไทย-ข่าวทำเนียบรัฐบาล-สธ. เตรียมแผนดูแลนักฟุตบอลเยาวชนทีมหมูป่าและโค้ชเมื่อกลับบ้าน

วันจันทร์ที่ 16 กรกฎาคม 2561
สธ. เตรียมแผนดูแลนักฟุตบอลเยาวชนทีมหมูป่าและโค้ชเมื่อกลับบ้าน
กระทรวงสาธารณสุข เตรียมแผนดูแลทีมนักฟุตบอลเยาวชนและโค้ช ทั้งสุขภาพกายและจิตใจต่อเนื่อง    เมื่อกลับบ้าน ให้โรงพยาบาลแม่สาย และโรงพยาบาลส่งเสริมสุขภาพตำบลในพื้นที่ติดตามดูแลร่วมกับโรงเรียนและที่บ้านอย่างใกล้ชิด
สธ. เตรียมแผนดูแลนักฟุตบอลเยาวชนทีมหมูป่าและโค้ชเมื่อกลับบ้าน
กระทรวงสาธารณสุข เตรียมแผนดูแลทีมนักฟุตบอลเยาวชนและโค้ช ทั้งสุขภาพกายและจิตใจต่อเนื่อง    เมื่อกลับบ้าน ให้โรงพยาบาลแม่สาย และโรงพยาบาลส่งเสริมสุขภาพตำบลในพื้นที่ติดตามดูแลร่วมกับโรงเรียนและที่บ้านอย่างใกล้ชิด
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่า ในวันนี้ (16 กรกฎาคม 2561)  ได้รับรายงานจากนายแพทย์ไชยเวช  ธนไพศาล ผู้อำนวยการโรงพยาบาลเชียงรายประชานุเคราะห์ ว่านักฟุตบอลเยาวชนทีมหมูป่าอะคาเดมีและโค้ช ได้รับการดูแลรักษาจากทีมแพทย์ จิตแพทย์ พยาบาล สหวิชาชีพของโรงพยาบาลเชียงรายประชานุเคราะห์ ขณะนี้ ทุกคนสุขภาพร่างกายดีขึ้น น้ำหนักตัวเพิ่มขึ้นเฉลี่ย 2 – 3 กิโลกรัม อยู่ในช่วงการเตรียมความพร้อมด้านจิตใจ โดยทำกิจกรรมกลุ่มตามกระบวนการทางจิตวิทยา อาทิ การสำรวจความรู้สึกภายใน การจัดการกับความรู้สึก การสร้างความรู้สึกมั่นคงปลอดภัย พร้อมเผชิญหน้ากับปัญหา เพื่อให้ทุกคน มีสภาพจิตใจพร้อมที่จะกลับไปใช้ชีวิตตามปกติหลังออกจากโรงพยาบาล ซึ่งคาดว่าจะเป็นวันที่ 19 กรกฎาคม 2561
อาการล่าสุดเช้าวันนี้ กลุ่มที่ 1 จำนวน 4 คน เข้ารับการรักษาที่โรงพยาบาลตั้งแต่วันที่ 8 กรกฎาคม 2561 อาการทั่วไปปกติ ให้ยาปฏิชีวนะครบ 7 วันแล้ว กลุ่มที่ 2  จำนวน 4 คน เข้ารับการรักษาในโรงพยาบาลตั้งแต่วันที่ 9 กรกฎาคม 2561 อาการทั่วไปปกติ รับประทานอาหารปกติ ผลเอกซเรย์ปอดปกติทุกคน ให้ยาปฏิชีวนะครบ 7 วันแล้ว และกลุ่มที่ 3 จำนวน 5 คน เข้ารับการรักษาตั้งแต่วันที่ 10 กรกฎาคม 2561 อาการทั่วไปปกติ รอให้ยาปฏิชีวนะครบ 7 วัน
นายแพทย์เจษฎา กล่าวต่อว่า สำหรับแผนการดูแลต่อเนื่องหลังออกจากโรงพยาบาล  ได้ให้โรงพยาบาล  แม่สาย และโรงพยาบาลส่งเสริมสุขภาพตำบลในพื้นที่อำเภอแม่สาย ร่วมกันดูแลทั้งด้านสุขภาพกายและจิตใจ ร่วมกับทีมหมอครอบครัวและครูในโรงเรียนที่น้อง ๆ นักฟุตบอลเรียนอยู่ โดยมีสมุดคู่มือสุขภาพ ให้คำแนะนำด้านโภชนาการ การดูแลสุขภาพ และการติดตามน้ำหนักตัว ซึ่งได้ประสานงานกับสำนักงานเขตพื้นที่การศึกษาในการติดตามผลในระบบโรงเรียนแล้ว
******************************  16 กรกฎาคม 2561

ที่มา : http://www.thaigov.go.th/news/contents/details/13881
