รัฐบาลไทย-ข่าวทำเนียบรัฐบาล-รมว.ดิจิทัลฯ หารือกับคณะทูต UAE เตรียมร่วมจัดงาน World Expo 2020 Dubai

วันพฤหัสบดีที่ 19 กรกฎาคม 2561
รมว.ดิจิทัลฯ หารือกับคณะทูต UAE เตรียมร่วมจัดงาน World Expo 2020 Dubai
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วยนางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม ดร.ณัฐพล นิมมานพัชรินทร์ ผู้อำนวยการสำนักงานส่งเสริมเศรษฐกิจดิจิทัล (depa) และผู้บริหาร depa ได้ร่วมหารือกับ H.E. Mr. Saif Abdulla Mohammed Khalfan Alshamisi เอกอัครราชทูตสหรัฐอาหรับเอมิเรตส์ประจำประเทศไทย และคณะฯ เรื่องการเตรียมการจัดงานนิทรรศการ World Expo 2020 Dubai เพื่อเสริมสร้างความเข้าใจในการเตรียมงานรวมถึงขั้นตอนการดำเนินงานตลอดระยะเวลากว่า 3 ปี ในการพัฒนาแนวคิด ออกแบบและก่อสร้าง Thailand Pavilion ให้เป็นไปด้วยความราบรื่นและสำเร็จลงตามกรอบระยะเวลาที่กำหนดไว้ โดย รมว.กระทรวงดิจิทัลฯ ได้นำเสนอแนวคิดของการพัฒนาด้านดิจิทัลของไทยใน 2 มิติหลัก คือ  “Digital Development” และ “Digital for Development” ทั้งนี้ การจัดงานดังกล่าวถือเป็นนิทรรศการระดับโลก ซึ่งจะจัดขึ้นเป็นครั้งแรกในภูมิภาคตะวันออกกลาง ระหว่างเดือนตุลาคม 2563 – เมษายน 2564 รวมระยะเวลาการจัดแสดงงานทั้งสิ้น 6 เดือน ภายใต้หัวข้อ “CONNECTING MIND CREATING THE FUTURE” (เชื่อมความคิด สร้างอนาคต) เพื่อแบ่งปันความรู้ความก้าวหน้าทางนวัตกรรมและกระตุ้นให้เกิดแรงบันดาลใจในการร่วมมือกันสร้างสรรค์อนาคตอันยั่งยืน โดยกระทรวงดิจิทัลฯ ได้มอบหมายให้ depa เป็นหน่วยงานเจ้าภาพหลักและเป็นตัวแทนประเทศไทยในการดำเนินโครงการจนจบงานในปี พ.ศ. 2564 ซึ่งประเทศไทยจะเข้าร่วมแสดงนิทรรศการฯ ในพื้นที่โซน Mobility บนพื้นที่กว่า 3,600 ตร.ม. การหารือดังกล่าวมีขึ้น เมื่อวันที่ 16 กรกฎาคม 2561 ณ โรงแรมเซ็นทารา แกรนด์ แอท เซ็นทรัลพลาซ่า ลาดพร้าว ถนนพหลโยธิน เขตจตุจักร กรุงเทพฯ
********************

ที่มา : http://www.thaigov.go.th/news/contents/details/13954
