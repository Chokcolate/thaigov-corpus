รัฐบาลไทย-ข่าวทำเนียบรัฐบาล-รอง นรม. พลเอกฉัตรชัย สาริกัลยะ เป็นประธานการประชุมคณะกรรมการอาหารแห่งชาติ


วันพฤหัสบดีที่ 12 กรกฎาคม 2561
232
พิมพ์
รอง นรม. พลเอกฉัตรชัย สาริกัลยะ เป็นประธานการประชุมคณะกรรมการอาหารแห่งชาติ
ที่ประชุมเห็นชอบตัวชี้วัดและเป้าหมายรองรับกรอบยุทธศาสตร์การจัดการด้านอาหารของประเทศไทย ฉบับที่ 2 (พ.ศ. 2560-2579)
วันนี้ ( 12 กรกฎาคม 2561) เวลา 09.00 น. ณ ห้องประชุม 301 ตึกบัญชาการ1 ทำเนียบรัฐบาล พลเอกฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมการอาหารแห่งชาติ ครั้งที่ 1/2561 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญดังนี้
ที่ประชุมเห็นชอบตัวชี้วัดและเป้าหมายรองรับกรอบยุทธศาสตร์การจัดการด้านอาหารของประเทศไทย ฉบับที่ 2 (พ.ศ. 2560-2579) เชื่อมโยงทุกมิติในห่วงโซ่อาหารจากภาคเกษตร การแปรรูปการบริการสู่โภชนาการของผู้บริโภคและการค้า โดยน้อมนำหลักปรัชญาเศรษฐกิจพอเพียงมาเป็นหลักคิดพื้นฐานและรองรับการพัฒนาที่ยั่งยืนมุ่งสู่การเป็นประเทศที่มีความมั่นคงทางด้านอาหารและโภชนาการ เป็นแหล่งอาหารที่มีคุณภาพสูงปลอดภัยของโลก ประกอบไปด้วย ยุทธศาสตร์หลัก 4 ด้าน ได้แก่ 1) ความมั่นคงอาหาร 2) คุณภาพและความปลอดภัย 3) อาหารศึกษา และ 4) ด้านการบริหารจัดการ เพื่อเป็นแนวทางสำหรับหน่วยงานต่างๆใช้เป็นกรอบการวางแผนปฎิบัติงานอย่างบูรณาการ
สำหรับ กรอบยุทธศาสตร์ฯ ฉบับที่ 2 ได้กำหนดเป้าหมายรวม  6 ด้าน เพื่อสะท้อนผลสัมฤทธิ์การดำเนินงานในอีก 20 ปีข้างหน้า และยังมีความสอดคล้องกับเป้าหมาย การพัฒนาที่ยั่งยืนของสหประชาชาติ หรือ SDGs ได้แก่ 1) จำนวนคนขาดแคลนอาหารลดลง 2) ปริมาณการสูญเสียและขยะอาหารลดลง 3) ความเชื่อมั่นของผู้บริโภคต่อคุณภาพและความปลอดภัยอาหารเพิ่มขึ้น 4) มูลค่าการค้าอาหารเพิ่มขึ้น 5) จำนวนคนที่มีภาวะโภชนาการขาดและเกินลดลง และ 6) มีหน่วยงานกลางประสานการดำเนินการ ซึ่งเป้าหมายดังกล่าวเป็นเครื่องมือที่สำคัญในการกำกับการดำเนินงานให้เกิดการปรับปรุงและพัฒนาในห่วงโซ่อาหารอย่างต่อเนื่องเพื่อก่อให้เกิดความมั่งคงด้านอาหารและโภชนาการในระดับครัวเรือน ชุมชนและระดับชาติในภาวะปกติและภาวะวิกฤติ
............................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13809