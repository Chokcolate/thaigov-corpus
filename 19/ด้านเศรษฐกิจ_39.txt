รัฐบาลไทย-ข่าวทำเนียบรัฐบาล-ความคืบหน้าโครงการก่อสร้าง ปรับปรุงท่าอากาศยานอุบลราชธานี ตามแผนพัฒนาท่าอากาศยาน ปี 2561

วันพุธที่ 20 มิถุนายน 2561
ความคืบหน้าโครงการก่อสร้าง ปรับปรุงท่าอากาศยานอุบลราชธานี ตามแผนพัฒนาท่าอากาศยาน ปี 2561
นายดรุณ แสงฉาย อธิบดีกรมท่าอากาศยาน กระทรวงคมนาคม กล่าวว่า กรมท่าอากาศยาน (ทย.) ได้ดำเนินโครงการพัฒนาท่าอากาศยานอุบลราชธานี ประจำปีงบประมาณ 2561 ตามแผนพัฒนาท่าอากาศยาน
เพื่อส่งเสริมการคมนาคมทางอากาศ ขยายศักยภาพของท่าอากาศยานเพื่อรองรับจำนวนผู้ใช้บริการและเที่ยวบินที่เพิ่มมากขึ้น เพิ่มประสิทธิภาพการอำนวยความสะดวกให้กับประชาชนที่มาใช้บริการให้เกิดความสะดวกสบาย โดยโครงการติดตั้งสะพานเทียบเครื่องบิน วงเงินงบประมาณ 16,788,300 บาท ได้ดำเนินการแล้วเสร็จ สำหรับโครงการที่อยู่ระหว่างการดำเนินการ ได้แก่ โครงการติดตั้งระบบลำเลียงกระเป๋าและสายพานแบบ In-Iine Screening และระบบตรวจสอบวัตถุระเบิด (EDS) วงเงินงบประมาณ 148,988,201.70 บาท คาดว่าจะแล้วเสร็จเดือนตุลาคม 2561 โครงการปรับปรุงอาคารที่พักผู้โดยสาร วงเงินงบประมาณ 148,880,000 บาท คาดว่าจะแล้วเสร็จเดือนกุมภาพันธ์ 2562 และโครงการซ่อมปรับปรุงห้องน้ำอาคารที่พักผู้โดยสาร วงเงินงบประมาณ 7,390,000 บาท คาดว่าจะแล้วเสร็จเดือนกรกฎาคม 2561 ทั้งนี้ นายกิติชัย สัจจลักษณ์ ผู้อำนวยการท่าอากาศยานอุบลราชธานี ได้ประชุมหารือกับผู้แทนบริษัทผู้รับจ้างที่เข้าปฏิบัติงานภายในท่าอากาศยาน เจ้าหน้าที่ท่าอากาศยาน ผู้แทนสายการบิน และหน่วยงานที่เกี่ยวข้อง เพื่อทำความเข้าใจถึงขั้นตอนการปฏิบัติงานของผู้ควบคุมงานก่อสร้างในเขตพื้นที่หวงห้ามให้ตระหนักถึงความปลอดภัยในการทำงานและการควบคุมการปฏิบัติงานที่มีความเสี่ยงต่อการทำงาน อีกทั้งให้ประชาสัมพันธ์การดำเนินการก่อสร้างแก่ผู้ใช้บริการท่าอากาศยานให้เข้าใจ และขออภัยในความไม่สะดวกตลอดระยะเวลาการดำเนินโครงการ
นายดรุณ แสงฉาย กล่าวเพิ่มเติมว่า การดำเนินการก่อสร้าง ปรับปรุงโครงการต่าง ๆ ของท่าอากาศยานอุบลราชธานี ให้เน้นย้ำการประชาสัมพันธ์ให้ผู้ใช้บริการเข้าใจการปิดพื้นที่เพื่อก่อสร้าง โดยให้ติดตั้งป้ายสัญลักษณ์ หรือป้ายเตือนบริเวณที่อันตรายทุกแห่งในเขตก่อสร้าง พร้อมจัดเจ้าหน้าที่อำนวยความสะดวกแก่ผู้มาใช้บริการตามนโยบาย “ยิ้มแย้มยินดี สุขขีที่บ้านเรา” ให้ได้รับความสะดวกสบายบริการที่รวดเร็ว และยึดมาตรฐานความปลอดภัยเป็นหลัก

ที่มา : http://www.thaigov.go.th/news/contents/details/13200
