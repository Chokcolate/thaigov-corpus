รัฐบาลไทย-ข่าวทำเนียบรัฐบาล-สุดคุ้ม!! ทรัพย์ NPA ธอส. แค่ครึ่งปีแรกขายได้แล้ว 1,930 ล้านบาท ขนทรัพย์อีก 3,740 รายการออกประมูลเสาร์นี้ ราคาเริ่มต้นแค่ 26,000 บาท!!

วันศุกร์ที่ 20 กรกฎาคม 2561
สุดคุ้ม!! ทรัพย์ NPA ธอส. แค่ครึ่งปีแรกขายได้แล้ว 1,930 ล้านบาท ขนทรัพย์อีก 3,740 รายการออกประมูลเสาร์นี้ ราคาเริ่มต้นแค่ 26,000 บาท!!
ธนาคารอาคารสงเคราะห์ (ธอส.) เผย 6 เดือนแรกลูกค้าประชาชนซื้อทรัพย์ NPA ถึง 2,981 รายการ คิดเป็นมูลค่า 1,930 ล้านบาท หรือกว่า 49.50% ของเป้าหมายที่ตั้งไว้จำนวน 3,900 ล้านบาท
ธนาคารอาคารสงเคราะห์ (ธอส.) เผย 6 เดือนแรกลูกค้าประชาชนซื้อทรัพย์ NPA ถึง 2,981 รายการ คิดเป็นมูลค่า 1,930 ล้านบาท หรือกว่า 49.50% ของเป้าหมายที่ตั้งไว้จำนวน 3,900 ล้านบาท เหตุราคาสุดคุ้ม ทำเลยดี และความเชื่อมั่นต่อสภาวะเศรษฐกิจของประชาชน รวมถึงมาตรการผ่อนดาวน์ดอกเบี้ย 0% นาน 48 เดือน เชื่อมาตรการใหม่ผ่อนดาวน์ดอกเบี้ย 0% นาน 60 เดือน สำหรับผู้มีรายได้ไม่เกิน 25,000 บาท/เดือนที่ซื้อทรัพย์มูลค่าไม่เกิน 2 ล้านบาท จะช่วยดันยอดขายทั้งปีได้ตามเป้าหมาย 3,900 ล้านบาท พร้อมประกาศจัดงานประมูลทรัพย์สินธนาคาร ครั้งที่ 2/2561 เสาร์ที่ 21 กรกฎาคม 2561 นำทรัพย์คุณภาพดี ทำเลเด่น จำนวนกว่า 3,740 รายการจากทั่วประเทศ เปิดประมูลพร้อมกันในราคาพิเศษ มอบส่วนลดสูงสุด 60% จากราคาปกติ ราคาเริ่มต้นประมูลต่ำสุดเพียง 26,000 บาท เท่านั้น
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) กล่าวถึงผลการจำหน่ายทรัพย์สินรอการขาย หรือ ทรัพย์ NPA ของ ธอส. ในช่วง 6 เดือนแรกของปี 2561 ว่า สามารถจำหน่ายทรัพย์ได้แล้วถึง 2,981 รายการ คิดเป็นมูลค่า 1,930 ล้านบาท หรือกว่า 49.50% ของเป้าหมายที่ตั้งไว้จำนวน 3,900 ล้านบาท โดยสาเหตุสำคัญ    ที่ทำให้ทรัพย์ NPA ของ ธอส. ยังได้รับความสนใจของประชาชน คือ ปัจจัยทางด้านราคา เพราะหากเปรียบเทียบกับราคาบ้านใหม่ในบริเวณใกล้เคียงกันจะพบว่าราคาของทรัพย์ NPA อยู่ในระดับที่ผู้มีรายได้น้อยและปานกลาง มีโอกาสเป็นเจ้าของได้มากกว่า นอกจากนี้ยังได้รับการสนับสนุนจากโปรโมชั่นพิเศษที่ ธอส. จัดทำขึ้นเพื่อลดภาระค่าใช้จ่ายให้ประชาชน คือ มาตรการผ่อนดาวน์ดอกเบี้ย 0% นาน 48 เดือน ซึ่งผู้ซื้อทรัพย์ NPA สามารถเข้าอยู่อาศัยได้ในทันทีในช่วงผ่อนดาวน์ และล่าสุดยังได้จัดทำมาตรการผ่อนดาวน์ 50% ของราคาซื้อขาย ดอกเบี้ย 0% นานสูงสุดถึง 60 เดือน สำหรับผู้มีรายได้ไม่เกิน 25,000 บาท/เดือน ที่ต้องการซื้อทรัพย์ NPA ของธนาคารมูลค่า  ไม่เกิน 2 ล้านบาท และคาดว่าจากมาตรการที่ธนาคารจัดทำขึ้น รวมถึงความเชื่อมั่นของประชาชนที่ปรับตัวดีขึ้นตามภาวะเศรษฐกิจ จะช่วยสนับสนุนให้ธนาคารสามารถจำหน่ายทรัพย์ NPA ได้ตามเป้าหมายของปี 2561 ซึ่งตั้งไว้ที่จำนวน 3,900 ล้านบาทอย่างแน่นอน
สำหรับวันเสาร์ที่ 21 กรกฎาคม 2561 ธอส. ได้กำหนดจัดงานประมูลทรัพย์สินธนาคาร ครั้งที่ 2/2561 โดยคัดทรัพย์ NPA คุณภาพดี ทำเลเด่น จำนวนกว่า 3,740 รายการ ทั้งประเภท บ้านเดี่ยว ทาวน์เฮ้าส์ บ้านแฝด อาคารพาณิชย์ ห้องชุด และที่ดินเปล่า มาเปิดประมูลในราคาพิเศษ ซึ่งเป็นทรัพย์ที่มีราคาเริ่มต้นประมูลไม่เกิน 2 ล้านบาท หรือเข้าข่ายให้ผู้มีรายได้ไม่เกิน 25,000 บาท/เดือน สามารถเลือกใช้มาตรการผ่อนดาวน์ดอกเบี้ย 0% นาน 60 เดือนจำนวนถึง 726 รายการ แบ่งเป็นการประมูลทรัพย์ในกรุงเทพฯ และปริมณฑล จำนวน 739 รายการ ซึ่งให้ส่วนลดสูงสุด 45% จากราคาปกติ จำนวน 6 รายการ ราคาเริ่มต้นประมูลต่ำสุด 100,000 บาท จำนวน 2 รายการ ได้แก่ ห้องชุดเนื้อที่ 27.82 ตารางเมตร ในโครงการเอกธานีคอนโดทาวน์(สุขี) อ.เมือง จ.ปทุมธานี และ ห้องชุดเนื้อที่ 22.75 ตารางเมตร ในโครงการพรอนันต์ 1 อ.คลองหลวง จ.ปทุมธานี ส่วนทรัพย์ในภูมิภาคนำออกประมูลจำนวนกว่า 3,000 รายการ เป็นทรัพย์ที่ให้ส่วนลดสูงสุดถึง 60% จากราคาปกติ ราคาเริ่มต้นประมูลต่ำสุดเพียง 26,000 บาทเท่านั้น โดยเป็นทรัพย์ประเภทที่ดินเปล่าเนื้อที่ 62.50 ตารางวา ในโครงการแก้วแกมมุก จ.เพชรบุรี
ผู้ชนะการประมูลทรัพย์ NPA ธอส. สามารถเลือกใช้มาตรการพิเศษ ผ่อนดาวน์ดอกเบี้ย 0% นาน 12 เดือน 24 เดือน 48 เดือน และ 60 เดือน (เฉพาะรายการทรัพย์และรายได้ของผู้ซื้อตามที่ธนาคารกำหนด) สามารถเข้าอยู่อาศัยในช่วงผ่อนดาวน์ได้ทันทีเพียงชำระเงินประกันไม่ต่ำกว่า 1.5% ของราคาประมูลซื้อ กรณีเทเงินดาวน์ 20% ของราคาที่ประมูลซื้อทันที ส่วนที่เหลืออีก 80% รับสินเชื่อดอกเบี้ย 0% นาน 24 เดือน โดยไม่เสียค่าประเมินราคาทรัพย์สิน ผ่อนชำระได้นานสูงสุดถึง 40 ปี ทั้งนี้ ทรัพย์ในเขตกรุงเทพฯ และปริมณฑล จัดประมูล ณ ห้องพิมานมาศ อาคารจอดรถ ชั้น 11 ธอส. สำนักงานใหญ่ พระราม 9 ส่วนทรัพย์ในภูมิภาคจัดประมูล ณ ที่ทำการสาขาของ ธอส.ทั่วประเทศ ติดต่อสอบถามรายละเอียดเพิ่มเติมได้ที่ศูนย์ลูกค้าสัมพันธ์ (Call Center) โทร 0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : http://www.thaigov.go.th/news/contents/details/13993
