รัฐบาลไทย-ข่าวทำเนียบรัฐบาล-“พาณิชย์” เปิดตัวคิ๊กออฟรับสมัครร้านค้าเพิ่มเติม วันที่ 2 ก.ค.นี้ ให้ร้านค้าธงฟ้าประชารัฐสามารถใช้แอปพลิเคชั่นในมือถือสแกนบัตรสวัสดิการแห่งรัฐจากผู้ถือบัตรสวัสดิการแห่งรัฐในการชำระ


วันศุกร์ที่ 29 มิถุนายน 2561
241
“พาณิชย์” เปิดตัวคิ๊กออฟรับสมัครร้านค้าเพิ่มเติม วันที่ 2 ก.ค.นี้ ให้ร้านค้าธงฟ้าประชารัฐสามารถใช้แอปพลิเคชั่นในมือถือสแกนบัตรสวัสดิการแห่งรัฐจากผู้ถือบัตรสวัสดิการแห่งรัฐในการชำระ
มั่นใจช่วยเพิ่มทางเลือกในการซื้อสินค้าได้หลากหลายขึ้น ทั้งสินค้าอุปโภคบริโภค อาหารสด ของกิน
และยังช่วยเพิ่มรายได้ให้กับร้านค้าที่เข้าร่วมโครงการ ตั้งเป้ามีไม่ต่ำกว่า 1 แสนร้านทั่วประเทศ
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่า กระทรวงพาณิชย์ได้ร่วมมือกับกระทรวงการคลังขยายรูปแบบการใช้บัตรสวัสดิการแห่งรัฐ จากเดิมที่ผู้ถือบัตรจะต้องนำไปใช้ซื้อสินค้าในร้านค้าธงฟ้าประชารัฐ ผ่านการรูดบัตรกับเครื่องรับชำระเงินทางอิเล็กทรอนิกส์ (EDC) แต่ตั้งแต่วันที่ 2 กรกฎาคม 2561 เป็นต้นไป ได้มีการขยายการใช้บัตรให้สามารถใช้ได้กับระบบแอปพลิเคชั่นทางมือถือ ซึ่งจะทำให้ผู้ถือบัตรมีทางเลือกในการซื้อสินค้าได้มากขึ้น ทั้งการซื้อสินค้าในร้านค้าธงฟ้าประชารัฐเดิมที่มีอยู่จำนวน 4 หมื่นแห่งทั่วประเทศ และร้านค้าใหม่ๆ ที่กำลังจะสมัครเข้ามาใช้ระบบแอปพลิเคชั่นทางมือถือ ซึ่งจะมีทั้งร้านค้าทั่วไป รถยนต์เร่ขายสินค้า ร้านขายของ  ในตลาดต่างๆ
“ต่อไปผู้ถือบัตรสวัสดิการแห่งรัฐจะสามารถใช้วงเงินในบัตรซื้อสินค้าได้หลากหลายมากขึ้น สามารถซื้อสินค้าอุปโภคบริโภคในร้านค้าธงฟ้าประชารัฐเดิมที่มีอยู่ 4 หมื่นแห่ง และใช้ซื้อในร้านค้าทั่วไปได้ สามารถซื้อได้กระทั่งผัก ผลไม้ เนื้อสัตว์ หมู ไก่ ข้าวแกง ก๋วยเตี๋ยว ก็ได้ เพราะตอนนี้ได้เปิดตัวไปแล้ว และกำลังเปิดรับสมัครร้านที่สนใจให้เข้าร่วมโครงการเพื่อใช้แอปพลิเคชั่นทางมือถือเพิ่มเติม โดยตั้งเป้าไว้ว่าจะมีครอบคลุมทั้งประเทศไม่ต่ำกว่า 1 แสนร้าน”นายสนธิรัตน์กล่าว
สำหรับการพัฒนาระบบดังกล่าว นอกจากช่วยให้ผู้ถือบัตรสวัสดิการแห่งรัฐ มีทางเลือกในการซื้อสินค้าได้หลากหลายขึ้นแล้ว ยังจะช่วยให้ร้านค้าที่ยังไม่ได้เข้าร่วมโครงการร้านค้าธงฟ้าประชารัฐ มีโอกาสในการจำหน่ายสินค้าให้กับผู้ถือบัตร และมีรายได้เพิ่มขึ้น เป็นการช่วยกระจายรายได้ให้กับร้านค้า
นายสนธิรัตน์กล่าวว่า กระทรวงพาณิชย์มั่นใจว่า การดำเนินโครงการร้านค้าธงฟ้าประชารัฐ ที่จำหน่ายสินค้าราคาถูกให้กับผู้ถือบัตรสวัสดิการแห่งรัฐ และกำลังขยายไปสู่การใช้ระบบแอปพลิเคชั่นทางมือถือจะช่วยสร้างความเข้มแข็งให้กับร้านค้าในระดับฐานรากให้มีความเข้มแข็งและมีรายได้เพิ่มขึ้น ขณะที่ผู้ถือบัตรสวัสดิการแห่งรัฐก็จะมีทางเลือกในการลดภาระค่าครองชีพจากการบริโภคสินค้าได้มากขึ้น
สำหรับร้านค้าทั่วไป ร้านค้าในตลาดสด ที่สนใจจะสมัครเข้าร่วมโครงการธงฟ้าประชารัฐโดยใช้โปรแกรมประยุกต์สำหรับอุปกรณ์เคลื่อนที่ (Mobile Application) ในการรับชำระค่าสินค้า กรุงเทพมหานคร สามารถสมัครได้ที่กรมพัฒนาธุรกิจการค้า และกรมการค้าภายใน ต่างจังหวัด สมัครได้ที่สำนักงานพาณิชย์จังหวัดทั่วประเทศ

ที่มา : http://www.thaigov.go.th/news/contents/details/13451