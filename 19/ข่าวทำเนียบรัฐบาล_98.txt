รัฐบาลไทย-ข่าวทำเนียบรัฐบาล-นรม. ตรวจเยี่ยมโครงการพัฒนาคุณภาพชีวิตโรงเรียนวัดเกาะ พร้อมร่วมทานข้าวถาดหลุม มอบนโยบายเน้นย้ำดูแลคุณภาพอาหารกลางวัน

วันพุธที่ 4 กรกฎาคม 2561
นรม. ตรวจเยี่ยมโครงการพัฒนาคุณภาพชีวิตโรงเรียนวัดเกาะ พร้อมร่วมทานข้าวถาดหลุม มอบนโยบายเน้นย้ำดูแลคุณภาพอาหารกลางวัน
นายกรัฐมนตรี เดินทางไปโรงเรียนบ้านวัดเกาะ เพื่อตรวจเยี่ยมเรื่องอาหารกลางวันนักเรียนพร้อมร่วมทานข้าวถาดหลุมกับเด็กนักเรียน และเน้นย้ำการดูแลคุณภาพอาหารกลางวันให้ได้โภชนาการครบ 5 หมู่  พร้อมเยี่ยมชมโครงการแหล่งเรียนรู้วิถีเกษตรพื้นที่น้อยในสถานศึกษา
วันนี้ (4 กรกฎาคม 2561) เวลา 12.15 น. ณ โรงเรียนวัดเกาะ (กริ่มกำพล) ต.หนองตะพาน อ.บ้านค่าย จ.ระยอง พลเอก ประยุทธ์ จันทร์โอชา นายกรัฐมนตรี ตรวจเยี่ยมโครงการพัฒนาคุณภาพชีวิต อาหารกลางวันนักเรียน และการจัดการศึกษาเพื่อเตรียมเข้าสู่โครงการโรงเรียนร่วมพัฒนา (Partnership School Project) พร้อมเยี่ยมชมโครงการแหล่งเรียนรู้วิถีเกษตรพื้นที่น้อยในสถานศึกษา
โอกาสนี้ นางชูใจ กุญแจทอง ผู้อำนวยการโรงเรียนวัดเกาะ (กริ่มกำพล) กล่าวรายงานว่า โรงเรียนวัดเกาะ (กริ่มกำพล) เป็นองค์กรในการจัดและส่งเสริมสนับสนุนการศึกษาขั้นพื้นฐานให้ประชากรวัยเรียนอย่างทั่วถึงมีคุณธรรม นำความรู้ตามหลักปรัชญาเศรษฐกิจพอเพียง มีคุณภาพตามมาตรฐาน โดยได้เข้าร่วมโครงการพัฒนาคุณภาพชีวิตโดยมีโรงเรียนเป็นศูนย์กลาง School BIRD (Base Integrated Rural Development) ได้รับการสนับสนุนจากมูลนิธิมีชัย วีระไวทยะ ทำการเกษตรแบบผสมผสานในพื้นที่ 800 ตารางเมตร เพื่อนำมาประกอบเป็นอาหารกลางวันให้กับเด็กนักเรียน และส่งจำหน่าย ทั้งนี้แบ่งกลุ่มเป้าหมายออกเป็น 3 กลุ่มดังนี้ 1. นักเรียน ได้รับการเรียนรู้และพัฒนาศักยภาพในด้านการศึกษา เพื่อให้มีความคิดริเริ่มสร้างสรรค์ มีความสามารถในการจัดการและการทำธุรกิจ รวมถึงการสร้างจิตสาธารณะเพื่อบำเพ็ญประโยชน์ให้แก่โรงเรียนและชุมชนของตนเอง 2. ครูและโรงเรียน ครูจะได้รับการฝึกอบรมหลักสูตรเพื่อศักยภาพด้านการเรียนการสอน สามารถถ่ายทอดองค์ความรู้ รวมถึงการปลูกฝังค่านิยม แนวคิดและทัศนคติที่ดีให้กับนักเรียน 3. ผู้ปกครองและชุมชน จะได้รับโอกาสในการพัฒนาศักยภาพและทักษะการประกอบธุรกิจ รวมถึงการมีส่วนร่วมในการดำเนินกิจกรรมของโครงการฯ เพื่อเชื่อมโยงการพัฒนาแบบองค์รวมระหว่างโรงเรียนและชุมชนอย่างยั่งยืน ซึ่งผลการดำเนินโครงการพัฒนาคุณภาพชีวิตมีดังนี้ 1. การสร้างความเข้มแข็งและการมีส่วนร่วมของชุมชน 2. การจัดตั้งแปลงเกษตรเพื่ออาหารกลางวันและหน่วยธุรกิจเพื่อสังคมของโรงเรียน 3. ตั้งกองทุนเงินกู้ในโรงเรียนและชุมชน เพื่อพัฒนาด้านเศรษฐกิจ 4. การอบรมครูและผู้นำ 5. การดูแลสุขภาพอนามัย สุขาภิบาลและสิ่งแวดล้อม และ 6. การบริหารจัดการและติดตามผล
ทั้งนี้ ยังมีโครงการดึงโรงเรียนภาคเอกชน มาร่วมมือสนับสนุนพัฒนาโรงเรียนรัฐบาล ตามโครงการโรงเรียนร่วมพัฒนา (Partnership School Project) เช่น ในกรณีโรงเรียนบ้านวัดเกาะ ในวันนี้ ก็ได้รับความร่วมมือจาก Rugby school Thailand  ซึ่งเป็นโรงเรียนนานาชาติ ใน จังหวัดชลบุรี ซึ่งเป็นพื้นที่ใกล้เคียง โดย คุณทยา ทีปสุวรรณ เจ้าของร่วมโรงเรียนนานาชาติดังกล่าวยินดีเข้าร่วมเป็นผู้สนับสนุนในโครงการโรงเรียนร่วมพัฒนา โดยจะเป็นภาคีโรงเรียนพี่เลี้ยงให้กับโรงเรียนวัดเกาะ เป็นการเปิดโอกาสให้ 2 โรงเรียนได้แลกเปลี่ยนกัน โดยในเบื้องต้นจะสนับสนุนในเรื่องอาหารเช้า เรื่องการอบรมครู (เช่น การสอนภาษาอังกฤษ เทคนิคการสอน) เรื่องกีฬา และเรื่องการแลกเปลี่ยนกิจกรรมระหว่างเด็กสองโรงเรียน พร้อมให้นักเรียนโรงเรียนวัดเกาะฯ ใช้สระว่ายน้ำ และสนามฟุตบอล ในขณะเดียวกันก็ได้มีการแลกเปลี่ยนให้โรงเรียนนานาชาติฯ เรียนรู้กิจกรรมด้านเกษตรและกิจกรรมอื่นๆ อีกด้วย
จากนั้น นายกรัฐมนตรีเดินเยี่ยมชมฟาร์มเกษตรธุรกิจเพื่อสังคมของโรงเรียน และได้ตรวจเยี่ยมสภาพแวดล้อมของโรงเรียน โรงอาหาร และตรวจสอบคุณภาพอาหารกลางวัน พร้อมเยี่ยมชมโครงการพัฒนาคุณภาพชีวิตโดยมีโรงเรียนเป็นศูนย์กลาง School BIRD จากนั้นร่วมรับประทานอาหารกลางวันพร้อมกับเด็กนักเรียนด้วย
ระหว่างการเยี่ยมชมและรับฟังคำบรรยาย นายกรัฐมนตรีได้กล่าวมอบนโยบายตอนหนึ่งว่า รัฐบาลได้เร่งปฏิรูปด้านการศึกษา นักเรียนรวมทั้งครูที่เป็นบุคลากรทางการศึกษา เป็นส่วนที่สำคัญในการพัฒนาการศึกษาของนักเรียนไทย ให้มีองค์ความรู้และพร้อมที่จะก้าวไปสู่การประกอบอาชีพในอนาคต โดยในส่วนของอาหารกลางวัน จำเป็นอย่างยิ่งที่ต้องรับประทานให้ครบ 5 หมู่ ซึ่งโรงเรียนนี้ได้มีการจัดการและเป็นต้นแบบที่ดี ในการปลูกพืชและนำมาประกอบเป็นอาหารกลางวัน พร้อมย้ำให้นักเรียนออกกำลังกายควบคู่ไปด้วยจะได้มีสุขภาพที่แข็งแรง ในส่วนด้านการศึกษาต้องออกเสียงคำควบกล้ำ ร เรือ, ล ลิง ให้ถูกต้อง และขอให้นักเรียนตั้งใจเรียน ขยันหมั่นเพียร รู้จักความอดทนและเป็นเด็กดีของพ่อแม่
ต่อจากนั้น นายกรัฐมนตรีได้เยี่ยมชมการเรียนการสอนภาษาอังกฤษ โดยย้ำให้เน้นสอนศัพท์พื้นฐาน เช่น ร่างกาย หรือสิ่งใกล้ตัวที่ใช้ในชีวิตประจำวันจะทำให้เกิดการจดจำได้ง่ายขึ้น และให้รักษาเพลงพื้นบ้านหรือวัฒนธรรมพื้นบ้าน ซึ่งมีเอกลักษณ์ความเป็นไทยที่สวยงาม รวมถึงเยี่ยมชมการเรียนการสอนคอมพิวเตอร์  โดยนายกรัฐมนตรีได้กล่าวด้วยว่าเมื่อเรียนจบการศึกษาแล้ว ต้องกลับมาพัฒนาบ้านเกิดของตนเอง นอกจากนี้ นักเรียนจะต้องมีเบญจศีลและเบญจธรรม ครบทั้ง 5 ข้อ เพื่อจะได้เป็นบุคคลที่มีจริยธรรม
...............................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13583
