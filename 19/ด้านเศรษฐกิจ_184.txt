รัฐบาลไทย-ข่าวทำเนียบรัฐบาล-สมคิดนำทัพเยือนโตเกียว-ไอจิ-มิเอะ ดึงผู้ผลิตชิ้นส่วนอากาศยาน และอาหารทางการแพทย์ลงทุนในอีอีซี


วันอังคารที่ 10 กรกฎาคม 2561
135
สมคิดนำทัพเยือนโตเกียว-ไอจิ-มิเอะ ดึงผู้ผลิตชิ้นส่วนอากาศยาน และอาหารทางการแพทย์ลงทุนในอีอีซี
บีโอไอเผย รองนายกฯ สมคิด จะนำคณะเยือนญี่ปุ่นระหว่างวันที่ 17-21 กรกฎาคม 2561 นี้  เตรียมจัดสัมมนาใหญ่ และพบผู้ผลิตชิ้นส่วนยานยนต์และอากาศยาน อาหารทางการแพทย์ เครื่องจักร และหุ่นยนต์-ระบบอัตโนมัติ ชวนลงทุนในพื้นที่อีอีซี
นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน(บีโอไอ) เปิดเผยว่า ระหว่างวันที่ 17-21 กรกฎาคม 2561 นี้ นายสมคิด จาตุศรีพิทักษ์ รองนายกรัฐมนตรี จะนำคณะผู้บริหารจากหน่วยงานภาครัฐและภาคเอกชน เดินทางไปประเทศญี่ปุ่น เพื่อร่วมประชุมคณะกรรมาธิการร่วมระดับสูงไทย - ญี่ปุ่น (High Level Joint Commission - HLJC) ครั้งที่ 4 ณ ทำเนียบรัฐบาล กรุงโตเกียว
ในโอกาสนี้รองนายกรัฐมนตรี จะเข้าร่วมกิจกรรมชักจูงการลงทุน ณ จังหวัดไอจิ และจังหวัดมิเอะ ซึ่งตั้งอยู่ในภาคกลางของประเทศญี่ปุ่น และเป็นจังหวัดที่มีชื่อเสียงในด้านอุตสาหกรรมยานยนต์และชิ้นส่วน และอุปกรณ์ทางการแพทย์ โดยผู้ประกอบการขนาดกลางและขนาดย่อม หรือเอสเอ็มอี ของจังหวัดไอจิ และจังหวัดมิเอะ ได้แสดงความสนใจที่จะเข้ามาลงทุนในพื้นที่ระเบียงเศรษฐกิจพิเศษภาคตะวันออกหรือ อีอีซี
สำหรับบริษัทเป้าหมายที่รองนายกรัฐมนตรีจะพบหารือในพื้นที่ 2 จังหวัด ได้แก่ ผู้ผลิตชิ้นส่วน   ยานยนต์และอากาศยาน ผู้ผลิตอาหารทางการแพทย์ ผู้ผลิตเครื่องจักร และผู้ผลิตหุ่นยนต์และระบบอัตโนมัติ เป็นต้น นอกจากนี้ยังจะเป็นประธานเปิดงานและกล่าวปาฐกถาพิเศษในงานสัมมนา  “Thailand Taking off to New Heights” ที่จะจัดขึ้น ณ เมืองนาโกยา จังหวัดไอจิ โดยมี นายอุตตม สาวนายน รัฐมนตรีว่าการกระทรวงอุตสาหกรรม นายกอบศักดิ์ ภูตระกูล รัฐมนตรีประจำสำนักนายกรัฐมนตรี  เลขาธิการบีโอไอ และ ดร.คณิศ แสงสุพรรณ เลขาธิการคณะกรรมการนโยบายเขตพัฒนาพิเศษภาคตะวันออก ร่วมให้ข้อมูลเกี่ยวกับนโยบายประเทศไทย 4.0 ศักยภาพของไทยในการเป็นแหล่งรองรับการลงทุน และความคืบหน้าการดำเนินโครงการต่างๆ ในอีอีซี  ล่าสุดมีนักลงทุนในจังหวัดไอจิ และพื้นที่ใกล้เคียงสนใจเข้าร่วมงานสัมมนาแล้วกว่า 650 คน
นางสาวดวงใจ กล่าวว่า รองนายกรัฐมนตรียังจะเป็นสักขีพยานในพิธีลงนามบันทึกความเข้าใจ (เอ็มโอยู) ของบีโอไอกับจังหวัดมิเอะ เพื่อพัฒนาและส่งเสริมการลงทุนระหว่างกัน
“ทั้ง 2 จังหวัดที่คณะรองนายกรัฐมนตรีจะเดินทางไปเยือนครั้งนี้มีผู้ประกอบการที่มีศักยภาพ โดยเฉพาะอุตสาหกรรมที่เป็นเป้าหมายของไทย อาทิ จังหวัดไอจิ มีชื่อเสียงมากในเรื่องอุตสาหกรรมยานยนต์ ซึ่งนอกจากมีบริษัทใหญ่ระดับโลก เช่น บริษัทโตโยต้าแล้ว ยังมีบริษัทที่เกี่ยวข้องกับอุตสาหกรรมยานยนต์อีกจำนวนมาก ขณะที่จังหวัดมิเอะ มีความร่วมมือกับประเทศไทยมาแล้วในหลายด้าน และกำลังพัฒนาความร่วมมือด้านวิจัยและพัฒนาบุคลากรของไทย ดังนั้นกิจกรรม และการให้ข้อมูลของหน่วยงานต่างๆ ในครั้งนี้ จึงเป็นการเน้นย้ำความตั้งใจของรัฐบาลที่จะขยายความร่วมมือให้ครอบคลุมหน่วยงานระดับท้องถิ่นรายจังหวัดของญี่ปุ่น” นางสาวดวงใจ กล่าว
**********************************

ที่มา : http://www.thaigov.go.th/news/contents/details/13731