รัฐบาลไทย-ข่าวทำเนียบรัฐบาล-พม. จัดแสดงผลงานเด็กและเยาวชน มุ่งปลูกจิตสำนึกการเป็น “ผู้ให้” ด้วยการแบ่งปันที่ยิ่งใหญ่

วันพฤหัสบดีที่ 14 มิถุนายน 2561
พม. จัดแสดงผลงานเด็กและเยาวชน มุ่งปลูกจิตสำนึกการเป็น “ผู้ให้” ด้วยการแบ่งปันที่ยิ่งใหญ่
พม. จัดแสดงผลงานเด็กและเยาวชน มุ่งปลูกจิตสำนึกการเป็น “ผู้ให้” ด้วยการแบ่งปันที่ยิ่งใหญ่
วันนี้ (14 มิ.ย.61) เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานแสดงนิทรรศการผลงานเด็กและเยาวชน โครงการ "พัฒนาเพื่อการแบ่งปันที่ยิ่งใหญ่ Shift & Share ภายใต้โครงการปาฏิหาริย์แห่งชีวิต Miracle of Life ประจำปี 2561 เพื่อสานต่อกิจกรรมพัฒนาศักยภาพเด็กและเยาวชนสู่การเป็นผู้ให้ เสริมพลังพัฒนาทักษะ ปลูกจิตสำนึกสาธารณะจิตอาสาสร้างอาสาสมัคร/ยุวอาสาพัฒนาสังคม และพัฒนาเด็กและเยาวชนให้เป็นคน "เก่ง ดี มีสุข” ณ ศูนย์การค้าเซ็นทรัลพลาซา เวสต์เกต จังหวัดนนทบุรี
ตลอดระยะเวลา 1 ทศวรรษ กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) น้อมนำพระดำริทูลกระหม่อมหญิงอุบลรัตนราชกัญญา สิริวัฒนาพรรณวดี ที่ได้ให้ความสำคัญต่อการพัฒนาเด็กและเยาวชนในการขับเคลื่อนโครงการปาฏิหาริย์แห่งชีวิต (Miracle of Life) เพื่อปลูกจิตสำนึกเด็กและเยาวชนให้รู้จักการเป็น "ผู้ให้” และเสียสละเพื่อประโยชน์ส่วนรวม ทั้งนี้ มีเด็กและเยาวชนผ่านการอบรมเป็นจำนวนกว่า 100,000 คน จากโครงการจิตอาสาพัฒนาบ้านเกิดมากกว่า 300 โครงการ
สำหรับในปี 2561 กระทรวง พม. โดย พส. ได้นำกรอบแนวคิด "พลังจิตอาสา พัฒนาสังคมและสวัสดิการ” พัฒนาเด็กและเยาวชนผ่านกระบวนการ Shift & Share ขยายพื้นที่ดำเนินการไปยัง 11 จังหวัดทั่วประเทศ ประกอบด้วย กรุงเทพมหานคร จันทบุรี นครสวรรค์ น่าน พิษณุโลก พัทลุง ระยอง ศรีสะเกษ สตูล สุรินทร์ และอุบลราชธานี ผ่านการดำเนินกิจกรรมสำคัญ ได้แก่ 1) กิจกรรมเฟ้นหาวิทยากรกระบวนการที่หลากหลายความสามารถ "V-Spirit Mentor” จาก 11 จังหวัด รวมทั้งหมด 111 คน 2) การอบรมแกนนำ V – Spirit ยุวอาสาจากโรงเรียนเพียงหลวง และเด็กเยาวชนในเขตต่างๆ กว่า 6,479 คน 3) กิจกรรม Shift & Share (Happy Kids in Summer 2018) ต้นแบบการจัดสวัสดิการการดูแลเด็ก โดยใช้กระบวนการ Play and Learn สนุก สร้างสุข ปลอดภัย เรียนรู้ทักษะทางด้านวิชาการ ทักษะสังคม และใช้เวลาว่างในช่วงปิดภาคเรียนให้เกิดประโยชน์และคุ้มค่า 4) กิจกรรมพลังจิตอาสา พัฒนาสังคมและสวัสดิการ เป็นการพัฒนาความเป็นจิตอาสาสำหรับเด็ก ด้วยการฝึกคิดสร้างสรรค์ ฝึกทำโครงการ แล้วนำไปปฏิบัติในพื้นที่จริงร่วมกับภาคีเครือข่าย ซึ่งในปีนี้ มีโครงการส่งเข้าประกวดทั้งสิ้น 53 โครงการ อาทิ โครงการ App Society Helps ชี้เป้าเฝ้าระวัง โรงเรียนบางปะกอกวิทยาคม กรุงเทพมหานคร โครงการไม้เท้าพลังจิตลิขิตเส้นทางใหม่ โรงเรียนสตรีนครสวรรค์ จังหวัดนครสวรรค์ และโครงการสร้างฝันแบ่งปันห้องสมุด โรงเรียนเพียงหลวง 12 จังหวัดอุบลราชธานี เป็นต้น
สำหรับกิจกรรมที่น่าสนใจภายในงานครั้งนี้ ประกอบด้วย การจัดนิทรรศการผลงานโครงการโดดเด่นระดับจังหวัดของ เด็กและเยาวชนปี 2561 และโครงการที่เคยได้รับรางวัลและขยายผลต่อยอดจนถึงปัจจุบัน รวมทั้งสิ้น 53 โครงการ กิจกรรม สนุกสนานเพลิดเพลิน "ลอง เล่น เรียน” กิจกรรม Workshop จาก 34 โครงการระดับจังหวัดทั่วประเทศไทย กิจกรรมมดตัวเล็กรวมพลัง "วัยจิ๋วอาสาเปลี่ยนโลก” จากโรงเรียนเพียงหลวง เปิดประสบการณ์การแบ่งปัน "นับ 1 ถึงล้าน” เรียนรู้ 10 โครงการระดับประเทศ "สุดยอดเมล็ดพันธุ์ (Best Practice)” และร่วมสนุกกับกิจกรรมที่จะมา Up Skills สู่ความเป็นเลิศ จากเครือข่ายต่างๆ อาทิ สถาบันสื่อเด็กและเยาวชนสำนักงานคณะกรรมการป้องกันและปราบปรามยาเสพติด (ปปส.) Peacegen เป็นต้น นอกจากนี้ ยังมีการแสดงปลุกจิตสำนึก รู้คุณแผ่นดิน จากกองทัพบก และการแสดงจากเหล่า V-Spirit ยุวอาสา
กระทรวง พม. พร้อมขับเคลื่อนงานตามโครงการพัฒนาเพื่อการแบ่งปันที่ยิ่งใหญ่ Shift & Share ภายใต้โครงการปาฏิหาริย์แห่งชีวิต Miracle of Life เพื่อเสริมสร้างพลังจิตอาสาให้กับเด็กและเยาวชน บ่มเพาะเมล็ดพันธุ์เล็กๆ ให้เติบโตขึ้นเป็นต้นไม้แห่งการให้ แผ่กิ่งก้านสาขาแห่งการมีจิตอาสา ครอบคลุมทุกพื้นที่ ทั้งนี้ พลังของเด็กและเยาวชนจะเป็นกลไกสำคัญในการช่วยเหลือและพัฒนาสังคม ชี้เป้า เฝ้าระวัง ป้องกันและแก้ไขปัญหาสังคมร่วมกันอย่างยั่งยืนต่อไป

ที่มา : http://www.thaigov.go.th/news/contents/details/13055
