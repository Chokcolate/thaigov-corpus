รัฐบาลไทย-ข่าวทำเนียบรัฐบาล-ยธ. พัฒนาศักยภาพเจ้าหน้าที่ผู้ปฏิบัติงานภายใต้ภารกิจของกองทุนยุติธรรม

วันพฤหัสบดีที่ 12 กรกฎาคม 2561
ยธ. พัฒนาศักยภาพเจ้าหน้าที่ผู้ปฏิบัติงานภายใต้ภารกิจของกองทุนยุติธรรม
กระทรวงยุติธรรม พัฒนาศักยภาพเจ้าหน้าที่ผู้ปฏิบัติงานภายใต้ภารกิจของกองทุนยุติธรรม
เมื่อวันพุธที่ ๑๑ กรกฎาคม ๒๕๖๑ เวลา ๐๙.๐๐ น. ณ ห้องราชเทวี โรงแรมเอเชียกรุงเทพ กรุงเทพฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานในพิธีเปิดโครงการแลกเปลี่ยนเรียนรู้เจ้าหน้าที่ผู้ปฏิบัติงานภายใต้ภารกิจของกองทุนยุติธรรม
และพิธีมอบโล่ประกาศเกียรติคุณให้กับหน่วยงานที่ได้รับการคัดเลือกผลการปฏิบัติงานที่เป็นเลิศ
(Best Practice) ประกอบด้วย สำนักงานยุติธรรมจังหวัดร้อยเอ็ด สำนักงานยุติธรรมจังหวัดอยุธยา
สำนักงานยุติธรรมจังหวัดอุทัยธานี สำนักงานยุติธรรมจังหวัดชัยนาท สำนักงานยุติธรรมจังหวัดเชียงใหม่
สำนักงานยุติธรรมจังหวัดพิษณุโลก และสำนักงานกองทุนยุติธรรม
โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
นายธวัชชัย ไทยเขียว รองปลัดกระทรวงยุติธรรม
พร้อมด้วยเจ้าหน้าที่ผู้ปฏิบัติงานภายใต้ภารกิจของกองทุนยุติธรรม จำนวน ๒๐๐ คน เข้าร่วมโครงการฯ
ทั้งนี้ โครงการดังกล่าวกำหนดจัดขึ้นระหว่างวันที่ ๑๑ - ๑๓ กรกฎาคม ๒๕๖๑
ณ โรงแรมเอเชียกรุงเทพ กรุงเทพฯ
รัฐมนตรีว่าการกระทรวงยุติธรรม กล่าวโดยมีใจความสำคัญตอนหนึ่งว่า กองทุนยุติธรรมตั้งขึ้น
เพื่อเป็นแหล่งเงินทุนสำหรับใช้จ่ายเพื่อช่วยเหลือประชาชนในการดำเนินคดี การขอปล่อยชั่วคราวผู้ต้องหาหรือจำเลย
การถูกละเมิดสิทธิมนุษยชน และการให้ความรู้ทางกฎหมายแก่ประชาชน
โดยคณะกรรมการกองทุนยุติธรรมได้แต่งตั้งคณะอนุกรรมการให้ความช่วยเหลือประจำจังหวัดขึ้น
เพื่อให้สามารถช่วยเหลือประชาชนผู้ยากไร้ได้อย่างทั่วถึง เสมอภาค และลดความเหลื่อมล้ำของประชาชน
ซึ่งหน่วยงานในกระบวนการยุติธรรมมีความจำเป็นที่จะต้องผนึกกำลังกันในการแก้ไขปัญหาดังกล่าว
โดยมีจุดมุ่งหมายเพื่อให้ประชาชนเข้าถึงกระบวนการยุติธรรมด้วยความสะดวก รวดเร็ว และเสมอภาค
ตามวิสัยทัศน์ของกระทรวงยุติธรรมที่ว่า “หลักประกันความความยุติธรรมตามมาตรฐานสากล”
โอกาสนี้ ปลัดกระทรวงยุติธรรม บรรยายพิเศษในหัวข้อ “การขับเคลื่อนกองทุนยุติธรรม
เพื่อลดความเหลื่อมล้ำในสังคม” โดยมีใจความตอนหนึ่งว่า งานของกองทุนยุติธรรมมีความสำคัญ
และเป็นประโยชน์ต่อประชาชน จึงจำเป็นต้องมีหลักการในการบริหารจัดการที่ดี
สามารถบริหารจัดการสำนวนคดีไม่ให้ค้างเกินระยะเวลา ๒ เดือนหรือ ๖๐ วัน
เพื่อให้การดำเนินงานเป็นไปอย่างมีประสิทธิภาพคือการกำหนดระยะเวลาในการทำงาน
และประสิทธิผลคือการตั้งเป้าหมายหรือผลลัพธ์ในการทำงานควบคู่กันไป
รองปลัดกระทรวงยุติธรรม บรรยายพิเศษในหัวข้อ "ทิศทางการให้ความช่วยเหลือประชาชนทางกฎหมาย
ด้วยบริการกองทุนยุติธรรม" โดยมีใจความตอนหนึ่งว่า กองทุนยุติธรรมควรบูรณาการความร่วมมือ
ในการทำงานระหว่างหน่วยงานในกระบวนการยุติธรรม ตลอดจนพัฒนาเจ้าหน้าที่ให้มีความรู้ความสามารถ
ในการปฏิบัติหน้าที่ พัฒนาบริการต่าง ๆ เพื่อให้ความช่วยเหลือประชาชนผู้ยากไร้
ที่ได้รับความเดือดร้อนไม่ได้รับความเป็นธรรม ให้ได้รับความเป็นธรรม และสร้างความเสมอภาค
ให้เกิดขึ้นในกระบวนการยุติธรรมของประเทศไทยต่อไป

ที่มา : http://www.thaigov.go.th/news/contents/details/13810
