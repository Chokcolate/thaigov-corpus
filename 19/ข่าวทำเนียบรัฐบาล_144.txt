รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 13 กรกฎาคม 2561

วันศุกร์ที่ 13 กรกฎาคม 2561
สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 13 กรกฎาคม 2561
พลเอก ประยุทธ์ จันทร์โอชา นายกรัฐมนตรีได้กล่าวกับประชาชนผ่านรายการ “ศาสตร์พระราชา
สู่การพัฒนาอย่างยั่งยืน” ทางสถานีโทรทัศน์รวมการเฉพาะกิจแห่งประเทศไทย ในวันศุกร์ที่ 13 กรกฎาคม
2561 เวลา 20.15 น. ในประเด็นต่าง ๆ ซึ่งสรุปสาระสำคัญดังนี้
จากเหตุการณ์ผู้ประสบภัยนักฟุตบอลเยาวชนและผู้ช่วยโค้ช “ทีมหมูป่าอะคาเดมี” ที่ติดอยู่ภายในวนอุทยานถ้ำหลวง - ขุนน้ำนางนอน อำเภอแม่สาย จังหวัดเชียงราย เป็นระยะเวลา 17 วัน โดยภารกิจการค้นหาและกู้ภัย ที่เกิดจากการบูรณาการของพลังประชารัฐ นับเป็นปฏิบัติการกู้ภัยครั้งประวัติศาสตร์ของมวลมนุษยชาติ ที่ไม่มีเส้นแบ่งทางชนชาติหรือศาสนาต่างทำงานเพื่อเป้าหมายร่วมกัน คือ การรักษา 13 ชีวิตในถ้ำ จนประสบความสำเร็จลุล่วงไปด้วยดี ตลอดจนการจัดทำแผนบทเรียนในการแก้ไขข้อบกพร่อง และการป้องกันไม่ให้เกิดซ้ำในอนาคต โดยโมเดล “ถ้ำหลวง” นี้ จะต้องถูกนำไปขยายผลกับทุกแหล่งท่องเที่ยวอื่น ๆ ทั่วประเทศ
ด้านมาตรการดูแลนักท่องเที่ยวทั้งชาวไทยและชาวต่างชาติ เพื่อความเป็นระเบียบเรียบร้อย พร้อมมีระบบเตือนภัยและแผนเผชิญเหตุ ซึ่งกำหนดช่องทางการสื่อสารเมื่อเกิดเหตุการณ์ฉุกเฉินและกำหนดผู้ปฏิบัติที่ชัดเจน ตลอดจนการให้ความรู้เบื้องต้นแก่ประชาชนในท้องถิ่น พร้อมให้คำแนะนำการปฏิบัติป้องกันอุบัติเหตุ โดยเฉพาะอุปกรณ์กู้ภัยประจำหน่วยที่ต้องมีแผนการจัดหาใหม่ ให้ทันสมัย เพื่อประโยชน์ต่อทางราชการในการบรรเทาสาธารณภัยได้ทันท่วงที อีกทั้ง บัญชีผู้เชี่ยวชาญในสาขาต่าง ๆ ทั้งในระดับท้องถิ่นและระดับโลก สามารถขอความร่วมมือได้ในอนาคต ที่สำคัญจะต้องมีการซักซ้อมแผนการปฏิบัติต่าง ๆ ภายในหน่วยงาน และระหว่างหน่วยงาน เพื่อให้แผนสามารถนำไปสู่การปฏิบัติได้จริง โดยถ่ายทอดแนวคิด รวมทั้งเตรียมแผนรองรับในการฟื้นฟูถ้ำหลวงให้คงสภาพเดิมไว้อย่างดีที่สุด เพื่อเป็นเครื่องบันทึกความทรงจำในทุกแง่มุมที่น่าศึกษา พร้อมเก็บเรื่องราวสำคัญ ๆ ไว้ทั้งหมด ให้เป็นพิพิธภัณฑ์  ภาพประวัติของ จ่าเอก สมาน กุนัน “วีรบุรุษถ้ำหลวง” ที่สละชีพ เพื่อภารกิจที่เต็มเปี่ยมด้วยอุดมการณ์ และ ร่วมจัดทำอนุสรณ์สถานเพื่อรำลึกถึงเหตุการณ์การช่วยเหลือ 13 ชีวิตทีมหมูป่าอะคาเดมีนี้ ด้วยการสร้างอนุสาวรีย์  ให้กับ “จ่าแซม” บริเวณปากถ้ำหลวงนี้
จากเหตุการณ์เรือล่มที่จังหวัดภูเก็ต (5 ก.ค. 61) ที่ผ่านมานั้น เป็นเหตุการณ์ที่สร้างความสูญเสียครั้งมหาศาลของเพื่อนมนุษย์ ปัจจุบันอยู่ในช่วงของการฟื้นฟู ตามที่ปรากฏในข่าวตามสื่อต่าง ๆ รวมทั้ง มาตรการช่วยเหลือเยียวยาตามกฎหมายอย่างเต็มที่ เพื่อรักษาขวัญและกำลังใจแก่ญาติผู้สูญเสีย             คือการค้นหาสาเหตุ การบังคับใช้กฎหมาย และรักษาระดับมาตรฐานสากล เพื่อความปลอดภัยในการให้บริการ พร้อมทั้งตรวจจับผู้ละเมิดมาตรฐานการรักษาความปลอดภัย และกำกับดูแลอย่างใกล้ชิดอีกด้วย
นายกรัฐมนตรีเน้นย้ำเพิ่มเติมว่า เดือนกรกฎาคมนี้ เป็นเดือนแห่งมหามงคล ซึ่งตรงกับ “วันเฉลิมพระชนมพรรษา” สมเด็จพระเจ้าอยู่หัว จึงขอเชิญชวนให้พสกนิกรชาวไทยทุกภาคส่วน ได้ร่วมใจกันแต่งกายสีเหลืองตลอดทั้งเดือนอย่างพร้อมเพรียงกัน พร้อมทั้งร่วมกันปลูกป่าหรือปลูกต้นไม้เฉลิมพระเกียรติ  โดยเฉพาะ “ต้นรวงผึ้ง” เป็นต้นไม้ประจำพระองค์ เนื่องจากมีดอกสีเหลือง ซึ่งเป็นสีประจำวันพระราชสมภพ และจะผลิดอกช่วงวันพระราชสมภพ เพื่อเป็นตัวแทนแห่งพระองค์ท่าน และเป็นสิริมงคลแก่ราษฎรในพื้นที่   ได้ร่วมกันรณรงค์ปลูก “ต้นไม้ประจำจังหวัด” ของตนเอง ให้เป็นทิวแถวสวยงาม หรือสลับสีสันให้งดงาม รวมทั้งความรู้เกี่ยวกับต้นไม้ประจำจังหวัดอีกด้วย ตามแนวพระราชดำริของสมเด็จพระนางเจ้าฯ พระบรมราชินีนาถ ที่ทรงต้องการให้ราษฎรมีอาหารไว้กินไว้ใช้อย่างยั่งยืน ด้วยทรงเป็นห่วงว่าการเปลี่ยนแปลงของสภาพอากาศและสภาพแวดล้อม จะส่งผลให้โลกขาดอาหาร เปรียบเสมือนการสร้างธนาคารอาหาร ของครัวเรือนหรือชุมชนที่ได้รับประโยชน์ร่วมกันอย่างยั่นยืน
…………………………………………………………..
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/13851
