รัฐบาลไทย-ข่าวทำเนียบรัฐบาล-สำนักงานเศรษฐกิจการคลังชี้แจง กรณีปัญหาการโอนเงินในระบบพร้อมเพย์


วันจันทร์ที่ 2 กรกฎาคม 2561
117
พิมพ์
สำนักงานเศรษฐกิจการคลังชี้แจง กรณีปัญหาการโอนเงินในระบบพร้อมเพย์
สศค.ชี้แจงกรณีปัญหาการโอนเงินผ่านระบบพร้อมเพย์ เมื่อช่วงค่ำ 29 มิ.ย. บริษัทผู้ดูแลระบบพร้อมเพย์แจ้งระบบเกิดปัญหา 8 นาที กระทบรายการการโอนเงินระหว่างธนาคารชั่วคราว แจงแก้ไขปัญหาอย่างเร่งด่วนแล้ว โดยธนาคารจะคืนเงินเข้าบัญชีลูกค้าภายใน 1-3 วัน
วันที่ 30 มิถุนายน 2561 นายสุวิชญ โรจนวานิช ผู้อำนวยการสำนักงานเศรษฐกิจการคลัง  สำนักงานเศรษฐกิจการคลัง กระทรวงการคลัง ชี้แจงกรณีปัญหาการโอนเงินในระบบพร้อมเพย์ ตามที่เมื่อช่วงค่ำวันที่ 29 มิ.ย. ที่ผ่านมา พบว่าลูกค้าธนาคารกสิกรไทยจำนวนมาก ประสบปัญหาโอนเงินผ่านระบบพร้อมเพย์ โดยใช้เบอร์โทรศัพท์มือถือและเลขที่บัตรประจำตัวประชาชนแทนเลขที่บัญชี แล้วพบว่าเงินไม่เข้าบัญชีปลายทาง ทั้งที่ยอดเงินจากบัญชีต้นทางถูกหักเรียบร้อยแล้ว โดยลูกค้าจำนวนมากไม่สามารถติดต่อผ่านช่องทางคอลเซ็นเตอร์ได้ และบางส่วนได้ร้องเรียนไปยังสังคมโซเชียลมีเดีย และเมื่อผู้เสียหายติดต่อเจ้าหน้าที่ธนาคารได้สำเร็จ ได้รับคำตอบว่าจะตรวจสอบภายใน 4 วันทำการ ซึ่งถือว่าล่าช้าเกินไป ขณะที่บางรายได้รับการแก้ไขในเช้าวันถัดมา (30 มิ.ย.) จึงเรียกร้องให้หน่วยงานที่เกี่ยวข้องชี้แจงและแก้ไขปัญหาดังกล่าว นอกจากนี้ยังพบว่ากรณีดังกล่าวยังเกิดขึ้นกับลูกค้าธนาคารกรุงเทพและธนาคารทหารไทยอีกด้วย
ข้อเท็จจริง: กระทรวงการคลังได้ประสานกับธนาคารแห่งประเทศไทย (ธปท.) ซึ่งเป็นหน่วยงานกำกับดูแลการให้บริการพร้อมเพย์แล้ว ขอชี้แจงดังนี้
เมื่อคืนวันที่ 29 มิถุนายน 2561 บริษัท เนชั่นแนล ไอทีเอ็มเอ็กซ์ จำกัด หรือ National ITMX ซึ่งเป็นผู้ดูแลระบบพร้อมเพย์ พบว่า ระบบเกิดปัญหาเป็นเวลา 8 นาที ทำให้กระทบรายการการโอนเงินระหว่างธนาคารชั่วคราว ส่งผลให้ลูกค้าที่โอนเงินต่างธนาคารทั้งทางช่องทางปกติและทางพร้อมเพย์ถูกตัดเงิน แต่เงินไม่เข้าปลายทาง ซึ่งบริษัท National ITMX ได้ดำเนินการแก้ไขปัญหาครั้งนี้อย่างเร่งด่วนแล้ว และธนาคารจะมีการคืนเงินเข้าบัญชีลูกค้าภายในคืนวันที่ 30 มิถุนายน 2561 ทั้งนี้ ในทางปฏิบัตินั้นธนาคารได้กำหนดกรอบเวลาสูงสุดในการคืนเงินแก่ลูกค้าในกรณีปกติภายใน 1 วัน ยกเว้นกรณีที่ต้องตรวจสอบเพิ่มเติมจะคืนเงินภายในระยะเวลาไม่เกิน 3 วัน ดังนั้น หากลูกค้ารายใดไม่ได้รับเงินคืนภายในกำหนดขอให้ติดต่อธนาคารของตน ในการนี้ ขอให้ทุกท่านเชื่อมั่นว่า ระบบพร้อมเพย์จะสามารถให้บริการได้อย่างถูกต้องและรองรับการขยายตัวของบริการ e-Payment ต่าง ๆ ได้ต่อไป
---------------------------

ที่มา : http://www.thaigov.go.th/news/contents/details/13503