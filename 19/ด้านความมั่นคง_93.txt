รัฐบาลไทย-ข่าวทำเนียบรัฐบาล-มท. มอบนโยบายผู้บริหารระดับสูง ผวจ. และหัวหน้าส่วนราชการระดับจังหวัดเร่งบูรณาการแก้ไขปัญหาของประชาชนและขับเคลื่อนนโยบายของรัฐบาลเชิงพื้นที่


วันจันทร์ที่ 9 กรกฎาคม 2561
207
มท. มอบนโยบายผู้บริหารระดับสูง ผวจ. และหัวหน้าส่วนราชการระดับจังหวัดเร่งบูรณาการแก้ไขปัญหาของประชาชนและขับเคลื่อนนโยบายของรัฐบาลเชิงพื้นที่
มท. มอบนโยบายผู้บริหารระดับสูง ผวจ. และหัวหน้าส่วนราชการระดับจังหวัดเร่งบูรณาการแก้ไขปัญหาของประชาชนและขับเคลื่อนนโยบายของรัฐบาลเชิงพื้นที่
เมื่อวันที่ 8 กรกฎาคม 2561 กระทรวงมหาดไทยจัดการประชุมผู้ว่าราชการจังหวัด และหัวหน้าส่วนราชการของกระทรวงมหาดไทย เพื่อบูรณาการแก้ไขปัญหาของประชาชนและขับเคลื่อนนโยบายของรัฐบาลเชิงพื้นที่ระหว่างวันที่ 8 – 9 กรกฎาคม 2561 โดยมีวัตถุประสงค์ให้ผู้บริหารของกระทรวงมหาดไทยได้มอบข้อราชการของหน่วยงานโดยตรงให้กับผู้ว่าราชการจังหวัด และหัวหน้าส่วนราชการระดับจังหวัดในพื้นที่ และสร้างความเข้าใจให้กับผู้ปฏิบัติงานทุกภาคส่วนในการขับเคลื่อนงานตามนโยบายสำคัญของกระทรวงมหาดไทย และงานตามภารกิจของกระทรวง ณ ห้องประชุมจูบีลี่ บอลรูม อาคารชาเลนเจอร์ เมืองทองธานี อำเภอปากเกร็ด จังหวัดนนทบุรี โดยมีนายสุธี มากบุญ รัฐมนตรีช่วยว่าการกระทรวงมหาดไทย มอบนโยบาย ข้อสั่งการ และนายกอบศักดิ์ ภูตระกูล รัฐมนตรีประจำสำนักนายกรัฐมนตรีร่วมบรรยายเรื่องการขับเคลื่อนการปฏิรูปประเทศ ซึ่งผู้เข้าร่วมประชุมประกอบด้วย รองปลัดกระทรวงมหาดไทย ผู้บริหารระดับสูงกระทรวงมหาดไทย ผู้ว่าราชการจังหวัดและหัวหน้าส่วนราชการระดับจังหวัด อาทิ ปลัดจังหวัดนายอำเภอ ผู้อำนวยการศูนย์ป้องกันและบรรเทาสาธารภัยเขต หัวหน้าสำนักงานจังหวัด พัฒนาการจังหวัดหัวหน้าสำนักงานป้องกันและบรรเทาสาธารภัยจังหวัด เจ้าพนักงานที่ดินจังหวัด และสาขา/กรุงเทพมหานคร โยธาธิการและผังเมืองจังหวัด และท้องถิ่นจังหวัด เข้าร่วมการประชุม จำนวนกว่า 2,000 คน
โดยในช่วงเช้า นายสุธี มากบุญ รัฐมนตรีช่วยว่าการกระทรวงมหาดไทย ได้มอบนโยบาย ข้อสั่งการในประเด็นบทบาทผู้ว่าราชการจังหวัด และหัวหน้าส่วนราชการระดับจังหวัดในการขยายผลยุทธศาสตร์ชาติ สู่จังหวัด อำเภอ ตำบล หมู่บ้านอย่างเป็นรูปธรรม บทบาทผู้ว่าราชการจังหวัดในการสร้างความเข้มแข็งให้กับภาคกลุ่มจังหวัด และจังหวัด โดยให้ยึดตามยุทธศาสตร์ของกลุ่มจังหวัดเพื่อตอบสนองการพัฒนาและแก้ไขเชิงพื้นที่อย่างเป็นเอกภาพ โดยเน้นย้ำให้ดำเนินการนโยบายสำคัญ อาทิ การดำเนินงานศูนย์ดำรงธรรมจังหวัด อำเภอ ให้ติดตามแก้ไขปัญหาในพื้นที่ เช่น ปัญหาหนี้นอกระบบให้ดำเนินการไกล่เกลี่ยให้แล้วเสร็จในระดับอำเภอ การบูรณาการขับเคลื่อนโครงการหนึ่งตำบล หนึ่งผลิตภัณฑ์ (OTOP) การดำเนินโครงการชุมชนท่องเที่ยว OTOP นวัตวิถีในระดับจังหวัดอำเภอ ตำบล เพื่อให้ลงสู่การพัฒนาเศรษฐกิจฐานรากอย่างแท้จริงบนพื้นฐานทางงานวิชาการและการวิจัย การบังคับใช้ พ.ร.บ. การผังเมืองให้มีการบังคับใช้จริงในพื้นที่เพื่อสามารถเกิดการพัฒนาโครงสร้างพื้นฐานและแก้ไขปัญหาในพื้นที่ได้อย่างสมบูรณ์ เร่งสร้างความรับรู้ ความเข้าใจเกี่ยวกับการทำธุรกรรมเกี่ยวกับที่ดินของประชาชนและให้ผู้ว่าราชการจังหวัดสนับสนุนการทำงานของที่ดินจังหวัดและที่ดินสาขาในพื้นที่ทั่วประเทศ การตรวจสอบความถูกต้องงานทะเบียนและงานบัตรประจำตัวประชาชน การปฏิบัติงานของข้าราชการในสังกัดกระทรวงมหาดไทยบนพื้นฐานหลักนิติธรรม หลักคุณธรรม หลักการมีส่วนร่วม หลักความรับผิดชอบ และหลักธรรมาภิบาล ให้ตอบสนองต่อนโยบายรัฐบาลและบูรณาการงานในพื้นที่ การสนับสนุนและสร้างความร่วมมือระหว่างหน่วยงานที่เกี่ยวข้องในการพัฒนาเกษตรอินทรีย์เกษตรปลอดสาร และเกษตรปลอดภัยในพื้นที่
ในโอกาสนี้ นายกอบศักดิ์ ภูตระกูล รัฐมนตรีประจำสำนักนายกรัฐมนตรี ได้บรรยายเรื่องการขับเคลื่อนการปฏิรูปประเทศ โดยมีสาระสำคัญในประเด็นการปฏิรูป 6 เรื่องได้แก่ 1) แก้จนโดยการสร้างความเข้มแข็งจากฐานรากผ่าน 20 โครงการเพื่อประชาชน 2) แก้เหลื่อมล้ำโดยเพิ่มโอกาสการศึกษาและการทำงาน ให้ความยุติธรรม พัฒนาสวัสดิการของรัฐ ดูแลรายย่อย/กลุ่มต่างๆ และลดช่องว่างจน/รวย 3) แก้โกงโดยการบังคับใช้กฎหมาย 4) ปฏิรูปราชการโดยปฏิรูปหน่วยงานต้นแบบและรัฐบาล 4.0 5) สร้างการมีส่วนร่วม 6) สร้างอนาคตโดยแนวคิด Thailand 4.0
โดยในช่วงบ่าย เป็นการมอบนโยบายและข้อสั่งการโดยรองปลัดกระทรวงมหาดไทยตามภารกิจของหน่วยงานและภาคเอกชนเข้าร่วมบรรยายในหัวข้อ Digital Business and Blockchain

ที่มา : http://www.thaigov.go.th/news/contents/details/13689