รัฐบาลไทย-ข่าวทำเนียบรัฐบาล-บอร์ดมรดกภูมิปัญญาฯ เห็นชอบแผนงานเฉลิมฉลอง ยูเนสโก ประกาศ “โขน” ขึ้นบัญชีมรดกวัฒนธรรมที่จับต้องไม่ได้ของมวลมนุษยชาติ จัดยิ่งใหญ่ปลายปี 61

วันศุกร์ที่ 22 มิถุนายน 2561
บอร์ดมรดกภูมิปัญญาฯ เห็นชอบแผนงานเฉลิมฉลอง ยูเนสโก ประกาศ “โขน” ขึ้นบัญชีมรดกวัฒนธรรมที่จับต้องไม่ได้ของมวลมนุษยชาติ จัดยิ่งใหญ่ปลายปี 61
บอร์ดมรดกภูมิปัญญาฯ เห็นชอบแผนงานเฉลิมฉลอง ยูเนสโก ประกาศ “โขน”
ขึ้นบัญชีมรดกวัฒนธรรมที่จับต้องไม่ได้ของมวลมนุษยชาติ จัดยิ่งใหญ่ปลายปี 61
สร้างแอนิเมชั่นโขนรามาวตาร – คลังข้อมูลโขนดิจิทัล - มหกรรมการแสดงโขน 4 ภูมิภาค
บอร์ดมรดกภูมิปัญญาฯ เห็นชอบแผนงานเฉลิมฉลอง ยูเนสโก ประกาศ “โขน”
ขึ้นบัญชีมรดกวัฒนธรรมที่จับต้องไม่ได้ของมวลมนุษยชาติ จัดยิ่งใหญ่ปลายปี 61
สร้างแอนิเมชั่นโขนรามาวตาร – คลังข้อมูลโขนดิจิทัล - มหกรรมการแสดงโขน 4 ภูมิภาค
ยกย่องเชิดชูเกียรติบุคคล องค์กรผู้ทำคุณประโยชน์ต่อวงการโขน
เมื่อวันที่ 13 มิถุนายน นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เปิดเผยภายหลังการประชุมคณะกรรมการส่งเสริมและรักษามรดกภูมิปัญญาทางวัฒนธรรม ครั้งที่ 4/2561 ว่า ที่ประชุมได้พิจารณาเห็นชอบ โครงการเทศกาล โขนในฐานะรายการตัวแทนมรดกวัฒนธรรมที่จับต้องไม่ได้ของมวลมนุษยชาติ ซึ่งเป็นการดำเนินงานตามพันธกรณีของอนุสัญญาว่าด้วยการสงวนรักษามรดกวัฒนธรรมจับต้องไม่ได้ ค.ศ.2003 ของยูเนสโก เพื่อเตรียมความพร้อม รองรับการประกาศขึ้นบัญชีจากยูเนสโกให้ “โขน” เป็นรายการตัวแทนมรดกวัฒนธรรมที่จับต้องไม่ได้ของมวลมนุษยชาติ ซึ่งจะได้รับการพิจารณาในการประชุมคณะกรรมการร่วมระหว่างรัฐบาล ของยูเนสโก ครั้งที่ 13 ในระหว่าง 26 พฤศจิกายน - 1 ธันวาคม 2561 ณ สาธารณรัฐมอริเชียส ดังนั้นกรมส่งเสริมวัฒนธรรม (สวธ.) จึงได้จัดทำโครงการเทศกาลโขนขึ้น เพื่อให้ประชาชนได้ภาคภูมิใจและมีความรู้สึกร่วมกันตระหนักถึงคุณค่าและความสำคัญของ มรดกภูมิปัญญาทางวัฒนธรรมของชาติรายการนี้
นายวีระ กล่าวอีกว่า กิจกรรมสำหรับเฉลิมฉลอง โขน นั้น ขณะนี้ได้จัดทำแผนงานและกิจกรรมที่สำคัญ 3 ส่วน ได้แก่  1.กิจกรรมสร้างความภาคภูมิใจด้วยการยกย่องเชิดชูเกียรติให้กับบุคคล องค์กรผู้ทำคุณประโยชน์ต่อวงการโขน  2.การเผยแพร่องค์ความรู้ในรูปแบบต่างๆ เช่น การเสวนา การผลิตสื่อสิ่งพิมพ์ จัดพิมพ์หนังสือองค์ความรู้เกี่ยวกับโขน การผลิตสื่อภาพยนตร์แอนิเมชั่นรามเกียรติ์ ตอน รามาวตาร นิทรรศการเผยแพร่ความรู้ รวมทั้งการจัดทำคลังข้อมูลโขน ในรูปแบบดิจิทัล และ 3.มหกรรมการแสดงโขน 4 ภูมิภาค และในส่วนกลาง ณ ศูนย์วัฒนธรรมแห่งประเทศไทย กรุงเทพมหานคร โดยการเฉลิมฉลองนี้กำหนดจัดในช่วงเดือนธันวาคม 2561 นี้
นอกจากนี้ ที่ประชุมยังได้พิจารณาข้อเสนอและความเห็นของ คณะกรรมาธิการศาสนาศิลปะ วัฒนธรรมและการท่องเที่ยว สภานิติบัญญัติแห่งชาติ จากการจัดกิจกรรมและการเสวนาทางวิชาการ เมื่อวันที่ 4 - 8 เมษายน 2561 เกี่ยวกับการอนุรักษ์มรดกภูมิปัญญาการแพทย์แผนไทยตลอดจนองค์ความรู้แขนงต่างๆ ที่ได้รับการบันทึกไว้ในจารึกวัดโพธิ์ โดยที่ประชุมมีความเห็นว่า กระทรวงวัฒนธรรมสามารถดำเนินการตามภารกิจในส่วนที่เกี่ยวข้อง คือ 1.สนับสนุนให้มีส่วนจัดแสดงเกี่ยวกับฤาษีดัดตนและการนวดแผนไทยในพิพิธภัณฑ์การแพทย์แผนไทย 2.ให้กรมศิลปากรดำเนินการออกแบบจัดทำป้ายมรดกความทรงจำแห่งโลก
3.พิจารณาและทบทวน กฎหมายว่าด้วยมรดกภูมิปัญญาทางวัฒนธรรม และกฎหมายว่าด้วยโบราณสถาน โบราณวัตถุศิลปวัตถุ และพิพิธภัณฑ์สถานแห่งชาติ รวมทั้งการบูรณาการกับหน่วยงานที่เกี่ยวข้อง 4.อนุรักษ์และคุ้มครองเอกสารตำราแพทย์แผนไทย ตำราหลวง ตำราในแต่ละภูมิภาค รวมถึงส่งเสริมให้ความรู้ภูมิปัญญาด้านพิธีกรรมด้วย และ 5.การส่งเสริมและพัฒนาผู้ทรงคุณวุฒิ หรือผู้มีผลงานดีเด่นทางวัฒนธรรมด้านภูมิปัญญาการแพทย์แผนไทย รวมทั้งจัดสวัสดิการสนับสนุน
-----------------

ที่มา : http://www.thaigov.go.th/news/contents/details/13267
