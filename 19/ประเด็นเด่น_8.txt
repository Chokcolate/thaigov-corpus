รัฐบาลไทย-ข่าวทำเนียบรัฐบาล-สตช.ชี้แจงกรณีปัญหาแชร์ลูกโซ่ ยืนยันดำเนินการส่วนที่เกี่ยวข้องเต็มความสามารถ ในทุกคดีที่ได้รับร้องเรียน


วันจันทร์ที่ 2 กรกฎาคม 2561
3,676
พิมพ์
สตช.ชี้แจงกรณีปัญหาแชร์ลูกโซ่ ยืนยันดำเนินการส่วนที่เกี่ยวข้องเต็มความสามารถ ในทุกคดีที่ได้รับร้องเรียน
สตช.ชี้แจงกรณีปัญหาแชร์ลูกโซ่ ยืนยันไม่ได้นิ่งนอนใจ ดำเนินการส่วนที่เกี่ยวข้องเต็มที่ในทุกคดีที่ได้รับร้องเรียน ทั้งให้ความรู้ประชาชนถึงกลโกงต่าง ๆ ของธุรกิจแชร์ลูกโซ่เพื่อให้ประชาชนไม่ตกเป็นเหยื่อได้โดยง่าย
เมื่อวันที่ 20 มิถุนายน 2561 พลตำรวจเอก วิระชัย ทรงเมตตา รองผู้บัญชาการตำรวจแห่งชาติ/โฆษก สำนักงานตำรวจแห่งชาติ ชี้แจงปัญหาแชร์ลูกโซ่ ตามที่นายสามารถ เจนชัยจิตรวนิช ประธานสมาพันธ์ต่อต้านแชร์ลูกโซ่แห่งประเทศไทย เปิดเผยปัญหาแชร์ลูกโซ่ มีประเด็นดังนี้
1) ผู้ต้องหาแชร์ลูกโซ่มีมากกว่า 80,000 คน ในรอบ 4 ปี
ธรรมชาติของคดีแชร์ลูกโซ่คือการหาสมาชิกให้ได้มากที่สุด ดังนั้นแค่เพียง 1 คดี ก็อาจมีผู้เสียหายนับพันหรือนับหมื่นคนแล้ว ยกตัวอย่างเช่นคดียูฟัน ภายใน 8 เดือน สามารถหาสมาชิกได้ มากกว่า 120,000 คน แต่สมาชิกต้นสายส่วนมากจะสามารถถอนทุนได้ก่อน จึงไม่ค่อยมาแจ้งความ มีแต่สมาชิกปลายแถวที่เพิ่งสมัครเข้ามาตอนลูกโซ่ใกล้ขาดหรือบริษัทไม่สามารถจ่ายผลตอบแทนได้ตามที่โฆษณาไว้ จึงมาแจ้งความดำเนินคดี อย่างไรก็ดีผู้เสียหายเหล่านั้น หากได้ชักชวนคนอื่นเข้ามาเป็นสมาชิกด้วย ก็อาจเป็นผู้กระทำความผิดด้วยเช่นกัน นอกจากนั้นยังพบว่าผู้เสียหายบางราย คือคนกลุ่มเดิมที่เคยตกเป็นเหยื่อ หรือเคยเป็นแม่ทีมแชร์ลูกโซ่อื่นมาก่อน และมักจะวนเวียนทำธุรกิจลักษณะนี้อยู่เป็นประจำ เนื่องจากมองว่าวิธีนี้หาเงินง่าย ดังนั้นในการจำแนกว่าบุคคลใดเป็นผู้เสียหายหรือผู้ต้องหาจึงเป็นเรื่องที่ค่อนข้างละเอียดอ่อน
2) แช่ลูกโซ่แบ่งตามระดับการศึกษา อายุ อาชีพ
ผู้ที่ตกเป็นเหยื่อของธุรกิจแชร์ลูกโซ่นั้น ไม่ว่าจะแบ่งตามระดับการศึกษา อายุ หรืออาชีพก็ตาม แต่รูปแบบการดำเนินการก็ยังคงอยู่ในโมเดลเดียวกันหมด คือ การระดมเงินจากคนหมู่มาก ด้วยการเสนอผลตอบแทนมูลค่าสูง ซึ่งจะถอนทุนได้หลังจากลงทุนไประยะเวลาหนึ่ง โดยอาศัยกลอุบายทางการลงทุนในแบบที่เป้าหมายแต่ละกลุ่มให้ความสนใจ เช่น กลุ่มเกษตรกร สมัครเป็นสมาชิกฌาปนกิจสงเคราะห์เพราะอยากมีมรดกตกทอดให้ลูกหลาน กลุ่มวัยรุ่นลงทุนกับเหรียญดิจิตอลปลอมหรือธุรกิจแชร์ลูกโซ่ที่ใช้การขายตรงบังหน้า เพราะอยากได้เงินมาจับจ่ายใช้สอย กลุ่มคนอายุ 40 ขึ้นไปหรือกลุ่มข้าราชการ ลงทุนทางการเงิน ในฟิวเจอร์หรือ Forex เนื่องจากอยากมีรายได้เพิ่มเติมจากเงินเดือนและสร้างความมั่นคงให้แก่ครอบครัว ซึ่งงานประจำที่ทำอยู่ไม่สามารถให้ได้ ธุรกิจแชร์ลูกโซ่มองเห็นความปรารถนาของคนเหล่านี้ จึงได้ออกแบบธุรกิจมาเติมเต็มความต้องการของคนแต่ละกลุ่มได้อย่างตรงใจ
3) พฤติกรรมการหลอกลวง
ในการที่จะหลอกลวงให้คนจำนวนมากหลงเชื่อ และสมัครลงทุนในธุรกิจแชร์ลูกโซ่ได้นั้น บริษัทต้องสร้างภาพลักษณ์ที่น่าเชื่อถือขึ้นมาเสียก่อน โดยอาศัยลูกไม้เดิม ๆ เช่นการจัดประชุมสัมมนาในสถานที่โอ่อ่าหรูหรา นำเอารถสปอร์ตราคาแพงมาให้สมาชิกถ่ายรูป ทุ่มงบประมาณผลิตสื่อโฆษณาและจ้างดาราดังเพื่อเผยแพร่สื่อตามช่องทางต่าง ๆ ที่น่าเชื่อถือ จัดงานมอบรางวัลผู้บริหารดีเด่น หรือองค์กรดีเด่นให้ตัวเอง มีการแสดงความร่ำรวยของบริษัทด้วยการพาสมาชิกไปเที่ยวต่างประเทศ และวิธีอื่น ๆ อีกมากมาย จึงทำให้มีผู้ตกเป็นเหยื่อเป็นจำนวนมาก
4) ข้อเสนอ
ที่ผ่านมาสำนักงานตำรวจแห่งชาติ ตระหนักดีว่าธุรกิจแชร์ลูกโซ่นั้นส่งผลกระทบต่อพี่น้องประชาชนในวงกว้าง และได้ดำเนินการ ในส่วนที่เกี่ยวข้องอย่างเต็มความสามารถมาโดยตลอด โดยจะเห็นได้ว่าทุกครั้งที่สมาพันธ์ต่อต้านแชร์ลูกโซ่ ได้นำกลุ่มผู้เสียหายเข้าร้องเรียนต่อสำนักงานตรวจแห่งชาติ ก็ไม่เคยปฏิเสธและจะลงมาดูแลปัญหาให้ทุกครั้ง อย่างไรก็ตามในการดำเนินคดีแชร์ลูกโซ่ อาจต้องใช้เวลาค่อนข้างมาก เนื่องจากการสอบปากคำพยานแต่ละคดีมีจำนวนนับพันปาก ทำให้ต้องใช้บุคลากรเป็นจำนวนมาก อีกทั้งยังต้องใช้งบประมาณในการดำเนินการจำนวนมหาศาล เช่น ในคดียูฟันเพียงคดีเดียว ต้องระดมเจ้าหน้าที่ตำรวจมาเป็นคณะทำงานกว่า 200 นาย มีค่าใช้จ่ายในการดำเนินการกว่า 3 ล้านบาท และคดีอยู่ในชั้นศาลมาแล้วกว่า 3 ปี แต่ขอให้มั่นใจได้ว่า สํานักงานตํารวจแห่งชาติไม่ได้นิ่งนอนใจ และดำเนินการในส่วนที่เกี่ยวข้องอย่างเต็มความสามารถในทุกคดีที่ได้รับการร้องเรียน นอกจากนั้นยังได้พยายามให้ความรู้แก่ประชาชนถึงกลโกงต่าง ๆ ของธุรกิจแชร์ลูกโซ่ ตลอดจนการดำเนินคดีและอัตราโทษของผู้กระทำผิดผ่านสื่อมวลชนอย่างต่อเนื่องมาโดยตลอด เพื่อให้พี่น้องประชาชนไม่ตกเป็นเหยื่อธุรกิจแชร์ลูกโซ่ได้โดยง่าย
ทั้งนี้ ตามที่สมาพันธ์ต่อต้านแชร์ลูกโซ่ได้มีข้อเสนอแนะให้ทางภาครัฐจัดตั้งหน่วยงานเฉพาะเพื่อดูแลคดีแชร์ลูกโซ่ นั้น ก็นับเป็นทางออกที่ดีอีกครั้งหนึ่ง เนื่องจากธรรมชาติของคดีแชร์ลูกโซ่จะมีสมาชิกผู้เกี่ยวข้อง ไม่ว่าจะเป็นผู้เสียหาย ผู้ต้องหา พยาน รวมแล้วเป็นจำนวนนับหมื่นนับแสนคน หากมีหน่วยงานเฉพาะ เพื่อดูแลคดีลักษณะนี้จะทำให้บุคลากรเพียงพอ และมีความชำนาญเฉพาะทาง มีงบประมาณในการดำเนินการโดยตรง จะทำให้การดำเนินคดีมีประสิทธิภาพมากยิ่งขึ้น นอกจากนั้น อาจต้อง ปรับปรุงกฎหมาย ให้เจ้าหน้าที่รัฐ มีอำนาจในการตรวจสอบธุรกิจต้องสงสัย ได้ตั้งแต่ต้นก่อนที่จะขยายวงกว้าง
-------------------------

ที่มา : http://www.thaigov.go.th/news/contents/details/13501