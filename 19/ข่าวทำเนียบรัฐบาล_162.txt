รัฐบาลไทย-ข่าวทำเนียบรัฐบาล-พล.อ.อ.ประจินฯ รองนายกรัฐมนตรี เป็นหัวหน้าคณะผู้แทนไทยในการเยี่ยมคารวะและหารือข้อราชการกับ H.E. Mr. Peter Dutton รัฐมนตรีว่าการกระทรวงมหาดไทย ณ นครบริสเบน ประเทศออสเตรเลีย

วันพุธที่ 18 กรกฎาคม 2561
พล.อ.อ.ประจินฯ รองนายกรัฐมนตรี เป็นหัวหน้าคณะผู้แทนไทยในการเยี่ยมคารวะและหารือข้อราชการกับ H.E. Mr. Peter Dutton รัฐมนตรีว่าการกระทรวงมหาดไทย ณ นครบริสเบน ประเทศออสเตรเลีย
พล.อ.อ.ประจินฯ รองนายกรัฐมนตรี เป็นหัวหน้าคณะผู้แทนไทยในการเยี่ยมคารวะและหารือข้อราชการกับ H.E. Mr. Peter Dutton รัฐมนตรีว่าการกระทรวงมหาดไทย ณ สำนักงานรัฐมนตรีว่าการกระทรวงมหาดไทย นครบริสเบน ประเทศออสเตรเลีย
เมื่อวันที่ 17 กรกฎาคม 2561 เวลา 09.00 น. (เวลาท้องถิ่นเครือรัฐออสเตรเลีย)  พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกร ะทรวงยุติธรรม เป็นหัวหน้าคณะผู้แทนไทยในการเยี่ยมคารวะและหารือข้อราชการกับ H.E. Mr. Peter Dutton รัฐมนตรีว่าการกระทรวงมหาดไทย ณ สำนักงานรัฐมนตรีว่าการกระทรวงมหาดไทย นครบริสเบน ประเทศออสเตรเลีย โดยมีผลการหารือที่สำคัญ ดังนี้
1. ฝ่ายไทยแสดงความขอบคุณฝ่ายออสเตรเลียที่ส่งผู้เชี่ยวชาญและเจ้าหน้าที่ที่เกี่ยวข้องมาช่วยเหลือนักฟุตบอลทีมหมูป่าอะคาเดมีและโค้ชซึ่งประสบภัยติดถ้ำหลวง ขุนน้ำนางนอนในห้วงที่ผ่านมา โดยฝ่ายออสเตรเลียแสดงความยินดีที่ปฏิบัติการให้ความช่วยเหลือดังกล่าวสำเร็จอย่างดียิ่ง และชื่นชมความร่วมมือและร่วมแรงร่วมใจของไทย ออสเตรเลีย และนานาประเทศในภารกิจดังกล่าว
2. ฝ่ายไทยแสดงความยินดีกับฝ่ายออสเตรเลียที่ได้มีการปรับปรุงโครงสร้างการทำงานของกระทรวงมหาดไทย ซึ่งรวมหน่วยงานความมั่นคงที่สำคัญไว้ภายใต้โครงสร้างของกระทรวงฯ รวมถึงสำนักงานตำรวจสหพันธ์ออสเตรเลีย (AFP) และสำนักงานพิทักษ์เขตแดนออสเตรเลีย (ABF) ซึ่งเป็นหน่วยงานภาคีด้านการแก้ไขปัญหายาเสพติดที่ใกล้ชิดของประเทศไทย ซึ่งจะทำให้ความร่วมมือเพื่อแก้ไขปัญหาอาชญากรรมและยาเสพติดระหว่างกันมีประสิทธิภาพมากขึ้น
3. ฝ่ายไทยขอบคุณฝ่ายออสเตรเลียที่ได้ให้การสนับสนุนมาตรการปราบปรามยาเสพติดของประเทศไทยเป็นอย่างดีมาโดยตลอด ซึ่งออสเตรเลียเป็นประเทศแรก ๆ ที่ให้การสนับสนุนระบบข้อมูลสารสนเทศด้านยาเสพติดของไทย
4. ทั้งสองฝ่ายยินดีที่จะพัฒนาความร่วมมือด้านยาเสพติดให้แน่นแฟ้นมากยิ่งขึ้น ทั้งในกรอบทวิภาคี และพหุภาคี โดยเฉพาะ  ภายใต้ แผนปฏิบัติการสามเหลี่ยมทองคำและ แผนแม่น้ำโขงปลอดภัย  และความร่วมมือในกรอบอาเซียน และ กิจกรรมของศูนย์ประสานงานยาเสพติดอาเซียน ซึ่งออสเตรเลียเห็นว่าความร่วมมือกับไทยซึ่งมีความสัมพันธ์ที่ดีและไว้เนื้อเชื่อใจกันมาอย่างยาวนาน และกรอบความร่วมมือตามที่กล่าวมาเป็นประโยชน์โดยตรงในการแก้ไขปัญหายาเสพติดของออสเตรเลีย และภูมิภาคนี้ โดยออสเตรเลีย ยืนยันให้การสนับสนุนด้านเทคโนโลยี การพัฒนาบุคลากรและการแลกเปลี่ยนองค์ความรู้ การฝึกอบรมสำหรับเจ้าหน้าที่บังคับใช้กฏหมายในการปราบปรามยาเสพติด รวมถึงการตรวจพิสูจน์สารเสพติด
5. ฝ่ายไทยยินดีดำเนินการสกัดกั้นและปราบปรามการลักลอบลำเลียงยาเสพติดจากพื้นที่สามเหลี่ยมทองคำเพื่อลดผลกระทบที่จะเกิดขึ้นต่อภูมิภาค และร่วมมือในการจัดการปัญหาเครือข่ายแก๊งมอเตอร์ไซค์นอกกฏหมายและส่งเสริมการแลกเปลี่ยนการข่าว รวมถึงการสนับสนุนความเป็นหุ้นส่วนในการแก้ไขปัญหายาเสพติดของออสเตรเลีย
6. ทั้งสองฝ่ายยินดีผลักดันความร่วมมือด้านการข่าวเพื่อให้การประสานงานเป็นไปอย่างรวดเร็วและมีประสิทธิภาพมากขึ้น โดย ประเทศไทย โดย สำนักงาน ป.ป.ส. ยินดีที่ฝ่ายออสเตรเลีย จะจัดส่งเจ้าหน้าที่ประสานงานมาประจำการและปฏิบัติหน้าที่ ณ สำนักงาน ป.ป.ส. ในโอกาสแรก รวมถึง การริเริ่มให้มีการสร้างกลไกการหารือแลกเปลี่ยนด้านการข่าวระหว่างกันเป็นประจำอีกด้วย
ทั้งนี้ ในช่วงบ่าย คณะผู้แทนไทยได้เดินทางไปรับฟังการบรรยายสรุปและศึกษาดูงานด้านการศึกษาวิจัยและผลิตกัญชาทางการแพทย์อย่างถูกกฎหมาย ณ บริษัท Medifarm เมือง Sunshine Coast โดยผลิตภัณฑ์กัญชาที่ผลิตเป็นชนิดน้ำมัน และแพทย์เท่านั้นที่จะสามารถสั่งจ่ายน้ำมันกัญชาดังกล่าวได้ สำหรับการรักษาโรคลมชัก และอาการเจ็บปวดแบบเรื้อรัง ทั้งนี้การสั่งจ่ายน้ำมันกัญชามักไม่ได้เป็นทางเลือกแรกของแพทย์ที่จะใช้ในการรักษา การศึกษาดูงานดังกล่าว จึงเป็นประโยชน์อย่างยิ่งต่อการกำหนดนโยบายควบคุมพืชเสพติดของประเทศไทยต่อไป
....................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/13920
