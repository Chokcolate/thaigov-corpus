รัฐบาลไทย-ข่าวทำเนียบรัฐบาล-ปลัด สธ. เผยนักฟุตบอลเยาวชนหมูป่าอะคาเดมีและโค้ช อาการทั่วไปปกติ สภาพจิตใจดี ไม่เครียด 


วันพฤหัสบดีที่ 12 กรกฎาคม 2561
103
ปลัด สธ. เผยนักฟุตบอลเยาวชนหมูป่าอะคาเดมีและโค้ช อาการทั่วไปปกติ สภาพจิตใจดี ไม่เครียด
ปลัดกระทรวงสาธารณสุข เผยการดูแลรักษานักฟุตบอลเยาวชนหมูป่าอะคาเดมีและโค้ชทั้ง 13 คน ของโรงพยาบาลเชียงรายประชานุเคราะห์
ปลัดกระทรวงสาธารณสุข เผยการดูแลรักษานักฟุตบอลเยาวชนหมูป่าอะคาเดมีและโค้ชทั้ง 13 คน ของโรงพยาบาลเชียงรายประชานุเคราะห์ วันนี้อาการทั่วไปปกติ ไม่มีไข้ รอให้ยาปฏิชีวนะครบ 7 วัน โดยผู้ป่วยในกลุ่ม 5 คนสุดท้าย มีอาการอักเสบที่หูชั้นกลาง 3 คน ทีมจิตแพทย์ของโรงพยาบาลดูแลจิตใจญาติตั้งแต่เริ่มค้นหา และให้การดูแลจิตใจทั้งผู้ป่วยตั้งแต่เริ่มเข้ารับการรักษา ทุกคนไม่มีความเครียด นอนหลับได้ดี ญาติเข้าเยี่ยมได้โดยสวมเสื้อกาวน์และหน้ากากอนามัย
วันนี้ (12 กรกฎาคม 2561)  นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่า ได้รับรายงานจากนายแพทย์ไชยเวช ธนไพศาล ผู้อำนวยการโรงพยาบาลเชียงรายประชานุเคราะห์ ว่าในวันนี้ ทีมแพทย์ พยาบาล ยังคงให้การดูแลรักษาและควบคุมป้องกันโรคแก่น้อง ๆ นักฟุตบอลทีมหมูป่าอะคาเดมีและโค้ชในหอผู้ป่วยชั้น 8 ที่จัดไว้เป็นการเฉพาะอย่างใกล้ชิด ล่าสุดเช้านี้ ทุกคนไม่ต้องให้สารละลายน้ำเกลือทางเส้นเลือด สามารถทำกิจวัตรต่าง ๆ ได้เอง ญาติเข้าเยี่ยมผู้ป่วยที่ข้างเตียงได้ทั้ง 13 คน โดยสวมเสื้อกาวน์และหน้ากากอนามัย ผลการตรวจเลือดทางห้องปฏิบัติการไม่พบโรคติดต่ออันตราย อยู่ระหว่างรอผลการตรวจเชื้อไวรัสบางชนิด
โดยผู้ป่วยกลุ่มที่ 1 จำนวน 4 คน เข้ารับการรักษาตั้งแต่วันที่ 8 กรกฎาคม 2561 อาการทั่วไปปกติ สัญญาณชีพปกติ ไม่มีไข้ รับประทานอาหารปกติได้ ขับถ่ายปกติ สำหรับ 2 รายที่มีปัญหาปอดติดเชื้ออาการดีขึ้น ทุกรายรอให้ยาปฏิชีวนะจนครบ 7 วัน
กลุ่มที่ 2 จำนวน 4 คน เข้ารับการรักษาตั้งแต่วันที่ 9 กรกฎาคม 2561 อาการทั่วไปปกติ มีไข้ต่ำ ๆ 2 คน สัญญาณชีพอื่น ๆ ปกติ รับประทานอาหารปกติได้ดี  ไม่มีอาการผิดปกติอื่น รอให้ยาปฏิชีวนะจนครบ 7 วัน
กลุ่มที่ 3 จำนวน 5 คน เข้ารับการรักษาตั้งแต่วันที่ 10 กรกฎาคม 2561 อาการทั่วไปปกติ รับประทานอาหารปกติได้ดี  มีไข้ 3 คน แนวโน้มไข้ลดลง สัญญาณชีพอื่น ๆ ปกติ สำหรับ 3 รายที่มีอาการปวดหูร่วมกับหูอื้อ ตรวจร่างกายเพิ่มเติมพบมีภาวะติดเชื้อที่บริเวณหูชั้นกลางได้ให้ยารักษาอาการ และรอให้ยาปฏิชีวนะครบ 7 วัน
สำหรับด้านจิตใจของผู้ป่วยและญาติ ทีมจิตแพทย์ของโรงพยาบาลเชียงรายประชานุเคราะห์ ได้ให้การดูแลจิตใจญาติที่จุดบริการบริเวณหน้าถ้ำหลวง-ขุนน้ำนางนอน ตั้งแต่เริ่มค้นหา และเริ่มให้การดูแลจิตใจผู้ป่วยทันทีที่ออกจากถ้ำ และดูแลอย่างใกล้ชิดตลอดเวลาที่อยู่ในโรงพยาบาล ทุกคนไม่มีความเครียด นอนหลับได้ดี
นายแพทย์เจษฎากล่าวต่อว่า สำหรับหน่วยซีลทั้ง 4 นาย โรงพยาบาลเชียงรายประชานุเคราะห์ได้ให้การดูแลใน 24 ชั่วโมงแรกหลังเสร็จสิ้นภารกิจ ตรวจร่างกายเบื้องต้น ทั้งผลเลือดและเอกซเรย์ปอดปกติ และได้ไปรับการดูแลต่อที่โรงพยาบาลในสังกัด  ทั้งนี้ ภายใน 2 สัปดาห์ ขอให้ผู้ปฏิบัติงานในพื้นที่ถ้ำหลวงฯ ทั้งจากส่วนราชการและอาสาสมัคร ปฏิบัติตามคำแนะนำบัตรเฝ้าระวังโรค (health beware card) พักผ่อนอยู่ที่บ้าน ดูแลรักษาร่างกายให้แข็งแรง งดการออกไปร่วมสังสรรค์หรือมีกิจกรรมนอกบ้าน และสังเกตอาการผิดปกติ หากมีไข้ ปวดศีรษะ คลื่นไส้อาเจียน ปวดกล้ามเนื้อ หายใจลำบาก ให้ไปพบแพทย์ที่โรงพยาบาลใกล้บ้านทันที
“ขอให้ทุกฝ่ายสบายใจ ด้านการรักษาพยาบาลทั้งร่างกายและจิตใจ ทีมแพทย์ จิตแพทย์ และสหสาขาวิชาชีพของโรงพยาบาลเชียงรายประชานุเคราะห์ ยังคงดูแลรักษาผู้ป่วยทุกคนอย่างใกล้ชิด เพื่อให้นักฟุตบอลเยาวชนทีมหมูป่าอะคาเดมีและโค้ชทั้ง 13 คนแข็งแรงปลอดภัยกลับสู่ครอบครัว” นายแพทย์เจษฎากล่าว
****************************** 12 กรกฎาคม 2561

ที่มา : http://www.thaigov.go.th/news/contents/details/13808