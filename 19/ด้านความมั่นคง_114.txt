รัฐบาลไทย-ข่าวทำเนียบรัฐบาล-เตือนนายจ้าง ไม่จัดประชุมคณะกรรมการสวัสดิการฯ เสี่ยงคุก

วันเสาร์ที่ 14 กรกฎาคม 2561
เตือนนายจ้าง ไม่จัดประชุมคณะกรรมการสวัสดิการฯ เสี่ยงคุก
​ กรมสวัสดิการและคุ้มครองแรงงาน เตือนนายจ้างที่มีลูกจ้าง 50 คน ขึ้นไป อย่าลืมจัดประชุมคณะกรรมการสวัสดิการในสถานประกอบกิจการ ฝ่าฝืนมีโทษทั้งจำทั้งปรับ
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน(กสร.) เปิดเผยว่า
พระราชบัญญัติคุ้มครองแรงงาน พ.ศ.2541 กำหนดให้สถานประกอบกิจการที่มีลูกจ้างตั้งแต่ 50 คนขึ้นไป ต้องจัดให้มีคณะกรรมการสวัสดิการในสถานประกอบกิจการ ประกอบด้วยผู้แทนฝ่ายลูกจ้างที่มาจากการเลือกตั้งอย่างน้อย 5 คน มีบทบาทสำคัญในการให้คำปรึกษา เสนอแนะ และร่วมหารือกับนายจ้างเพื่อจัดสวัสดิการแก่ลูกจ้าง นอกจากนี้กฎหมายยังได้กำหนดให้นายจ้างมีหน้าที่จัดให้มีการประชุมหารือกับคณะกรรมการสวัสดิการในสถานประกอบกิจการอย่างน้อย 3 เดือนต่อหนึ่งครั้ง หรือเมื่อกรรมการฯ เกินครึ่งหนึ่งหรือสหภาพแรงงานร้องขอโดยมีเหตุผลอันสมควร
อธิบดีกสร. กล่าวเพิ่มเติมว่า กรณีที่ไม่ปฏิบัติตามที่กฎหมายกำหนดจะมีโทษจำคุกไม่เกิน 1 เดือน หรือปรับไม่เกิน 2 พันบาท หรือทั้งจำทั้งปรับ จึงขอให้นายจ้างปฏิบัติตามที่กฎหมายกำหนด หากมีข้อสงสัยสอบถามได้ที่ สำนักงานสวัสดิการและคุ้มครองแรงงานกรุงเทพมหานครพื้นที่ 1 ถึง 10 สำนักงานสวัสดิการและคุ้มครองแรงงานจังหวัดทุกจังหวัด หรือหมายเลขโทรศัพท์สายด่วน 1506 กด 3

ที่มา : http://www.thaigov.go.th/news/contents/details/13856
