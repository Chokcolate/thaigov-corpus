รัฐบาลไทย-ข่าวทำเนียบรัฐบาล-พม. จัดงาน “นวัตกรรมด้านอาหารและเครื่องดื่มเพื่อผู้สูงอายุ และสุขภาพช่องปากของผู้สูงอายุ” (Innovation food and Beverage) มุ่งเน้นให้ผู้สูงอายุมีสุขภาพที่ดีอย่างยืนเยาว์


วันพฤหัสบดีที่ 21 มิถุนายน 2561
213
พม. จัดงาน “นวัตกรรมด้านอาหารและเครื่องดื่มเพื่อผู้สูงอายุ และสุขภาพช่องปากของผู้สูงอายุ” (Innovation food and Beverage) มุ่งเน้นให้ผู้สูงอายุมีสุขภาพที่ดีอย่างยืนเยาว์
พม. จัดงาน “นวัตกรรมด้านอาหารและเครื่องดื่มเพื่อผู้สูงอายุ และสุขภาพช่องปากของผู้สูงอายุ” (Innovation food and Beverage) มุ่งเน้นให้ผู้สูงอายุมีสุขภาพที่ดีอย่างยืนเยาว์
วันนี้ (21 มิ.ย.61) เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานผู้สูงอายุไทย ก้าวไกล ไทยแลนด์ 4.0 "นวัตกรรมด้านอาหารและเครื่องดื่มเพื่อผู้สูงอายุ และสุขภาพช่องปากของผู้สูงอายุ” (Innovation food and Beverage) ภายใต้แนวคิด "อร่อย ปลอดภัย ใส่ใจสุขภาพและช่องปาก” โดยมีผู้เข้าร่วมงาน จำนวนทั้งสิ้น 300 คน ประกอบด้วย คณะผู้บริหารและเจ้าหน้าที่กระทรวง พม. ภาคีเครือข่าย เช่น สมาคมสภาผู้สูงอายุ สหพันธ์ชมรมผู้สูงอายุกรุงเทพมหานคร สถาบันการศึกษา ชมรมผู้สูงอายุเขตกรุงเทพมหานคร และผู้ประกอบการผู้สูงอายุ รวมทั้งประชาชนทั่วไปและสื่อมวลชน ณ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
ประเทศไทยกำลังเข้าสู่สังคมผู้สูงอายุอย่างสมบูรณ์ ในปี 2564 โดยคาดว่าจะมีประชากรอายุ 60 ปีขึ้นไป คิดเป็นร้อยละ 20 ของประชากรทั้งประเทศ ซึ่งขณะนี้ มีประชากรสูงอายุประมาณ 10.78 ล้านคน คิดเป็นร้อยละ 16.5 ของประชากรทั้งประเทศ ซึ่งรัฐบาลให้ความสำคัญกับการดำเนินงานรองรับสังคมผู้สูงอายุ โดยมีแผนการขับเคลื่อนงานรองรับสังคมผู้สูงอายุของประเทศ สำหรับปัญหาหนึ่งที่สำคัญของผู้สูงอายุ คือ ปัญหาด้านสุขภาพ เนื่องจากเมื่ออายุมากขึ้นร่างกายเริ่มเสื่อมสภาพไปตามวัย การเผาผลาญพลังงานในร่างกายทำได้ช้าลง ส่งผลให้การทำกิจกรรมต่างๆ ลดลง จำเป็นต้องพึ่งพิงผู้อื่นมากขึ้น ทั้งนี้ จากผลสำรวจของสถาบันวิจัยอาหารประเทศไทย ระบุว่าผู้สูงอายุมีปัญหาเกี่ยวกับการทานอาหาร คือ เรื่องการเคี้ยวอาหาร เนื่องจากสุขภาพฟัน 60% และปัญหาการกลืน 26% และปัญหาเรื่องการรับรู้รส 44% นอกจากนี้ ด้วยสภาพร่างกายผู้สูงอายุ โดยเฉพาะเรื่องของสุขภาพฟัน ทำให้การเคี้ยว การกลืน การย่อย และการดูดซึม เป็นไปได้ไม่ดี การรับรสชาติเสื่อมลง ผู้สูงอายุจึงได้รับสารอาหาร ไม่เพียงพอกับความต้องการของร่างกาย ทำให้เกิดโรคตามมา เช่น โรคขาดสารอาหาร ร่างกายอ่อนเพลีย กระดูกเปราะได้ ดังนั้น การเลือกอาหารผู้สูงอายุอย่างถูกวิธีและเหมาะสม จะช่วยให้ร่างกายได้รับสารอาหารที่ครบถ้วน และชะลอให้ร่างกายไม่ทรุดโทรมก่อนเวลาอันควร ผู้สูงอายุจำเป็นต้องเลือกทานอาหารที่มีประโยชน์ ไม่ทานอาหารที่มีรสหวาน มัน ซึ่งเป็นสาเหตุของโรคความดันโลหิตสูง เบาหวาน โรคหัวใจ ทั้งนี้ การดูแลโภชนาการผู้สูงอายุที่ควรได้รับ จึงมีความสำคัญและต้องมีความครบถ้วนอย่างพอดีต่อความต้องการของร่างกาย
กระทรวงการพัฒนาสังคมและความมั่นคงของมนุษย์ (พม.) โดย กรมกิจการผู้สูงอายุ (ผส.) ได้ตระหนักถึงความสำคัญของการพัฒนาประเทศภายใต้ "ไทยแลนด์ 4.0” จึงได้กำหนด Road map ด้านนวัตกรรมประจำเดือนตลอดทั้งปีงบประมาณ 2561 ภายใต้โครงการ "ผู้สูงอายุไทย ก้าวไกล ไทยแลนด์ 4.0” โดยใช้แนวทาง สานพลังประชารัฐ มุ่งเน้นการมีส่วนร่วมของทุกภาคส่วนและภาคีเครือข่าย เพื่อขับเคลื่อนงานพัฒนาคุณภาพชีวิตผู้สูงอายุไปในทิศทางเดียวกัน และส่งเสริมให้ผู้สูงอายุเข้าถึงเทคโนโลยี และนวัตกรรมที่เหมาะสมอย่างแพร่หลายและทั่วถึง ทั้งนี้ เดือนมิถุนายน ได้กำหนดจัดงาน "ผู้สูงอายุไทย ก้าวไกล ไทยแลนด์ 4.0 : นวัตกรรมด้านอาหารและเครื่องดื่มเพื่อผู้สูงอายุ และสุขภาพช่องปากของผู้สูงอายุ (Innovation Food and Beverage)” โดยมีวัตถุประสงค์เพื่อให้ความรู้ในการดูแลสุขภาพช่องปาก เป็นการป้องกันการเกิดโรคแทรกซ้อนแก่ผู้สูงอายุ ด้วยการนำเทคโนโลยีการพัฒนาอาหารและเครื่องดื่มเพื่อผู้สูงอายุมาปรับใช้ โดยคาดว่าประชาชนจะตระหนักถึงการเสริมสร้างและดูแลสุขภาพของตนเองตั้งแต่เยาว์วัย เพื่อเป็นผู้สูงอายุที่มีสุขภาพดี มีพฤติกรรมสุขภาพที่เหมาะสมและดูแลตนเองได้นานที่สุดอย่างยืนเยาว์
สำหรับการจัดงานครั้งนี้ มีกิจกรรมสำคัญ ประกอบด้วย 1) กิจกรรมการสาธิตการดูแลสุขภาพช่องปากผู้สูงอายุ "ดูแลฟันอย่างไร ให้มีฟันใช้จนอายุ 90” โดยคณะทันตแพทยศาสตร์ มหาวิทยาลัยมหิดล 2) การบรรยาย "สูงวัย ใส่ใจโภชนาการ” โดย สถาบันค้นคว้าและพัฒนาผลิตภัณฑ์อาหาร มหาวิทยาลัยเกษตรศาสตร์ นอกจากนี้ ยังมีการจัดนิทรรศการการนำเสนอนวัตกรรมด้านอาหารและเครื่องดื่มเพื่อผู้สูงอายุ และสุขภาพช่องปากของผู้สูงอายุ ของหน่วยงานภาคีเครือข่ายที่เกี่ยวข้อง แบ่งเป็น 3 โซน ได้แก่ 1) โซนผลงานวิจัยและพัฒนาผลิตภัณฑ์อาหารและเครื่องดื่มสำหรับผู้สูงอายุ 2) โซนการดูแลสุขภาพช่องปากของผู้สูงอายุและโภชนาการ และ 3) โซนสินค้าและผลิตภัณฑ์อาหารสำหรับผู้สูงอายุ

ที่มา : http://www.thaigov.go.th/news/contents/details/13243