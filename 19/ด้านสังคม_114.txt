รัฐบาลไทย-ข่าวทำเนียบรัฐบาล-รมว.สธ. ชื่นชมขอบคุณทีมงานด้านการแพทย์ทั้งไทยและต่างชาติที่ดูแลรักษานักฟุตบอลทีมหมูป่าและโค้ช เตรียมวางแผนส่งกลับสู่อ้อมกอดครอบครัว

วันเสาร์ที่ 14 กรกฎาคม 2561
รมว.สธ. ชื่นชมขอบคุณทีมงานด้านการแพทย์ทั้งไทยและต่างชาติที่ดูแลรักษานักฟุตบอลทีมหมูป่าและโค้ช เตรียมวางแผนส่งกลับสู่อ้อมกอดครอบครัว
รัฐมนตรีว่าการกระทรวงสาธารณสุข เยี่ยมให้กำลังใจนักฟุตบอลทีมหมูป่าและโค้ช 13 คน พร้อมชื่นชมขอบคุณทีมแพทย์ พยาบาล สหวิชาชีพ จากทุกหน่วยงานและทีมต่างชาติ ที่ร่วมกันปฏิบัติงานให้การดูแลรักษา พร้อมเตรียมแผนส่งกลับสู่อ้อมกอดครอบครัว
รัฐมนตรีว่าการกระทรวงสาธารณสุข เยี่ยมให้กำลังใจนักฟุตบอลทีมหมูป่าและโค้ช 13 คน พร้อมชื่นชมขอบคุณทีมแพทย์ พยาบาล สหวิชาชีพ จากทุกหน่วยงานและทีมต่างชาติ ที่ร่วมกันปฏิบัติงานให้การดูแลรักษา พร้อมเตรียมแผนส่งกลับสู่อ้อมกอดครอบครัว
วันนี้ (14 กรกฎาคม 2561) ที่โรงพยาบาลเชียงรายประชานุเคราะห์ จังหวัดเชียงราย ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วยนายแพทย์เจษฎา  โชคดำรงสุข ปลัดกระทรวงสาธารณสุข เยี่ยมให้กำลังใจนักฟุตบอลเยาวชนทีมหมูป่าและโค้ช 13 คน   พบว่าทุกคนมีสภาพร่างกายที่ฟื้นตัวดีขึ้นตามลำดับ ปฏิบัติกิจวัตรประจำวันได้เป็นอย่างดี  ขณะนี้อยู่ระหว่างรอให้ยาปฏิชีวนะครบ 7 วันตามแผนการรักษา  ส่วนด้านจิตใจทุกคนมีสภาพจิตใจที่ดี  โดยครอบครัวและญาติเข้าเยี่ยมได้ ภายใต้ระบบการป้องกันการติดเชื้อของโรงพยาบาลที่มีมาตรฐาน สำหรับผลการตรวจทางห้องปฏิบัติการ ไม่พบเชื้อโรคติดต่อที่เป็นอันตราย และหากสภาพร่างกายแข็งแรงไม่มีปัญหาการติดเชื้อใดๆ  คาดว่าจะออกจากโรงพยาบาลพร้อมกันทั้ง 13 คนได้ในเร็วๆ นี้
รัฐมนตรีว่าการกระทรวงสาธารณสุข กล่าวว่า สิ่งที่น่าเป็นห่วง มี 2 เรื่องสำคัญ ดังนี้ เรื่องที่ 1 เมื่อกลับไปอยู่ที่บ้านต้องระวังการติดเชื้อจากคนหมู่มากที่มาเยี่ยม เพราะทีมหมูป่ายังอยู่ในระยะพักฟื้นอาจจะติดโรคจากผู้ที่มาเยี่ยมได้ง่ายกว่าคนปกติทั่วไป จึงจำเป็นต้องอธิบายให้ผู้ปกครองและญาติเข้าใจ เรื่องที่ 2 ทีมหมูป่าอาจถูกสัมภาษณ์หรือเชิญไปออกรายการต่างๆ ซึ่งทีมจิตแพทย์ได้แนะนำให้ทีมหมูป่าได้รับการฟื้นฟูจิตใจจากเหตุการณ์  ที่เป็นวิกฤตของชีวิตอย่างน้อย 1 เดือน โดยอยู่กับครอบครัว อยู่กับเพื่อน หรือทำกิจกรรมอื่นๆ เช่น ทำบุญ หรือบวช เป็นต้น ดังนั้นในช่วงเวลาฟื้นฟู จึงขอความร่วมมือสื่อต่างๆ ให้ความร่วมมือให้พ้นช่วงการฟื้นฟูจิตใจจากเหตุการณ์ดังกล่าวจะเป็นสิ่งที่ดีกับทีมหมูป่าทั้งหมด
"ขอชื่นชมและขอขอบคุณทีมแพทย์ พยาบาล สหวิชาชีพ จากทุกหน่วยงาน และทีมต่างชาติ ที่ทุกคนเสียสละทำงาน มุ่งให้ความช่วยเหลือด้านการแพทย์ ทั้งที่โรงพยาบาลสนามและที่โรงพยาบาลเชียงรายประชานุเคราะห์ นับเป็นการทำงานระดับชาติที่จะเป็นบทเรียน และประสบการณ์นำไปใช้ในภาวะวิกฤตต่างๆ และยืนยันว่าโรงพยาบาลเชียงรายประชานุเคราะห์มีศักยภาพในการจัดระบบดูแลด้านการแพทย์ ทั้งแพทย์ผู้เชี่ยวชาญและเครื่องมือ รวมทั้งการบริหารจัดการทุกขั้นตอน และการป้องกันควบคุมโรคที่ได้มาตรฐาน จนทำให้การดูแลรักษาทีมหมูป่าเป็นไปด้วยดี โดยไม่ส่งผลกระทบกับการบริการผู้ป่วยทั่วไป" รัฐมนตรีว่าการกระทรวงสาธารณสุข กล่าว
อย่างไรก็ตาม การดูแลรักษาในโรงพยาบาลขณะนี้ เป็นไปตามมาตรฐานการรักษา มีการดูแลจากทีมแพทย์ผู้เชี่ยวชาญทุกสาขา รวมทั้งทีมจิตแพทย์ พร้อมทั้งได้เตรียมแผนติดตามการดูแลต่อเนื่องเมื่อ  เด็กๆ นักฟุตบอล และโค้ชออกจากโรงพยาบาลไปพักฟื้นต่อที่บ้าน โดยมีทีมหมอครอบครัวโรงพยาบาลเชียงรายประชานุเคราะห์ โรงพยาบาลแม่สาย และโรงพยาบาลส่งเสริมสุขภาพตำบลโป่งผา อำเภอแม่สาย จังหวัดเชียงราย เข้าไปดูแลทั้งร่างกายและจิตใจ
***********************************  14 กรกฎาคม 2561

ที่มา : http://www.thaigov.go.th/news/contents/details/13858
