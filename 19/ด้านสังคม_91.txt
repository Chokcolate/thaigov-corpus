รัฐบาลไทย-ข่าวทำเนียบรัฐบาล-นายกรัฐมนตรีเปิดอาคารแรกโครงการฟื้นฟูเมืองชุมชนดินแดง มุ่งพัฒนาคุณภาพชีวิต Smart Life ด้วยนวัตกรรมเทคโนโลยีสมัยใหม่

วันจันทร์ที่ 9 กรกฎาคม 2561
นายกรัฐมนตรีเปิดอาคารแรกโครงการฟื้นฟูเมืองชุมชนดินแดง มุ่งพัฒนาคุณภาพชีวิต Smart Life ด้วยนวัตกรรมเทคโนโลยีสมัยใหม่
นายกรัฐมนตรีเปิดอาคารแรกโครงการฟื้นฟูเมืองชุมชนดินแดง มุ่งพัฒนาคุณภาพชีวิต Smart Life ด้วยนวัตกรรมเทคโนโลยีสมัยใหม่
วันนี้ (9 ก.ค. 61) เวลา 09.00 น. กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) กำหนดจัดพิธีเปิดอาคารโครงการฟื้นฟูเมืองชุมชนดินแดง ระยะที่1 (อาคารแปลง G) โดยมี พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดอาคารและมอบกุญแจห้องให้กับผู้แทนผู้ได้สิทธิเช่า จำนวน 5 กลุ่ม พร้อมด้วย พลเอก ประวิตร วงษ์สุวรรณ รองนายกรัฐมนตรี และรัฐมนตรีว่าการกระทรวงกลาโหม พลเอก ฉัตรชัย สาริกัลยะ รองนายกรัฐมนตรี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน นายไมตรี อินทุสุต ประธานกรรมการการเคหะแห่งชาติ คณะกรรมการการเคหะแห่งชาติ นายธัชพล กาญจนกูล ผู้ว่าการการเคหะแห่งชาติ คณะผู้บริหาร กระทรวง พม. และชาวชุมชนดินแดง จำนวนทั้งสิ้น 400 คน เข้าร่วมงาน ณ ที่ตั้งโครงการบริเวณหัวมุมถนนวิภาวดีรังสิต ตัดกับถนนดินแดง เขตดินแดง กรุงเทพฯ
รัฐบาลได้ตระหนักถึงความสำคัญของที่อยู่อาศัยอันเป็นปัจจัยสำคัญในการดำรงชีวิตและเป็นความมั่นคงของมนุษย์ จึงได้มอบหมายให้กระทรวงการพัฒนาสังคมและความมั่นคงของมนุษย์ (พม.) กำหนดกรอบการพัฒนาที่อยู่อาศัยระยะยาว ของประเทศ เพื่อเป็นแนวทางการพัฒนาคุณภาพชีวิตด้านการอยู่อาศัยของประชาชนให้สอดคล้องกับยุทธศาสตร์ชาติ 20 ปี โดยมีเป้าหมายให้คนไทยทุกคนได้มีที่อยู่อาศัยถ้วนทั่วภายในปี 2579 สำหรับโครงการฟื้นฟูเมืองชุมชนดินแดงได้เริ่มดำเนินการตั้งแต่ปี 2543 และใช้ระยะเวลาถึง 6 ปี จนสามารถดำเนินการได้สำเร็จในรัฐบาลปัจจุบัน ด้วยกระบวนการมีส่วนร่วมของทุกฝ่ายตามแนวทางประชารัฐ ทั้งภาครัฐ เอกชน และประชาสังคม เริ่มตั้งแต่ชาวชุมชนดินแดง
กระทรวง พม. โดย กคช. กรุงเทพมหานคร กรมธนารักษ์ และภาคีเครือข่าย กระทรวง พม. โดยกคช. ดำเนินการแก้ไขปัญหาด้านที่อยู่อาศัยให้กับชาวชุมชนดินแดงตามนโยบายของรัฐบาล โดยมุ่งเน้นกระบวนการการมีส่วนร่วมของประชาชนเป็นสำคัญ ซึ่งคณะรัฐมนตรีในรัฐบาลปัจจุบันมีมติเห็นชอบแผนแม่บทโครงการ ฟื้นฟูเมืองชุมชนดินแดง (พ.ศ. 2559 - 2567) เมื่อวันที่ 17 สิงหาคม 2559 ให้ดำเนินการพัฒนาที่อยู่อาศัยทั้งโครงการ รวม 36 อาคาร 20,292 หน่วย การพัฒนาแบ่งเป็นรองรับผู้อยู่อาศัยเดิม 6,546 หน่วย และรองรับผู้อยู่อาศัยใหม่ 13,746 หน่วย ระยะเวลาดำเนินการรวม 8 ปี และอนุมัติดำเนินโครงการระยะที่ 1 อาคารพักอาศัยแปลง G มีความสูง 28 ชั้น จำนวน 334 หน่วยขนาดพื้นที่ห้อง 33 ตารางเมตร บริเวณหัวมุมถนนวิภาวดีรังสิตตัดกับถนนดินแดง เขตดินแดง กรุงเทพฯ ซึ่งรองรับผู้อยู่อาศัยเดิม อาคารแฟลตที่ 18 – 22 มีกำหนดระยะเวลาก่อสร้าง 18 เดือน โดยเมื่อวันที่ 19 ธันวาคม 2559 พลเอก ประวิตร วงษ์สุวรรณ รองนายกรัฐมนตรี และรัฐมนตรีว่าการกระทรวงกลาโหม ได้เป็นประธานในพิธีวางศิลาฤกษ์ ปัจจุบัน อยู่ระหว่างการเตรียมพื้นที่เพื่อให้ผู้อยู่อาศัยเดิมย้ายเข้าอาศัย และสามารถขนย้ายเข้าอยู่อาศัยได้ตั้งแต่วันที่ 15 กรกฎาคม – 22 สิงหาคม 2561 เป็นต้นไป โดยชาวชุมชนดินแดงจ่ายค่าเช่าเดิมในปัจจุบันเป็นหลัก รวมกับค่าบริหารจัดการสาธารณูปโภคและสาธารณูปการ 825 บาท ต่อเดือน และค่าภาษีโรงเรือนร้อยละ 12.5 ทำให้ค่าเช่าใหม่อยู่ระหว่าง 1,286 - 4,371 บาทต่อเดือน ทั้งนี้ กคช. ได้พิจารณา ให้สิทธิการเช่าผู้อยู่อาศัยเดิมแฟลตที่ 18 - 22 สามารถเข้าอยู่อาศัยในอาคารพักอาศัยแปลง G แล้ว จำนวน 238 ราย และมีผู้ ไม่ประสงค์จะเข้าอยู่อาศัยในอาคารแปลง G จำนวน 45 ราย พร้อมรับค่าชดเชยสิทธิจำนวน 400,000 บาท
สำหรับการขับเคลื่อนโครงการฟื้นฟูเมืองชุมชนดินแดงระยะที่ 2 3 และ 4 (รองรับผู้อยู่อาศัยเดิม) จำนวน 6,212 หน่วย ทาง กคช. ได้ออกแบบโครงการและจัดทำรายงานการวิเคราะห์ผลกระทบสิ่งแวดล้อม (EIA) พร้อมทั้งเสนอให้สำนักนโยบาย และแผนทรัพยากรธรรมชาติและสิ่งแวดล้อม (สผ.) พิจารณาครบทุกแปลงแล้ว ขณะนี้อยู่ระหว่างการพิจารณาของคณะกรรมการผู้ชำนาญการพิจารณารายงานการวิเคราะห์ผลกระทบสิ่งแวดล้อม (คชก.) กรุงเทพมหานคร ส่วนการขออนุมัติดำเนินโครงการอยู่ระหว่างการพิจารณาของสำนักงบประมาณให้ความเห็นประกอบการพิจารณาของคณะรัฐมนตรี ส่วนการดำเนินโครงการฟื้นฟู เมืองชุมชนดินแดงระยะที่ 3 และ 4 (รองรับผู้อยู่อาศัยใหม่) จำนวน 13,746 หน่วย จะเป็นรูปแบบการให้เอกชนร่วมลงทุน ขณะนี้ อยู่ระหว่างการเตรียมนำเสนอคณะกรรมการ กคช. ก่อนนำเสนอ รัฐมนตรีว่าการกระทรวง พม. ต่อไป ซึ่งระหว่างการศึกษาได้มีการรับฟังความคิดเห็นของกลุ่มผู้ลงทุน (Market Sounding) โดยมีภาคเอกชนให้ความสนใจเข้าร่วมประชุมหลายราย และได้รับข้อคิดเห็นที่เป็นประโยชน์ สามารถนำไปปรับใช้เป็นข้อมูลในการหารูปแบบและแนวทางให้มีความเหมาะสมทั้งด้านการพัฒนาโครงการและรูปแบบการลงทุนต่อไป
ทั้งนี้ แนวทางการพัฒนาอาคารพักอาศัยแปลง G เพื่อนำไปสู่การเป็น "Din - daeng Smart Town” ในอนาคต นั้น กคช. จะนำร่องนำนวัตกรรมเทคโนโลยีใหม่ๆ สำหรับ Smart Life เช่น 1) ด้านความปลอดภัยในชีวิตและทรัพย์สิน (Smart Security) ด้วยการนำระบบคีย์การ์ดและการติดตั้งกล้องวงจรปิด และจัดให้มีระบบป้องกันอัคคีภัยที่ได้มาตรฐานในอาคารสูง 2) ด้านการออกแบบชุมชน (Smart Community) ได้นำหลักการออกแบบสำหรับทุกคน (Universal Design) เพื่อรองรับผู้สูงอายุ หรือผู้ที่ ไม่สามารถช่วยเหลือตนเองได้อย่างสะดวก เช่น จัดให้มีทางลาดรถเข็น ลิฟต์ขึ้น - ลงอาคาร และอุปกรณ์อำนวยความสะดวกภายในห้องน้ำในชั้น 8 และชั้น 9 และ 3) ด้านการประหยัดพลังงานและเป็นมิตรกับสิ่งแวดล้อม (Smart Environment) ภายในอาคาร มีการใช้หลอดไฟ LED การจัดเก็บขยะอย่างมีระบบ โดยการคัดแยกขยะก่อนนำไปทิ้งโดยใช้หลัก 3 R ได้แก่ Reduce Reuse และ Recycle และการนำน้ำบางส่วนที่ผ่านการบำบัดแล้วไปใช้รดน้ำต้นไม้ในโครงการ เป็นต้น

ที่มา : http://www.thaigov.go.th/news/contents/details/13703
