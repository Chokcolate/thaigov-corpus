รัฐบาลไทย-ข่าวทำเนียบรัฐบาล-นายธีระพงษ์ รอดประเสริฐ ผู้ช่วยรัฐมนตรีประจำกระทรวงคมนาคม เปิดงานสัมมนาเชิงวิชาการ “เทคโนโลยีการเชื่อมต่อในโลกแห่งการขนส่งดิจิทัล (Connected technologies)”

วันพุธที่ 20 มิถุนายน 2561
นายธีระพงษ์ รอดประเสริฐ ผู้ช่วยรัฐมนตรีประจำกระทรวงคมนาคม เปิดงานสัมมนาเชิงวิชาการ “เทคโนโลยีการเชื่อมต่อในโลกแห่งการขนส่งดิจิทัล (Connected technologies)”
นายธีระพงษ์ รอดประเสริฐ ผู้ช่วยรัฐมนตรีประจำกระทรวงคมนาคม เป็นประธานเปิดงานสัมมนาเชิงวิชาการ “เทคโนโลยีการเชื่อมต่อในโลกแห่งการขนส่งดิจิทัล (Connected technologies)” เมื่อวันที่ 15 มิถุนายน 2561 ณ โรงแรมเจดับบลิว แมริออท กรุงเทพฯ
โดยมี นายพีระพล ถาวรสุภเจริญ นายกฤชเทพ สิมลี รองปลัดกระทรวงฯ นายอานนท์ เหลืองบริบูรณ์ นายสราวุธ ทรงศิวิไล นางอัมพวัน วรรณโก ผู้ตรวจราชการกระทรวงฯ นายสรพงศ์ ไพฑูรย์พงษ์ นางสาวอัมพร ชาตบุษยมาส ผู้ช่วยปลัดกระทรวงฯ ผู้บริหารและหัวหน้าหน่วยงานในสังกัดกระทรวงฯ เข้าร่วมงาน
นายธีระพงษ์ รอดประเสริฐ กล่าวว่า จากกระแสการเปลี่ยนแปลงของโลกที่ก้าวเข้าสู่ยุคระบบเศรษฐกิจและสังคมดิจิทัล และนโยบาย “ประเทศไทย 4.0” ของรัฐบาล เพื่อขับเคลื่อนประเทศไทยสู่ความมั่นคง มั่งคั่ง และยั่งยืน โดยเน้นการใช้องค์ความรู้ เทคโนโลยี นวัตกรรม และความคิดสร้างสรรค์ เพื่อสร้างมูลค่าเพิ่มให้เกิดความได้เปรียบในการแข่งขันของประเทศ กระทรวงฯ ได้จัดทำร่างยุทธศาสตร์การพัฒนาระบบคมนาคมขนส่งของประเทศ ระยะ 20 ปี (พ.ศ. 2560 - 2579) มุ่งสู่การขนส่งที่ยั่งยืน ด้วยระบบคมนาคมขนส่งที่ทันสมัย มีประสิทธิภาพ เป็นมิตรต่อสิ่งแวดล้อมและประชาชนทุกคนสามารถเข้าถึงได้ โดยให้ความสำคัญกับการพัฒนาระบบขนส่งสาธารณะและระบบขนส่งมวลชนให้ครอบคลุม ทั่วถึงและเท่าเทียม ทั้งด้านโครงสร้างพื้นฐานและการให้บริการเพื่อให้สามารถรองรับความต้องการเดินทาง การขนส่งสินค้า นอกจากนี้กระทรวงฯ ได้จัดทำแผนพัฒนาคมนาคมดิจิทัล 2021 โดยมุ่งสร้างสรรค์และพัฒนานวัตกรรมบนพื้นฐานดิจิทัล เพื่อยกระดับภารกิจการคมนาคมให้สามารถสร้างคุณค่าเพิ่มอย่างก้าวกระโดด ทั้งการเพิ่มขีดความสามารถทางการแข่งขันของประเทศ ยกระดับคุณภาพชีวิตของประชาชน ส่งเสริมการเติบโตแบบมีส่วนร่วม และเพิ่มประสิทธิภาพการบริหารจัดการที่ดีของภาครัฐ อย่างยั่งยืน
งานสัมมนาฯ ดังกล่าวจัดขึ้นเพื่อยกระดับขีดความสามารถเชิงดิจิทัลของหน่วยงานในสังกัดกระทรวงฯ ในการรองรับกระแสการเปลี่ยนแปลงของโลก นโยบายการพัฒนาประเทศของรัฐบาล ร่างยุทธศาสตร์การพัฒนาระบบคมนาคมขนส่งของประเทศ ระยะ 20 ปี และแผนพัฒนาคมนาคมดิจิทัล 2021โดยถ่ายทอดความก้าวหน้าทางเทคโนโลยีของระบบการขนส่งและจราจรดิจิทัลในระดับสากลให้กับหน่วยงานในสังกัดกระทรวงฯ หน่วยงานภาครัฐและเอกชนที่เกี่ยวข้อง รวมถึงสร้างเครือข่ายและความร่วมมือด้านงานวิชาการกับองค์กรภายนอก

ที่มา : http://www.thaigov.go.th/news/contents/details/13196
