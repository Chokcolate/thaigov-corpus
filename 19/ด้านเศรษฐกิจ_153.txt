รัฐบาลไทย-ข่าวทำเนียบรัฐบาล-รายงานความคืบหน้าการดำเนินการของคณะกรรมการส่งเสริมวิสาหกิจเริ่มต้นแห่งชาติ ประจำเดือนมิถุนายน 2561


วันศุกร์ที่ 6 กรกฎาคม 2561
112
พิมพ์
รายงานความคืบหน้าการดำเนินการของคณะกรรมการส่งเสริมวิสาหกิจเริ่มต้นแห่งชาติ ประจำเดือนมิถุนายน 2561
รายงานความคืบหน้าการดำเนินการของคณะกรรมการส่งเสริมวิสาหกิจเริ่มต้นแห่งชาติ (National Startup Committee: NSC) (คณะกรรมการฯ) ซึ่งมีปลัดกระทรวงการคลังเป็นประธานคณะกรรมการฯ ประจำเดือนมิถุนายน 2561
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง เปิดเผยรายงานความคืบหน้าการดำเนินการของคณะกรรมการส่งเสริมวิสาหกิจเริ่มต้นแห่งชาติ (National Startup Committee: NSC) (คณะกรรมการฯ) ซึ่งมีปลัดกระทรวงการคลังเป็นประธานคณะกรรมการฯ ประจำเดือนมิถุนายน 2561 โดยมีรายละเอียด สรุปได้ ดังนี้
1.  จำนวนวิสาหกิจเริ่มต้น (Startup) ในประเทศไทย
1.1  จำนวน Startup ที่ลงทะเบียนกับ http://startupthailand.org ของสำนักงานนวัตกรรมแห่งชาติ จำนวน 1,700 ราย ไม่มีการเปลี่ยนแปลงจากเดือนก่อนหน้า
1.2  จำนวนผู้ประกอบการวิสาหกิจขนาดกลางและขนาดย่อมรายใหม่ (SMEs/New Startup) ที่ขอรับสิทธิประโยชน์ทางภาษีตามพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ 658) พ.ศ. 2561 เพื่อยกเว้นภาษีเงินได้สำหรับกำไรสุทธิของ SMEs/New Startup เป็นระยะเวลา 5 รอบระยะเวลาบัญชี ณ สิ้นเดือนมิถุนายน 2561 มียอดรวมของ SMEs/New Startup เข้ามาจดทะเบียนและยื่นขอรับการรับรองกับสำนักงานพัฒนาวิทยาศาสตร์และเทคโนโลยีแห่งชาติ (สวทช.) แล้วจำนวน 155 ราย ได้รับการรับรองจาก สวทช. แล้วจำนวน 99 ราย และได้ขอใช้สิทธิประโยชน์ทางภาษีกับกรมสรรพากรแล้วจำนวน 82 ราย ซึ่งเมื่อเทียบกับเดือนที่แล้ว มีกิจการเข้ามายื่นขอรับการรับรองกับ สวทช. เพิ่มขึ้นจำนวน 1 ราย ได้รับการรับรองเพิ่มขึ้นจำนวน 3 ราย และขอใช้สิทธิประโยชน์ทางภาษีเพิ่มขึ้นจำนวน 5 ราย
1.3  จำนวน Startup ที่ได้รับการสนับสนุนจากภาครัฐ ผ่านการร่วมลงทุนกับธนาคารออมสิน ธนาคารพัฒนาวิสาหกิจขนาดกลางและขนาดย่อมแห่งประเทศไทย และธนาคารกรุงไทย จำกัด (มหาชน) ณ สิ้นเดือนมิถุนายน 2561 มียอดรวมของการอนุมัติการร่วมลงทุนใน Startup แล้ว 40 ราย วงเงินรวม 1,047.5 ล้านบาท โดยมี Startup 11 ราย ที่ได้มีการร่วมลงทุนแล้ว คิดเป็นเงินร่วมลงทุน 276 ล้านบาท ทั้งนี้ เมื่อเทียบกับเดือนที่แล้ว มี Startup ที่ได้รับการสนับสนุนเพิ่มขึ้น โดยมีกิจการ Startup ที่ได้รับอนุมัติการร่วมลงทุนเพิ่มจำนวน 4 ราย วงเงิน 219.5 ล้านบาท และมีกิจการ Startup ที่ได้รับการร่วมลงทุนแล้วเพิ่มจำนวน 1 ราย วงเงิน 60 ล้านบาท
2.  จำนวนกลุ่มนักลงทุนในประเทศไทย
2.1  จำนวนกลุ่มนักลงทุนที่ลงทะเบียนกับ Web Portal ปัจจุบันมีกลุ่มนักลงทุนเข้าลงทะเบียนบนเว็บไซต์ http://startupthailand.org แล้วจำนวน 400 ราย เพิ่มขึ้นจากเดือนที่แล้วจำนวน 100 ราย
2.2  กิจการเงินร่วมลงทุน (Venture Capital: VC) และทรัสต์เพื่อกิจการเงินร่วมลงทุน (Private Equity Trust: PE Trust) ที่ขอรับสิทธิประโยชน์ทางภาษีตามพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ 636) พ.ศ. 2560 เพื่อขอรับสิทธิยกเว้นภาษีเงินได้จากเงินปันผลและรายได้จากการโอนหุ้นของบริษัทเป้าหมาย เป็นระยะเวลา 10 รอบระยะเวลาบัญชี ณ สิ้นเดือนมิถุนายน 2561 มีผู้จดแจ้งการเป็น VC และ PE Trust กับสำนักงานคณะกรรมการกำกับหลักทรัพย์และตลาดหลักทรัพย์แล้ว จำนวนทั้งสิ้น 32 ราย เพิ่มขึ้นจำนวน 2 ราย เมื่อเทียบกับเดือนที่แล้ว
3.  ความเคลื่อนไหวที่สำคัญในเดือนมิถุนายน 2561
การฝึกอบรมเชิงปฏิบัติการโครงการการพัฒนาครูและบุคลากรในสถาบันการศึกษาระดับมัธยมศึกษาและอาชีวศึกษาด้านมายเซ็ตการประกอบการ ครั้งที่ 4 คณะกรรมการฯ ร่วมกับสำนักงานเศรษฐกิจการคลัง กรมบัญชีกลาง และธนาคารเพื่อการส่งออกและนำเข้าแห่งประเทศไทย จัดการฝึกอบรมเชิงปฏิบัติการโครงการพัฒนาครูและบุคลากรในสถาบันการศึกษาระดับมัธยมศึกษาและอาชีวศึกษาด้านมายเซ็ตการประกอบการ (การฝึกอบรมฯ) ครั้งที่ 4 ในระหว่างวันที่ 25 - 26 มิถุนายน 2561 ณ โรงแรมเดอะ เบอร์เคลีย์ ประตูน้ำ กรุงเทพมหานคร โดยปลัดกระทรวงการคลังได้ให้เกียรติมากล่าวเปิดการฝึกอบรมดังกล่าว ทั้งนี้ มีผู้เข้าร่วมการฝึกอบรมทั้งหมด 65 ท่าน เป็นครูจากโรงเรียนที่เข้าร่วมโครงการ Startup Club จำนวน 44 ท่าน จาก 21 สถาบัน ผู้แทนสำนักงานคลังเขต 1 2 และ 7 จำนวน 5 ท่าน และคณะผู้บริหารการคลังประจำจังหวัด (คบจ.) 16 ท่าน จาก 16 จังหวัดในภาคกลาง ได้แก่ กรุงเทพมหานคร นครปฐม นนทบุรี ปทุมธานี สมุทรสาคร สมุทรปราการ สมุทรสงคราม พระนครศรีอยุธยา ราชบุรี เพชรบุรี ประจวบคีรีขันธ์ ฉะเชิงเทรา ตราด ระยอง จันทบุรี และชลบุรี
สำหรับการฝึกอบรมฯ ครั้งที่ 5 จะจัดขึ้นระหว่างวันที่ 31 กรกฎาคม – 1 สิงหาคม 2561 ที่จังหวัดนครราชสีมา สำหรับ คบจ. และคุณครูสถาบันการศึกษาที่เข้าร่วมโครงการ Startup Club ในภาคะวันออกเฉียงเหนือตอนล่างและภาคตะวันออก
สำนักงานเศรษฐกิจการคลัง สำนักนโยบายการออมและการลงทุน ส่วนนโยบายระบบการลงทุน
โทร. 0 2273 9020 ต่อ 3650, 3654

ที่มา : http://www.thaigov.go.th/news/contents/details/13629