รัฐบาลไทย-ข่าวทำเนียบรัฐบาล- มหาดไทยนำร่องเปิดตัวโครงการ “บวร” โมเดลต้นแบบของการใช้น้ำอย่างรู้คุณค่า

วันศุกร์ที่ 29 มิถุนายน 2561
มหาดไทยนำร่องเปิดตัวโครงการ “บวร” โมเดลต้นแบบของการใช้น้ำอย่างรู้คุณค่า
มหาดไทยนำร่องเปิดตัวโครงการ “บวร” โมเดลต้นแบบของการใช้น้ำอย่างรู้คุณค่า
วันนี้ (29 มิ.ย. 2561) เวลา 09.30 น. ณ ลานอเนกประสงค์ ศาลาว่าการกระทรวงมหาดไทย นายสุธี มากบุญ รัฐมนตรีช่วยว่าการกระทรวงมหาดไทย เป็นประธานพิธีเปิดโครงการ “บวร (บ้าน วัด โรงเรียน) จุดเริ่มต้นแห่งการพัฒนาอย่างยั่งยืน” โดยมี นายปริญญา ยมะสมิต ผู้ว่าการประปานครหลวง และเจ้าหน้าที่จากหน่วยงานภาครัฐ วัด และสถาบันการศึกษา
รวม 4 แห่ง ได้แก่ กระทรวงมหาดไทย วัดราชบพิธสถิตมหาสีมาราม ราชวรวิหาร โรงเรียนวัดราชบพิธ และกรมป้องกันบรรเทาสาธารณภัย เข้าร่วมในพิธี ซึ่งเป็นโครงการที่การประปานครหลวง (กปน.) จัดขึ้นเพื่อส่งเสริมการใช้น้ำอย่างรู้คุณค่า ร่วมอนุรักษ์ทรัพยากรน้ำและสิ่งแวดล้อมอย่างยั่งยืน และได้มีการนำก๊อกประหยัดน้ำมาติดตั้งที่กระทรวงมหาดไทยเพื่อทดแทนก๊อกน้ำแบบเดิม ซึ่งคาดว่าจะสามารถลดปริมาณการใช้น้ำประปาลงได้ไม่น้อยกว่า 10 %
นายสุธี มากบุญ ได้กล่าวขอบคุณการประปานครหลวง และหน่วยงานพันธมิตรที่ได้จัดทำโครงการ “บวร” ขึ้น ซึ่งถือเป็นโครงการรณรงค์เพื่อให้พี่น้องประชาชนใช้น้ำอย่างรู้คุณค่า รวมถึงการอนุรักษ์ทรัพยากรน้ำและสิ่งแวดล้อม ลดการสูญเสียน้ำ และรู้จักเลือกใช้อุปกรณ์ที่ประหยัดน้ำและเป็นมิตรต่อสิ่งแวดล้อม อันจะเป็นต้นแบบที่ดีแก่สังคมไทยต่อไป พร้อมขอความร่วมมือจากหน่วยงานพันธมิตรให้ช่วยส่งเสริมให้ประชาชนมีการปรับเปลี่ยนพฤติกรรม การใช้น้ำในชีวิตประจำวัน อย่างเป็นรูปประธรรม เพื่อเป็นประโยชน์ต่อการอนุรักษ์ทรัพยากรน้ำและสิ่งแวดล้อม สังคมและชุมชนอย่างยั่งยืน
นายปริญญา ยมะสมิต เปิดเผยว่า การประปานครหลวงในฐานะรัฐวิสาหกิจที่มีภารกิจในการผลิต จัดส่งและจำหน่ายน้ำประปาที่มีคุณภาพ ได้จัดทำโครงการการรณรงค์เกี่ยวกับการใช้น้ำอย่างรู้คุณค่ามาอย่างต่อเนื่อง สำหรับโครงการ “บวร” นอกจากจะมีการเปลี่ยนก๊อกประหยัดน้ำแล้ว การประปานครหลวง ได้รณรงค์ให้ความรู้เรื่องการใช้น้ำอย่างรู้คุณค่าอีกหลายกิจกรรม อาทิ วิธีสังเกตท่อแตกรั่วภายในบ้าน การเลือกใช้อุปกรณ์และสุขภัณฑ์รุ่นประหยัดน้ำ การแจ้งเหตุขัดข้องผ่านแอปพลิเคชัน MWA onMobile “แอปฯ ของคนเมือง ครบทุกเรื่องน้ำประปา” โครงการ 3R (Reduce Reuse Recycle) ใช้น้อย ใช้ซ้ำ นำกลับมาใช้ใหม่ รวมทั้งลดละเลิกการใช้ผลิตภัณฑ์ที่ทำจากพลาสติก นอกจากนี้ยังเชิญชวน บุคลากรของ 4 หน่วยงาน เข้าร่วมโครงการฝึกอบรมวิชาชีพช่างประปาเพื่อประชาชน โดยไม่เสียค่าใช้จ่าย เพื่อเสริมสร้างความรู้วิชาชีพช่างและการบำรุงรักษางานประปาเบื้องต้น ซึ่งจะนำไปสู่การปรับเปลี่ยนพฤติกรรมการใช้น้ำอย่างรู้คุณค่าในชีวิตประจำวันอย่างเป็นรูปธรรมและเกิดผลในการอนุรักษ์ทรัพยากรน้ำและสิ่งแวดล้อมอย่างต่อเนื่อง เพื่อให้ประชาชนได้มีน้ำประปาที่สะอาด ปลอดภัย ใช้ในอนาคตอย่างพอเพียงและยั่งยืน

ที่มา : http://www.thaigov.go.th/news/contents/details/13459
