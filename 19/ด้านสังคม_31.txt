รัฐบาลไทย-ข่าวทำเนียบรัฐบาล-สธ.ชื่นชมระบบการส่งต่อทางทะเล ช่วยผู้ป่วยปลอดภัย

วันศุกร์ที่ 22 มิถุนายน 2561
สธ.ชื่นชมระบบการส่งต่อทางทะเล ช่วยผู้ป่วยปลอดภัย
กระทรวงสาธารณสุข ชื่นชมความร่วมมือระบบการแพทย์ฉุกเฉินทางทะเล กองทัพเรือ กระทรวงสาธารณสุข สถานพยาบาลเอกชน ดูแลส่งต่อผู้ป่วยเด็กอาการวิกฤตจากเกาะหลีเป๊ะถึงโรงพยาบาลสตูล ได้รับการรักษาจนปลอดภัย
นายแพทย์โอภาส  การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า นายแพทย์เจษฎา  โชคดำรงสุข ปลัดกระทรวงสาธารณสุข ชื่นชมระบบการแพทย์ฉุกเฉินช่วยเหลือส่งต่อผู้ป่วยเด็กอาการวิกฤติจากเกาะหลีเป๊ะ จ.สตูล ไปรักษาที่รพ.สตูล ซึ่งเป็นความร่วมมือระหว่าง กองทัพเรือ กระทรวงสาธารณสุข สถานพยาบาลเอกชน และชื่นชมแพทย์โรงพยาบาลสตูลที่ออกไปรับผู้ป่วยกับเรือตรวจการณ์ทหารเรือท่ามกลางพายุลมแรง คลื่นสูงกว่า 3 เมตร จนผู้ป่วยได้รับการดูแลรักษาในห้องไอซียู โรงพยาบาลสตูล  ซึ่งเป็นการดำเนินการตามแผนสาธารณสุขทางทะเล เพื่อสร้างมาตรฐานการดูแลประชาชนพื้นที่เกาะ ห่างไกล และนักท่องเที่ยว โดยจัดระบบการแพทย์ฉุกเฉินก่อนถึงโรงพยาบาล ตั้งแต่จุดเกิดเหตุ การตรวจสอบ เผชิญเหตุ และนำส่งผู้บาดเจ็บจากจุดเกิดเหตุไปรักษาต่ออย่างมีประสิทธิภาพไร้รอยต่อ มีระบบการปรึกษาแพทย์กับโรงพยาบาลแม่ข่าย เพื่อติดตามอาการผู้ป่วยผ่านระบบวิดีโอตั้งแต่บนเกาะ ระหว่างการนำส่ง จนถึงโรงพยาบาล
“ขอขอบคุณผู้บัญชาการทัพเรือภาคที่ 3 และทีมปฏิบัติการจากกองทัพเรือ รพ.สตูล รพ.สต.หลีเป๊ะ สถานพยาบาลเอกชน ที่ร่วมกันดูแลส่งต่อผู้ป่วย โดยไม่คำนึงถึงอันตรายที่อาจเกิดขึ้นกับตนเอง จนผู้ป่วยได้รับการดูแลอย่างดี และปลอดภัย” นายแพทย์โอภาสกล่าว
ทั้งนี้ จังหวัดสตูล ได้ลงนามความร่วมมือในการส่งต่อผู้ป่วยจากพื้นที่เกาะ และพัฒนาศูนย์บริการสุขภาพท่าเรือท่องเที่ยวปากบารา ระหว่างสำนักงานสาธารณสุขจังหวัดสตูล องค์การบริหารส่วนจังหวัดสตูล และสถานพยาบาลเอกชนในพื้นที่ โดยมีผู้ว่าราชการจังหวัดสตูลเป็นประธาน เมื่อวันที่ 31 พฤษภาคม 256
กระทรวงสาธารณสุข มีนโยบายในการพัฒนาระบบบริการสาธารณสุขทางทะเลและเกาะ 23 จังหวัดชายทะเล ดูแลประชาชนและนักท่องเที่ยวที่มีประมาณ 35 ล้านคนต่อปี ทั้งการส่งเสริมสุขภาพ การป้องกัน รักษา ฟื้นฟูสภาพ  และจัดระบบการแพทย์ฉุกเฉินทางทะเล (Maritime ECS : Maritime Emergency Care System) พัฒนาศักยภาพหน่วยบริการให้สามารถดูแลผู้บาดเจ็บ/ป่วยฉุกเฉินทางทะเล และโรคที่พบบ่อย ตั้งเป้าหมายประชาชนและนักท่องเที่ยวทางทะเลร้อยละ 80 ได้รับการดูแลให้มีความปลอดภัยหากเจ็บป่วย/ฉุกเฉินทางทะเล เสียชีวิตจากเหตุฉุกเฉินลดลงร้อยละ 25 จาก 139 คนเหลือไม่เกิน 100 คน  การเจ็บป่วยจากโรคที่พบบ่อยลดลงร้อยละ 30  ตามยุทธศาสตร์การสาธารณสุขทางทะเลระยะ 5 ปี (พ.ศ. 2560 – 2564)
********************************  22 มิถุนายน 2561

ที่มา : http://www.thaigov.go.th/news/contents/details/13270
