รัฐบาลไทย-ข่าวทำเนียบรัฐบาล-สธ. ให้สถานบริการสาธารณสุขในพื้นที่ฝนตกหนัก เตรียมแผนให้บริการประชาชน


วันพฤหัสบดีที่ 21 มิถุนายน 2561
108
สธ. ให้สถานบริการสาธารณสุขในพื้นที่ฝนตกหนัก เตรียมแผนให้บริการประชาชน
กระทรวงสาธารณสุข ให้สถานบริการสาธารณสุขในพื้นที่ฝนตกหนัก โดยเฉพาะภาคใต้ฝั่งตะวันตก
เตรียมแผนป้องกันสถานพยาบาลและจัดบริการ ไม่กระทบการดูแลรักษาประชาชน
วันนี้ (21 มิถุนายน 2561) นายแพททย์มรุต จิรเศรษฐสิริ รองปลัดกระทรวงสาธารณสุข กล่าวว่า ในช่วงนี้ บางพื้นที่มีฝนตกหนัก โดยเฉพาะภาคใต้ฝั่งตะวันตก นายแพทย์เจษฎา โชคดำรงสุข ปลัดกระทรวงสาธารณสุข ได้กำชับให้สถานบริการสาธารณสุขทุกแห่ง เตรียมแผนป้องกันน้ำท่วมและแผนการจัดบริการ ไม่ให้กระทบการดูแลรักษาประชาชน พร้อมทั้งประเมินสถานการณ์และเตรียมรับมือกับอุบัติภัยที่อาจเกิดขึ้น เช่น ตรวจสอบความแข็งแรงของตัวอาคาร หลังคา ป้ายประกาศ ไฟส่องสว่าง ตรวจสอบระบบระบายน้ำ เตรียมสถานที่ขนย้ายเวชภัณฑ์ เครื่องมือแพทย์ สำรองยา-เวชภัณฑ์ ระบบสำรองไฟ น้ำมันเชื้อเพลิง ออกซิเจน เตรียมแผนการจัดบริการนอกสถานที่ แผนการเคลื่อนย้ายผู้ป่วย และประสานโรงพยาบาลข้างเคียงร่วมจัดบริการหากอาคารบริการหรือสาธารณูปโภคได้รับความเสียหายจนไม่สามารถให้บริการได้
สำหรับจังหวัดระนอง มีสถานบริการสาธารณสุขได้รับความเสียหายจากฝนฟ้าคะนองและลมกรรโชกแรง เมื่อวันที่ 15 – 18 มิถุนายน 2561 จำนวน 3 แห่ง ได้แก่ โรงพยาบาลละอุ่น โรงพยาบาลสุขสำราญ และโรงพยาบาลส่งเสริมสุขภาพตำบลเกาะช้าง อ.เมือง จ.ระนอง ส่วนใหญ่ฝ้าเพดานและหลังคาได้รับความเสียหาย เปิดให้บริการได้ตามปกติ ไม่กระทบต่อการให้บริการประชาชนแต่อย่างใด ขณะนี้กระทรวงสาธารณสุขได้ประเมินความเสียหาย และสนับสนุนงบประมาณการซ่อมแซมแล้ว  พร้อมเร่งรัดให้สำนักงานสาธารณสุขจังหวัดระนองดำเนินการโดยเร็ว
*********************************   21 มิถุนายน 2561

ที่มา : http://www.thaigov.go.th/news/contents/details/13223