รัฐบาลไทย-ข่าวทำเนียบรัฐบาล-พม. ชื่นชมชายพิการสู้ชีวิต ตระเวนขายน้ำหวานเพื่อหารายได้ดูแลย่าแก่ชรา ที่ จ.กาญจนบุรี

วันอังคารที่ 17 กรกฎาคม 2561
พม. ชื่นชมชายพิการสู้ชีวิต ตระเวนขายน้ำหวานเพื่อหารายได้ดูแลย่าแก่ชรา ที่ จ.กาญจนบุรี
พม. ชื่นชมชายพิการสู้ชีวิต ตระเวนขายน้ำหวานเพื่อหารายได้ดูแลย่าแก่ชรา ที่ จ.กาญจนบุรี พร้อมช่วยเหลือชายพิการนอนป่วยติดเตียง ช่วยเหลือตัวเองไม่ได้ ที่ จ.เพชรบุรี
วันนี้ (17 ก.ค. 61) เวลา 09.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปพม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 100/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีชายหนุ่มพิการรายหนึ่ง มีสภาพร่างกายแขนซ้ายหงิกงอผิดรูป และขาซ้ายเดินไม่ปกติ แต่สู้ชีวิต ตระเวนขี่รถจักรยานยนต์พ่วงข้างขายน้ำหวาน เพื่อหารายได้จุนเจือครอบครัว และเลี้ยงดูย่าแก่ชรา ที่จังหวัดกาญจนบุรี นั้น ขอชื่นชมชายพิการดังกล่าว ที่มีความขยันหมั่นเพียร มุ่งมั่น และมีความกตัญญู ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรคในการดำเนินชีวิต น่ายกย่องเป็นแบบอย่างที่ดีของคนพิการสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดกาญจนบุรี (พมจ.กาญจนบุรี) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่แนะนำให้คำปรึกษาในเรื่องของกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพในระยะยาว และพัฒนาคุณภาพชีวิตที่ดีต่อไป
และกรณีหญิงรายหนึ่งต้องลาออกจากอาชีพครู เพื่อมาอยู่ดูแลสามีที่พิการ นอนป่วยติดเตียง ช่วยเหลือตัวเองไม่ได้ ร่างกายผอมซูบ และต้องให้อาหารทางสายยาง ด้านลูกชายต้องลาออกจากโรงเรียน เพื่อมาทำงานรับจ้างหารายได้จุนเจือครอบครัว รายได้ไม่เพียงพอค่าใช้จ่าย ที่จังหวัดเพชรบุรี นั้น ได้กำชับให้พัฒนาสังคมและความมั่นคงของมนุษย์จังหวัดเพชรบุรี (พมจ.เพชรบุรี) พร้อมทีม One Home เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยผู้ที่ป่วยอย่างใกล้ชิด และการช่วยเหลือในเรื่องการศึกษาของเด็กชายดังกล่าวอย่างต่อเนื่อง อีกทั้งให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/13908
