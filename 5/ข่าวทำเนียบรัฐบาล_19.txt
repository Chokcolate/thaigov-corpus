รัฐบาลไทย-ข่าวทำเนียบรัฐบาล-โฆษกประจำสำนักนายกรัฐมนตรีชี้แจ้งกรณีการไปประชุมรัฐมนตรีกลาโหมอาเซียนและรัฐมนตรีกระทรวงกลาโหมสหรัฐอเมริกาอย่างไม่เป็นทางการ ที่มลรัฐฮาวาย สหรัฐอเมริกา ของ รอง นรม.พล.อ.ประวิตรฯ

วันอังคารที่ 1 พฤศจิกายน 2559
โฆษกประจำสำนักนายกรัฐมนตรีชี้แจ้งกรณีการไปประชุมรัฐมนตรีกลาโหมอาเซียนและรัฐมนตรีกระทรวงกลาโหมสหรัฐอเมริกาอย่างไม่เป็นทางการ ที่มลรัฐฮาวาย สหรัฐอเมริกา ของ รอง นรม.พล.อ.ประวิตรฯ
โฆษกประจำสำนักนายกรัฐมนตรีชี้แจ้งกรณีการไปประชุมรัฐมนตรีกลาโหมอาเซียนและรัฐมนตรีกระทรวงกลาโหมสหรัฐอเมริกาอย่างไม่เป็นทางการ ที่มลรัฐฮาวาย สหรัฐอเมริกา ของ รอง นรม.พล.อ.ประวิตรฯ
วันนี้ (6 ตุลาคม 2559) เวลา 17.00 น. ณ ศูนย์แถลงข่าว ตึกนารีสโมสร พล.ท.สรรเสริญ แก้วกำเนิด โฆษกประจำสำนักนายกรัฐมนตรี พร้อมด้วยนายจรัมพร โชติกเสถียร กรรมการผู้อำนวยการใหญ่ บมจ.การบินไทยจำกัด (มหาชน) พล.ต.คงชีพ ตันตระวาณิชย์ โฆษกกระทรวงกลาโหม ร่วมกันแถลงข่าวเพื่อชี้แจงทำความเข้าใจกรณีการเช่าเหมาลำเครื่องบิน ของพล.อ.ประวิตร วงษ์สุวรรณ รองนายกรัฐมนตรีและคณะกรณีเดินทางไปร่วมประชุมรัฐมนตรีกลาโหมอาเซียนและรัฐมนตรีว่าการกระทรวงกลาโหมสหรัฐอเมริกาอย่างไม่เป็นทางการ ที่มลรัฐฮาวาย เมื่อต้นเดือนกันยายนที่ผ่านมา
โอกาสนี้ โฆษกประจำสำนักนายกรัฐมนตรีได้กล่าวว่า การเดินทางไปราชการต่างประเทศของรัฐบาลได้ยึดระเบียบหลักเกณฑ์ของสำนักนายกรัฐมนตรีว่าด้วยเรื่องพัสดุการจัดซื้อจัดจ้าง ปี พ.ศ. 2556 ซึ่งหากมีวงเงินเกิน 1 แสนบาทต้องมีการประกาศราคากลาง และเผยแพร่ทางทางกรมบัญชีกลางและหน่วยงานนั้น ๆ และการเดินทางไปต่างประเทศ มี 3 รูปแบบคือ 1.แบบสายการบินพาณิชย์ 2.แบบสายการบินทหาร ที่ส่วนใหญ่จะได้เดินทางในประเทศเพื่อนบ้าน ระยะใกล้ เนื่องจากพิสัยของเครื่องบินไม่สามารถเดินทางในระยะไกลได้ เพราะต้องดำเนินการขออนุญาต การบินเข้าน่านฟ้า การเติมเชื้อเพลิง เป็นต้น จึงอาจจะไม่สะดวกในการเดินทาง และ แบบที่ 3.แบบเช่าเหมาลำ ซึ่งรัฐบาลนี้ ได้มีการใช้บริการไป 3 ครั้ง 2 ครั้งแรก เป็นกรณีนายกรัฐมนตรี เดินทางจากรุงเทพไปอิตาลี เพื่อร่วมประชุมอาเซียนยุโรป และเดินทางจากกรุงเทพไปรัสเซีย เพื่อร่วมประชุมอาเซียน รัสเซีย และอีก 1 ครั้ง คือ กรณีการเดินทางไปราชการต่างประเทศดังกล่าวของ พลเอก ประวิตร วงษ์สุวรรณ รองนายกรัฐมนตรี ครั้งล่าสุด ดังนั้นจะเห็นได้ว่า ได้มีการชี้แจงรายละเอียดตามระเบียบสำนักนายกรัฐมนตรี ซึ่งเริ่มดำเนินการเมื่อวันที่ 11 สิงหาคม 2556
พร้อมกันนี้กรรมการผู้อำนวยการใหญ่ บมจ.การบินไทยจำกัด (มหาชน) ชี้แจงเพิ่มเติมเรื่องการให้บริการเช่าเหมาลำของการบินไทยว่า มีสูตรคำนวณการคิดค่าใช้จ่ายเป็นสูตรเดียวกันเหมือนทุกรัฐบาลที่ผ่านมา ซึ่งมีผู้รับผิดชอบในการคำนวณราคา ก่อนที่จะส่งเอกสารไปยังอีก 10 หน่วยงาน เพื่อประเมินราคา ในส่วนเรื่องการจัดหาเครื่องบิน จัดหานักบิน อาหาร เชื้อเพลิง การขออนุญาตผ่านน่านฟ้า และเจ้าหน้าที่ประจำปฏิบัติในเมืองนั้น ๆ เมื่อคิดคำนวณราคาเสร็จสิ้นจะส่งมายังหน่วยงานกลางของการบินไทยรับทราบก่อนที่จะเสนอราคาให้ลูกค้าได้รับทราบในภายหลัง ถือว่าเป็นธุรกิจในรูปแบบหนึ่งที่ให้บริการเหมือนสายการบินปกติทั่วไป
ทั้งนี้ ค่าใช้จ่ายอาจมีความแตกต่างกัน ขึ้นอยู่กับตัวแปรต่าง ๆ เช่น ค่าเชื้อเพลิง ค่าอาหาร จำนวนผู้โดยสาร เมืองที่เดินทางไป โดยการเดินทางไปฮาวายของคณะดังกล่าวในครั้งนี้ ถือว่าเป็นแบบวอร์คอินขากลับ ที่ไม่มีสายการบินจากฮาวายถึงกรุงเทพโดยตรง ในส่วนค่าใช้จ่ายในการบินครั้งนี้ ยังต้องรอทางฮาวาย สรุปตัวเลขค่าใช้จ่ายที่ชัดเจนในอีก 2 เดือนข้างหน้าจะทราบผลค่าใช้จ่ายทั้งหมดอย่างเป็นทางการ อย่างไรก็ตาม ทางการบินไทยได้ไปแจ้งความดำเนินคดีกับผู้ที่ปล่อยเอกสารรายชื่อลูกค้า เพราะถือว่าเป็นข้อมูลเท็จ และผิดระเบียบของการบินไทยในการเปิดเผยข้อมูลลูกค้าอีกด้วย
********************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/536
