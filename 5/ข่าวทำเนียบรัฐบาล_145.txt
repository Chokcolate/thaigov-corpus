รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมการบริหารจัดการสวนปาล์มน้ำมัน และเรือดูดตะกอนเลนในร่องสวน พร้อมอบนโยบายการทำนาแปลงใหญ่ของเกษตรกรในชุมชน เพื่อสร้างความเข้มแข็งของเศรษฐกิจในชุมชนอย่างยั่งยืน

วันศุกร์ที่ 18 พฤศจิกายน 2559
นายกรัฐมนตรีเยี่ยมชมการบริหารจัดการสวนปาล์มน้ำมัน และเรือดูดตะกอนเลนในร่องสวน พร้อมอบนโยบายการทำนาแปลงใหญ่ของเกษตรกรในชุมชน เพื่อสร้างความเข้มแข็งของเศรษฐกิจในชุมชนอย่างยั่งยืน
..
วันนี้ (18 พฤศจิกายน 2559) เวลา 09.00 น. ภายหลังการตรวจเยี่ยมโครงการพัฒนาพื้นที่แก้มลิงเพิ่มรายได้ในพื้นที่เกษตรทุ่งรังสิต ณ คลองระพีพัฒน์บริเวณประตูน้ำที่ 8 พลเอก ประยุทธ์ จันทร์โอชา นายกรัฐมนตรีได้ไปเยี่ยมชมสวนปาล์มน้ำมัน และเรือดูดตะกอนเลนในร่องสวน โดยมี นายอักษร น้อยสว่าง นายกองค์การบริหารส่วนตำบลบึงชำอ้อ ผู้บริหารส่วนท้องถิ่น ประชาชน และนักเรียนให้การต้อนรับ
ทั้งนี้ สวนปาล์มน้ำมัน และเรือดูดตะกอนเลนในร่องสวน ในช่วงฤดูแล้งเกษตรกรใช้น้ำในคลองร่องสวนเพื่อการเกษตร และใช้บ่อดินป้องกันน้ำเค็มรุก พร้อมกับใช้ร่องสวนเป็นแก้มลิงในพื้นที่สามารถเก็บกักน้ำรวมกว่า 137 ล้านลูกบาศก์เมตร นอกจากนี้ ยังก่อให้เกิดรูปแบบธุรกิจสร้างรายได้ให้กับเกษตรกร โดยการจัดตั้งกองทุน เพื่อดูแล รักษา และพัฒนาคลองสร้างประโยชน์ให้กับเกษตรกรในพื้นที่ พร้อมทั้งได้มีการใช้เรือดูดตะกอนเลน เพื่อเพิ่มความลึกร่องสวนให้สามารถเก็บน้ำได้มากขึ้น และนำตะกอนเลนไปเป็นปุ๋ยบำรุงพืชต่อไป
ในโอกาสนี้ นายกรัฐมนตรีได้กล่าวนโยบายการทำนาแปลงใหญ่ของเกษตรกรในชุมชนเพื่อสร้างความเข้มแข็งของเศรษฐกิจในชุมชนอย่างยั่งยืน พร้อมทั้งได้ย้ำให้ทุกภาคส่วนร่วมกันบูรณาการตามนโยบายประชารัฐร่วมกันในการแก้ไขปัญหา และโครงสร้างการขับเคลื่อนเศรษฐกิจของประเทศตามยุทธศาสตร์ของการพัฒนาเศรษฐกิจสู่เวทีโลก จากนั้น นายกรัฐมนตรีพร้อมคณะได้เดินทางต่อไปยังองค์การบริหารส่วนตำบลบึงชำอ้อ เพื่อพบปะประชาชนที่มาให้การต้อนรับ ซึ่งนายกรัฐมนตรีได้ทักทายประชาชนด้วยอัธยาศัยอันดี
-----------------------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/824
