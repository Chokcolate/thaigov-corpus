รัฐบาลไทย-ข่าวทำเนียบรัฐบาล-นายกรัฐมนตรีประชุมหัวหน้าส่วนราชการระดับปลัดกระทรวง ณ กระทรวงสาธารณสุข เร่งรัดภารกิจสำคัญที่ต้องทำให้เกิดเป็นรูปธรรมภายในปีงบ 60-61

วันพุธที่ 30 พฤศจิกายน 2559
นายกรัฐมนตรีประชุมหัวหน้าส่วนราชการระดับปลัดกระทรวง ณ กระทรวงสาธารณสุข เร่งรัดภารกิจสำคัญที่ต้องทำให้เกิดเป็นรูปธรรมภายในปีงบ 60-61
นายกรัฐมนตรีประชุมหัวหน้าส่วนราชการระดับปลัดกระทรวง ครั้งที่ 1 ของปีงบประมาณ 2560 ณ กระทรวงสาธารณสุข ติดตามเร่งรัดภารกิจสำคัญที่ต้องทำให้เกิดเป็นรูปธรรมภายในปีงบ 60-61 ระบุงานด้านสาธารณสุขเป็นงานสำคัญเพราะต้องดูแลชีวิตของประชาชน
วันนี้ (30 พ.ย. 59) เวลา 10.00 น. ณ ห้องประชุมชัยนาทนเรนทร ชั้น 2 อาคาร 1 กระทรวงสาธารณสุข พลเอก ประยุทธ จันทร์โอชา นายกรัฐมนตรี เป็นประธานการประชุมหัวหน้าส่วนราชการระดับปลัดกระทรวงหรือเทียบเท่า ครั้งที่ 1 ประจำปีงบประมาณ 2560 โดยมีหัวหน้าส่วนราชการระดับปลัดกระทรวงเข้าร่วมประชุม
เมื่อนายกรัฐมนตรีเดินทางมาถึง นายกรัฐมนตรีนำพวงมาลัยถวายสักการะพระอนุสาวรีย์สมเด็จพระเจ้าบรมวงศ์เธอ พระองค์เจ้ารังสิตประยูรศักดิ์ กรมพระยาชัยนาทนเรนทร บริเวณหน้าอาคาร 1 จากนั้นร่วมถ่ายภาพกับคณะผู้บริหารกระทรวงสาธารณสุข พร้อมเยี่ยมชมนิทรรศการ ก่อนเข้าห้องประชุมหัวหน้าส่วนราชการระดับปลัดกระทรวง
โอกาสนี้ นายโสภณ เมฆธน ปลัดกระทรวงสาธารณสุข กล่าวรายงานภารกิจและสรุปผลงานสำคัญของกระทรวงสาธารณสุขว่า ปัจจุบันได้มีการขับเคลื่อนการทำงานตามนโบบายของรัฐบาล ได้แก่ การบูรณาการการทำงานร่วมกับกระทรวงและหน่วยงานต่าง ๆ โดยได้ลงนามกรอบความร่วมมือ ระบบบริการ และจัดตั้งศูนย์ความเป็นเลิศการแพทย์ รายเขตสุขภาพ กระทรวง และ 20 คณะแพทย์ เช่น การพัฒนาศักยภาพเด็กปฐมวัยต้องแข็งแรง เก่ง ดีมีวินัย ใฝ่เรียนรู้ทักษะ การพัฒนาศักยภาพผู้สูงอายุสุขภาพต้องแข็งแรง ส่งเสริมความมั่นคงปลอดภัย  สำหรับด้านการปฏิรูประบบบริการปฐมภูมิ จะทำงานในเชิงรุกให้บริการทุกคน ทุกที่ ทุกเวลาด้วยเทคโนโลยีการสื่อสารที่ทันสมัย เน้นการผลิตแพทย์เวชศาสตร์ครอบครัว ตั้งเป้า 20 ปีครอบคลุมทั่วประเทศ พร้อมกับสร้างอาสาสมัครครอบครัว เป้าหมาย 5 ปี มีอาสาครอบครัวละ 1 คน เพื่อเสริมฐานการดูแลพยาบาลในเบื้องต้น จะทำให้ส่งผลต่อการลดต้นทุนการดูแลประชาชน ลดการเจ็บป่วย และลดอัตราการตาย
นายกรัฐมนตรีกล่าวมอบนโยบายตอนหนึ่งว่า การมาประชุมวันนี้เพื่อติดตามความก้าวหน้า และเร่งรัดภารกิจของกระทรวง โดยเฉพาะภารกิจที่สำคัญต้องทำให้เกิดเป็นรูปธรรมภายในปีงบประมาณ 60 และ 61 เน้นสร้างประโยชน์ต่อประชาชนและประเทศชาติ พร้อมกล่าวแสดงความยินดีกับข้าราชการระดับปลัดกระทรวงที่ได้รับตำแหน่งใหม่ ขอให้ทำงานด้วยความทุ่มเท รักษาตำแหน่งไว้ให้ได้ เพราะการทำงานในช่วงปี 60 ถึง 61 เป็นช่วงเวลาที่สำคัญ โดยรัฐบาลจะประเมินจากผลการทำงานเป็นหลัก
นายกรัฐมนตรีกล่าวต่อไปว่า งานด้านสาธารณสุขเป็นงานที่สำคัญเพราะต้องดูแลชีวิตของประชาชน ขอให้คำนึงถึงความปลอดภัยของคนเป็นหลัก โดยเฉพาะคนระดับล่างซึ่งมีจำนวนมาก การดำเนินนโยบายอะไรต้องคำนึงถึงข้างล่างเป็นหลัก เพราะเป็นประชากรจำนวนมาก สำหรับการทำงานก็เช่นกันต้องให้ความสำคัญกับข้าราชการระดับล่างไม่ว่าจะเป็นเรื่องค่าตอบแทน และความก้าวหน้าในสายงาน รวมถึงการสร้างกฎระเบียบเพื่อป้องกันการลาออกจากราชการ และการโอนย้ายออกจากพื้นที่ก่อนเวลาที่กำหนดไว้ เพื่อป้องกันการขาดแคลนบุคลากร  พร้อมกล่าวเน้นย้ำให้จัดลำดับความสำคัญ รวมถึงความเร่งด่วนของภารกิจ ต้องดำเนินการตามภารกิจสำคัญก่อน พร้อมกับแก้ไขปัญหาเดิมเพื่อเดินหน้าต่อไปอย่างเข้มแข็ง
------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/922
