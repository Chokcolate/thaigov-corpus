รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ร่วมเป็นเกียรติในพิธีมอบรางวัล Evonik Road Safety Award 2016 ให้แก่กรมทางหลวงชนบท

วันจันทร์ที่ 21 พฤศจิกายน 2559
นายอาคม เติมพิทยาไพสิฐ รัฐมนตรีว่าการกระทรวงคมนาคม ร่วมเป็นเกียรติในพิธีมอบรางวัล Evonik Road Safety Award 2016 ให้แก่กรมทางหลวงชนบท
นายอาคม เติมพิทยาไพสิฐ รัฐมนตรีว่าการกระทรวงคมนาคม ร่วมเป็นเกียรติในพิธีมอบรางวัล Evonik Road Safety Award 2016 ให้แก่กรมทางหลวงชนบท
นายอาคม เติมพิทยาไพสิฐ รัฐมนตรีว่าการกระทรวงคมนาคม ร่วมเป็นเกียรติในพิธีมอบรางวัล Evonik Road Safety Award 2016 เมื่อวันที่ 16 พฤศจิกายน 2559 ณ สถานเอกอัครราชทูตสหพันธ์สาธารณรัฐเยอรมนี กรุงเทพฯ โดยมี นายพิศักดิ์ จิตวิริยะวศิน อธิบดีกรมทางหลวงชนบท เข้ารับรางวัลชนะเลิศการประกวดจากโครงการปรับปรุงความปลอดภัยบริเวณหน้าโรงเรียน พร้อมเงินรางวัล 10,000 ยูโร จาก Mr.Jochen Henkels Business Director Roadmarking & Flooring at Evonik (Germany) สหพันธ์สาธารณรัฐเยอรมนี และ H.E.Mr.Peter Prugel เอกอัครราชทูตสหพันธ์สาธารณรัฐเยอรมนีประจำประเทศไทย พร้อมคณะผู้บริหารของกรมทางหลวงชนบท ร่วมเป็นเกียรติในพิธีฯ
นายอาคม เติมพิทยาไพสิฐ กล่าวว่า กรมทางหลวงชนบท (ทช.) กระทรวงคมนาคม ได้ส่งโครงการปรับปรุงความปลอดภัยบริเวณหน้าโรงเรียนของกรมทางหลวงชนบท ประเทศไทย “Increase Children Safety-School Zones, Department of Rural Roads Thailand” เข้าประกวดในโครงการ Evonik Road Safety Award 2016 ซึ่งเป็นรางวัลที่มอบให้กับองค์กรที่ให้ความสำคัญด้านความปลอดภัยทางถนน โดยมีคณะกรรมการอิสระ คณะนักวิชาการ ผู้มีชื่อเสียงในด้านอำนวยความปลอดภัยทางถนน ขนส่ง และการออกแบบผังเมือง จาก International Road Federation (IRF) ณ กรุงเจนีวา สมาพันธรัฐสวิส และ Aachen University สหพันธ์สาธารณรัฐเยอรมนี เป็นกรรมการตัดสิน และคัดเลือกโครงการจากผู้ส่งเข้าประกวดทั่วโลก ตามเกณฑ์การตัดสิน 4 ด้าน ได้แก่ ด้านความปลอดภัยทางถนน ด้านความยั่งยืน ด้านนวัตกรรม และด้านความเป็นต้นแบบที่หน่วยอื่นนำไปใช้ได้ ในการนี้ ทช. ได้รับเงินรางวัล 10,000 ยูโร และมอบให้แก่สถาบันสุขภาพเด็กแห่งชาติมหาราชินี สำหรับการประกวดดังกล่าวได้ประชาสัมพันธ์ผ่านทางวารสารวิชาการนานาชาติและสื่อต่าง ๆ ทำให้หน่วยงานภาครัฐจากทุกประเทศทั่วโลกส่งโครงการเข้าประกวด และขอแสดงความยินดีกับการรับรางวัลครั้งนี้นับเป็นข่าวดีของวงการวิศวกรรมของประเทศไทย และเป็นขวัญกำลังใจให้ชาวทางหลวงชนบทมุ่งมั่นและพัฒนาผลงานเพื่อให้เกิดประโยชน์แก่ประชาชนสูงสุดต่อไป
นายพิศักดิ์ จิตวิริยะวศิน กล่าวว่า ทช. ดำเนินโครงการ “หน้าโรงเรียนปลอดภัย อุ่นใจใช้ทางหลวงชนบท” ตั้งแต่ปี 2556 ถึงปัจจุบัน จำนวน 717 แห่ง โดยติดตั้งอุปกรณ์อำนวยความปลอดภัยบริเวณหน้าโรงเรียนทั่วประเทศ เพื่อยกระดับความปลอดภัย ลดสถิติการเกิดอุบัติเหตุทางถนนบริเวณจุดเสี่ยงสำคัญที่อาจเกิดกับนักเรียนและผู้ปกครอง และจะดำเนินการอย่างต่อเนื่องจนครบทุกแห่งในปี 2562 ภายใต้ทศวรรษแห่งความปลอดภัยทางถนน (พ.ศ. 2554 - 2563) โดยโครงการดังกล่าวแบ่งการดำเนินงานออกเป็น 3 ด้าน ได้แก่
1. ด้านวิศวกรรมจราจร อาทิ การติดตั้งป้ายเตือนเขตโรงเรียน ป้ายจำกัดความเร็ว (ไม่เกิน 30 กิโลเมตร/ชั่วโมง) ทางม้าลาย สัญญาณไฟกะพริบ แถบสีแดงบนพื้นทางเพื่อกระตุ้นเตือนและช่วยเพิ่มความฝืดของผิวทาง เป็นต้น
2. ด้านควบคุมการจราจร ดำเนินการจัดระเบียบการจราจร การใช้เขตทางให้เป็นไปตาม พ.ร.บ. ทางหลวง ไม่กีดขวางการจราจรที่อาจจะทำให้เกิดอุบัติเหตุบริเวณหน้าโรงเรียน
3. ด้านการให้ความรู้ รณรงค์และประชาสัมพันธ์ โดยร่วมกันรณรงค์การใช้รถใช้ถนนอย่างปลอดภัยเมื่อผ่านบริเวณหน้าโรงเรียน และติดตามเฝ้าระวังปัญหาด้านความปลอดภัยหน้าโรงเรียนอย่างต่อเนื่อง

ที่มา : http://www.thaigov.go.th/news/contents/details/849
