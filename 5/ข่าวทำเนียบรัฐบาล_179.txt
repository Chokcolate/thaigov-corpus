รัฐบาลไทย-ข่าวทำเนียบรัฐบาล-รองนายกรัฐมนตรี พล.อ. ประวิตรฯ เชิญชวนประชาชนทุกภาคส่วนร่วมกิจกรรมโครงการ “จิตอาสาประชาร่วมใจกำจัดผักตบชวาทั่วไทย ในวันสิ่งแวดล้อมไทย” 4 ธันวาคมนี้ ณ บริเวณวัดบางไผ่นารถ จ.นครปฐม

วันพุธที่ 30 พฤศจิกายน 2559
รองนายกรัฐมนตรี พล.อ. ประวิตรฯ เชิญชวนประชาชนทุกภาคส่วนร่วมกิจกรรมโครงการ “จิตอาสาประชาร่วมใจกำจัดผักตบชวาทั่วไทย ในวันสิ่งแวดล้อมไทย” 4 ธันวาคมนี้ ณ บริเวณวัดบางไผ่นารถ จ.นครปฐม
พล.อ. ประวิตร วงษ์สุวรรณ รองนายกรัฐมนตรี เชิญชวนประชาชนทุกภาคส่วนร่วมกิจกรรมโครงการ “จิตอาสาประชาร่วมใจกำจัดผักตบชวาทั่วไทย ในวันสิ่งแวดล้อมไทย” 4 ธันวาคมนี้ ณ บริเวณวัดบางไผ่นารถ ต.บางไทรป่า อ.บางเลน  จ.นครปฐม
วันนี้ (30 พ.ย.59 ) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการอำนวยการบูรณาการเพื่อแก้ไขปัญหาผักตบชวา ครั้งที่ 1/2559 ร่วมกับหน่วยงานที่เกี่ยวข้อง สรุปสาระสำคัญ ดังนี้
พลเอกประวิตร วงษ์สุวรรณ รองนายกรัฐมนตรี เปิดเผยว่า การประชุมคณะกรรมการฯ มีประเด็นสำคัญเกี่ยวกับแนวทางในการแก้ไขปัญหาผักตบชวาที่เป็นปัญหาต่อสิ่งแวดล้อม การระบายน้ำและกีดขวางการสัญจรทางน้ำส่งผลกระทบต่อชีวิตความเป็นอยู่ของราษฎร โดยที่ประชุมได้มีมติเห็นชอบในหลักการตามแผนบูรณาการปฏิบัติการและมาตรการแก้ไขปัญหาผักตบชวาร่วมกัน โดยแบ่งตามศักยภาพของหน่วยงานที่ปฏิบัติตามแม่น้ำสายหลัก แม่น้ำสายรอง และแหล่งน้ำปิด พร้อมกำชับให้กระทรวงมหาดไทย สั่งการให้หน่วยงานที่รับผิดชอบทั้งกรมโยธาธิการและผังเมือง จังหวัด อำเภอ ท้องถิ่นทุกแห่ง ตลอดจนบูรณาการการทำงานร่วมกับหน่วยงานทหาร และหน่วยงานที่เกี่ยวข้องอื่น ๆ รวมทั้งขอความร่วมมือไปยังภาคเอกชนในพื้นที่ต่าง ๆ ให้เตรียมเครื่องจักร เครื่องมือ กำลังคน และจัดหาสถานที่ทิ้งให้พร้อมรองรับการดำเนินการดังกล่าวโดยให้ร่วมกันทำงานในรูปแบบ “ประชารัฐ”  โดยให้เร่งดำเนินการแก้ไขปัญหาผักตบชวา ใน 2 ขั้นตอน ได้แก่ มาตรการในการกำจัด(เก็บใหญ่) จำนวน 6,205,355 ตัน ให้เสร็จภายในเดือน มีนาคม 2560 และมาตรการในการป้องกัน (เก็บเล็ก) ควรดำเนินการอย่างต่อเนื่องเพื่อป้องกันการขยายพันธุ์ของผักตบชวา ทั้งนี้ ได้สั่งการให้รายงานผลการดำเนินงานต่อคณะกรรมการอำนวยการบูรณาการเพื่อแก้ไขปัญหาผักตบชวาเป็นประจำทุกเดือน อีกทั้งให้จัดกิจกรรมเสริมสร้างความรู้ ความเข้าใจในเรื่องของการเจริญเติบโตของผักตบชวาให้ประชาชนได้รับทราบเพื่อให้เกิดความร่วมมือและพร้อมให้การสนับสนุนการแก้ไขปัญหากำจัดผักตบชวาเป็นอย่างมีประสิทธิภาพและเป็นเกิดผลรูปธรรมอย่างยั่งยืน หรือจัดให้มีกิจกรรมรณรงค์อื่น ๆ เพื่อสร้างจิตสำนึกในการแก้ปัญหาดังกล่าว รวมถึงร่วมกันดูแลรักษาแหล่งน้ำและส่งเสริมความรู้ในการกำจัดผักตบชวาโดยนำไปใช้ประโยชน์อื่น ๆ เช่น การทำปุ๋ยหมัก การทำหัตถกรรมพื้นบ้านจากผักตบชวา เป็นต้น
นอกจากนี้ ที่ประชุมเห็นชอบให้จัดโครงการ “จิตอาสาประชาร่วมใจ กำจัดผักตบชวาทั่วไทย ในวันสิ่งแวดล้อมไทย” ในวันอาทิตย์ที่ 4 ธันวาคม 2559 ณ บริเวณวัดบางไผ่นารถ ตำบลบางไทรป่า อำเภอบางเลน จังหวัดนครปฐม และขอความร่วมมือคณะกรรมการและคณะทำงานตามโครงการแก้ไขปัญหาผักตบชวาทุกภาคส่วนให้เข้าร่วมกิจกรรมในวันดังกล่าวทุกจังหวัดโดยพร้อมเพียงกัน
-----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/932
