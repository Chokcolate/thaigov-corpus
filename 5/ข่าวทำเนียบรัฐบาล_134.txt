รัฐบาลไทย-ข่าวทำเนียบรัฐบาล-รัฐบาลพร้อมด้วยประชาชนทุกหมู่เหล่าเตรียมจัดกิจกรรมปฏิญาณตนทำดีด้วยวาจา เพื่อถวายแด่พระบาทสมเด็จพระปรมินทรมหาภูมิพลอดุลยเดช พร้อมกันทั่วประเทศ อังคารที่ 22 พ.ย. 2559

วันอังคารที่ 15 พฤศจิกายน 2559
รัฐบาลพร้อมด้วยประชาชนทุกหมู่เหล่าเตรียมจัดกิจกรรมปฏิญาณตนทำดีด้วยวาจา เพื่อถวายแด่พระบาทสมเด็จพระปรมินทรมหาภูมิพลอดุลยเดช พร้อมกันทั่วประเทศ อังคารที่ 22 พ.ย. 2559
คณะรัฐมนตรีมีมติเห็นชอบจัดกิจกรรมรวมพลังแห่งความภักดี เพื่อประกาศความจงรักภักดีและร่วมกันน้อมรำลึกถึงพระมหากรุณาธิคุณหาที่สุดมิได้ของพระบาทสมเด็จพระปรมินทรมหาภูมิพลอดุลยเดช ในโอกาสวันคล้ายวันพระราชสมภพปีที่ 89
วันนี้ ( 15 พ.ย. 59) เวลา 14.20 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอก อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี ได้กล่าวว่า คณะรัฐมนตรีมีมติเห็นชอบจัดกิจกรรมรวมพลังแห่งความภักดี เพื่อประกาศความจงรักภักดีและร่วมกันน้อมรำลึกถึงพระมหากรุณาธิคุณหาที่สุดมิได้ของพระบาทสมเด็จพระปรมินทรมหาภูมิพลอดุลยเดช ในโอกาสวันคล้ายวันพระราชสมภพปีที่ 89 โดยลักษณะกิจกรรมแบ่งเป็น 3 แบบ คือ 1) การทำดีด้วยกาย ด้วยการจัดกิจกรรมทำความดีเพื่อถวายแด่พระบาทสมเด็จพระปรมินทรมหาภูมิพลอดุลยเดช เช่น ทำความสะอาดสาธารณะสถาน ให้บริการสาธารณะ เยี่ยมคนป่วยไข้ตามโรงพยาบาล อ่านหนังสือพิมพ์ให้เด็กพิการฟัง บำเพ็ญกุศลทางศาสนา การจัดนิทรรศการหรือกิจกรรมอื่น ๆ ดังที่ได้เคยปฏิบัติมาแล้ว 2) การทำดีด้วยวาจา จะมีการจัดกิจกรรมปฏิญาณตนเพื่อชาติ ศาสนา พระมหากษัตริย์ เบื้องหน้าพระบรมฉายาลักษณ์ และร่วมร้องเพลงสรรเสริญพระบารมี หรือเพลงอื่น ๆ ตามความเหมาะสม และ 3) การทำดีด้วยใจ ซึ่งเป็นสิ่งที่ประชาชนกระทำอยู่แล้ว เช่น การจัดกิจกรรมอธิษฐาน ทำสมาธิสำรวมจิตภาวนาแผ่เมตตาตั้งใจดี
ทั้งนี้ ในส่วนของกิจกรรมการปฏิญาณตนนั้น จะจัดขึ้นในวันอังคารที่ 22 พฤศจิกายน 2559 เวลา 08.00 น. ทั้งในกรุงเทพมหานครและต่างจังหวัดทั่วประเทศ โดยรัฐบาลจะจัดขึ้นที่ทำเนียบรัฐบาล โดยมีนายกรัฐมนตรี เป็นผู้นำกล่าวปฏิญาณและมีผู้แทนข้าราชการต่าง ๆ ภาคธุรกิจเอกชน เข้าร่วมกิจกรรม ส่วน กรุงเทพฯ จัดขึ้นตามเขตของกรุงเทพมหานคร สถาบันการศึกษา หรือสถานที่ที่กำหนด ขณะที่ในพื้นที่ต่างจังหวัดและต่างประเทศให้พิจารณาตามความเหมาะสม โดยเฉพาะในต่างจังหวัดให้พิจารณาจัดกิจกรรมในหมู่บ้าน ตำบล อำเภอ จังหวัด โดยไม่ต้องมีการเคลื่อนย้ายประชาชนออกนอกพื้นที่ เพื่อให้เกิดความสะดวกกับประชาชน สำหรับต่างประเทศจะจัดขึ้นในวันอาทิตย์ที่ 20 พฤศจิกายน 2559 เพื่อให้การจัดกิจกรรมเป็นไปด้วยความสะดวกเรียบร้อย โดยการจัดกิจกรรมเป็นไปในลักษณะคล้ายกับกรุงเทพฯ และต่างจังหวัด
------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/777
