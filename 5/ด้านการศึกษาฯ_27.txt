รัฐบาลไทย-ข่าวทำเนียบรัฐบาล-แนวทางการจัดการศึกษาในต่างประเทศของสถาบันอุดมศึกษาไทย พ.ศ. 2559

วันพฤหัสบดีที่ 1 ธันวาคม 2559
แนวทางการจัดการศึกษาในต่างประเทศของสถาบันอุดมศึกษาไทย พ.ศ. 2559
เว็บไซต์ราชกิจจานุเบกษา เมื่อวันอังคารที่ 29 พฤศจิกายน 2559 ได้เผยแพร่ประกาศกระทรวงศึกษาธิการ เรื่อง แนวทางการจัดการศึกษาในต่างประเทศของสถาบันอุดมศึกษาไทย พ.ศ. 2559
โดยที่เป็นการสมควรส่งเสริมให้สถาบันอุดมศึกษาไทยที่มีความพร้อมด้านวิชาการดำเนินการจัดการศึกษาในต่างประเทศ ได้อย่างมีมาตรฐานและคุณภาพในระดับนานาชาติ รวมทั้งเพื่อส่งเสริมความร่วมมือทางวิชาการระหว่างสถาบันอุดมศึกษาไทยกับสถาบันอุดมศึกษาต่างประเทศ
อาศัยอำนาจตามความในมาตรา 8 และมาตรา 16 แห่งพระราชบัญญัติระเบียบบริหารราชการกระทรวงศึกษาธิการ พ.ศ. 2546 รัฐมนตรีว่าการกระทรวงศึกษาธิการ โดยคำแนะนำของคณะกรรมการการอุดมศึกษา ตามมติในการประชุมครั้งที่ 8/2559 เมื่อวันที่ 10 สิงหาคม 2559 จึงออกประกาศไว้ ดังต่อไปนี้
ข้อ 1 ประกาศนี้เรียกว่า “ประกาศกระทรวงศึกษาธิการ เรื่อง แนวทางการจัดการศึกษาในต่างประเทศของสถาบันอุดมศึกษาไทย พ.ศ. 2559”
ข้อ 2 ประกาศนี้ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
ข้อ 3 ในประกาศนี้
3.1 การจัดการศึกษาในต่างประเทศของสถาบันอุดมศึกษาของไทย หมายถึง การดำเนินการจัดการศึกษาระดับอุดมศึกษาในต่างประเทศโดยสถาบันอุดมศึกษาของไทย ทั้งการจัดการเรียนการสอน โดยสถาบันอุดมศึกษาของไทย หรือโดยความร่วมมือกับสถาบันอุดมศึกษาต่างประเทศ ทั้งนี้ ยกเว้นการจัดการศึกษาระดับปริญญาเอก
3.2 สถาบันอุดมศึกษาของไทย หมายถึง สถาบันอุดมศึกษาของรัฐ เอกชน และมหาวิทยาลัย ในกำกับและในสังกัดของสำนักงานคณะกรรมการการอุดมศึกษา และกระทรวงศึกษาธิการ
3.3 สถาบันอุดมศึกษาต่างประเทศ หมายถึง สถาบันอุดมศึกษาที่มิใช่สถาบันอุดมศึกษาของไทย หมายรวมถึง หน่วยงานที่มีอำนาจหน้าที่ในการจัดการศึกษาหรือวิจัย อาทิ สถาบันวิจัย สถาบันวิชาชีพเฉพาะทางชั้นสูง
ข้อ 4 รูปแบบการจัดการเรียนการสอน  ลักษณะการจัดการเรียนการสอนในต่างประเทศ หมายรวมวิธีการเรียนการสอนในชั้นเรียน โครงการ/กิจกรรมสนับสนุนการเรียนการสอนในชั้นเรียน เพื่อสนับสนุนการจัดการเรียนการสอนให้บรรลุตามวัตถุประสงค์ของหลักสูตรโดยอาจจัดการศึกษาตามรูปแบบ ดังนี้
(1) เป็นการจัดการศึกษาของสถาบันอุดมศึกษาของไทย โดยได้รับปริญญาของไทย หรือ
(2) เป็นความร่วมมือระหว่างสถาบันอุดมศึกษาของไทยกับสถาบันอุดมศึกษาต่างประเทศ โดยได้รับปริญญาของไทย และ/หรือปริญญาร่วม
ข้อ 5 แนวทางการจัดการศึกษา
5.1 สถาบันอุดมศึกษาของไทยที่ไปจัดการศึกษาในต่างประเทศต้องเป็นสถาบันที่จัดตั้ง โดยถูกต้องตามกฎหมายที่เกี่ยวข้องของไทย และจัดการศึกษาอย่างมีมาตรฐานและคุณภาพตามเกณฑ์มาตรฐานหลักสูตรฯ และเกณฑ์อื่น ๆ ที่เกี่ยวข้องของคณะกรรมการการอุดมศึกษาและกระทรวงศึกษาธิการของประเทศไทย
5.2 สถาบันอุดมศึกษาต่างประเทศ ต้องจัดตั้งโดยถูกต้องตามกฎหมายมีมาตรฐานคุณภาพตามเกณฑ์ที่เกี่ยวข้องของประเทศนั้น ๆ และได้รับการรับรองวิทยฐานะโดยหน่วยงานของรัฐ หรือหน่วยงานอื่นที่รัฐมอบหมายให้ทำหน้าที่ในประเทศนั้น ๆ
ข้อ 6 การจัดการศึกษา
6.1 สถาบันอุดมศึกษาของไทยต้องดำเนินการจัดการศึกษาให้สอดคล้องตามระเบียบกฎหมาย ข้อบังคับที่เกี่ยวข้องของประเทศนั้น ๆ
6.2 ในกรณีที่สถาบันอุดมศึกษาของไทยทำความตกลงร่วมมือในการจัดการศึกษากับสถาบันอุดมศึกษาต่างประเทศ ต้องได้รับความเห็นชอบจากสภาสถาบันอุดมศึกษา แล้วแจ้งสำนักงานคณะกรรมการการอุดมศึกษาทราบ
ข้อ 7 หลักสูตร/สาขาวิชา
7.1 หลักสูตรที่สถาบันอุดมศึกษาของไทยเปิดสอนตามข้อ 4 (1) ต้องสอดคล้องตามประกาศกระทรวงศึกษาธิการ เรื่อง เกณฑ์มาตรฐานหลักสูตรระดับอุดมศึกษาที่มีผลใช้บังคับในขณะนั้น และเกณฑ์มาตรฐานอื่นที่เกี่ยวข้อง และต้องมีผลการประเมินคุณภาพการศึกษาภายในเป็นไปตามเกณฑ์ ที่สำนักงานคณะกรรมการการอุดมศึกษากำหนด กรณีเป็นความร่วมมือระหว่างสถาบันอุดมศึกษาของไทยกับสถาบันอุดมศึกษาต่างประเทศ โดยได้รับปริญญาของไทย และ/หรือปริญญาร่วม ให้เป็นไปตามหลักเกณฑ์ ระเบียบ และกฎหมายตามข้อตกลงความร่วมมือ
7.2 สถาบันอุดมศึกษาไทยต้องรายงานข้อมูลการจัดการศึกษา ได้แก่ จำนวนนักศึกษา จำนวนผู้สำเร็จการศึกษา ข้อมูลหลักสูตร ข้อมูลอาจารย์ประจำหลักสูตร อาจารย์ที่ปรึกษาวิทยานิพนธ์ และข้อมูลวิทยานิพนธ์ ให้สภาสถาบันอุดมศึกษาทราบ และติดตามกำกับดูแลการจัดการศึกษา
ข้อ 8 การให้ปริญญาให้เป็นไปตามข้อตกลงความร่วมมือทางวิชาการระหว่างทั้งสองสถาบัน
ข้อ 9 กรณีสถาบันอุดมศึกษาที่จัดการศึกษาในต่างประเทศอยู่ในวันก่อนที่ประกาศกระทรวงนี้ใช้บังคับ ให้ดำเนินการปรับปรุงการจัดการศึกษาให้สอดคล้องตามประกาศกระทรวงนี้ในภาคการศึกษาถัดไป 2 ภาคการศึกษาติดต่อกัน
ข้อ 10 ในกรณีที่ไม่สามารถปฏิบัติตามประกาศนี้ได้ หรือมีความจำเป็นต้องปฏิบัติ นอกเหนือจากที่กำหนดไว้ในประกาศนี้ ให้อยู่ในดุลยพินิจของคณะกรรมการการอุดมศึกษาที่จะพิจารณา และให้ถือคำวินิจฉัยของคณะกรรมการการอุดมศึกษานั้นเป็นที่สุด
ประกาศ ณ วันที่ 11 ตุลาคม พ.ศ. 2559
พลเอก ดาว์พงษ์ รัตนสุวรรณ
รัฐมนตรีว่าการกระทรวงศึกษาธิการ
รายละเอียดเพิ่มเติม: ราชกิจจานุเบกษา

ที่มา : http://www.thaigov.go.th/news/contents/details/941
