รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 10/2559

วันศุกร์ที่ 25 พฤศจิกายน 2559
รมต.นร.สุวพันธุ์ฯ เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 10/2559
โดยมีมติเห็นชอบรายงานผลการดำเนินงานการขับเคลื่อนและเร่งรัดการดำเนินงานตามนโยบายรัฐบาลปีที่ 3 (12 ก.ย. 59 – 31 ต.ค. 59) ซึ่งมีผลงานสำคัญในการบริหารจัดการแก้ไขปัญหาหนี้นอกระบบอย่างบูรณาการและยั่งยืน
วันนี้ (25 พฤศจิกายน 2559) เวลา 09.00 น. ณ ตึกสันติไมตรี (หลังใน) ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรีเป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล ครั้งที่ 10/2559
ที่ประชุมได้รับทราบผลงานเด่นประจำเดือนตุลาคม 2559 ของกระทรวงต่าง ๆ เช่น กระทรวงการต่างประเทศได้รายงานการจัดงานเทิดพระเกียรติและเผยแพร่ความรู้ความเข้าใจที่ถูกต้องเกี่ยวกับสถาบันพระมหากษัตริย์และพระราชกรณียกิจตลอดจนโครงการต่าง ๆ ตามแนวพระราชดำริของพระบาทสมเด็จพระเจ้าอยู่หัว รัชกาลที่ 9 กว่า 4,447 โครงการ ทั้งนี้ สถานเอกอัครราชทูตและสถานกงสุลใหญ่ของประเทศไทยซึ่งกระจายประจำอยู่ทั่วโลก ได้พร้อมใจกันน้อมเกล้าน้อมกระหม่อนรำลึกถึงพระมหากรุณาธิคุณอันหาที่สุดมิได้ ของพระองค์ ด้วยการจัดพิธีลงนามถวายความอาลัยเพื่อให้ประชาชนชาวไทย คณะทูตานุทูตและชาวต่างประเทศได้มีโอกาสแสดงความอาลัยแด่พระองค์ พร้อมกันนี้ เอกอัครราชทูตผู้แทนถาวรไทยประจำสหประชาชาติ ณ นครนิวยอร์ก ได้กล่าวถ้อยแถลงถวายราชสดุดีแด่พระบาทสมเด็จพระปรมินทรมหาภูมิพล  อดุลยเดช ในที่ประชุมสมัชชาสหประชาชาติเนื่องในวาระพิเศษด้วย
นอกจากนี้ ที่ประชุมรับทราบผลงานเด่นของกระทรวงการคลังในการบริหารจัดการเพื่อแก้ไขปัญหาหนี้นอกระบบอย่างบูรณาการและยั่งยืน โดยมีมติคณะรัฐมนตรีเมื่อวันที่ 4 ตุลาคม 2559 เพื่อมุ่งหวังให้มีการดำเนินการอย่างจริงจังกับเจ้าหนี้นอกระบบที่ผิดกฎหมาย โดยเร่งรัดให้มีการบังคับใช้ร่างพระราชบัญญัติห้ามเรียกดอกเบี้ยเกินอัตรา พ.ศ. .... ซึ่งจะมีการเพิ่มโทษเจ้าหนี้นอกระบบที่เรียกเก็บดอกเบี้ยเกินกฎหมาย ด้วยการปรับเป็นเงินจำนวนไม่เกิน 2 แสนบาทหรือจำคุกไม่เกิน 2 ปี หรือทั้งจำทั้งปรับ พร้อมกันนี้ ยังเพิ่มช่องทางการเข้าถึงสินเชื่อในระบบ เพื่อให้ประชาชนรายย่อยซึ่งมีความจำเป็นต้องใช้จ่ายฉุกเฉิน สามารถกู้ยืมเงินในระบบได้ง่ายและรวดเร็วในวงเงินไม่เกิน 5 หมื่นบาทต่อคนอีกด้วย ขณะเดียวกันได้มีการสนับสนุนฟื้นฟูอาชีพเพื่อปรับเปลี่ยนทัศนคติและพฤติกรรมในการปลูกฝังความรู้และวินัยทางการเงิน รวมทั้งฝึกทักษะฝีมือแรงงานในการเพิ่มศักยภาพของลูกหนี้นอกระบบ พร้อมทั้งขอคำปรึกษาปัญหาหนี้นอกระบบได้ที่ธนาคารออมสินและธนาคารเพื่อการเกษตรและสหกรณ์การเกษตร (ธ.ก.ส.) ทุกสาขาทั่วประเทศ หรือสอบถามเบื้องต้นผ่านสายด่วนธนาคารออมสิน โทร 1115 และสายด่วน ธ.ก.ส. โทร 02-555-0555
พร้อมกันนี้ กระทรวงการคลังได้สนองตอบนโยบายของรัฐบาล โดยเสนอที่ประชุมคณะรัฐมนตรีเมื่อวันที่ 25 ตุลาคม 2559 ซึ่งมีมติเห็นชอบโครงการยกระดับศักยภาพหมู่บ้าน เพื่อขับเคลื่อนเศรษฐกิจฐานรากตามแนวทางประชารัฐ ประจำปีงบประมาณ 2560 หมู่บ้านละ 2 แสน 5 หมื่นบาท จำนวน 74,655 หมู่บ้านทั่วประเทศวงเงินรวม 18,663.75 ล้านบาท โดยได้เร่งรัดให้มีการเบิกจ่ายให้แล้วเสร็จภายใน วันที่ 31 มกราคม 2560 ซึ่งจะเป็นการกระจายโอกาสและเพิ่มศักยภาพให้แก่หมู่บ้านเหล่านี้ได้ครอบคลุมทั่วประเทศอย่างเป็นรูปธรรม
ตอนท้ายของการประชุม ได้พิจารณาและมีมติเห็นชอบรายงานผลการดำเนินงานขับเคลื่อนและเร่งรัดการดำเนินงานตามนโยบายรัฐบาลปีที่ 3 (12 กันยายน 2559 – 31 ตุลาคม 2559) โดยที่ประชุมได้มอบหมายให้ทุกส่วนราชการนำไปพิจารณาปรับปรุงแก้ไขเพิ่มเติมอีกครั้งหนึ่ง แล้วส่งให้ฝ่ายเลขานุการแก้ไขภายใน วันที่ 29 พฤศจิกายน 2559 เพื่อจะได้นำเสนอนายกรัฐมนตรีและคณะรัฐมนตรีเพื่อรับทราบตามลำดับต่อไป
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/888
