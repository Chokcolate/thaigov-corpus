รัฐบาลไทย-ข่าวทำเนียบรัฐบาล-รายการจากใจนายกรัฐมนตรี

วันอังคารที่ 1 พฤศจิกายน 2559
รายการจากใจนายกรัฐมนตรี
นายกรัฐมนตรี รัฐบาล อยากให้คนไทยทุกคนได้ช่วยกันสืบสานพระราชปณิธานของพระบาทสมเด็จพระเจ้าอยู่หัวในพระบรมโกศที่ได้ทรงพระราชทานไว้ให้กับคนไทย ประเทศไทยมาเป็นระยะเวลายาวนานถึง 70 ปี และขอให้ช่วยกันทำต่อไป
สวัสดีพี่น้องชาวไทยที่รักและเคารพ
วันนี้สิ่งที่รัฐบาล โดยนายกรัฐมนตรี คณะรัฐมนตรีทุกคนเป็นห่วงกังวลอยู่ ก็คือเรื่องของความเศร้าโศกเสียใจ อาลัยของคนไทยทั้งประเทศ ทุกคนก็อยู่ในสภาวะเดียวกันทั้งหมด  อยากจะให้กำลังใจกับทุกคน ทุกภาคส่วน ได้ช่วยกันอดทน อดกลั้น ทำหน้าที่ของตนให้ดีที่สุดต่อไป
สำหรับพระบาทสมเด็จพระเจ้าอยู่หัวในพระบรมโกศ นั้น จะยังคงเฝ้าทอดพระเนตรคนไทยทั้งประเทศอยู่ตลอดไปขอให้ทุกคนช่วยกันทำความดีถวายอย่างไม่หยุดยั้ง
ในส่วนของเรื่องที่ยังต้องช่วยกันอยู่ก็คือว่าคนดีช่วยกันทำให้คนไม่ดีนั้น เป็นคนดีให้ได้ กลับมาเป็นพลังอันสำคัญในการที่จะพัฒนาชาติและบ้านเมืองภายใต้กรอบของกฎหมายและกระบวนการยุติธรรม
ด้านเศรษฐกิจไม่ว่าจะเป็นตลาดหุ้น การค้า การลงทุน  ภาคธุรกิจต่าง ๆ อย่าหยุดชะงักนะครับ  อย่าพยายามทำให้ประเทศของเรานั้นขาดความน่าเชื่อถือในกรณีเช่นการซุกหุ้น ช้อนหุ้น ขอให้ทุกคนได้ช่วยกันรักษาสถานะความมั่นคงด้านการเงิน การคลังของประเทศไว้ก่อน อย่าพลีพลาม จนตกเป็นเหยื่อให้คนแสวงหาประโยชน์บนความวิกฤตในเวลานี้
ความมั่นคงปลอดภัย ความมีเสถียรภาพทั้งทางการเมืองและการรักษาความมั่นคงปลอดภัยในชีวิตและทรัพย์สินนั้น เป็นสิ่งสำคัญที่สุดในเวลานี้ ทุกคนต้องช่วยกันเฝ้าระวัง ให้ทุกพื้นที่ทั่วประเทศนั้น มีความปลอดภัย  มีการประสานงานกัน จัดชุดเฝ้าระวัง เวรยาม รปภ. ต่าง ๆ เพิ่มมาตรการความเข้มงวด หากมีเหตุต้องสงสัยก็ขอให้แจ้งเหตุได้กับเจ้าหน้าที่ ทั้งพลเรือน ตำรวจ ทหาร  ที่ผมได้สั่งการให้เข้าประจำตามจุดต่าง ๆ ทั่วไปทั้งราชอาณาจักรแล้ว
อีกประการก็ขอเป็นกำลังใจให้กับเจ้าหน้าที่ทุกคนไม่ว่าจะเป็นข้าราชการพลเรือน ตำรวจ ทหาร ใด ๆ ก็แล้วแต่ ในการที่จะต้องปฏิบัติหน้าที่ของตนให้ดีที่สุดด้วยความเสียสละ อดทน เพื่อที่จะให้พี่น้องประชาชนคนไทยทั้งประเทศนั้น ได้ผ่านช่วงเวลาแห่งความเศร้าโศก อาลัยสูญเสียนี้ไปให้ได้
ทั้งนี้ นายกรัฐมนตรี รัฐบาล ก็อยากให้พวกเราที่เป็นคนไทยทุกคนจะได้ช่วยกันสืบสานพระราชปณิธานของพระบาทสมเด็จพระเจ้าอยู่หัวในพระบรมโกศที่ได้ทรงพระราชทานไว้ให้กับคนไทย ประเทศไทยมาเป็นระยะเวลายาวนานถึง 70 ปี  และขอให้ช่วยกันทำต่อไป นะครับ สวัสดีครับ
--------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/561
