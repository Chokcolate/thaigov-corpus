รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมสำนักงานตำรวจแห่งชาติ ยืนยันพร้อมให้การสนับสนุนการดำเนินงานสำนักงานตำรวจแห่งชาติให้การปฏิบัติหน้าที่ข้าราชการตำรวจมีประสิทธิภาพและดำรงชีพอย่างมีศักดิ์ศรี

วันศุกร์ที่ 9 ธันวาคม 2559
นายกรัฐมนตรีตรวจเยี่ยมสำนักงานตำรวจแห่งชาติ ยืนยันพร้อมให้การสนับสนุนการดำเนินงานสำนักงานตำรวจแห่งชาติให้การปฏิบัติหน้าที่ข้าราชการตำรวจมีประสิทธิภาพและดำรงชีพอย่างมีศักดิ์ศรี
พลเอก ประยุทธ์ จันทร์โอชา นายกรัฐมนตรี ตรวจเยี่ยมสำนักงานตำรวจแห่งชาติเพื่อมอบนโยบายแก่ข้าราชการตำรวจ โดยยืนยันพร้อมให้การสนับสนุนการดำเนินงานของสำนักงานตำรวจแห่งชาติ เพื่อให้การปฏิบัติหน้าที่ข้าราชการตำรวจมีประสิทธิภาพและดำรงชีพอย่างมีศักดิ์ศรี
วันนี้ (7ธ.ค.59) เวลา 14.00 น. พลเอก ประยุทธ์ จันทร์โอชา นายกรัฐมนตรี พร้อมด้วยพลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม ในฐานะกำกับดูแลสำนักงานตำรวจแห่งชาติ เดินทางไปตรวจเยี่ยมสำนักงานตำรวจแห่งชาติเพื่อให้กำลังใจในการปฏิบัติหน้าที่ พร้อมมอบนโยบายแก่ผู้บังคับบัญชา ข้าราชการตำรวจ และหน่วยงานในสังกัดสำนักงานตำรวจแห่งชาติ เพื่อเป็นแนวทางในการปฏิบัติงานให้เป็นไปในทิศทางเดียวกันมีความเป็นเอกภาพเกิดประโยชน์ต่อประชาชนและประเทศชาติ
โอกาสนี้ นายกรัฐมนตรี ได้กล่าวขอบคุณพลเอก ประวิตร วงษ์สุวรรณ รองนายกรัฐมนตรี ฝ่ายความมั่นคงและรัฐมนตรีว่าการกระทรวงกลาโหม ที่ได้ทำหน้าที่กำกับดูแลสำนักงานตำรวจแห่งชาติมาโดยตลอด และมีความพึงพอใจต่อการปฏิบัติหน้าที่ของข้าราชการตำรวจทุกนายที่ได้ช่วยกันทำงานเพื่อประโยชน์สุขของประชาชนและประเทศชาติอย่างเต็มกำลังความสามารถ และเตรียมความพร้อมที่จะร่วมกันดำเนินการในการขับเคลื่อนประเทศชาติให้เกิดความสงบสันติสุขและปฏิรูปประเทศไทยไปสู่การพัฒนาอย่างมั่นคง มั่งคั่งและยั่งยืน ซึ่งข้าราชการตำรวจมีความสำคัญในการปฏิรูปประเทศในครั้งนี้ด้วย เนื่องจากการปฏิรูปประเทศมีผลกระทบต่อประชาชนทั้งหมดทุกภาคส่วน พร้อมกล่าวยืนยันว่าการดำเนินการต่าง ๆ ตามนโยบายของนายกรัฐมนตรีและรัฐบาลเพื่อให้การทำงานของสำนักงานตำรวจแห่งชาติและข้าราชการตำรวจเป็นไปอย่างมีประสิทธิภาพเกิดผลสัมฤทธิ์เป็นรูปธรรมเกิดประโยชน์สูงสุดต่อประชาชน ประเทศชาติ และสถาบันพระมหากษัตริย์ ตลอดจนข้าราชการตำรวจโดยรวมด้วย และขอให้น้อมนำหลักทรงงานและหลักปรัชญาของเศรษฐกิจพอเพียงในพระบาทสมเด็จพระปรมินทรมหาภูมิพลอดุลยเดช มาเป็นแนวทางในการปฏิบัติหน้าที่เพื่อถวายงานตามแนวพระราชดำริในสมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 เพื่อประโยชน์สุขของประเทศชาติและประชาชนสืบต่อไป
พร้อมกันนี้ นายกรัฐมนตรี ได้รับฟังรายงานความคืบหน้าการปฏิรูปองค์กรตำรวจในด้านต่าง ๆ เช่น การปฏิรูปเชิงโครงสร้าง การปฏิรูประบบงานสอบสวนและการบังคับใช้กฎหมาย การนำระบบเทคโนโลยีดิจิทัลมาสนับสนุนด้านการรักษาความปลอดภัย การส่งเสริมการมีส่วนร่วมของประชาชน การป้องกันและปราบปรามการทุจริตภายในองค์กร การจัดระบบนิติวิทยาศาสตร์ การถ่ายโอนภารกิจ การกระจายอำนาจและการพัฒนาการบริหารงานตำรวจ และการพัฒนาทรัพยากรมนุษย์ โดยเฉพาะกระบวนการผลิตบุคลากรจากกระบวนการสรรหามาสู่กระบวนการสร้างให้เป็นข้าราชการตำรวจ โดยโรงเรียนนายร้อยและโรงเรียนนายสิบจะมีการปรับปรุงหลักสูตรการเรียนการสอนที่เน้นในเรื่องของหลักสิทธิมนุษยชน คุณธรรม ความซื่อสัตย์สุจริต และน้อมนำหลักปรัชญาของเศรษฐกิจพอเพียงในพระบาทสมเด็จพระปรมินทรมหาภูมิพลอดุลยเดช มาเป็นแนวทางในการสอนและการปฏิบัติหน้าที่ เตรียมความพร้อมก่อนการเข้าสู่องค์กรในกระบวนการพัฒนา ซึ่งมีหลักสูตรเฉพาะทางทั้งหลักสูตรสอบสวน หลักสูตรสารวัต หลักสูตรผู้การ และในอนาคตจะมีหลักสูตรผู้บัญชาการ ทั้งนี้ทุกหลักสูตรจะต้องมีการสอนในเรื่องของการสืบสวนสอบสวน ตามนโยบายพลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม ในฐานะกำกับดูแลสำนักงานตำรวจแห่งชาติ เพื่อให้จบออกไปแล้วสามารถปฏิบัติหน้าที่ได้อย่างแท้จริงและมีประสิทธิภาพ
ทั้งนี้ นายกรัฐมนตรี ได้กล่าวพร้อมที่จะให้การสนับสนุนการดำเนินงานของสำนักงานตำรวจแห่งชาติและดูแลข้าราชการตำรวจโดยรวมในการปฏิบัติหน้าที่และการดำรงชีพอย่างมีศักดิ์ศรี  โดยเฉพาะเรื่องค่าตอบแทนและสวัสดิการของข้าราชการตำรวจต้องให้เป็นไปอย่างเหมาะสมกับภารกิจและสถานการณ์ปัจจุบัน รวมทั้งเน้นย้ำเรื่องการพัฒนาทรัพยากรมนุษย์ในการปรับปรุงพัฒนาหลักสูตรให้ได้ทรัพยากรบุคคลที่มีคุณภาพและสามารถนำไปปฏิบัติได้อย่างแท้จริงเกิดผลสัมฤทธิ์เป็นรูปธรรม อีกทั้งให้มีการบูรณาการข้อมูลและการทำงานร่วมกับทุกหน่วยงานที่เกี่ยวข้องและมีการนำเทคโนโลยีดิจิทัลมาใช้ประโยชน์ในการปฏิบัติหน้าที่ ขณะเดียวกันจะต้องสร้างการรับรู้ให้ประชาชนเกิดความเข้าใจเกี่ยวกับการดำเนินงานต่าง ๆ ของสำนักงานตำรวจแห่งชาติและข้าราชการตำรวจ เพื่อให้เกิดความไว้วางใจซึ่งกันและกันระหว่างเจ้าหน้าที่รัฐกับประชาชนและลดความหวาดระแวง ป้องกันความขัดแย้ง อันจะนำไปสู่ความร่วมมือพร้อมให้การสนับสนุนการดำเนินงานของสำนักงานตำรวจแห่งชาติและทำให้ประเทศชาติเกิดความสงบสุขสามารถขับเคลื่อนและเดินหน้าต่อไปได้อย่างยั่งยืน
----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/988
