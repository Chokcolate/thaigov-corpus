รัฐบาลไทย-ข่าวทำเนียบรัฐบาล-นายกรัฐมนตรีต้อนรับประมุขประเทศ ผู้นำประเทศ หัวหน้าคณะรัฐบาล รัฐมนตรีและผู้แทนร่วมการประชุมสุดยอดกรอบความร่วมมือเอเชีย ครั้งที่ 2 (ACD Summit)

วันอังคารที่ 1 พฤศจิกายน 2559
นายกรัฐมนตรีต้อนรับประมุขประเทศ ผู้นำประเทศ หัวหน้าคณะรัฐบาล รัฐมนตรีและผู้แทนร่วมการประชุมสุดยอดกรอบความร่วมมือเอเชีย ครั้งที่ 2 (ACD Summit)
พลโทวีรชน สุคนธปฏิภาค รองโฆษกประจำสำนักนายกรัฐมนตรี เปิดเผยว่า ประเทศไทยได้รับเกียรติเป็นเจ้าภาพจัดการประชุมสุดยอดกรอบความร่วมมือเอเชีย ครั้งที่ 2 ภายใต้หัวข้อหลัก “เอเชียหนึ่งเดียว หลากหลายในพลัง”   ระหว่างวันที่ 9-10 ตุลาคม 2559
วันนี้ 7 ตุลาคม 2559 พลโทวีรชน สุคนธปฏิภาค รองโฆษกประจำสำนักนายกรัฐมนตรี เปิดเผยว่า ประเทศไทยได้รับเกียรติเป็นเจ้าภาพจัดการประชุมสุดยอดกรอบความร่วมมือเอเชีย ครั้งที่ 2 ภายใต้หัวข้อหลัก “เอเชียหนึ่งเดียว หลากหลายในพลัง” (One Asia, Diverse Strengths) ระหว่างวันที่ 9-10 ตุลาคม 2559 ณ กระทรวงการต่างประเทศ กรุงเทพมหานคร โดยนายกรัฐมนตรีมีกำหนดการสำคัญในกรอบการประชุมและการหารือทวิภาคีร่วมกับผู้นำ ACD ดังนี้
วันอาทิตย์ที่ 9 ตุลาคม 2559 เวลา 09.00 น. นายกรัฐมนตรีเป็นประธานและกล่าวเปิดการประชุมภาคธุรกิจ (ACD Connect Business Forum 2016) ณ โรงแรมพลาซ่า แอทธินี ช่วงค่ำเวลา 19.00-21.00 น. นายกรัฐมนตรีจะเป็นเจ้าภาพงานเลี้ยงอาหารค่ำเพื่อเป็นเกียรติแก่ผู้นำ ACD และคู่สมรส ณ หอประชุมกองทัพเรือ
วันจันทร์ที่ 10 ตุลาคม 2559 ช่วงเช้า นายกรัฐมนตรีรอให้การต้อนรับผู้นำ ACD ที่เดินทางถึงสถานที่ประชุม ณ วิเทศสโมสร กระทรวงการต่างประเทศ โดยในเวลา 09.00 น. นายกรัฐมนตรีจะร่วมการประชุมสุดยอดกรอบความร่วมมือเอเชีย ครั้งที่ 2 และกล่าวเปิดการประชุม ในฐานะประธานการประชุม และหัวหน้าคณะยูเออี ในฐานะประธาน ACD กล่าวถ้อยแถลง เวลา 13.00 น. นายกรัฐมนตรีจะเป็นเจ้าภาพเลี้ยงอาหารกลางวันแก่ผู้นำประเทศ ACD ณ ตึกสันติไมตรี ทำเนียบรัฐบาล ช่วงบ่าย เวลา 15.00-18.30น. ที่ประชุมจะมีการรับรองเอกสารผลลัพธ์การประชุม จำนวน 3 ฉบับ ประกอบด้วย วิสัยทัศน์กรอบความร่วมมือเอเชีย 2030 (ACD Vision for Asia Cooperation 2030 ) ปฏิญญากรุงเทพ Bangkok Declaration และ เอกสารแถลงการณ์ ACD เกี่ยวกับบทบาทเอเชียในการกระตุ้นการเติบโตผ่านความเป็นหุ้นส่วนเพื่อความเชื่อมโยง (ACD Statement on reigniting Growth through Partnership for Connectivity) ทั้งนี้ ภายหลังปิดการประชุม นายกรัฐมนตรีจะแถลงข่าว ณ ห้องนราธิป กระทรวงการต่างประเทศ ด้วย
ทั้งนี้ ตั้งแต่วันที่ 6-11 ตุลาคม 59 นายกรัฐมนตรีจะร่วมหารือทวิภาคีกับประมุขและผู้นำ ACD ที่เดินทางมาเข้าร่วมการประชุมในครั้งนี้ โดยมีวาระสำคัญ ต่างๆ ดังนี้ วันพฤหัสบดีที่ 6 ต.ค. 59 เวลา 19.30 เข้าเฝ้าสมเด็จพระราชาธิบดีแห่งบรูไนและถวายเลี้ยงพระกระยาหารค่ำ ณ โรงแรม St. Regis กรุงเทพ ฯ วันศุกร์ที่ 7 ต.ค. 59 เวลา 11.00 น. พบหารือทวิภาคีกับนายกรัฐมนตรีบาห์เรนและถวายเลี้ยงอาหารกลางวัน ณ ทำเนียบรัฐบาล
วันเสาร์ที่ 8 ต.ค. 59 เวลา 18.30 น. นายกรัฐมนตรีหารือกับประธานาธิบดีศรีลังกาและเป็นเจ้าภาพเลี้ยงอาหารค่ำ ณ ทำเนียบรัฐบาล
วันอาทิตย์ที่ 9 ต.ค. 59 เวลา 10.40 น. นายกรัฐมนตรีพบหารือทวิภาคีกับประธานาธิบดีอิหร่าน และเป็นเจ้าภาพงานเลี้ยงอาหารกลางวัน ณ ทำเนียบรัฐบาล ต่อมา เวลา 13.30 น. นายกรัฐมนตรีพบหารือกับนายกรัฐมนตรีกัมพูชา เวลา 14..45 น. นายกรัฐมนตรีพบหารือทวิภาคีกับนายกรัฐมนตรีภูฎาน เวลา 15.30 น. นายกรัฐมนตรีหารือทวิภาคีกับ รองประธานาธิบดีจีน
วันจันทร์ที่ 10 ต.ค. 59 ณ เวลา 18.30 นาย Jack Ma ประธานกลุ่มบริษัท Alibaba เข้าเยี่ยมคารวะนายกรัฐมนตรี ณ กระทรวงการต่างประเทศ และวันอังคารที่ 11 ต.ค. 59 เวลา 15.00 นายกรัฐมนตรีพบหารือทวิภาคีกับนายกรัฐมนตรีสาธารณรัฐเกาหลี ณ ทำเนียบรัฐบาล
โอกาสนี้ ประเทศไทยยังจะจัดนิทรรศการเรื่องเศรษฐกิจพอเพียง เพื่อเผยแพร่แนวทางการพัฒนาตามหลักปรัชญาของเศรษฐกิจพอเพียง ด้วย
รองโฆษกประจำสำนักนายกรัฐมนตรีเผยว่า การเป็นเจ้าภาพจัดการประชุมในครั้งนี้ เป็นสะท้อนถึงความเชื่อมั่นในความเป็นผู้นำของนายกรัฐมนตรี เสถียรภาพทางการเมืองและศักยภาพทางเศรษฐกิจของไทย ไทยยังคงมีบทบาทนำอย่างสร้างสรรค์ในฐานะสมาชิก ACD ที่ร่วมกันกำหนดบทบาทเอเชียให้เป็นเครื่องจักรเพื่อการเติบโต (growth engine) กระตุ้นความหลากหลายของเศรษฐกิจของโลก และส่งเสริมให้เอเชียมีการพัฒนาอย่างยั่งยืนสอดคล้องกับวาระโลก เพื่อมุ่งสู่เป้าหมายสูงสุดของการรวมตัวในภูมิภาค ACD ให้เอเชียเป็นหนึ่งเดียวกัน หรือ Pan Asia ในอนาคต
*****************

ที่มา : http://www.thaigov.go.th/news/contents/details/539
