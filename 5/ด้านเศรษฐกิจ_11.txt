รัฐบาลไทย-ข่าวทำเนียบรัฐบาล-“รัฐมนตรีเกษตรฯ” ลงพื้นที่ จ.นครราชสีมา ตรวจเยี่ยมการแก้ไขปัญหาราคาข้าวเปลือกผ่านระบบสหกรณ์

วันพุธที่ 23 พฤศจิกายน 2559
“รัฐมนตรีเกษตรฯ” ลงพื้นที่ จ.นครราชสีมา ตรวจเยี่ยมการแก้ไขปัญหาราคาข้าวเปลือกผ่านระบบสหกรณ์
“รัฐมนตรีเกษตรฯ” ลงพื้นที่ จ.นครราชสีมา ตรวจเยี่ยมการแก้ไขปัญหาราคาข้าวเปลือกผ่านระบบสหกรณ์ ยกสหกรณ์การเกษตรพิมาย จำกัด ต้นแบบบริหารธุรกิจรวบรวมข้าวเปลือก พร้อมเร่งยกระดับสหกรณ์อื่นๆ ให้เกิดความเข้มแข็ง เพื่อเป็นกลไกสำคัญในการช่วยเหลือเกษตรกร
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่ตรวจเยี่ยมการดำเนินงานตามนโยบายกระทรวงเกษตรและสหกรณ์ ในการแก้ไขปัญหาราคาข้าวเปลือกตกต่ำ โดยใช้กลไกสหกรณ์ ณ สหกรณ์การเกษตรพิมาย จำกัด จังหวัดนครราชสีมา ว่า จากสถานการณ์การผลิตข้าวอุปทานมากกว่าอุปสงค์ ผลผลิตข้าวไม่สมดุลกับความต้องการของตลาด ส่งผลกระทบต่อราคาข้าว กระทรวงเกษตรฯ จึงได้มีนโยบายในการแก้ไขปัญหาราคาข้าวเปลือก โดยดำเนินมาตรการสนับสนุนการบริหารจัดการการผลิตและการตลาดข้าวแบบครบวงจร ได้แก่ การสนับสนุนสินเชื่อเพื่อรวบรวมข้าว และสร้างมูลค่าเพิ่มโดยสถาบันเกษตรกร และการสนับสนุนสินเชื่อชะลอการขายข้าวเปลือกนาปี ปีการผลิต 2559/60 นอกจากนี้ ได้ใช้ระบบสหกรณ์ในการแก้ไขปัญหาโดยเปิดจุดรับซื้อข้าวเปลือกจากสมาชิก และเกษตรกรในราคาที่เป็นธรรม โดยใช้กลไกราคาของสหกรณ์เป็นตัวนำตลาด เนื่องจากมีระบบการสุ่มตรวจสอบคุณภาพข้าว ระบบการชั่งน้ำหนักที่ได้มาตรฐาน และการกำหนดราคาที่ไม่เอาเปรียบสมาชิก และเกษตรกร โดยกรมส่งเสริมสหกรณ์ ได้บูรณาการดำเนินงานร่วมกันในทุกภาคส่วน ในการส่งเสริมสหกรณ์ มีการปรับปรุงคุณภาพและแปรรูปข้าวเปลือกให้ได้มาตรฐาน ส่งเสริมให้เกิดระบบ GMP ในโรงสีของสหกรณ์ และพัฒนาบรรจุภัณฑ์เพื่อเก็บรักษาคุณภาพข้าวรวมไปถึงการเพิ่มมูลค่า
ทั้งนี้ สหกรณ์การเกษตรพิมาย จำกัด ถือเป็นสหกรณ์ต้นแบบที่ดีในการดำเนินธุรกิจรวบรวมผลผลิตข้าวเปลือก จากสมาชิกและเกษตรกรทั่วไปในราคาที่เป็นธรรม มีการแปรรูปเพื่อเพิ่มมูลค่า เป็นการบริหารจัดการการผลิตและการตลาดแบบครบวงจร โดยใช้ระบบสหกรณ์ในการบริหารจัดการด้านการตลาดในพื้นที่แปลงใหญ่ เพื่อแก้ไขปัญหาการกดราคาจากพ่อค้าคนกลาง
"สหกรณ์การเกษตรพิมาย จำกัด เป็นหนึ่งในสหกรณ์ที่มีความเข้มแข็ง มีกระบวนการบริหารจัดการครบวงจร สามารถรับซื้อข้าวเปลือกที่มีความชื้นจากเกษตรกร เพราะสหกรณ์มีเครื่องอบความชื้น จึงเป็นทางเลือกให้แก่เกษตรกร แทนที่จะไปโรงสีก็มาที่สหกรณ์ ซึ่งหากส่งเสริมให้สหกรณ์อื่นๆ สร้างความเข้มแข็งแบบเดียวกัน ก็ทำให้สหกรณ์เป็นที่พึ่งและช่วยเหลือเกษตรกรในพื้นที่ได้อย่างยั่งยืน ทั้งนี้ ยังมีอีก 34 สหกรณ์ที่มีการบริหารจัดการใกล้เคียงกับสหกรณ์การเกษตรพิมาย โดยในปี 2560 กระทรวงเกษตรฯ จะส่งเสริมให้สหกรณ์อื่นๆ มีความเข้มแข็งมากขึ้นโดยมีเป้าหมายส่งเสริมให้สหกรณ์มีเพียง 2 ประเภท คือ สหกรณ์ระดับดี และดีมาก" พลเอก ฉัตรชัย กล่าว
ดร.วิณะโรจน์ ทรัพย์ส่งสุข อธิบดีกรมส่งเสริมสหกรณ์ กล่าวว่า สหกรณ์การเกษตรพิมาย จำกัด ได้ดำเนินธุรกิจรวบรวมผลผลิตข้าวเปลือก ภายใต้ 4 กิจกรรมหลัก ได้แก่ 1.มีกระบวนการรับซื้อข้าวเปลือก จากเกษตรกรในราคาที่เป็นธรรม โดยมีการสุ่มตรวจสอบคุณภาพข้าวเปลือก ใช้ระบบการชั่งน้ำหนักข้าวที่ได้มาตรฐานและการกำหนดราคาที่เป็นธรรมตามราคาที่รัฐบาลประกาศรับซื้อ 2.มีการปรับปรุงคุณภาพข้าว เปลือก เพื่อควบคุมคุณภาพข้าวให้ได้มาตรฐาน โดยการลดความชื้นของข้าวเปลือกก่อนการสีแปร เก็บรักษาข้าวเปลือกในฉางและโกดังเพื่อรอการระบาย 3.มีกระบวนการแปรรูป เพื่อเพิ่มมูลค่า ด้วยโรงสีที่ได้มาตรฐาน GMP มีโรงโรยลั้งเพื่อปรับปรุงคุณภาพข้าวมาตรฐานสากล และ4.มีการบรรจุและการกระจายข้าวสารสู่ผู้บริโภค ด้วยเครื่องบรรจุสุญญากาศเพื่อเก็บรักษาคุณภาพข้าวก่อนถึงมือผู้บริโภค โดยที่ผ่านมา สหกรณ์ฯ สามารถรวบรวมข้าวเปลือกจากสมาชิกและเกษตรกรทั่วไป จำนวนกว่า 13,000 ตัน มูลค่าประมาณ 91 ล้านบาท (ณ วันที่ 16 พ.ย. 59) และสหกรณ์ฯ สามารถกระจายข้าวสารคุณภาพดีจำหน่ายยังส่วนราชการ บริษัทเอกชน จำนวน 87 ตัน มูลค่า 2.4 ล้านบาท ซึ่งสามารถช่วยเหลือสมาชิกสหกรณ์ และเกษตรกรให้มีรายได้จากการขายข้าวเพิ่มขึ้น ไม่น้อยกว่า 200 บาทต่อตัน
สำหรับผลการรวบรวมข้าวเปลือกของสหกรณ์/กลุ่มเกษตรกร ปีการผลิต 2559/60 (ระหว่างวันที่ 1 ตุลาคม -16 พฤศจิกายน 2559) สหกรณ์ 97 แห่ง ในพื้นที่ 24 จังหวัด ได้ดำเนินการรวบรวมข้าวเปลือกยอดสะสมรวม 191,247 ตัน มูลค่า  1,383.99 ล้านบาท แบ่งเป็น ข้าวขาว จำนวน 43 สหกรณ์ รวบรวมข้าวเปลือก 107,700.75 ตัน มูลค่า 674.49 ล้านบาท  ข้าวหอมปทุม จำนวน 1 รวบรวมข้าวเปลือก 2,138.68 ตัน มูลค่า 16.93 ล้านบาท  ข้าวหอมมะลิ จำนวน 42 สหกรณ์ รวบรวมข้าวเปลือก 60,480.62 ตัน มูลค่า 538.52 ล้านบาท และ ข้าวเหนียว จำนวน 11 สหกรณ์ รวบรวมข้าวเปลือก 20,926.95 ตัน มูลค่า 154.05 ล้านบาท
---------------------------------------

ที่มา : http://www.thaigov.go.th/news/contents/details/870
