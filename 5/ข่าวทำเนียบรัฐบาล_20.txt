รัฐบาลไทย-ข่าวทำเนียบรัฐบาล-นายกรัฐมนตรีหารือข้อราชการกับนายกรัฐมนตรีแห่งราชอาณาจักรบาห์เรน

วันอังคารที่ 1 พฤศจิกายน 2559
นายกรัฐมนตรีหารือข้อราชการกับนายกรัฐมนตรีแห่งราชอาณาจักรบาห์เรน
พลเอกประยุทธ์ จันทร์โอชา นายกรัฐมนตรี หารือข้อราชการกับ เจ้าชายคอลิฟะห์ บิน ซัลมาน อัล คอลิฟะห์ นายกรัฐมนตรีแห่งราชอาณาจักรบาห์เรน ในโอกาสเสด็จเยือนไทยในฐานะแขกของรัฐบาล ในระหว่างการประชุมสุดยอดกรอบความร่วมมือเอเชีย ครั้งที่ 2
วันนี้ (7 ต.ค. 59) เวลา 11.00 น. พลเอกประยุทธ์ จันทร์โอชา นายกรัฐมนตรี หารือข้อราชการกับ เจ้าชายคอลิฟะห์ บิน ซัลมาน อัล คอลิฟะห์ นายกรัฐมนตรีแห่งราชอาณาจักรบาห์เรน ในโอกาสเสด็จเยือนไทยในฐานะแขกของรัฐบาล ในระหว่างการประชุมสุดยอดกรอบความร่วมมือเอเชีย ครั้งที่ 2 ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโทวีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรี รู้สึกเป็นเกียรติที่ได้เข้าเฝ้าฯ และถวายการต้อนรับนายกรัฐมนตรีบาห์เรนสู่ประเทศไทย พร้อมแสดงความขอบคุณที่นายกรัฐมนตรีบาห์เรนตอบรับคำเชิญเยือนประเทศไทย ทั้งสองฝ่ายย้ำความสัมพันธ์อันดีระหว่างกัน มีความร่วมมือที่กว้างขวางในหลายมิติ เป็นที่น่ายินดีที่ทั้งสองประเทศจะครบรอบ 40 ปีความสัมพันธ์ทางการทูตระหว่างกันในปีหน้า ซึ่งเห็นควรหารือแนวทางจัดกิจกรรมเพื่อเฉลิมฉลองโอกาสอันดีนี้
นายกรัฐมนตรีบาห์เรนยินดีที่ได้มาเยือนประเทศไทยอีกครั้ง และแสดงความขอบคุณรัฐบาลไทยที่ให้การต้อนรับอย่างอบอุ่น พร้อมอวยพรให้การจัดประชุมสุดยอดกรอบความร่วมมือเอเชีย (ACD) ครั้งที่ 2 ประสบความสำเร็จด้วยดี ซึ่งการประชุมครั้งนี้มีผู้นำตอบรับเข้าร่วมจำนวนมาก แสดงให้เห็นถึงความเชื่อมั่นของนานาประเทศที่มีต่อประเทศไทย
โอกาสนี้นายกรัฐมนตรีบาห์เรนได้แสดงความชื่นชมแนวทางการบริหารประเทศของนายกรัฐมนตรี และยินดีให้การสนับสนุนพัฒนาการทางการเมืองของไทย โดยเห็นว่าเสถียรภาพและความมั่นคงเป็นสิ่งสำคัญ พร้อมยืนยันว่าบาห์เรนยินดีสนับสนุนบทบาทของไทยในเวทีระหว่างประเทศ
นายกรัฐมนตรีหวังให้มีการผลักดันกลไกความร่วมมือระหว่างไทยและบาห์เรน โดยให้มีการดำเนินงานอย่างเป็นรูปธรรม ซึ่งนายกรัฐมนตรีบาห์เรนกล่าวว่าบาห์เรนยินดีเป็นเจ้าภาพจัดการประชุมคณะกรรมาธิการร่วมทวิภาคีระดับสูงระหว่างไทยกับบาห์เรน ครั้งที่ 3 ในปีหน้า ซึ่งจะเป็นโอกาสอันดีในการแสวงหาความร่วมมือในมิติใหม่ต่อไป
ทั้งสองฝ่ายเห็นพ้องที่จะขยายความร่วมมือทางเศรษฐกิจ การค้า และการลงทุนระหว่างกันมากขึ้น และเห็นว่าควรส่งเสริมการติดต่อระหว่างภาคเอกชนให้มากขึ้น ทั้งนี้นายกรัฐมนตรีบาห์เรนหวังให้มีการเพิ่มมูลค่าทางการค้า โดยอยากให้มีสินค้าไทยส่งออกไปบาห์เรนให้มากขึ้น ซึ่งนายกรัฐมนตรียืนยันความพร้อมที่จะให้การสนับสนุนด้านความมั่นคงทางอาหารของบาห์เรน โดยเฉพาะสินค้าอาหารและเกษตรซึ่งไทยเป็นผู้ผลิตรายใหญ่ของโลก นอกจากนี้นายกรัฐมนตรียังกล่าวว่ารัฐบาลกำลังดำเนินการจัดตั้งศูนย์กระจายสินค้าไทยในบาห์เรน ซึ่งจะเป็นแนวทางสำคัญในการขยายมูลค่าการค้าการลงทุนระหว่างกันด้วย
ในด้านการท่องเที่ยว นายกรัฐมนตรีบาห์เรนหวังให้มีการขยายความร่วมมือในด้านการท่องเที่ยวระหว่างกัน โดยกล่าวว่านักท่องเที่ยวบาห์เรนให้ความสนใจเดินทางมาท่องเที่ยวประเทศไทย โดยเฉพาะการท่องเที่ยวเชิงสุขภาพที่ไทยมีศักยภาพ ทั้งนี้นายกรัฐมนตรีกล่าวว่ารัฐบาลไทยยินดีต้อนรับนักท่องเที่ยวจากบาห์เรน และพร้อมดูแลเรื่องความปลอดภัยของนักท่องเที่ยวบาห์เรน
นายกรัฐมนตรีแสดงความซาบซึ้งในพระกรุณาธิคุณที่นายกรัฐมนตรีบาห์เรนประทานพระราชทรัพย์ส่วนพระองค์แก่นักศึกษาไทยในบาห์เรน รวมถึงขอบคุณรัฐบาลบาห์เรนที่ดูแลชาวไทยในบาห์เรนเป็นอย่างดี
นายกรัฐมนตรีแสดงความขอบคุณนายกรัฐมนตรีบาห์เรนที่ทรงให้การสนับสนุนไทยใน OIC มาโดยตลอด และกล่าวว่าไทยเป็นประเทศที่มีความหลากหลายและให้เสรีภาพในการนับถือศาสนา รวมทั้งสนับสนุนบทบาทและเสรีภาพทางศาสนาของชาวไทยมุสลิมอย่างต่อเนื่อง ทั้งนี้นายกรัฐมนตรีบาห์เรนแสดงความชื่นชมรัฐบาลไทยในการแก้ไขปัญหาจังหวัดชายแดนใต้ โดยส่งเสริมการพัฒนาในพื้นที่ ควบคู่ไปกับกระบวนการพูดคุยเพื่อสันติภาพ ซึ่งบาห์เรนเข้าใจและยินดีให้การสนับสนุนอย่างเต็มที่
ในตอนท้ายนายกรัฐมนตรีกล่าวถวายพระพรแก่สมเด็จพระราชาธิบดีและสมเด็จพระราชินีแห่งบาห์เรน ให้มีพระพลานามัยที่แข็งแรง และขอบคุณที่ทรงถวายพระพรแด่พระบาทสมเด็จพระเจ้าอยู่หัว และสมเด็จพระบรมราชินีนาถ มาโดยตลอด ซึ่งในโอกาสนี้นายกรัฐมนตรีบาห์เรนได้เชิญนายกรัฐมนตรีเดินทางเยือนบาห์เรนอย่างเป็นทางการ ในช่วงเวลาที่สะดวก
*********************

ที่มา : http://www.thaigov.go.th/news/contents/details/537
