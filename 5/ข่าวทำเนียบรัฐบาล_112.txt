รัฐบาลไทย-ข่าวทำเนียบรัฐบาล-ผลการประชุมศูนย์บัญชาการติดตามสถานการณ์ เน้นปรับแผนอำนวยความสะดวกให้ประชาชนที่เดินทางมาถวายสักการะพระบรมศพ

วันอาทิตย์ที่ 6 พฤศจิกายน 2559
ผลการประชุมศูนย์บัญชาการติดตามสถานการณ์ เน้นปรับแผนอำนวยความสะดวกให้ประชาชนที่เดินทางมาถวายสักการะพระบรมศพ
ผลการประชุมศูนย์บัญชาการติดตามสถานการณ์ เน้นปรับแผนอำนวยความสะดวกให้ประชาชนที่เดินทางมาถวายสักการะพระบรมศพ
วันนี้ (6 พฤศจิกายน 2559) เวลา 17.30 น. ณ ตึกสันติไมตรี ทำเนียบรัฐบาล ภายหลังเสร็จสิ้นการประชุมศูนย์บัญชาการติดตามสถานการณ์ (ศตส.) นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี ในฐานะเลขานุการ ศตส. ซึ่งเป็นประธานการประชุม ศตส. วันนี้ได้แถลงผลการประชุม ว่า สำหรับการประชุม ศตส. ครั้งนี้ เป็นการพิจารณาผลการดำเนินงานที่ผ่านมา เพื่อร่วมกันปรับหาแนวทางการดำเนินงานโดยเฉพาะพื้นที่บริเวณสนามหลวง และจะมีการเริ่มดำเนินงานในแต่ละส่วนงานก่อน ตามแผนงานของกรุงเทพมหานครที่เสนอ โดยจะมีการปรับพื้นที่บริเวณจุดพักคอยไปอยู่ทางโซนเหนือในสัปดาห์หน้า เพื่อรองรับประชาชนที่เดินทางมาถวายสักการะพระบรมศพ และเพื่อจัดนิทรรศการพระราชกรณียกิจของพระบาทสมเด็จพระปรมินทรมหาภูมิพลอดุลยเดช ซึ่งจะมีการแจ้งให้พี่น้องประชาชนทราบในระยะต่อไป
รัฐมนตรีประจำสำนักนายกรัฐมนตรี กล่าวต่อไปว่า แผนการดำเนินงานดังกล่าวจะมีการปรับแผนงานทางด้านการอุปโภคและบริโภคโดยจะมีการขอความร่วมมือในการปรับเปลี่ยนพื้นที่การให้บริการอาหารจากส่วนงานต่าง ๆ เพื่อความเหมาะสม สำหรับการให้บริการประชาชน รวมทั้ง การปรับการบริการทางด้านการแพทย์ ซึ่งรัฐบาลได้ให้ความสำคัญในเรื่องของสุขภาพของพี่น้องประชาชนที่มาร่วมพระราชพิธีอย่างต่อเนื่อง โดยมอบหมายให้ศูนย์อำนวยการด้านการแพทย์จัดทำแนวทางการปฏิบัติงานของหน่วยบริการทางการแพทย์เคลื่อนที่อีกด้วย
สำหรับแผนการดำเนินงานทางการจราจร นั้น จะมีการปรับเปลี่ยนแผนการดำเนินงานเป็นช่วงเวลาเพื่อความเหมาะสมตามสภาพการจราจร เพื่อให้พี่น้องประชาชน สามารถเดินทางมาเพื่อทำธุระส่วนตัวได้อย่างสะดวกสบายยิ่งขึ้น อย่างไรก็ตาม แผนงานจราจรในพื้นที่บริเวณสนามหลวงจะมีการปรับเปลี่ยนอีกครั้งในวันที่ 11 ถึง 13 พฤศจิกายนนี้ เนื่องจากมีการจัดงานรับพระราชทานปริญญาบัตรของมหาวิทยาลัยธรรมศาสตร์เพื่ออำนวยความสะดวกในการจราจร ทั้งนี้การให้บริการทางด้านคมนาคมขนส่งของ ขสมก. จะยังคงให้บริการตามแผนการเดิม
นอกจากนี้ การจัดระเบียบในการเข้าถวายสักการะพระบรมศพนั้น ที่ผ่านมาจากผลสำรวจมีประชาชนเข้ามาร่วมพิธีกว่า 30,000 คน จะมีการจัดให้มีการรับบัตรคิวเช่นเดิม โดยทางรัฐบาลจะดำเนินการอย่างเต็มกำลัง เพื่อวางแนวทางในการอำนวยความสะดวกและให้บริการประชาชน และภายหลังจากเสร็จสิ้นแผนการจัดบริเวณพื้นที่ทางด้านโซนเหนือแล้ว คาดว่าพี่น้องประชาชนจะได้รับความสะดวกสบายยิ่งขึ้น
ทั้งนี้ รัฐมนตรีประจำสำนักนายกรัฐมนตรี ได้กล่าวว่า การดำเนินงานปรับเปลี่ยนแผนงานเหล่านี้ ทาง ศตส. และหน่วยงานที่เกี่ยวข้องได้เน้นถึงการอำนวยความสะดวกพี่น้องประชาชนให้ได้รับความสะดวกสบายเป็นหลัก รวมไปถึงการประชาสัมพันธ์ให้ประชาชนได้รับรู้และมีความเข้าใจ ให้พี่น้องประชาชน ที่มีจิตศรัทธามุ่งมั่นตั้งใจเดินทางมาถวายสักการะพระบรมศพพระบาทสมเด็จพระปรมินทรมหาภูมิพลอดุลยเดช ได้รับความสะดวกสบาย และมีความประทับใจจากการบริการของหน่วยงานภาครัฐ และหน่วยงานอื่นที่เกี่ยวข้องต่อไป
---------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/722
