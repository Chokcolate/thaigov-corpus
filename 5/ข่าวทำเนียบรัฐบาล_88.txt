รัฐบาลไทย-ข่าวทำเนียบรัฐบาล-รอง ลธน.ม.เรณูฯ เป็นประธานในพิธีปิดงานตลาด “คลองผดุงสุขใจ คมนาคม เชื่อมไทย เชื่อมโลก”  มีรายได้กระจายสู่ชุมชนกว่า 22 ล้านบาท

วันอังคารที่ 1 พฤศจิกายน 2559
รอง ลธน.ม.เรณูฯ เป็นประธานในพิธีปิดงานตลาด “คลองผดุงสุขใจ คมนาคม เชื่อมไทย เชื่อมโลก”  มีรายได้กระจายสู่ชุมชนกว่า 22 ล้านบาท
กระทรวงการต่างประเทศและกรมการพัฒนาชุมชนพร้อมจัดงานตลาดคลองผดุงฯ ภายใต้แนวคิด “OTOP ภูมิปัญญาไทย ก้าวไกลสู่สากล” 3 – 27 พ.ย. 59 ณ ตลาดคลองผดุงกรุงเกษม ข้างทำเนียบรัฐบาล
วันนี้ (25 ตุลาคม 2559) เวลา 15.00 น. ณ เวทีกลางตลาดคลองผดุงกรุงเกษม ข้างทำเนียบรัฐบาลพลเอก วิลาศ อรุณศรี เลขาธิการนายกรัฐมนตรีได้มอบหมายให้ นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานในพิธีปิดตลาด “คลองผดุงสุขใจ คมนาคม เชื่อมไทย เชื่อมโลก”
โอกาสนี้ นายวิทยา ยาม่วง ที่ปรึกษาด้านเศรษฐกิจและการขนส่งทางน้ำ ได้กล่าวรายงานว่า กระทรวงคมนาคม โดยความร่วมมือของสำนักเลขาธิการนายกรัฐมนตรีได้จัดงานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “คลองผดุงสุขใจ คมนาคม เชื่อมไทย เชื่อมโลก” ระหว่างวันที่ 5 – 25 ตุลาคม 2559 ซึ่งได้รับการตอบรับจากประชาชนมาชมงานกว่า 7 หมื่นคน พร้อมอุดหนุนสินค้าและใช้บริการต่าง ๆ ของกระทรวงคมนาคม เช่นการต่อภาษีทะเบียนรถ เป็นต้น ส่งผลให้มีรายได้กระจายสู่ชุมชนกว่า 22 ล้านบาท
จากนั้น รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษมได้เป็นประธานในพิธีกล่าวปิดงานฯ ว่า การจัดงานตลาดคลองผดุงกรุงเกษม ข้างทำเนียบรัฐบาลเป็นดำริของ พลเอก ประยุทธ์ จันทร์โอชา นายกรัฐมนตรี เพื่อเปิดโอกาสให้ผู้ประกอบการรายย่อยจากทั่วประเทศได้ผลัดเปลี่ยนหมุนเวียนกันมาพบปะผู้บริโภคโดยตรง ด้วยการจำหน่ายสินค้าท้องถิ่นในราคาย่อมเยาโดยไม่ผ่านพ่อค้าคนกลาง อีกทั้งเป็นการให้ทุกกระทรวงที่หมุนเวียนมาจัดงานภายในตลาดดังกล่าว ได้มีโอกาสใกล้ชิดประชาชนด้วยการจัดแสดงผลงานผ่านนิทรรศการ และมีบริการสวัสดิการต่าง ๆ ของกระทรวงฯ มาให้บริการประชาชนโดยตรงอีกด้วย ประการสำคัญนายกรัฐมนตรีปรารถนาให้ตลาดฯ นี้เป็นการลดความเหลื่อมล้ำในสังคมพร้อมเพิ่มรายได้และเพิ่มช่องทางในการจำหน่ายสินค้าแก่ผู้ประกอบการรายย่อยให้มีคุณภาพชีวิตที่ดีขึ้นตามแนวทาง “ประชารัฐ” ของรัฐบาลอีกด้วย
หลังจากนั้น ตัวแทนผู้บริหารกระทรวงคมนาคมได้มอบป้ายตลาดคลองผดุงกรุงเกษมแก่ประธานในพิธีฯ เพื่อมอบต่อให้กับตัวแทนผู้บริหารกระทรวงการต่างประเทศและกรมการพัฒนาชุมชนตามลำดับ
อนึ่ง กระทรวงการต่างประเทศและกรมการพัฒนาชุมชนด้วยความร่วมมือของสำนักเลขาธิการนายกรัฐมนตรี จะจัดงานตลาดคลองผดุงเกษม ข้างทำเนียบรัฐบาล ภายใต้แนวคิด “OTOP ภูมิปัญญาไทย ก้าวไกลสู่สากล” ระหว่างวันที่ 3 – 27 พฤศจิกายน 2559 ระหว่างเวลา 10.00 - 19.00 น. นอกจากจะมีสินค้าคุณภาพดีระดับ OTOP มาตรฐาน 5 ดาวมาจำหน่ายแล้ว สำหรับผู้ที่สนใจสินค้าของต่างประเทศจะมีร้านค้าของสถานทูตต่าง ๆ ประจำประเทศไทย ทั้งโซนยุโรปและเอเชียมาจำหน่าย พร้อมตั้งบู้ธจัดทำ พลาสปอร์ตแก่ประชาชนมาให้บริการที่ตลาดฯ อีกด้วย จึงขอเชิญชวนประชาชนมาร่วมชม ชิม ช้อป ตามวันและเวลาดังกล่าว
*****************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/605
