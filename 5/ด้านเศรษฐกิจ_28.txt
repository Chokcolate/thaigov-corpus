รัฐบาลไทย-ข่าวทำเนียบรัฐบาล-กระทรวงเกษตรฯ เร่งแก้ไขปัญหาธุรกิจตั๋วปุ๋ยในสหกรณ์ เตรียมเดินหน้ามาตรการลงโทษผู้กระทำผิดทางกฎหมาย

วันพฤหัสบดีที่ 1 ธันวาคม 2559
กระทรวงเกษตรฯ เร่งแก้ไขปัญหาธุรกิจตั๋วปุ๋ยในสหกรณ์ เตรียมเดินหน้ามาตรการลงโทษผู้กระทำผิดทางกฎหมาย
กระทรวงเกษตรฯ เร่งแก้ไขปัญหาธุรกิจตั๋วปุ๋ยในสหกรณ์ เตรียมเดินหน้ามาตรการลงโทษผู้กระทำผิดทางกฎหมาย คาดแล้วเสร็จสิ้นปี 59
พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ ได้มีนโยบายในการยกระดับมาตรฐานของสหกรณ์ให้เกิดความเข้มแข็ง เพื่อลดต้นทุนและเพิ่มโอกาสในการแข่งขันทางสินค้าเกษตร ซึ่งขณะนี้กระทรวงเกษตร ฯ ได้เร่งดำเนินการแก้ไขปัญหาการซื้อขายปุ๋ยล่วงหน้า (ตั๋วปุ๋ย) ของสหกรณ์ โดยได้มอบหมายให้กรมส่งเสริมสหกรณ์เร่งตรวจสอบปัญหาการซื้อขายตั๋วปุ๋ยในช่วง 6 เดือนที่ผ่านมา ซึ่งปัญหาดังกล่าวเกิดจากที่สหกรณ์ได้ดำเนินการจัดหาปุ๋ยให้แก่สมาชิก โดยสั่งซื้อจากบริษัทเป็นจำนวนมาก และไม่ได้ทำการสำรวจความต้องการของสมาชิก ซึ่งไม่เป็นไปตามกลไกของสหกรณ์ เนื่องจากการจัดหาปุ๋ยจะต้องสำรวจความต้องการของสมาชิกก่อน โดยสหกรณ์จะต้องเป็นผู้จัดหาและรวมซื้อ เพื่อให้เกษตรกรได้รับปุ๋ยที่มีคุณภาพและต้นทุนต่ำ แต่จากการดำเนินการของบริษัทจะออกตั๋วปุ๋ยให้สหกรณ์เหมือนการซื้อขายล่วงหน้า เมื่อครบกำหนดบริษัทจะนำปุ๋ยมาให้ตามเวลาที่กำหนด อย่างไรก็ตาม กลไกปกติของสหกรณ์จะบริการจัดหาปุ๋ยให้แก่สมาชิก แต่ในกรณีดังกล่าวสหกรณ์ได้ปล่อยสินเชื่อให้สหกรณ์อื่นด้วย ซึ่งไม่ใช่การดำเนินการตามกฎหมาย จึงได้สั่งการให้เร่งดำเนินการตรวจสอบอย่างชัดเจน หากพบการกระทำความผิดจะต้องมีผู้รับผิดชอบตามกระบวนการทางกฎหมาย โดยไม่มีการยกเว้น
ด้าน ดร. วิณะโรจน์ ทรัพย์ส่งสุข อธิบดีกรมส่งเสริมสหกรณ์ กล่าวว่า ปัญหาการซื้อขายตั๋วปุ๋ยของสหกรณ์ได้สร้างความเดือดร้อนให้แก่สมาชิกสหกรณ์แล้ว 30 จังหวัด 59 สหกรณ์ โดยกรมส่งเสริมสหกรณ์ได้เร่งดำเนินการอย่างเร่งด่วนใน 3 ส่วน คือ 1. กรณีที่สหกรณ์มีตั๋วปุ๋ยแล้ว แต่ทางผู้ขายยังไม่ส่งมอบ สหกรณ์ต้องให้ผู้ขายส่งมอบปุ๋ยให้ทั้งหมด หากไม่ปฏิบัติตามสัญญาจะต้องยกเลิก และชดใช้ค่าเสียหายให้สหกรณ์  2. กรณีที่สหกรณ์รับตั๋วปุ๋ยครบแล้ว ต้องแจ้งให้กรมวิชาการเกษตรดำเนินการตรวจสอบคุณภาพปุ๋ย หากพบว่าปุ๋ยขาดคุณภาพให้เรียกค่าเสียหายกับผู้ขายปุ๋ย และ 3. หากพบว่ากรรมการ หรือเจ้าหน้าที่ของกรมฯ มีส่วนเกี่ยวข้องในการทุจริต จะต้องดำเนินการอย่างเด็ดขาด
ทั้งนี้ กรมส่งเสริมสหกรณ์ได้ดำเนินการแก้ไขปัญหาแล้วประมาณร้อยละ 70 จากมูลค่ารวมของตั๋วปุ๋ยประมาณ 1,900 ล้านบาท  ทางสหกรณ์ได้รับปุ๋ยและดำเนินการจำหน่ายแล้วประมาณ 1,249 ล้านบาท ยังเหลืออีกประมาณ 600 กว่าล้านบาท ที่จะต้องดำเนินการแก้ไขปัญหา ทั้งนี้ รัฐมนตรีว่าการกระทรวงเกษตรละสหกรณ์ได้กำชับให้การดำเนินการสหกรณ์เป็นไปตามธรรมาภิบาล มีความโปร่งใส ซึ่งกรมส่งเสริมสหกรณ์จะเร่งดำเนินการแก้ไขปัญหาดังกล่าวให้แล้วเสร็จภายในสิ้นปี 2559 นี้
----------------------------------------------
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th

ที่มา : http://www.thaigov.go.th/news/contents/details/943
