รัฐบาลไทย-ข่าวทำเนียบรัฐบาล-มหาดไทยเผยยอดผู้ใช้บริการศูนย์ดำรงธรรมทั่วประเทศ เกือบ 3 ล้านเรื่อง งานบริการเบ็ดเสร็จฮิตสุดกว่า 2 ล้านเรื่อง

วันพฤหัสบดีที่ 22 ธันวาคม 2559
มหาดไทยเผยยอดผู้ใช้บริการศูนย์ดำรงธรรมทั่วประเทศ เกือบ 3 ล้านเรื่อง งานบริการเบ็ดเสร็จฮิตสุดกว่า 2 ล้านเรื่อง
มหาดไทยเผยยอดผู้ใช้บริการศูนย์ดำรงธรรมทั่วประเทศเกือบ 3 ล้านเรื่อง งานบริการเบ็ดเสร็จฮิตสุดกว่า 2 ล้านเรื่อง
วันนี้ (22ธ.ค.59) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่รัฐบาลได้มอบหมายให้กระทรวงมหาดไทยจัดตั้งศูนย์ดำรงธรรมขึ้นทุกจังหวัดเพื่อทำหน้าที่รับเรื่องร้องเรียนร้องทุกข์ และแก้ไขปัญหาความเดือดร้อนให้กับพี่น้องประชาชนในพื้นที่ ตามประกาศคณะรักษาความสงบแห่งชาติ ฉบับที่ 96/2557 ลงวันที่ 18 กรกฎาคม 2557 เรื่องการจัดตั้งศูนย์ดำรงธรรม
กระทรวงมหาดไทยขอเรียนให้ทราบถึงผลการดำเนินงานที่ผ่านมาของศูนย์ดำรงธรรมจังหวัดภายใต้การขับเคลื่อนของกระทรวงมหาดไทยที่ได้บูรณาการร่วมกับทุกหน่วยงานที่เกี่ยวข้องเพื่อให้บริการประชาชนใน 7 ภารกิจหลัก คือ 1.รับเรื่องร้องเรียน/ร้องทุกข์ 2. บริการแบบเบ็ดเสร็จ 3.งานบริการส่งต่อ 4. บริการข้อมูลข่าวสาร /ให้คำปรึกษา 5.รับเรื่องความต้องการและข้อเสนอแนะ 6. เป็นศูนย์รองรับการปฏิบัติเร่งด่วนของรัฐบาล 7. ดำเนินการด้วยชุดปฏิบัติการเคลื่อนที่เร็ว โดยตั้งแต่เปิดศูนย์ดำรงธรรมเมื่อวันที่ 18กรกฎาคม 2557 จนถึงปัจจุบัน มีประชาชนมาใช้บริการผ่านศูนย์ดำรงธรรมทั่วประเทศ จำนวน 2,974,261 เรื่อง สามารถดำเนินการแล้วเสร็จ 2,934,657 เรื่อง คิดเป็นร้อยละ 98.67
โดยงานบริการที่ประชาชนมาขอรับบริการมากที่สุด อันดับ 1 คือ งานบริการเบ็ดเสร็จ มีจำนวน 2,186,415  เรื่อง เช่น การทำบัตรประจำตัวประชาชน การคัดสำเนาทะเบียนราษฎร์ การรับชำระค่าน้ำประปา - ค่าไฟฟ้า การรับชำระภาษีรถทุกชนิด (กรณีไม่ต้องตรวจสภาพรถ) เป็นต้น 2. บริการข้อมูลข่าวสาร จำนวน 402,600 เรื่อง 3. การแก้ไขปัญหาเรื่องร้องเรียนร้องทุกข์ จำนวน 145,778 เรื่อง 4. บริการให้คำปรึกษา จำนวน 167,690 เรื่อง ซึ่งเรื่องที่ประชาชนขอรับบริการจำนวนมาก เช่น การให้คำปรึกษาเกี่ยวกับกฎหมาย หนี้นอกระบบ ปัญหาครอบครัว การประกอบอาชีพ เป็นต้น 5. บริการรับเรื่องส่งต่อ จำนวน  65,253 เรื่อง เช่น การต่อใบอนุญาตต่างๆ อาทิ สถานีบริการน้ำมันเชื้อเพลิง ร้านเกมส์ คาราโอเกะ การขออนุญาตใช้ไฟฟ้า/น้ำประปา และโทรศัพท์ 6. การให้บริการงานตามนโยบายรัฐบาล โดยเฉพาะการไขปัญหาหนี้นอกระบบ จำนวน 9,066 เรื่อง และ 7. การลงพื้นที่แก้ไขปัญหาความเดือดร้อนโดยหน่วยเคลื่อนที่เร็ว จำนวน 6,525 เรื่อง  นอกจากนี้ ศูนย์ดำรงธรรมยังได้สนับสนุนการดำเนินงานตามนโยบายรัฐบาล อาทิเช่น การช่วยเหลือเกษตรกร โดยให้คำแนะนำ และให้ข้อมูลพื้นฐานที่จำเป็น เช่น ข้อมูลด้านการเกษตร โรคระบาดพืช ราคาพืชผล ความรู้ทางการเกษตร หรือให้ข้อมูลด้านเศรษฐกิจ เช่น ราคาผลผลิต แนวโน้มราคาสินค้า เป็นต้น
รองปลัดกระทรวงมหาดไทย กล่าวเพิ่มเติมว่า ล่าสุดเพื่อให้การแก้ไขปัญหาความเดือดร้อนของประชาชนจากการร้องเรียนร้องทุกข์เป็นไปอย่างมีประสิทธิภาพ รวดเร็ว และลดขั้นตอนการปฏิบัติงาน ลดภาระค่าใช้จ่ายในการเดินทางของประชาชนในการติดต่อราชการ กระทรวงมหาดไทยได้สั่งการให้ทุกจังหวัด จัดตั้งศูนย์ดำรงธรรมอำเภอขึ้นทุกอำเภอ 878 อำเภอ ตามมติคณะรัฐมนตรีเมื่อวันที่ 25 ตุลาคม 2559 ที่ได้ให้ความเห็นชอบ เรื่อง การจัดตั้งศูนย์ดำรงธรรมอำเภอ  โดยกำหนดให้ส่วนราชการที่เกี่ยวข้องต้องให้ความร่วมมือ และช่วยเหลือนายอำเภอในการแก้ไขปัญหาให้กับประชาชนให้ได้อย่างรวดเร็ว มีประสิทธิภาพ และทันต่อสถานการณ์ ซึ่งจะสามารถตอบสนองต่อความต้องการของประชาชนได้อย่างรวดเร็วและทั่วถึงมีประสิทธิภาพมากยิ่งขึ้น.
ครั้งที่ 241/2559

ที่มา : http://www.thaigov.go.th/news/contents/details/1086
