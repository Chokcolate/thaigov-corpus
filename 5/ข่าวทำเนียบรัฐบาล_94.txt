รัฐบาลไทย-ข่าวทำเนียบรัฐบาล-รัฐบาลปรับแผนรองรับประชาชนเดินทางไปถวายสักการะพระบรมศพเบื้องหน้าพระบรมโกศ ตั้งแต่ 29 ต.ค.ทุกสถานการณ์ พร้อมขอความร่วมมือปฏิบัติตามคำแนะนำของเจ้าหน้าที่ เพื่อความเป็นระเบียบเรียบร้อ

วันอังคารที่ 1 พฤศจิกายน 2559
รัฐบาลปรับแผนรองรับประชาชนเดินทางไปถวายสักการะพระบรมศพเบื้องหน้าพระบรมโกศ ตั้งแต่ 29 ต.ค.ทุกสถานการณ์ พร้อมขอความร่วมมือปฏิบัติตามคำแนะนำของเจ้าหน้าที่ เพื่อความเป็นระเบียบเรียบร้อ
รัฐบาลปรับแผนรองรับประชาชนเดินทางไปถวายสักการะพระบรมศพเบื้องหน้าพระบรมโกศ ตั้งแต่ 29 ต.ค.ทุกสถานการณ์ พร้อมขอความร่วมมือปฏิบัติตามคำแนะนำของเจ้าหน้าที่ เพื่อความเป็นระเบียบเรียบร้อย
วันนี้ (29 ต.ค. 59) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า รัฐบาลได้กำหนดแนวทางรองรับประชาชนที่จะเดินทางไปถวายสักการะพระบรมศพเบื้องหน้าพระบรมโกศพระบาทสมเด็จพระปรมินทรมหาภูมิพลอดุลยเดช ตั้งแต่วันที่ 29 ต.ค.เป็นต้นไป โดยเน้นย้ำให้ทุกหน่วยงานดูแลประชาชนอย่างเต็มที่และพร้อมปรับแผนได้ทุกสถานการณ์ โดยเฉพาะในช่วง 2-3 วันแรก ที่คาดว่าจะมีประชาชนเดินทางไปเป็นจำนวนมาก “แผนหลักจะมีการแจกบัตรคิวแก่ประชาชนวันละ 10,000 ใบ ณ จุดรับบัตรบริเวณสนามหลวงด้านฝั่งศาลฎีกา โดยสีของบัตรจะเป็นสีตามวัน เพื่อความเรียบร้อยและป้องกันการปลอมแปลง แต่ขณะนี้มีประชาชนจำนวนมากเดินทางไปยังพระบรมมหาราชวัง จึงทำให้เจ้าหน้าที่ต้องปรับแผนอำนวยความสะดวกประชาชนตามสถานการณ์ โดยอยากฝากไปถึงผู้ที่ยังไม่ได้เดินทางว่า ขอให้ประชาชนวางแผนการเดินทางไปในวันอื่น ๆ บ้าง ไม่จำเป็นต้องเร่งรีบเดินทางไปในช่วงแรก ให้ทยอยกันไป เพราะยังเปิดให้เข้าถวายสักการะอีกเป็นเวลานาน" พลโท สรรเสริญ กล่าวต่อว่า รัฐบาลขอความร่วมมือผู้ที่จะเดินทางไปหรือไปถึงแล้ว ให้ปฏิบัติตามคำแนะนำของเจ้าหน้าที่อย่างเคร่งครัด เช่น ไม่นำรถส่วนบุคคลเข้าไปในพื้นที่โดยรอบพระบรมมหาราชวัง ต้องแต่งกายสุภาพ สำรวมกิริยาวาจาให้เหมาะสม ส่วนการดูแลพี่น้องประชาชนนั้นจะยังคงเข้มข้นเช่นเดิม ทั้งเรื่องของอาหาร น้ำดื่ม สุขา การบริการทางการแพทย์ ซึ่งจะมีทีมอาสากู้ชีพเดินเท้าและโรงพยาบาลสนาม การป้องกันเด็กพลัดหลง และการจราจร “สำหรับผู้ที่ใช้รถส่วนบุคคล ขอความร่วมมือให้จอดรถในพื้นที่ 10 จุด คือ เมืองทองธานี เซ็นทรัลพระราม 2 เซ็นทรัลศาลายา เซ็นทรัลเวสต์เกต ลานพุทธมณฑลสาย 4 เมกะบางนา สโมสรตำรวจ แอร์พอร์ตลิงค์มักกะสัน ฟิวเจอร์พาร์ครังสิต สนามม้านางเลิ้ง และเดินทางต่อด้วยรถ Shuttle bus ของ ขสมก รถไฟฟ้า หรือเรือ เป็นต้น” ทั้งนี้ รถ Shuttle bus ของ ขสมก จะให้บริการรับส่งทั้งจากจุดจอดรถยนต์ทั้ง 10 จุดดังกล่าว รวมถึงท่าอากาศสุวรรณภูมิ ท่าอากาศยานดอนเมือง สถานีขนส่งหมอชิต สถานีขนส่งเอกมัย สถานีขนส่งสายใต้ใหม่สถานีรถไฟฟ้า MRT บางซื่อ สถานีรถไฟฟ้าบีทีเอสอนุสาวรีย์ชัยฯ สถานีรถไฟหัวลำโพง สถานีรถไฟวงเวียนใหญ่ ส่วนจุดจอดรับส่งของรถโดยสาร ขสมก และอื่น ๆ ที่ใกล้สนามหลวงจะมี 4 จุดหลัก คือ หน้ากองสลาก (เดิม) หน้า รร.รัตนโกสินทร์ หน้าหน่วยบัญชาการรักษาดินแดน และบริเวณใต้สะพานสมเด็จพระปิ่นเกล้า ผู้ที่จะใช้บริการเรือด่วนเจ้าพระยา สามารถใช้เส้นทางท่าสาทร-ท่าช้าง ส่วนเรือโดยสารขนาด 200-400 คน ใช้บริการจากท่าสาทร – ท่าปิ่นเกล้า และท่าเขียวไข่กา-ท่าปิ่นเกล้า และเรือข้ามฟาก มีบริการจากท่าพระจันทร์ใต้ (มหาราชเหนือ)-ท่าพรานนก และท่าพระจันทร์ใต้ (มหาราชเหนือ)-ท่าวัดระฆัง โดยหากประชาชนมีข้อสงสัยเรื่องการเดินทางสามารถสอบถามได้ที่ ศูนย์ปลอดภัยคมนาคม โทร 1356 ตลอด 24 ชม.

ที่มา : http://www.thaigov.go.th/news/contents/details/611
