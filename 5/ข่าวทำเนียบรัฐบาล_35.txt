รัฐบาลไทย-ข่าวทำเนียบรัฐบาล-นายกรัฐมนตรี เยียวยาผู้ได้รับผลกระทบสถานการณ์น้ำท่วม

วันอังคารที่ 1 พฤศจิกายน 2559
นายกรัฐมนตรี เยียวยาผู้ได้รับผลกระทบสถานการณ์น้ำท่วม
นายกรัฐมนตรี เยียวยาผู้ได้รับผลกระทบสถานการณ์น้ำท่วม
วันนี้ (11 ตุลาคม 2559) เวลา 13.45 น. ณ บริเวณห้องโถง ชั้น 1 ตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี พลเอกประยุทธ์ จันทร์โอชา นายกรัฐมนตรี ได้กล่าวถึงข่าวการแจ้งเตือนการก่อเหตุความไม่สงบที่อาจจะเกิดขึ้นว่า รัฐบาลได้รับการแจ้งเตือนการวางระเบิดมาโดยตลอด ซึ่งเจ้าหน้าที่ได้ดำเนินการสืบสวนทางด้านการข่าวแล้ว จึงขอให้ระมัดระวังในการกระจายข่าวที่อาจจะก่อให้เกิดความตื่นตระหนกแก่ประชาชนจนมากเกินไป อีกทั้งจะก่อให้เกิดผลเสียต่อภาพลักษณ์แก่ประเทศได้ ทั้งนี้เจ้าหน้าที่ได้ดำเนินงานกันอย่างเต็มกำลัง และจะมีการแจ้งให้ทราบอย่างต่อเนื่อง
นายกรัฐมนตรี กล่าวต่อไปถึงเรื่องการชดเชยเยียวยาให้เกษตรกรที่ประสบอุทกภัยว่า คณะรัฐมนตรีได้มีการอนุมัติให้ ครอบครัวละ 3,000 บาท แล้ว ในส่วนของเกษตรกรที่ตกค้างนั้น เจ้าหน้าที่กำลังเร่งพิจราณาตามขั้นตอน และจะมีการแจ้งให้ทราบโดยเร็ว สำหรับการแก้ปัญหาอุทกภัยนั้น นายกรัฐมนตรีได้ขอความร่วมมือพี่น้องเกษตรกรที่อยู่ในพื้นที่ได้ทำการกักเก็บน้ำและปล่อยน้ำออกจากไร่อย่างเป็นระบบตามแผนการบริหารจัดการน้ำ ซึ่งอาจจะต้องมีพื้นที่ทางการเกษตรบางแห่งที่จะเกิดผลกระทบ แต่รัฐบาลได้มีมาตรการรองรับไว้แล้ว รวมทั้งมีมาตราการเยียวยาพื้นที่ทางการเกษตรอย่างต่อเนื่องด้วย ทั้งหมดนี้ เพื่อให้เกิดผลกระทบน้อยที่สุด ที่ผ่านมาเจ้าหน้าที่ได้ร่วมกันแก้ปัญหาอย่างเชื่อมโยงเพื่อประโยชน์ของประชาชน ควบคู่กับการสั่งให้มีการตรวจสอบสาเหตุการตายของปลากระเบนยักษ์และสัตว์น้ำทั้งหมด เพราะเป็นการแสดงให้เห็นถึงคุณภาพน้ำและธรรมชาติอีกด้วย
--------------------------------------------------
สำนักโฆษก
สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/552
