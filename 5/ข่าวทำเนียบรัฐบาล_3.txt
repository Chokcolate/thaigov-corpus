รัฐบาลไทย-ข่าวทำเนียบรัฐบาล-กระทรวงคมนาคมร่วมกับสำนักเลขาธิการนายกรัฐมนตรีจัดงาน “คลองผดุงสุขใจ คมนาคม เชื่อมไทย เชื่อมโลก” 5 -25 ตุลาคม 2559 ณ ตลาดคลองผดุงฯ ข้างทำเนียบรัฐบาล

วันจันทร์ที่ 31 ตุลาคม 2559
กระทรวงคมนาคมร่วมกับสำนักเลขาธิการนายกรัฐมนตรีจัดงาน “คลองผดุงสุขใจ คมนาคม เชื่อมไทย เชื่อมโลก” 5 -25 ตุลาคม 2559 ณ ตลาดคลองผดุงฯ ข้างทำเนียบรัฐบาล
กระทรวงคมนาคมร่วมกับสำนักเลขาธิการนายกรัฐมนตรีจัดงาน “คลองผดุงสุขใจ คมนาคม เชื่อมไทย เชื่อมโลก” 5 -25 ตุลาคม 2559 ณ ตลาดคลองผดุงฯ ข้างทำเนียบรัฐบาล
วันนี้ (29 กันยายน 2559) เวลา 10.30 น. ณ ศูนย์แถลงข่าว ตึกนารีสโมสร ทำเนียบรัฐบาล นายออมสิน ชีวะพฤกษ์ รัฐมนตรีช่วยว่าการกระทรวงคมนาคมร่วมกับ น.ส.เรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม ได้ร่วมกันแถลงข่าวงานตลาดคลองผดุงกรุงเกษม ข้างทำเนียบรัฐบาล
ทั้งนี้ รัฐมนตรีช่วยว่าการกระทรวงคมนาคม กระทรวงคมนาคมด้วยความร่วมมือของสำนักเลขาธิการนายกรัฐมนตรีให้เป็นเจ้าภาพจัดงานตลาดคลองผดุงกรุงเกษม ระหว่างวันที่ 5 - 25 ตุลาคม 2559 ตั้งแต่เวลา 10.00 - 19.00 น. ภายใต้ชื่องาน “คลองผดุงสุขใจ คมนาคม เชื่อมไทย เชื่อมโลก” โดยภายในงาน แบ่งออกเป็น 4 ส่วน ดังนี้
1. การจำหน่ายสินค้าจากชุมชนและอาหารชวนชิม จำนวน 89 ร้าน แบ่งเป็น สินค้าชุมชน 51 ร้าน อาทิ พระพุทธรูป/เครื่องประดับที่ทำจากนิล จักรยาน ระบบนำทางสำหรับรถยนต์ ระบบนำทางสำหรับโทรศัพท์มือถือ ระบบจัดการการขนส่ง ลูกประคบสมุนไพร เป็นต้น และอาหารชวนชิม 38 ร้าน อาทิ ร้าน Puff & Pie ปลาสลิดบางบ่อ ไก่ย่างบางตาล ข้าวแกงกระทงหนองปลาดุก เนื้อย่างโคขุน เป็นต้น
2. การให้บริการและจำหน่ายบัตรโดยสารของหน่วยงานในสังกัดกระทรวงฯ ในราคาพิเศษ อาทิ การบริการเกี่ยวกับใบอนุญาตขับรถ จำหน่ายบัตรโดยสารและบริการ “ส่งของ จองตั๋ว ทัวร์เหมา” บัตรโดยสารรถโดยสารสาธารณะรายเดือน บัตรท่องเที่ยวไหว้พระ 9 วัด บัตรเรือท่องเที่ยวและที่พักริมบัตรโดยสารและแพ็กเกจที่พัก บัตร Easy Pass บัตรโดยสารเครื่องบินสายการบินไทยสมายล์ นกแอร์ ไทยไลอ้อนแอร์ บางกอกแอร์เวย์ กานต์แอร์ และไทยแอร์เอเชีย
3. การจัดแสดงนิทรรศการ แบ่งออกเป็น 3 ส่วน ได้แก่ ด้านความปลอดภัยในการเดินทางและการคมนาคมขนส่ง นวัตกรรมและเทคโนโลยีด้านคมนาคมขนส่ง และโครงการสำคัญของกระทรวงฯ
4. การจัดกิจกรรมต่าง ๆ ได้แก่ กิจกรรมบนเวทีกลาง อาทิ การแสดงศิลปวัฒนธรรมไทย ดนตรี การเล่นเกมส์ แจกของรางวัล เป็นต้น และกิจกรรมอื่น ๆ อาทิ การวาดภาพบนถุงผ้า การระบายสีบนกระปุกออมสิน และให้ประชาชนนำกลับบ้านฟรี
ทั้งนี้ กระทรวงคมนาคม ได้จัดกิจกรรมส่งเสริมการขาย สำหรับประชาชนที่มาซื้อสินค้าในงาน “คลองผดุงสุขใจ คมนาคม เชื่อมไทย เชื่อมโลก” ระหว่างวันที่ 5 - 25 ตุลาคม 2559 ที่มียอดซื้อเป็นเงินจำนวนรวม 500 บาท จะได้รับคูปองจากร้านค้าที่ซื้อสินค้า นำมาแลกเปลี่ยนเป็นคูปองชิงรางวัลและนำคูปองมาใส่กล่อง เพื่อจับฉลากชิงรางวัลในแต่ละวัน ทุกวันอังคารของแต่ละสัปดาห์ และชิงรางวัลใหญ่ในวันที่ 25 ตุลาคม 2559 เวลา 18.00 น. โดยมีรางวัลมากกว่า 1,000 รางวัล
รองเลขาธิการนายกรัฐมนตรีฝ่ายการเมืองได้แถลงเพิ่มเติมว่า การจัดงานตลาดคลองผดุงกรุงเกษม เป็นดำริของพลเอกประยุทธ์ จันทร์โอชา นายกรัฐมนตรี เพื่อเปิดโอกาสให้ประชาชนได้พบปะผู้ประกอบการรายย่อยที่มาจากทุกภูมิภาคโดยตรง เป็นการเพิ่มโอกาส สร้างรายได้ และสร้างโอกาสให้ผู้ประกอบการดังกล่าวได้มีสถานที่แสดงและจำหน่ายสินค้าในราคาย่อมเยา ตลอดจนประชาชนในเขตกรุงเทพมหานครและปริมณฑลได้มีสถานที่เลือกสรรสินค้าที่มาจากทั่วประเทศในราคาย่อมเยา โดยไม่ผ่านพ่อค้าคนกลาง ซึ่งจากการจัดงานมาตลอดโดยต่อเนื่องได้รับความสนใจจากประชาชนอย่างสม่ำเสมอตั้งแต่ต้นปี 2559 จนถึงปัจจุบันมีรายได้กระจายสู่ชุมชนกว่า 1,300 ล้านบาท
ทั้งนี้ จึงขอเชิญชวนให้ประชาชนผู้สนใจเข้าร่วมชมงาน “คลองผดุงสุขใจ คมนาคมเชื่อมไทย เชื่อมโลก” รวมทั้งเลือกซื้อสินค้าและอาหารจากชุมชนที่มีชื่อเสียงทั่วประเทศ และร่วมสนุกในกิจกรรมต่าง ๆ ภายในงานฯ ระหว่างวันที่ 5 - 25 ตุลาคม 2559 เวลา 10.00 - 19.00 น. ณ บริเวณริมคลองผดุงกรุงเกษม ด้านข้างทำเนียบรัฐบาล โดยได้อำนวยความสะดวกให้กับประชาชนที่จะเดินทางมาร่วมชมงานฯ ด้วยการจัดรถโดยสารประจำทางเฉพาะกิจให้บริการฟรี จำนวน 2 สายทาง ได้แก่ สนามหลวง - ตลาดคลองผดุงฯ และอนุสาวรีย์ชัยฯ - คลองผดุงฯ ตั้งแต่เวลา 09.30 - 19.00 น. สำหรับกรุงเทพมหานครและกองทัพเรือได้จัดให้บริการเดินเรือในคลองผดุงกรุงเกษม จากหัวลำโพง – เทเวศร์ ฟรีทุกวัน
***************************
กลุ่มประชาสัมพันธ์และเผยแพร่ สำนักโฆษก
อภิวัฒน์ / รายงาน
ดวงใจ / ตรวจ

ที่มา : http://www.thaigov.go.th/news/contents/details/520
