รัฐบาลไทย-ข่าวทำเนียบรัฐบาล-กระทรวงมหาดไทย แจ้งทุกจังหวัดจัดงาน “รวมพลังแห่งความภักดี” เพื่อประกาศความจงรักภักดี และร่วมรำลึกถึงพระบาทสมเด็จพระปรมินทรมหาภูมิพลอดุลยเดช

วันจันทร์ที่ 21 พฤศจิกายน 2559
กระทรวงมหาดไทย แจ้งทุกจังหวัดจัดงาน “รวมพลังแห่งความภักดี” เพื่อประกาศความจงรักภักดี และร่วมรำลึกถึงพระบาทสมเด็จพระปรมินทรมหาภูมิพลอดุลยเดช
กระทรวงมหาดไทย แจ้งทุกจังหวัดจัดงาน “รวมพลังแห่งความภักดี” เพื่อประกาศความจงรักภักดี และร่วมรำลึกถึงพระบาทสมเด็จพระปรมินทรมหาภูมิพลอดุลยเดช
~วันนี้ (17 พ.ย. 59) นายกฤษฎา บุญราช ปลัดกระทรวงมหาดไทย เปิดเผยว่า ตามที่คณะรัฐมนตรีมีมติเมื่อวันที่ 15 พฤศจิกายน 2559 เห็นชอบให้จัดงาน “รวมพลังแห่งความภักดี” เพื่อประกาศความจงรักภักดี และร่วมน้อมรำลึกถึงพระมหากรุณาธิคุณอันหาที่สุดมิได้ของพระบาทสมเด็จพระปรมินทรมหาภูมิพลอดุลยเดช ในโอกาสวันคล้ายวันพระบรมราชสมภพปีที่ 89 โดยกำหนดจัดงานในวันอังคารที่ 22 พฤศจิกายน 2559 เวลา 08.00 น. พร้อมกันทั่วประเทศ โดยมีกิจกรรม ประกอบด้วย 1. กิจกรรมทำความดีเพื่อถวายพระบาทสมเด็จพระเจ้าอยู่หัวรัชกาลที่ 9 (ทำดีด้วยกาย) 2. กิจกรรมปฏิญาณตนเพื่อชาติ ศาสนา พระมหากษัตริย์ เบื้องหน้าพระบรมฉายาลักษณ์และร่วมร้องเพลงสรรเสริญพระบารมี (ทำดีด้วยวาจา) และ 3. กิจกรรมอธิษฐานตั้งมั่นทำความดีตามหลักคำสอนของศาสนาที่ตนนับถือ (ทำดีด้วยใจ) โดยมอบหมายให้กระทรวงมหาดไทยแจ้งจังหวัด และอำเภอ จัดกิจกรรมพร้อมกับส่วนกลาง โด ยพิจารณาตามความเหมาะสม
เพื่อให้การจัดงานดังกล่าวเป็นไปตามวัตถุประสงค์ของการจัดงาน เกิดความสามัคคี ร่วมแรง ร่วมใจ และเกิดการมีส่วนร่วมของทุกภาคส่วนที่จะได้ร่วมกันแสดงออกถึงความจงรักภักดีอย่างพร้อมเพรียงกันกระทรวงมหาดไทย จึงได้แจ้งให้ทุกจังหวัด และทุกอำเภอ ดำเนินการจัดงาน “รวมพลังแห่งความภักดี” โดยประกอบด้วยกิจกรรม ดังนี้ 1. กิจกรรมปฏิญาณตน เพื่อชาติ ศาสนา พระมหากษัตริย์ เบื้องหน้าพระบรมฉายาลักษณ์ ในวันอังคารที่ 22 พฤศจิกายน 2559 เวลา 08.00 น. ณ บริเวณหน้าศาลากลางจังหวัด หน้าที่ว่าการอำเภอ หรือสถานที่อื่นตามความเหมาะสม ยึดความสะดวกของประชาชน โดยให้ผู้ว่าราชการจังหวัด และนายอำเภอ เป็นผู้กล่าวนำคำปฏิญาณด้วยข้อความตามแบบเดียวกันทั่วทั้งประเทศ 2. จัดกิจกรรมทำความดีอื่น ๆ ที่แสดงออกด้วยกาย วาจา และใจ ในพื้นที่ตำบล หมู่บ้าน โดยทำต่อเนื่องจากกิจกรรมปฏิญาณตน พร้อมเชิญชวนประชาชนทุกหมู่เหล่าเข้ามามีส่วนร่วมในกิจกรรมต่าง ๆ ด้วย เช่น จัดกิจกรรมการบำเพ็ญประโยชน์ การเยี่ยมคนป่วยไข้ ผู้พิการ การรณรงค์ทำความสะอาดในครัวเรือน หมู่บ้าน ชุมชน หรือตลาดชุมชน การร่วมกันพัฒนาขุดลอกแหล่งน้ำ การร่วมกันกำจัดผักตบชวา หรือกิจกรรมอื่น ๆ ปลัดกระทรวงมหาดไทย กล่าวเพิ่มเติมว่า การจัดงาน “รวมพลังแห่งความภักดี” ในครั้งนี้ เป็นกิจกรรมที่หน่วยงานภาครัฐ ภาคเอกชน และภาคประชาชนทุกภาคส่วน จะได้ร่วมกันแสดงออกซึ่งความจงรักภักดี และร่วมรำลึกในพระมหากรุณาธิคุณอันหาที่สุดมิได้ของพระบาทสมเด็จพระปรมินทรมหาภูมิพลอดุลยเดช โอกาสนี้ จึงขอเชิญชวนพี่น้องประชาชนทุกหมู่เหล่า เข้าร่วมกิจกรรมดังกล่าว โดยพร้อมเพรียงกัน.

ที่มา : http://www.thaigov.go.th/news/contents/details/837
