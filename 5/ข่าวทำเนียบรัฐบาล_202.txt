รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ เป็นประธานการประชุมศูนย์ติดตามสถานการณ์ (ศตส.) ครั้งที่ 21/2559

วันศุกร์ที่ 16 ธันวาคม 2559
รมต.นร.สุวพันธุ์ฯ เป็นประธานการประชุมศูนย์ติดตามสถานการณ์ (ศตส.) ครั้งที่ 21/2559
รัฐบาลพร้อมอำนวยความสะดวกพี่น้องประชาชนที่มาร่วมสวดมนตร์ข้ามปีที่ท้องสนามหลวง
วันนี้ (16 ธันวาคม 2559) เวลา 14.00 น. ณ ตึกสันติไมตรี (หลังใน) ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมศูนย์ติดตามสถานการณ์ ครั้งที่ 21/2559
ภายหลังเสร็จสิ้นการประชุมฯ เมื่อเวลาประมาณ 16.30 น. รัฐมนตรีประจำสำนักนายกรัฐมนตรีได้แถลงข่าวสรุปประเด็นสำคัญดังนี้
ที่ประชุมได้รับทราบการประเมินผลการปฏิบัติงานของ กอรส. ซึ่งได้อำนวยความสะดวกแก่ประชาชนที่มาร่วมถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช รัชกาลที่ 9 ณ พระที่นั่งดุสิตมหาปราสาท ภายในพระบรมมหาราชวัง โดยสามารถบริหารจัดการเป็นไปด้วยความเรียบร้อยตามแผนที่กำหนดไว้ ขณะเดียวกันทาง กอรส. ได้แสดงความห่วงใยต่อสุขภาพประชาชนโดยเฉพาะอย่างยิ่งผู้สูงอายุ และประชาชนที่มีโรคประจำตัวอยู่แล้ว เช่น โรคหัวใจ เป็นต้น ทั้งนี้ ได้รับความร่วมมือจากกรุงเทพมหานครในการปรับปรุงเส้นทางการจราจรในการอำนวยความสะดวกประชาชนที่ป่วยให้ส่งไปยังโรงพยาบาลศิริราชได้โดยทันท่วงที
พร้อมกันนี้ ที่ประชุมได้เตรียมการจัดกิจกรรมในช่วงเทศกาลปีใหม่ 2560 เช่นการจัดสวดมนตร์ข้ามปี บริเวณท้องสนามหลวง การเคาท์ดาวน์ และกิจกรรมอื่น ๆ ที่เกี่ยวข้อง โดยจะมีการเตรียมแผนรองรับเพื่ออำนวยความสะดวกประชาชนอย่างครบถ้วนและทั่วถึงเช่นเดิม ทั้งด้านการให้บริการทางการแพทย์ การจราจรตลอดจน การรักษาความปลอกภัย รวมทั้งอาหารและเครื่องดื่มด้วย
อนึ่ง ในช่วงเช้าของวันเสาร์ที่ 17 ธันวาคม 2559 จะมีนักปั่นจักรยานจำนวนประมาณ 300 คน ซึ่งปั่นจากจังหวัดชลบุรีมายังสนามหลวงเพื่อร่วมถวายบังคมพระบรมศพฯ และมาเข้าคิวเช่นเดียวกันกับประชาชนทั่วไปนั้น ก็จะมีการอำนวยความสะดวกสถานที่จอดรถจักรยาน ทั้งนี้ จะมีการปิดเส้นทางจราจรในพื้นที่ชั้นในเช่นในช่วงที่ผ่านมา
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1052
