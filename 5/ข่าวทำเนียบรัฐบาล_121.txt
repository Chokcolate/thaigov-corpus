รัฐบาลไทย-ข่าวทำเนียบรัฐบาล-นายกรัฐมนตรีระบุรัฐบาลเตรียมมาตรการช่วยเหลือชาวนา เพื่อบรรเทาความเดือนร้อนเกษตรกรชาวนาทั้งระบบ

วันอังคารที่ 8 พฤศจิกายน 2559
นายกรัฐมนตรีระบุรัฐบาลเตรียมมาตรการช่วยเหลือชาวนา เพื่อบรรเทาความเดือนร้อนเกษตรกรชาวนาทั้งระบบ
นายกรัฐมนตรีระบุรัฐบาลเตรียมมาตรการช่วยเหลือชาวนา เพื่อบรรเทาความเดือนร้อนเกษตรกรชาวนาทั้งระบบ
วันนี้ (8 พฤศจิกายน 2559) เวลา 13.40 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวถึงมาตรการให้ความช่วยเหลือชาวนาทั้งระบบว่า ได้สั่งการ ให้กระทรวงการคลังไปพิจารณาถึงเรื่องหนี้สินของชาวนา เพื่อจะให้ความช่วยเหลืออย่างเหมาะสมตามหลัก ของกฎหมาย และเสถียรภาพด้านการเงินการคลังของประเทศในปัจจุบัน พร้อมกล่าวยอมรับว่า เห็นใจชาวนาทุกคนที่ประสบปัญหาราคาข้าวตกต่ำ แต่ถ้าจะนำงบประมาณมาแก้ไขปัญหาให้กับเกษตรกรจำนวนมากพร้อมกันทีเดียวจะสร้างปัญหาให้กับงบประมาณด้านอื่น ๆ ไปด้วย
อย่างไรก็ตาม นายกรัฐมนตรีกล่าวว่า ขณะนี้ทุกภาคส่วน ทั้งภาคประชาชน ภาคธุรกิจ และภาคเอกชนได้ให้ความร่วมมือในการแก้ไขปัญหาราคาข้าวตกต่ำ ซึ่งถือว่าเป็นเรื่องที่น่ายินดีที่ช่วยกันแก้ไขปัญหาจนสามารถบรรเทาความเดือดร้อนของเกษตรกรชาวนาได้ในเบื้องต้น แต่ถ้าสามารถทำได้อย่างต่อเนื่อง และยั่งยืนจะทำให้เกษตรกรชาวนามีความเข้มแข็งมากขึ้น โดยเฉพาะต้องมีการรวมกลุ่มในรูปแบบของสหกรณ์ที่ผลิตข้าว สีข้าวไว้บริโภคเองภายในประเทศ และส่งออกเพื่อขายข้าวให้กับต่างประเทศ ซึ่งสหกรณ์การเกษตรจะต้องมีความเข้มแข็งมากขึ้นเพื่อที่จะสามารถช่วยเหลือกลุ่มเกษตรกรชาวนาให้มีความมั่นคงยิ่งขึ้นต่อไป
---------------------------------------
กลุ่มประชาสัมพันธ์และเผยแพร่

ที่มา : http://www.thaigov.go.th/news/contents/details/752
