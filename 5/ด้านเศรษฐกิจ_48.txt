รัฐบาลไทย-ข่าวทำเนียบรัฐบาล-กระทรวงเกษตรฯ โดยกรมวิชาการเกษตร จับมือ อ.ต.ก. จัดงาน “โครงการผลไม้ GAP รับเทศกาลปีใหม่” ถึง 30 ธ.ค. นี้

วันพฤหัสบดีที่ 22 ธันวาคม 2559
กระทรวงเกษตรฯ โดยกรมวิชาการเกษตร จับมือ อ.ต.ก. จัดงาน “โครงการผลไม้ GAP รับเทศกาลปีใหม่” ถึง 30 ธ.ค. นี้
กระทรวงเกษตรฯ โดยกรมวิชาการเกษตร จับมือ อ.ต.ก. จัดงาน “โครงการผลไม้ GAP รับเทศกาลปีใหม่”      ถึง 30 ธ.ค. นี้ ณ ตลาด อ.ต.ก. ดันเกษตรกรพบผู้บริโภคโดยตรง การันตีผลิตผลคุณภาพดี สดใหม่ ปลอดภัยสารตกค้าง
นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยภายหลังเป็นประธานในพิธีเปิดงาน “โครงการผลไม้ GAP รับเทศกาลปีใหม่” ณ องค์การตลาดเพื่อเกษตรกร (อ.ต.ก.) ว่า กระทรวงเกษตรและสหกรณ์มีนโยบายด้านลดต้นทุนการผลิต และเพิ่มโอกาสในการแข่งขันสินค้าเกษตร โดยกรมวิชาการเกษตรได้ดำเนินการตามนโนบายดังกล่าวโดยการเพิ่มศักยภาพให้เกษตรกรรายย่อยที่ผ่านการรับรองแหล่งผลิตพืช GAP ให้สามารถยกระดับสินค้าให้มีโอกาสแข่งขันได้ทั้งตลาดภายในประเทศและตลาดต่างประเทศ โดยปัจจุบันมีแปลงของเกษตรกรที่ผ่านการรับรองมาตรฐาน GAP แล้วจำนวนทั้งสิ้น 148,543 แปลง คิดเป็นพื้นที่ 872,076 ไร่ นอกจากนี้ ในปี 2560 กรมวิชาการเกษตรมีแผนที่จะตรวจรับรองแปลงของเกษตรกรที่สมัครเข้าสู่ระบบ GAP จำนวน 25,500 แปลง และตรวจต่ออายุแหล่งผลิตพืชที่ได้รับการรับรอง GAP จำนวน 65,113 แปลง
ดังนั้น เพื่อเป็นการส่งเสริมและสนับสนุนให้เกษตรกรที่ได้รับรองแหล่งผลิต GAP ได้มีโอกาสนำสินค้ามาจำหน่ายให้แก่ผู้บริโภคโดยตรง โดยไม่ผ่านพ่อค้าคนกลาง ในขณะที่ผู้บริโภคได้เลือกซื้อผลิตผลที่มีความสดใหม่ และปลอดภัยจากสารตกค้าง กระทรวงเกษตรฯ โดยกรมวิชาการเกษตร ร่วมกับองค์การตลาดเพื่อเกษตรกร จึงจัดงาน “โครงการผลไม้ GAP รับเทศกาลปีใหม่” ระหว่างวันที่ 21 - 30 ธันวาคม 2559 นี้ เวลา 08.00 – 18.00 น. ณ บริเวณองค์การตลาดเพื่อเกษตรกร เขตจตุจักร กรุงเทพฯ ซึ่งภายในงานนอกจากผู้บริโภคจะได้เลือกซื้อสินค้าที่มีคุณภาพแล้วยังได้รับรู้และความเข้าใจเกี่ยวกับกระบวนการตรวจรับรอง และการติดตามเฝ้าระวังผลผลิตที่อยู่ในระบบ GAP เป็นการกระตุ้นให้ผู้บริโภคเลือกซื้อสินค้าที่มาจากระบบ GAP เพิ่มขึ้น ซึ่งจะนำไปสู่แรงจูงใจให้เกษตรกร พัฒนาระบบการผลิตและสมัครเข้าสู่ระบบ GAP มากขึ้นตามไปด้วย
ดร.สุวิทย์  ชัยเกียรติยศ อธิบดีกรมวิชาการเกษตร กล่าวเพิ่มเติมว่า สินค้าจากแปลง GAP ที่นำมาจำหน่ายภายในงาน ได้แก่ เมล่อน องุ่น กล้วย มะละกอ ชมพู่ ฝรั่ง แตงโม สับปะรด และมะม่วง เป็นต้น รวมทั้งภายในงานยังมีการจัดนิทรรศการให้ความรู้และความเข้าใจเกี่ยวกับเส้นทางอาหารปลอดภัยด้านพืช การตรวจวิเคราะห์สารตกค้างในผลไม้ และสาธิตการจัดกระเช้าผลไม้เพื่อเป็นของขวัญในช่วงเทศกาลปีใหม่ จึงขอเชิญผู้ที่สนใจสินค้าเกษตรเพื่อสุขภาพและปลอดภัยจากสารตกค้าง หรือต้องการผลไม้เพื่อจัดเป็นกระเช้าของขวัญในช่วงเทศกาลปีใหม่ ร่วมชม และซื้อสินค้าคุณภาพเหล่านี้ได้ภายในงาน ซึ่งจะจัดถึงวันที่ 30 ธันวาคมนี้
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1088
