รัฐบาลไทย-ข่าวทำเนียบรัฐบาล-ราชกิจจานุเบกษา เผยแพร่ คำสั่งหัวหน้า คสช. เรื่อง การปฏิบัติหน้าที่ของ ผอ.สมศ.

วันพุธที่ 14 ธันวาคม 2559
ราชกิจจานุเบกษา เผยแพร่ คำสั่งหัวหน้า คสช. เรื่อง การปฏิบัติหน้าที่ของ ผอ.สมศ.
ราชกิจจานุเบกษา เมื่อวันอังคารที่ 13 ธันวาคม 2559 ได้เผยแพร่คำสั่งหัวหน้าคณะรักษาความสงบแห่งชาติ ที่ 73/2559 เรื่อง การปฏิบัติหน้าที่ของผู้อำนวยการสำนักงานรับรองมาตรฐานและประเมินคุณภาพการศึกษา (เพิ่มเติม)
ตามที่มีคำสั่งหัวหน้าคณะรักษาความสงบแห่งชาติ ที่ 23/2559 เรื่อง การปฏิบัติหน้าที่ของผู้อำนวยการสำนักงานรับรองมาตรฐานและประเมินคุณภาพการศึกษา (องค์การมหาชน) ลงวันที่ 16 พฤษภาคม พุทธศักราช 2559 ให้ผู้อำนวยการสำนักงานรับรองมาตรฐานและประเมินคุณภาพการศึกษา ระงับการปฏิบัติหน้าที่เป็นการชั่วคราว และกำหนดผู้รักษาการแทนผู้อำนวยการสำนักงานรับรองมาตรฐานและประเมินคุณภาพการศึกษา จนกว่าหัวหน้าคณะรักษาความสงบแห่งชาติจะมีคำสั่งเป็นอย่างอื่น นั้น
โดยที่ข้อเท็จจริงขณะนี้ปรากฏว่า นายคมศร วงษ์รักษา รองผู้อำนวยการสำนักงานรับรองมาตรฐานและประเมินคุณภาพการศึกษา รักษาการแทนผู้อำนวยการสำนักงานรับรองมาตรฐานและประเมินคุณภาพการศึกษา จะพ้นจากตำแหน่งรองผู้อำนวยการเพราะเหตุอายุครบหกสิบปีบริบูรณ์ จึงจำเป็นที่หัวหน้าคณะรักษาความสงบแห่งชาติจะได้มีคำสั่งเพิ่มเติมเพื่อให้การบริหารงานภายในสำนักงานเป็นไปด้วยความเรียบร้อย อันจะเป็นประโยชน์ต่อความต่อเนื่องในการปฏิรูปการศึกษาของประเทศ
อาศัยอำนาจตามความในมาตรา 44 ของรัฐธรรมนูญแห่งราชอาณาจักรไทย (ฉบับชั่วคราว) พุทธศักราช 2557 หัวหน้าคณะรักษาความสงบแห่งชาติโดยความเห็นชอบของคณะรักษาความสงบแห่งชาติ จึงมีคำสั่ง ดังต่อไปนี้
ข้อ 1 ให้นายชาญณรงค์ พรรุ่งโรจน์ ผู้อำนวยการสำนักงานรับรองมาตรฐานและประเมินคุณภาพการศึกษา พ้นจากตำแหน่งผู้อำนวยการสำนักงานรับรองมาตรฐานและประเมินคุณภาพการศึกษา นับแต่วันที่คำสั่งนี้มีผลใช้บังคับ โดยไม่มีความผิด ตามผลการสอบสวนข้อเท็จจริงของคณะกรรมการที่แต่งตั้งตามคำสั่งสำนักนายกรัฐมนตรีที่ 69/2559 ลงวันที่ 21 มีนาคม พุทธศักราช 2559 และให้ไปเป็นเจ้าหน้าที่ของรัฐประจำสำนักนายกรัฐมนตรี ตามคำสั่งหัวหน้าคณะรักษาความสงบแห่งชาติ ที่ 68/2559 เรื่อง มาตรการแก้ปัญหาเจ้าหน้าที่ในหน่วยงานอื่นของรัฐและการกำหนดกรอบอัตรากำลังชั่วคราว ลงวันที่ 16 พฤศจิกายน พุทธศักราช 2559
ข้อ 2 ให้นายคมศร วงษ์รักษา รองผู้อำนวยการสำนักงานรับรองมาตรฐานและประเมินคุณภาพการศึกษา พ้นจากการรักษาการแทนผู้อำนวยการสำนักงานรับรองมาตรฐานและประเมินคุณภาพการศึกษา เพราะเหตุอายุครบหกสิบปีบริบูรณ์ ในวันที่ 17 ธันวาคม พ.ศ. 2559
ข้อ 3 ให้คณะกรรมการบริหารสำนักงานรับรองมาตรฐานและประเมินคุณภาพการศึกษาดำเนินการสรรหาและแต่งตั้งผู้อำนวยการสำนักงานรับรองมาตรฐานและประเมินคุณภาพการศึกษาขึ้นแทน ตามพระราชกฤษฎีกาจัดตั้งสำนักงานรับรองมาตรฐานและประเมินคุณภาพการศึกษา (องค์การมหาชน) พ.ศ. 2543
ข้อ 4 ในกรณีเห็นสมควรนายกรัฐมนตรีหรือคณะรัฐมนตรีอาจเสนอให้คณะรักษาความสงบแห่งชาติแก้ไขเปลี่ยนแปลงคำสั่งนี้ได้
ข้อ 5 คำสั่งนี้ให้ใช้บังคับตั้งแต่วันประกาศในราชกิจจานุเบกษาเป็นต้นไป
สั่ง ณ วันที่ 13 ธันวาคม พุทธศักราช 2559
พลเอก ประยุทธ์ จันทร์โอชา
หัวหน้าคณะรักษาความสงบแห่งชาติ
รายละเอียดเพิ่มเติม: เว็บไซต์ราชกิจจานุเบกษา

ที่มา : http://www.thaigov.go.th/news/contents/details/1024
