รัฐบาลไทย-ข่าวทำเนียบรัฐบาล-ศูนย์อำนวยการความปลอดภัยทางถนน ประชุมเตรียมความพร้อมป้องกันและลดอุบัติเหตุทางถนนช่วงเทศกาลปีใหม่ 2560 ย้ำทุกภาคส่วนต้องร่วมมือกันเพื่อสร้างวัฒนธรรมความปลอดภัยทางถนนอย่างยั่งยืน

วันศุกร์ที่ 16 ธันวาคม 2559
ศูนย์อำนวยการความปลอดภัยทางถนน ประชุมเตรียมความพร้อมป้องกันและลดอุบัติเหตุทางถนนช่วงเทศกาลปีใหม่ 2560 ย้ำทุกภาคส่วนต้องร่วมมือกันเพื่อสร้างวัฒนธรรมความปลอดภัยทางถนนอย่างยั่งยืน
ศปถ. ประชุมเตรียมความพร้อมป้องกันและลดอุบัติเหตุทางถนนช่วงเทศกาลปีใหม่ 2560 ย้ำทุกภาคส่วนต้องร่วมมือกันเพื่อสร้างวัฒนธรรมความปลอดภัยทางถนนอย่างยั่งยืน
วันนี้ (15 ธ.ค. 59) เวลา 13.30 น. ณ ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย นายสุธี มากบุญ รัฐมนตรีช่วยว่าการกระทรวงมหาดไทย เป็นประธานการประชุมคณะกรรมการศูนย์อำนวยการความปลอดภัยทางถนน ครั้งที่ 5/2559 เพื่อติดตามความคืบหน้าการดำเนินงานการแก้ไขกฎหมายที่เกี่ยวข้องกับความปลอดภัยทางถนน การบังคับใช้กฎหมายอย่างจริงจังและต่อเนื่อง การสนับสนุนเครื่องมือเพื่อเพิ่มประสิทธิภาพการบังคับใช้กฎหมาย การนำนโยบายประชารัฐเป็นกลไกสำคัญในการขับเคลื่อนการลดอุบัติเหตุทางถนนในระดับพื้นที่ การรณรงค์ประชาสัมพันธ์สร้างจิตสำนึกและความตระหนักในการใช้รถใช้ถนน เพื่อให้เกิดวัฒนธรรมความปลอดภัยทางถนนในสังคมไทยอย่างยั่งยืน รวมทั้งพิจารณา(ร่าง)แผนบูรณาการป้องกันและลดอุบัติเหตุทางถนนช่วงเทศกาลปีใหม่ 2560 ภายใต้แนวคิด "ขับรถมีน้ำใจ รักษาวินัยจราจร" เพื่อสร้างการสัญจรที่ปลอดภัยตามมาตรฐานสากล รวมทั้งใช้เป็นแนวทางบูรณาการปฏิบัติงานในพื้นที่ให้เป็นรูปธรรม
ในโอกาสนี้ นายสุธี มากบุญ รัฐมนตรีช่วยว่าการกระทรวงมหาดไทย ในฐานประธานการประชุมคณะกรรมการศูนย์อำนวยการความปลอดภัยทางถนน (ศปถ.) ได้กล่าวคำไว้อาลัย เนื่องในวันโลกรำลึกถึงผู้สูญเสียจากอุบัติเหตุทางถนน ประจำปี 2559 พร้อมทั้งยืนสงบนิ่งเพื่อไว้อาลัยแก่ผู้สูญเสียอันเนื่องมาจากอุบัติเหตุทางถนน ซึ่งวันดังกล่าวองค์การสหประชาติได้กำหนดให้วันอาทิตย์สัปดาห์ที่ 3 ของเดือนพฤศจิกายนของทุกปี เป็นวันสำคัญในการรำลึกถึง จากนั้น ประธานในการประชุม ได้เข้าวาระการประชุม โดยเปิดเผยว่า อุบัติเหตุทางถนนนับเป็นปัญหาสำคัญที่สร้างความสูญเสียทั้งต่อชีวิตและทรัพย์สิน ซึ่งประเทศไทยมีอัตราจำนวนผู้เสียชีวิตจากอุบัติเหตุบนท้องถนนสูงเป็นอันดับ 2 ของโลก รัฐบาลจึงได้กำหนดให้การสร้างความปลอดภัยทางถนนเป็นวาระชาติ และกำหนดให้การป้องกันและแก้ไขปัญหาอุบัติเหตุทางถนนเป็นนโยบายสำคัญที่ทุกภาคส่วนจะต้องร่วมกันขับเคลื่อนการดำเนินงานอย่างจริงจังและต่อเนื่อง ซึ่งที่ผ่านมา ศปถ.ได้มีการถอดบทเรียนผลการดำเนินงานในช่วงเทศกาลสงกรานต์ 2559 และได้กำหนดมาตรการแนวทางในการแก้ไขปัญหาดังกล่าว โดยเฉพาะการผลักดันการแก้ไขกฎหมายที่เกี่ยวข้องกับความปลอดภัยทางถนนให้เป็นรูปธรรมตามมติคณะรัฐมนตรี เมื่อวันที่ 4 ตุลาคม 2559 ซึ่งเห็นชอบให้ดำเนินการปรับปรุงแก้ไขกฎหมายด้านความปลอดภัยทางถนน ใน 5 ประเด็นหลัก ได้แก่ 1) เมาแล้วขับ 2) ขับรถเร็วเกินกว่ากฎหมายกำหนด 3) การได้มาซึ่งใบอนุญาตขับรถ 4) รถโดยสารสาธารณะ และ 5) การคาดเข็มขัดนิรภัย รวมทั้งแนวทางการปฏิบัติของหน่วยงานที่เกี่ยวข้อง โดยให้เร่งดำเนินการปรับปรุงแก้ไขกฎหมายดังกล่าว เพื่อให้มีผลบังคับใช้ได้ทันในช่วงเทศกาลปีใหม่ 2560 โดยให้แต่ละหน่วยงานให้ความสำคัญในการบังคับใช้กฎหมายอย่างจริงจังและต่อเนื่อง รวมทั้งการสนับสนุนเครื่องมือเพื่อเพิ่มประสิทธิภาพการบังคับใช้กฎหมายในการปฏิบัติงานของเจ้าหน้าที่ เช่น เครื่องตรวจวัดปริมาณแอลกอฮอล์ เครื่องตรวจจับความเร็ว กล้องวงจรปิด กล้องติดรถยนต์ และอุปกรณ์บันทึกพฤติกรรมการขับขี่ เป็นต้น สำหรับในพื้นที่จังหวัด ให้นำนโยบายประชารัฐมารเป็นแนวทางในการดำเนินงานป้องกันและลดอุบัติเหตุทางถนนอย่างจริงจังและต่อเนื่อง รวมทั้งให้ทุกภาคส่วนร่วมกันรณรงค์ประชาสัมพันธ์สร้างจิตสำนึกด้านความปลอดภัยทางถนนอย่างเข้มข้น จริงจัง เพื่อให้เกิดความตระหนักและเกิดเป็นวัฒนธรรมการใช้รถใช้ถนนอย่างปลอดภัย
สำหรับในช่วงเทศกาลปีใหม่ 2560 นี้ ที่ประชุม ศปถ.ได้เตรียมความพร้อมในการป้องกันและลดอุบัติเหตุทางถนน โดยพิจารณา (ร่าง) แผนบูรณาการป้องกันและลดอุบัติเหตุทางถนนช่วงเทศกาลปีใหม่ 2560 ภายใต้แนวคิด "ขับรถมีน้ำใจ  รักษาวินัยจราจร” โดยจะดำเนินการช่วงควบคุมเข้มข้นการรณรงค์ป้องกันและลดอุบัติเหตุทางถนนในช่วงเทศกาลปีใหม่ 2560 ระหว่างวันที่ 29 ธันวาคม 2559 – 4 มกราคม 2560 เพื่อใช้เป็นกรอบแนวทางในการดำเนินงานช่วงเทศกาลดังกล่าว ซึ่งเป็นช่วงเวลาที่มีประชาชนจำนวนมากใช้รถใช้ถนนในการเดินทางกลับภูมิลำเนา และท่องเที่ยวตามสถานที่ต่างๆ ทำให้มีความเสี่ยงต่อการเกิดอุบัติเหตุทางถนนสูงกว่าช่วงปกติสร้างความตระหนัก รับรู้ และกระตุ้นเตือนจิตสำนึกให้กับประชาชนผู้ใช้รถใช้ถนนในช่วงเทศกาลปีใหม่ โดยมาตรการและแนวทางการดำเนินงาน มีดังนี้ 1.ให้บูรณาการร่วมกับทุกภาคส่วน ทั้งภาครัฐ ภาคเอกชน และภาคประชาชน โดยยึดพื้นที่เป็นตัวตั้ง (Area Approach) โดยใช้กลไกประชารัฐเป็นแนวทางการดำเนินงานในพื้นที่ และให้ผู้ว่าราชการจังหวัดเป็นเจ้าภาพในการบูรณาการการทำงานร่วมกัน 2.ให้นำมาตรการลดปัจจัยเสี่ยงการเกิดอุบัติเหตุทางถนนทั้ง 4 ด้าน (คน ถนน ยานพาหนะ และสภาพแวดล้อม) มาเป็นแนวทางในการดำเนินงานอย่างเข้มข้น จริงจัง และต่อเนื่อง เพื่อยกระดับการบริหารจัดการปัญหาอุบัติเหตุทางถนนที่ครอบคลุมทุกมิติ เช่น มาตรการด้านคน เน้นการบังคับใช้กฎหมายที่เกี่ยวข้องอย่างเข้มงวด จริงจัง โดยเฉพาะพฤติกรรมเสี่ยงอุบัติเหตุ การคุมเข้มการจำหน่าย การดื่ม และการเข้าถึงเครื่องดื่มแอลกอฮอล์ตามที่กฎหมายกำหนด รวมทั้งการใช้มาตรการด้านสังคมและชุมชน มาเสริมในการบังคับใช้กฎหมายเพื่อควบคุมพฤติกรรมเสี่ยงในพื้นที่ มีการจัดตั้ง “ด่านชุมชน” เพื่อสกัดกลุ่มเสี่ยงและลดพฤติกรรมเสี่ยงที่อาจก่อให้เกิดอุบัติเหตุ มาตรการด้านถนน มีการขับเคลื่อนมาตรการ "1  ท้องถิ่น 1 ถนนปลอดภัย" โดยการปรับปรุงแก้ไขจุดเสี่ยง จุดอันตราย จุดที่เกิดอุบัติเหตุบ่อยครั้ง และจุดที่เกิดอุบัติเหตุใหญ่บนถนน ตลอดจนจุดตัดทางรถไฟให้มีความปลอดภัย พร้อมทั้งมีการวางแผนอำนวยความสะดวกในการเดินทางแก่ประชาชน เช่น การจัดเตรียมช่องทางพิเศษ ทางเลี่ยง ทางลัด และจัดทำป้ายเตือน ป้ายแนะนำต่างๆ ให้ชัดเจน รวมทั้งมีการจัดจุดพักรถ และจุดบริการต่างๆ มาตรการด้านยานพาหนะ มีการกำหนดมาตรการ แนวทาง เพื่อกำกับควบคุม และตรวจสอบยานพาหนะให้มีความปลอดภัย โดยเฉพาะรถโดยสารสาธารณะ และรถโดยสารไม่ประจำทางให้ถูกต้องตามระเบียบ กฎหมาย และ มาตรการการด้านสิ่งแวดล้อม โดยให้ตรวจสอบสิ่งอันตรายข้างทาง (Roadside Hazards) เช่น ระบบไฟฟ้าแสงสว่าง สัญญาณไฟจราจร เป็นต้น และปรับปรุงแก้ไขให้อยู่ในสภาพที่สมบูรณ์ รวมทั้งสภาพแวดล้อมริมทาง โดยเฉพาะบริเวณจุดตัดทางรถไฟ ทางร่วมทางแยก เพื่อให้เกิดความปลอดภัยแก่ผู้ใช้รถใช้ถนน นอกจากนี้ ยังรวมถึงการปรับปรุงระบบฐานข้อมูลผู้เสียชีวิตจากอุบัติเหตุทางถนนให้สามารถบูรณาการฐานข้อมูลให้ครอบคลุมทุกมิติ เพื่อนำไปใช้ในการติดตามประเมินผลและวางแผนแก้ไขปัญหาอุบัติเหตุทางถนน ให้สอดคล้องกับสถานการณ์และปัจจัยเสี่ยงอุบัติเหตุทางถนน ซึ่งจะช่วยยกระดับการสร้างความปลอดภัยทางถนนของประเทศไทยให้มีมาตรฐานสากล และถือเป็นส่วนหนึ่งในการขับเคลื่อนวาระ “ประเทศไทยปลอดภัย (Safety Thailand)
รัฐมนตรีช่วยว่าการกระทรวงมหาดไทย กล่าวเพิ่มเติมว่า เพื่อให้การขับเคลื่อนการลดอุบัติเหตุทางถนนสัมฤทธิ์ผลตามเป้าหมาย ได้เน้นย้ำให้ทุกภาคส่วนร่วมมือกันรณรงค์และดำเนินการตามมาตรการและแนวทางที่กำหนดอย่างจริงจังและต่อเนื่อง มีการตัดสินใจร่วมกัน โดยมุ่งเน้นการลดปัจจัยเสี่ยงให้สอดคล้องกับสถานการณ์อุบัติเหตุทางถนนในพื้นที่ รวมทั้งการจัดกิจกรรมรณรงค์ประชาสัมพันธ์ผ่านสื่อทุกสื่ออย่างต่อเนื่อง เชิญชวนให้ประชาชนทำความดีเพื่อพ่อ “เลิกดื่ม  เลิกขับเร็ว ร่วมใจใส่หมวกนิรภัย” และร่วมกิจกรรมทางศาสนา “1 อำเภอ 1 กิจกรรม” และ “สวดมนต์ข้ามปี”  เพื่อให้ประชาชนได้รับรู้ เกิดความตระหนักและมีจิตสำนึกในการสร้างวัฒนธรรมความปลอดภัยทางถนนร่วมกัน เพื่อให้พี่น้องประชาชนได้เดินทางกลับบ้านอย่างปลอดภัย และมีความสุขในช่วงเทศกาลปีใหม่นี้.
ครั้งที่ 236/2559

ที่มา : http://www.thaigov.go.th/news/contents/details/1048
