รัฐบาลไทย-ข่าวทำเนียบรัฐบาล-กระทรวงเกษตรฯเผยสถานการณ์น้ำในเขื่อนอุบลรัตน์

วันพุธที่ 23 พฤศจิกายน 2559
กระทรวงเกษตรฯเผยสถานการณ์น้ำในเขื่อนอุบลรัตน์
กระทรวงเกษตรฯเผยสถานการณ์น้ำในเขื่อนอุบลรัตน์ยังต้องคุมการระบายน้ำพร้อมเกาะติดสถานการณ์น้ำอย่างใกล้ชิด ป้องกันผลกระทบต่อเกษตรกร ด้านปริมาณฝนภาคใต้ยังไม่น่าห่วง
นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ โดยกรมชลประทาน ได้มีการติดตามสถานการณ์น้ำอย่างใกล้ชิด โดยเฉพาะในเขื่อนอุบลรัตน์ จังหวัดขอนแก่น ซึ่งรัฐมนตรีว่าการกระทรวงเกษตรและสหกรณ์ (พล.อ.ฉัตรชัย สาริกัลยะ) ได้สั่งการให้เจ้าหน้าที่ของกระทรวงเกษตรและสหกรณ์ดูแลเกษตรกรในพื้นที่ไม่ให้ได้รับความเดือดร้อนจากสถานการณ์น้ำ
นายณรงค์ ลีนานนท์ รองอธิบดีกรมชลประทาน กล่าวถึงสถานการณ์น้ำในปัจจุบัน ว่า ขณะนี้ (23 พฤศจิกายน 2559) ความกดอากาศสูงจากประเทศจีนยังคงมีกำลังแรง และได้ปกคลุมทางภาคตะวันออกเฉียงเหนือของไทย ทำให้เกิดฝนตกค่อนข้างมาก โดยเฉพาะที่จังหวัดขอนแก่น ส่งผลให้เขื่อนอุบลรัตน์ยังต้องระบายน้ำออกจากเขื่อน เนื่องจากปริมาณน้ำเพิ่มสูงขึ้น โดยเขื่อนมีปริมาณน้ำเก็บกักอยู่ที่ 2,431 ล้าน ลบ.ม. แต่มีปริมาณน้ำไหลเข้าเขื่อนในช่วงต้นเดือนพฤศจิกายน เป็นต้นมา สูงสุดถึงวันละ 70 ล้าน ลบ.ม.และลดลงมาเป็นลำดับ จนปัจจุบันมีปริมาณน้ำไหลเข้าเขื่อนวันละ 18 ล้าน ลบ.ม. ซึ่งทางเขื่อนอุบลรัตน์ โดยคณะกรรมการจัดการน้ำจังหวัดขอนแก่น (เจเอ็มซีขอนแก่น) ที่มีผู้ว่าราชการจังหวัด เป็นประธาน ได้พิจารณากำหนดแนวทางการบริหารจัดการน้ำของเขื่อนอุบลรัตน์ โดยเห็นว่าต้องระบายน้ำออกทางด้านท้ายเขื่อนประมาณ 21 ล้าน ลบ.ม. ต่อวัน ซึ่งจากสถานการณ์ดังกล่าวจะทำให้ปริมาณน้ำในลำน้ำชี และลำน้ำพองเพิ่มสูงขึ้น แต่หากปริมาณน้ำไหลเข้าเขื่อนลดลงก็จะทำให้การปรับลดระบายลดลงด้วย เพื่อลดผลกระทบทางด้านท้ายเขื่อน
ขณะที่สถานการณ์ฝนทางภาคใต้นั้น แม้ร่องมรสุมได้เคลื่อนลงไปสู่พื้นที่ทางจังหวัดภาคใต้แล้ว แต่ปริมาณฝนตกยังมีไม่สูงมากนัก โดยอยู่ประมาณ 20 - 30 มิลลิเมตร ต่อพื้นที่ของจังหวัดโดยรวม ซึ่งถือว่าสถานการณ์ฝนทางภาคใต้ ยังไม่มีส่งผลกระทบทำให้เกิดน้ำท่วม หรือน้ำล้นตลิ่งแต่อย่างใด
----------------------------------------
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/875
