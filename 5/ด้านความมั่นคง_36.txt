รัฐบาลไทย-ข่าวทำเนียบรัฐบาล-มท.จัดอบรมเสริมสร้างองค์ความรู้ และพัฒนาสมรรถนะผู้ตรวจสอบภายใน เพื่อป้องกันปัญหาการทุจริตและประพฤติมิชอบในส่วนราชการ

วันอาทิตย์ที่ 25 ธันวาคม 2559
มท.จัดอบรมเสริมสร้างองค์ความรู้ และพัฒนาสมรรถนะผู้ตรวจสอบภายใน เพื่อป้องกันปัญหาการทุจริตและประพฤติมิชอบในส่วนราชการ
กระทรวงมหาดไทยจัดอบรมเสริมสร้างองค์ความรู้ และพัฒนาสมรรถนะผู้ตรวจสอบภายใน
เพื่อป้องกันปัญหาการทุจริตและประพฤติมิชอบในส่วนราชการ
วันนี้ ( 23 ธ.ค. 59) นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่รัฐบาลได้มีนโยบายด้านการส่งเสริมการบริหารราชการแผ่นดินที่มีธรรมาภิบาล และการป้องกันปราบปรามการทุจริตประพฤติมิชอบในภาครัฐ มีการปฏิรูประบบราชการโดยเน้นการบริหารงานแบบมุ่งเน้นผลสัมฤทธิ์ ซึ่งที่ผ่านมา กระทรวงมหาดไทยได้ตระหนักรวมทั้งเห็นถึงความสำคัญในเรื่องดังกล่าว และได้กำหนดให้การป้องกันและปราบปรามการทุจริตประพฤติมิชอบเป็นนโยบายเน้นหนัก ที่จะต้องดำเนินการควบคู่ไปกับทุกภารกิจ/โครงการของกระทรวงมหาดไทย ภายใต้แผนงาน “มหาดไทยใสสะอาด” โดยมีมาตรการที่สำคัญในการดำเนินงาน อาทิเช่น มาตรการด้านการมีระบบการป้องกันการทุจริตในการจัดซื้อจัดจ้าง มาตรการด้านความเปิดเผยการมีระบบตรวจสอบภายในองค์กรและการมีส่วนร่วม เพื่อสกัดกั้นมิให้เกิดการทุจริตประพฤติมิชอบ โดยมีหน่วยตรวจสอบภายในทั้งระดับกระทรวง ระดับกรม และระดับจังหวัด เป็นกลไกสำคัญที่มีบทบาทในการขับเคลื่อนภารกิจดังกล่าวทั้งในด้านการสร้างความเชื่อมั่นและให้คำปรึกษาแก่ส่วนราชการ รวมถึงให้ข้อเสนอแนะและมาตรการในการควบคุม เพื่อป้องกันและแก้ไขปัญหาการทุจริตที่อาจจะเกิดขึ้นได้ภายในส่วนราชการ
ดังนั้น เพื่อเพิ่มศักยภาพและพัฒนาคุณภาพงานตรวจสอบภายในให้เป็นไปตามมาตรฐานสากล สร้างความมั่นใจและเป็นที่ยอมรับจากผู้บริหาร ผู้รับการตรวจ และบุคคลอื่นที่เกี่ยวข้อง กระทรวงมหาดไทยจึงได้จัดทำโครงการพัฒนาสมรรถนะผู้ตรวจสอบภายในสังกัดกระทรวงมหาดไทย ประจำปีงบประมาณ พ.ศ. 2560 ขึ้น ระหว่างวันที่ 23 -27 ธันวาคม 2559 ณ โรงแรมแกรนด์ ทาว์เวอร์ อินท์ ถนนพระราม 6 กรุงเทพมหานคร โดยมีวัตถุประสงค์เพื่อเพิ่มประสิทธิภาพผู้ตรวจสอบภายในให้มีองค์ความรู้และความเข้าใจด้านการป้องกันและปราบปราม แก้ไขปัญหาการทุจริตประพฤติมิชอบในส่วนราชการได้อย่างแท้จริง สามารถให้คำปรึกษาแนะนำ และตรวจสอบการดำเนินงานของส่วนราชการต่างๆ ได้อย่างมีประสิทธิภาพ รวมทั้งยกระดับสมรรถนะการดำเนินงานของหน่วยงานในด้านการต่อต้านการทุจริตให้เท่าทันกับสถานการณ์ และมาตรฐานสากล โดยผู้เข้ารับการอบรม ประกอบด้วย ผู้ตรวจสอบภายในจังหวัด 76 จังหวัด ผู้ตรวจสอบภายในระดับกรมในสังกัดกระทรวงมหาดไทย และเจ้าหน้าที่ที่เกี่ยวข้อง รวมจำนวนทั้งสิ้น 184 คน
รองปลัดกระทรวงมหาดไทย กล่าวเพิ่มเติมว่า การจัดอบรมครั้งนี้ เป็นหลักสูตรที่มีความสำคัญเป็นอย่างมากที่จะช่วยพัฒนาสมรรถนะและองค์ความรู้เชิงสหวิทยาการของเจ้าหน้าที่ ด้านการป้องกันการทุจริตและงานตรวจสอบภายในที่มีคุณภาพ โดยงานตรวจสอบภายในถือเป็นปัจจัยสำคัญต่อความสำเร็จในการบริหารราชการ ที่จะช่วยขับเคลื่อนและสนับสนุนให้การป้องกันและแก้ไขปัญหาการทุจริตประพฤติมิชอบในส่วนราชการเกิดผลสัมฤทธิ์ จึงจำเป็นต้องมีการพัฒนาทักษะ องค์ความรู้ และวิทยาการใหม่ๆ ซึ่งเชื่อมั่นว่าผู้เข้ารับการอบรมจะได้เพิ่มพูนองค์ความรู้ และทักษะจากวิทยากรผู้เชี่ยวชาญและมากด้วยประสบการณ์ เพื่อให้รู้เท่าทันผู้กระทำผิด มีทักษะความเชี่ยวชาญในหน้าที่การงาน สามารถตรวจสอบการดำเนินงานโครงการต่างๆ ของส่วนราชการได้อย่างมีประสิทธิภาพ ซึ่งจะสร้างมูลค่าเพิ่มให้กับส่วนราชการในการปรับเปลี่ยนบทบาทการบริหารส่วนราชการไปสู่การบริหารจัดการภาครัฐแนวใหม่ ที่ให้ความสำคัญกับผลสัมฤทธิ์ของงาน และลดการทุจริตคอร์รัปชั่นในการบริหารราชการ และพร้อมเป็นเครื่องมือสำคัญของฝ่ายบริหาร เพื่อช่วยกันสกัดกั้นและทำให้การทุจริตคอรัปชั่นหมดไปจากสังคมไทยและในวงราชการอย่างยั่งยืน.
ครั้งที่ 244/2559

ที่มา : http://www.thaigov.go.th/news/contents/details/1103
