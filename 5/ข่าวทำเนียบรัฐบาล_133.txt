รัฐบาลไทย-ข่าวทำเนียบรัฐบาล-ผู้ช่วยโฆษกฯ เผยชาวนาขอบคุณรัฐบาลที่ออกมาตรการดูแลช่วยเหลือเกษตรกรครอบคลุมทุกกลุ่ม โดยนายกรัฐมนตรีจะเดินทางลงพื้นที่เพื่อตรวจราชการจังหวัดปทุมธานี 18 พ.ย.นี้

วันอังคารที่ 15 พฤศจิกายน 2559
ผู้ช่วยโฆษกฯ เผยชาวนาขอบคุณรัฐบาลที่ออกมาตรการดูแลช่วยเหลือเกษตรกรครอบคลุมทุกกลุ่ม โดยนายกรัฐมนตรีจะเดินทางลงพื้นที่เพื่อตรวจราชการจังหวัดปทุมธานี 18 พ.ย.นี้
พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี เผยชาวนาขอบคุณรัฐบาลที่ออกมาตรการดูแลช่วยเหลือเกษตรกรครอบคลุมทุกกลุ่ม โดยนายกรัฐมนตรีจะเดินทางลงพื้นที่เพื่อตรวจราชการจังหวัดปทุมธานี 18 พ.ย.นี้
วันนี้ ( 15 พ.ย. 59) เวลา 14.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวว่า นายกรัฐมนตรี ได้แจ้งต่อที่ประชุมรับทราบถึงเรื่องที่ชาวนาเดินทางมาขอบคุณรัฐบาลที่ได้ออกมาตรการต่าง ๆ ช่วยเหลือเกษตรกรชาวนา ทั้งมาตรการสร้างความเข้มแข็งและมาตรการสร้างห่วงโซ่ครบวงจรให้ชาวนามีตลาดจำหน่ายสินค้าทางการเกษตร ตลอดจนนโยบายการบริหารจัดการด้านเกษตรตั้งแต่ต้นทาง กลางทาง จนถึงปลายทาง โดยกลุ่มเกษตรกรชาวนาเห็นด้วยกับการดำเนินมาตรการดังกล่าวของรัฐบาล
พร้อมกันนี้ นายกรัฐมนตรี ได้มอบหมายให้กระทรวงเกษตรและสหกรณ์กับกระทรวงพาณิชย์ดูแลช่วยเหลือเกษตรกรให้ครอบคลุมทุกกลุ่ม โดยให้พิจารณาหาแนวทางที่เหมาะสมและบูรณาการเชื่อมโยงระหว่างกันและดำเนินการให้สอดคล้องกับงบประมาณและแผนแม่บทของแต่ละกระทรวงที่ดำเนินการอยู่
นอกจากนี้ ในวันศุกร์ที่ 18 พฤศจิกายน 2559 นายกรัฐมนตรี จะเดินทางไปตรวจราชการที่จังหวัดปทุมธานี เพื่อตรวจติดตามโครงการพัฒนาพื้นที่แก้มลิงเพิ่มรายได้ในพื้นที่เกษตรทุ่งรังสิต จังหวัดปทุมธานี โดยมีกำหนดการที่จะเดินทางไปที่คลองระพีพัฒน์แยกตก บริเวณประตูน้ำที่ 8 เพื่อติดตามดูระดับน้ำบริเวณดังกล่าว และรับฟังการบรรยายสรุปจากผู้อำนวยการโครงการส่งน้ำและบำรุงรักษารังสิตเหนือ พร้อมทั้งเดินทางไปยังสวนปาล์มน้ำมัน และดูเรือดูดตะกอนเลนในร่องสวน เพื่อศึกษาถึงความเป็นไปได้ในการนำเรือดูดตะกอนเลนมาปรับใช้ในกิจกรรมต่าง ๆ เช่น เรื่องการขุดลอกคูคลองในบริเวณที่ตื้นเขิน เป็นต้น
จากนั้น นายกรัฐมนตรี จะเดินทางไปพบปะเยี่ยมเยียนประชาชนที่องค์การบริหารส่วนตำบลบึงชำอ้อ และเดินทางไปยังโครงการสระเก็บน้ำพระราม 9 อันเนื่องมาจากพระราชดำริ ตำบลคลองหลวง อำเภอธัญบุรี จังหวัดปทุมธานี โดยมีนายเสรี ศุภราทิพย์ ผู้ว่าการประปาส่วนภูมิภาค บรรยายสรุปเกี่ยวกับการดำเนินงานโครงการดังกล่าวให้นายกรัฐมนตรีและคณะรับทราบก่อนเดินทางกลับ
------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/776
