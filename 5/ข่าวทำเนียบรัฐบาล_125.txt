รัฐบาลไทย-ข่าวทำเนียบรัฐบาล-รมต.นร.หม่อมหลวง ปนัดดาฯ เป็นประธานการประชุมคณะกรรมการคุ้มครองผู้บริโภค ครั้งที่ 5/2559

วันพฤหัสบดีที่ 10 พฤศจิกายน 2559
รมต.นร.หม่อมหลวง ปนัดดาฯ เป็นประธานการประชุมคณะกรรมการคุ้มครองผู้บริโภค ครั้งที่ 5/2559
ที่ประชุม คคบ. มีมติเห็นชอบเรื่องการดำเนินคดีกับผู้ประกอบธุรกิจด้านอสังหาริมทรัพย์จำนวน      22 เรื่อง พร้อมดำเนินคดีกับผู้ประกอบธุรกิจด้านสินค้าและบริการ จำนวน 18 เรื่อง รวมทั้งรับทราบการกำหนดมาตรฐานการคิดค่าบริการ (Service Charge) ด้วยความเป็นธรรม
วันนี้ (10 พฤศจิกายน 2559) เวลา 13.00 น. ณ ห้องประชุม 301 ตึกบัญชาการ 1 ทำเนียบรัฐบาล หม่อมหลวง ปนัดดา ดิศกุล รัฐมนตรีประจำสำนักนายกรัฐมนตรีได้เป็นประธานการประชุมคณะกรรมการคุ้มครองผู้บริโภค ครั้งที่ 5/2559
ที่ประชุมได้รับทราบ เรื่องอันตรายที่เกิดจากของเล่นประเภทสไลม์ หรือน้ำลายเอเลี่ยน เพื่อหาสารปนเปื้อนของสารโลหะหนักและสารเคมีอันตรายต่าง ๆ ที่อาจก่อให้เกิดอันตรายหรือมีความไม่ปลอดภัยกับผู้บริโภคโดยเฉพาะเด็กเล็ก ทั้งนี้ จากการตรวจสอบพบว่า ตัวอย่างน้ำลายเอเลี่ยนทั้งหมดพบการปนเปื้อนของสารโลหะหนัก 8 ชนิด ได้แก่ พลวง สารหนู แบเรียม แคดเมียม โครเมียม ตะกั่ว และปรอท ซึ่งสำนักงานคณะกรรมการคุ้มครองผู้บริโภคได้นำผลการทดสอบดังกล่าวเสนอต่อคณะอนุกรรมการพิจารณากลั่นกรองสินค้าและบริการที่อาจเป็นอันตรายแก่ผู้บริโภคเพื่อทราบด้วยแล้ว และจะนำผลการทดสอบไปเผยแพร่และประชาสัมพันธ์เพื่อให้ผู้บริโภครับทราบผลกระทบฯ ต่อไป
พร้อมกันนี้ ที่ประชุมได้รับทราบการแก้ไขปัญหาการคิดค่าบริการ (Service Charge) โดย สำนักงานคณะกรรมการคุ้มครองผู้บริโภคได้ประชุมหารือร่วมกับหน่วยงานทั้งภาครัฐและภาคเอกชนที่เกี่ยวข้อง โดยเฉพาะอย่างยิ่ง สมาคมภัตตาคารไทย สมาคมผู้ค้าปลีกไทย และผู้ประกอบธุรกิจร้านอาหาร ซึ่งได้ข้อสรุปว่าเห็นควรให้ร้านอาหารที่มีการคิดค่าบริการ  (Service Charge) ได้ติดป้ายแสดงการคิดค่าบริการไว้หน้าร้านและแสดงไว้ในเมนูอาหารอย่างชัดเจน พร้อมให้สมาคมภัตตาคารไทยประสานงานร่วมกับสมาชิกของสมาคมฯ พิจารณาบริหารจัดการรูปแบบป้ายการแสดงคิดค่าบริการให้เป็นไปในทิศทางเดียวกัน ซึ่งผู้บริโภคสามารถเห็นได้ชัดเจนและสามารถสื่อสารให้ผู้บริโภคเข้าใจได้ถูกต้อง ขณะเดียวกันสำนักงานคณะกรรมการคุ้มครองผู้บริโภคร่วมกับกรมการค้าภายในจะร่วมกันศึกษาแนวทางการคิดค่าบริการ ตามประกาศคณะกรรมการกลางว่าด้วยราคาสินค้าและบริการ เพื่อกำหนดมาตรการหรือกฎหมายการคิดค่าบริการ (Service Charge) ของร้านอาหารให้มีความเหมาะสมมากยิ่งขึ้นเพื่อยกระดับคุณภาพและ  มาตรฐานการให้บริการในธุรกิจร้านอาหาร ให้เกิดความเป็นธรรมกับผู้บริโภคอย่างแท้จริง
นอกจากนี้ ที่ประชุมได้รับทราบความคืบหน้ากรณีเรื่องร้องเรียนประเด็นรถยนต์ยี่ห้อ Ford รุ่น Fieata และ Focus ของผู้บริโภค จำนวน 94 ราย ซึ่งมีจุดบกพร้อง ได้แก่ เกียร์กระตุก รถสั่น เร่งความเร็วไม่ขึ้น รถไม่มีกำลังเวลาขึ้นทางลาดชันและประสิทธิภาพของระบบเกียร์ไม่เป็นไปตามโฆษณา ทั้งนี้ สำนักงานคณะกรรมการคุ้มครองผู้บริโภคได้รับหนังสือแจ้งผลการยุติข้อร้องเรียนดังกล่าวของผู้บริโภคจำนวน 12 รายแรกจากบริษัท ฟอร์ต เซลล์ แอนด์ เซอร์วิส (ประเทศไทย) จำกัด ส่วนผู้บริโภครายอื่น ๆ บริษัทฯ ได้ดำเนินการเยียวยาแก้ไขตามข้อเสนอของผู้บริโภคให้ครบถ้วนทุกรายตามลำดับต่อไป
ตอนท้ายของการประชุม ได้พิจารณาและมีมติเห็นชอบการดำเนินคดีกับผู้ประกอบธุรกิจด้านอสังหาริมทรัพย์ จำนวน 22 เรื่อง รวมทั้งดำเนินคดีกับผู้ประกอบธุรกิจด้านสินค้าและบริการจำนวน 18 เรื่องตามลำดับ
***************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/761
