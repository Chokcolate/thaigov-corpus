รัฐบาลไทย-ข่าวทำเนียบรัฐบาล-รอง ลธน.ม.เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 13/2559

วันศุกร์ที่ 16 ธันวาคม 2559
รอง ลธน.ม.เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 13/2559
ประเมินผลการจัดงาน “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” จัดโดยกระทรวงการคลัง ระหว่างวันที่ 1 - 23 ธันวาคม 2559 ระหว่างเวลา 10.00 - 19.00 น. โดยเปิดทุกวันไม่เว้นวันหยุดราชการหรือวันนักขัตฤกษ์
วันนี้ (16 ธันวาคม 2559) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมืองเป็นประธานการประชุมคณะกรรมการดำเนินโครงการตลาดคลองผดุงเกษม ครั้งที่ 13/2559
ที่ประชุมได้รับทราบการประเมินผลการจัดงาน ตลาดคลองผดุงกรุงเกษมข้างทำเนียบรัฐบาลภายใต้แนวคิด “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” จัดโดยกระทรวงการคลัง ด้วยความร่วมมือของสำนักเลขาธิการนายกรัฐมนตรี ระหว่างวันที่ 1 - 23 ธันวาคม 2559 เวลา 10.00 - 19.00 น. โดยเปิดทุกวันไม่เว้นวันหยุดราชการหรือวันนักขัตฤกษ์ ทั้งนี้ ณ วันที่ 16 ธันวาคม 2559 มีรายได้กระจายชุมชนกว่า 200 ล้านบาท จึงขอเชิญชวนประชาชนมา ชม ชิม ช้อป สินค้าราคาย่อมเยาได้จนกระทั่งถึง วันที่ 23 ธันวาคม 2559
นอกจากนี้ ที่ประชุมได้พิจารณาและมีมติเห็นชอบมอบหมายให้กระทรวงวิทยาศาสตร์และเทคโนโลยีจัดงานตลาดคลองผดุงกรุงเกษมข้างทำเนียบรัฐบาล ภายใต้แนวคิด “ตลาดนัดวิถีวิทย์ 2560” โดยจัดขึ้นระหว่างวันที่ 9 – 29 มกราคม 2560 ซึ่งมีรายละเอียดโดยสรุปคือ
กิจกรรมภายในงานได้แบ่งออกเป็น 3 แนวทาง ได้แก่
- วิถีวิทย์สร้างความสุข ซึ่งได้น้อมนำพระอัจริยภาพทางด้านดนตรีในพระบาทสมเด็จพระปรมินทรมหาภูมิพลอดุลยเดช รัชกาลที่ 9 ซึ่งทรงพระราชนิพนธ์ไว้ ทั้งหมด 48 บทเพลง มาถ่ายทอดให้ประชาชนได้รับรู้ถึงพระอัจริยภาพด้านดนตรีของพระองค์
- วิถีวิทย์สร้างความรู้ โดยเชิญเจ้าหน้าที่ของหน่วยงานต่าง ๆ ในสังกัดกระทรวงวิทยาศาสตร์ฯ และหน่วยงานเครือข่ายของกระทรวงวิทยาศาสตร์ฯ ถ่ายทอดเรื่องราวเกี่ยวกับ วิทยาศาสตร์ เทคโนโลยี และนวัตกรรม
- วิถีวิทย์โอกาสดีนาทีทอง โดยนำสินค้าจากผู้ประกอบการที่มาจำหน่ายภายในงาน มาจัดโปรโมชั่นราคาพิเศษ พร้อมจัดพื้นที่สำหรับสินค้าจากร้านประชารัฐมาจำหน่ายในราคาประหยัดอีกด้วย
ทั้งนี้ ภายในงานยังมีการอบรมอาชีพ 20 หลักสูตรแก่ประชาชนฟรี เช่น อบรมการทำสบู่ธรรมชาติ สลัดผักปูอัดรักสุขภาพ ขนมเค้กสีสัน เทียนหอมลายดอกไม้ ขนมหวานคอนเฟล็ค ผ้าถักใส่ของ เป็นต้น อีกทั้งยังมีการนำผลิตภัณฑ์และนวัตกรรมได้แก่ เครื่องหมักปุ๋ยชีวภาพ เครื่องกลเติมอากาศ แบบกังหันน้ำโดยใช้พลังงานแสงอาทิตย์ เรือดูดตะกอนเลน และเครื่องอบปลามาจัดแสดงอีกด้วย
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1053
