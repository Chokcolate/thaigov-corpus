รัฐบาลไทย-ข่าวทำเนียบรัฐบาล-ประวัติศาสตร์ไทยรวมพลังครั้งยิ่งใหญ่ ชาวเขา ชนเผ่าพื้นเมืองทั่วไทย 41 ชนเผ่า กว่า 4,000 คน เดินทางเข้ากราบพระบรมศพ พระบาทสมเด็จพระปรมินทรมหาภูมิพลอดุลยเดช

วันอังคารที่ 13 ธันวาคม 2559
ประวัติศาสตร์ไทยรวมพลังครั้งยิ่งใหญ่ ชาวเขา ชนเผ่าพื้นเมืองทั่วไทย 41 ชนเผ่า กว่า 4,000 คน เดินทางเข้ากราบพระบรมศพ พระบาทสมเด็จพระปรมินทรมหาภูมิพลอดุลยเดช
12 ธันวาคม 2559 ณ ราชตฤณมัยสมาคมแห่งประเทศไทย ในพระบรมราชูปถัมภ์ (สนามม้านางเลิ้ง)  /นางนันทวรรณ ชื่นศิริ หัวหน้าผู้ตรวจราชการ กระทรวงวิทยาศาสตร์และเทคโนโลยี (หน.ผตร.วท) ให้การต้อนรับ - ส่งกลุ่มชาติพันธุ์และชนเผ่าพื้นเมือง 41 ชนเผ่า กว่า 4,000 คน
สำหรับกลุ่มชาติพันธุ์และชนเผ่าพื้นเมือง ได้เดินทางมาจากพื้นที่สูง แนวชายแดน ถิ่นทุระกันดาร และมีชนพื้นเมืองจากจังหวัดต่างๆทั่วประเทศ เช่น กะเหรี่ยง,ม้ง,มูเซอ,อีก้อ,ลีซอ,ไททรงดำ,ลั๊วะ,ดาราอั้ง,คะฉิ่น,ลาวครั่ง,มอญ,ไทยยอง,ไทลื้อ,ไทยใหญ่,จีนยูนาน เป็นต้น ทุกคนแต่งกายด้วยชุดประจำเผ่าอย่างเต็มยศ เพื่อเข้ากราบพระบรมศพ  พระบาทสมเด็จพระปรมินทรมหาภูมิพลอดุลยเดช แสดงความสำนึกในพระมหากรุณาธิคุณอันล้นพ้นอย่างหาที่สุด ที่พระบาทสมเด็จพระปรมินทรมหาภูมิพลอดุลยเดช ทรงมีต่อกลุ่มชาติพันธุ์ โดยเฉพาะในพื้นที่สูง ห่างไกล ด้อยโอกาส ทรงส่งเสริมพัฒนาคุณภาพชีวิต ความเป็นอยู่ที่ดีขึ้นและสร้างอาชีพที่มั่นคงเป็นมรดกสืบทอดสู่ลูกหลาน
โดยกลุ่มชาติพันธุ์ได้ออกเดินทางจากสนามม้านางเลิ้ง ไปสมทบกันที่สวนสราญรมย์ จากนั้นเวลา 05.00 น. หัวหน้าปราชญ์ของชนเผ่ากะเหรี่ยง,ม้ง,และอาข่า ได้ประกอบพิธีกรรมไฟ และเป่าแคนส่งเสด็จสู่สวรรค์ ซึ่งเป็นพิธีกรรมสูงส่งและเก่าแก่ เพื่อสักการะตามความเชื่อของชนเผ่า โดยมีหมอแคน 9 คน จากบ้านทับเบิก จ.เพชรบูรณ์ เป็นผู้นำจากนั้นจะทยอยเดินเท้าสู่สนามหลวง การรวมตัวของกลุ่มชาติพันธุ์และชนเผ่าพื้นเมืองครั้งนี้ นับเป็นการวมพลังครั้งยิ่งใหญ่ในประวัติศาสตร์ไทย
ในส่วนของกระทรวงวิทยาศาสตร์ฯ ในฐานะหน่วยงานให้บริการประชาชนจุดบริการ สนามม้านางเลิ้ง ซึ่งเป็นจุดที่พักค้างคืนให้แก่พี่น้องกลุ่มชาติพันธุ์ ได้เตรียมเครื่องอุปโภค บริโภค ทั้งเสื่อ หมอน ผ้าห่ม มุ้ง อาหารและเครื่องดื่ม ไว้พร้อมรองรับ โดยได้รับความอนุเคราะห์จากหลายหน่วยงาน อาทิ หน่วยงานในสังกัดกระทรวงวิทยาศาสตร์ฯ กองทัพธรรมมูลนิธิ ร้านสหกรณ์ผู้ปฏิบัติงานการไฟฟ้าฝ่ายผลิตแห่งประเทศไทย บริษัท ไทยเบฟเวอร์เรช จำกัด กลุ่มกัลยาณมิตรจิตอาสา วัดรอบเขตกรุงเทพและปริมณฑล และครัวศรีวิชัย ฯลฯ
ข่าวโดย : นางสาวชลธิชา แสงเทียนสุวรรณ
ถ่ายภาพโดย นายปราโมทย์ ป้องสุธาธาร นายไววิทย์ ยอดประสิทธิ์ นางสาวศิริลักษณ์ สิกขะบูรณะ และนายธนฉัตร มาลาเจริญ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1311

ที่มา : http://www.thaigov.go.th/news/contents/details/1016
