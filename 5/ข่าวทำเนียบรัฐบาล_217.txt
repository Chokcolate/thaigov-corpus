รัฐบาลไทย-ข่าวทำเนียบรัฐบาล-โฆษกรัฐบาลเผย 3 แนวทางจัดกิจกรรมฉลองปีใหม่ เน้นความสามัคคีและเชิดชูสถาบัน ย้ำดำเนินการได้ตามปกติแต่เหมาะสมกับสถานการณ์ ชี้รัฐห่วงใยความปลอดภัย วอนประชาชนปฏิบัติตามกฎหมาย

วันจันทร์ที่ 26 ธันวาคม 2559
โฆษกรัฐบาลเผย 3 แนวทางจัดกิจกรรมฉลองปีใหม่ เน้นความสามัคคีและเชิดชูสถาบัน ย้ำดำเนินการได้ตามปกติแต่เหมาะสมกับสถานการณ์ ชี้รัฐห่วงใยความปลอดภัย วอนประชาชนปฏิบัติตามกฎหมาย
พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงแนวทางการจัดกิจกรรมในช่วงเทศกาลปีใหม่ 2560
วันนี้ 25 ธันวาคม 2559 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงแนวทางการจัดกิจกรรมในช่วงเทศกาลปีใหม่ 2560 ว่า รัฐบาลเน้นให้ทุกภาคส่วนจัดกิจกรรมใน 3 ลักษณะ คือ 1) กิจกรรมทางศาสนา ที่ประชาชนทุกศาสนาสามารถร่วมปฏิบัติได้ เพื่อแสดงถึงความรักสามัคคีเป็นหนึ่งเดียว 2) กิจกรรมสาธารณะประโยชน์ เช่น ทำความสะอาดที่สาธารณะ บริจาคสิ่งของแก่ผู้ยากไร้ ช่วยเหลือสังคม ฯลฯ 3) กิจกรรมที่แสดงถึงความจงรักภักดีต่อพระบาทสมเด็จพระปรมินทรมหาภูมิพลอดุลเดช และถวายพระพรสมเด็จพระเจ้าอยู่หัวมหาวชิราลงกรณ บดินทรเทพยวรางกูร
“ท่านนายกฯ ย้ำว่า รัฐบาลคำนึงถึงการขับเคลื่อนประเทศให้เดินต่อไปข้างหน้าได้อย่างราบรื่น โดยเฉพาะเพื่อให้ภาคธุรกิจสามารถประกอบการกิจการได้โดยสะดวกและประชาชนมีความสุข ดังนั้น การจัดงานเทศกาลปีใหม่ งานประเพณี กิจกรรมสถานบันเทิง งานแสดงดนตรี งานเลี้ยงสังสรรค์ จึงดำเนินการได้ตามปกติ แต่ขอให้ผู้จัดงานพิจารณาถึงบรรยากาศและความรู้สึกของประชาชนควบคู่ไปด้วย
นอกจากนี้ รัฐบาลยังห่วงใยเรื่องความปลอดภัยในชีวิตและทรัพย์สินของพี่น้องประชาชนในช่วงเทศกาล โดยขอความร่วมมือให้ปฏิบัติตามคำแนะนำของเจ้าหน้าที่ เช่น ระมัดระวังการจุดพลุหรือดอกไม้เพลิง โดยต้องขออนุญาตจากผู้อำนวยการเขตหรือนายอำเภอ ซึ่งเป็นไปตามหลักเกณฑ์การอนุญาตตามคำสั่งหัวหน้า คสช. ที่ 27/2559”
พลโท สรรเสริญ กล่าวต่อว่า ในส่วนของสถานบริการและธุรกิจโรงแรม กระทรวงมหาดไทยจะจัดชุดปฏิบัติการบูรณาการร่วมทหาร ตำรวจ ฝ่ายปกครอง ลงพื้นที่ตรวจตรากวดขันการให้บริการซึ่งต้องเป็นไปตามกฎหมาย เช่น ตรวจสอบใบอนุญาตประกอบกิจการ ใบอนุญาตขายสุรา และกำหนดเวลาเปิดปิด ห้ามมิให้ผู้ที่อายุต่ำกว่า 20 ปีบริบูรณ์เข้าไปใช้บริการ รวมทั้งป้องกันปัญหาการค้ามนุษย์ การลักลอบเล่นการพนัน ยาเสพติด ฯลฯ อย่างเคร่งครัด เฉียบขาด และจริงจัง

ที่มา : http://www.thaigov.go.th/news/contents/details/1105
