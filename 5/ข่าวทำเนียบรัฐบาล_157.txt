รัฐบาลไทย-ข่าวทำเนียบรัฐบาล-รอง นรม. ธนะศักดิ์ฯ มอบโล่เกียรติคุณแก่ ทพญ.นภัสพร ชำนาญสิทธิ์ ในฐานะผู้หญิงไทยคนแรกที่พิชิตยอดเขา เอเวอเรสต์

วันจันทร์ที่ 21 พฤศจิกายน 2559
รอง นรม. ธนะศักดิ์ฯ มอบโล่เกียรติคุณแก่ ทพญ.นภัสพร ชำนาญสิทธิ์ ในฐานะผู้หญิงไทยคนแรกที่พิชิตยอดเขา เอเวอเรสต์
.....
วันนี้ (21 พฤศจิกายน 2559) เวลา 10.30 น. ณ ห้องรับรอง 1 ตึกบัญชาการ 1 ทำเนียบรัฐบาล
นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา ได้นำทันตแพทย์หญิง นภัสพร ชำนาญสิทธิ์ หรือ “หมออีม”
เข้าเยี่ยมคาราวะ พลเอก ธนะศักดิ์ ปฏิมาประกร รองนายกรัฐมนตรี เพื่อรับมอบโล่เกียรติคุณในฐานะผู้หญิงไทยคนแรกที่สามารถพิชิตยอดเขาเอเวอเรสต์ได้สำเร็จ
เมื่อวันที่ 19 พฤษภาคม 2559 พร้อมรับมอบเงินรางวัลสนับสนุนจำนวน 500,000 บาท จากพล.ต. ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล
โอกาสนี้ รองนายกรัฐมนตรีได้มอบโล่เกียรติคุณ พร้อมกล่าวแสดงความชื่นชมในความสามารถของหมออีมที่มีความมุ่งมั่นในการพิชิตยอดเขาที่สูงที่สุดในโลก
จนประสบความสำเร็จสร้างชื่อให้กับประเทศชาติ ด้านหมออีม ได้กล่าวขอบคุณรัฐบาลที่ช่วยสนับสนุนอย่างเต็มที่ตลอดมา
​ทำให้มีกำลังใจและมีความพยายามในการปีนเขาจนประสบความสำเร็จดังกล่าว
-----------------------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/850
