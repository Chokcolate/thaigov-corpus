รัฐบาลไทย-ข่าวทำเนียบรัฐบาล-นายกรัฐมนตรีนำข้าราชการและเจ้าหน้าที่หน่วยงานในทำเนียบรัฐบาลออกกำลังกายเพื่อสุขภาพที่แข็งแรงตื่นตัวในการปฏิบัติงานและประกอบกิจกรรมในชีวิตประจำวัน

วันพุธที่ 23 พฤศจิกายน 2559
นายกรัฐมนตรีนำข้าราชการและเจ้าหน้าที่หน่วยงานในทำเนียบรัฐบาลออกกำลังกายเพื่อสุขภาพที่แข็งแรงตื่นตัวในการปฏิบัติงานและประกอบกิจกรรมในชีวิตประจำวัน
พลเอก ประยุทธ์ จันทร์โอชา นายกรัฐมนตรีนำข้าราชการและเจ้าหน้าที่หน่วยงานในทำเนียบรัฐบาลออกกำลังกายเพื่อสุขภาพที่แข็งแรงตื่นตัวในการปฏิบัติงานและประกอบกิจกรรมในชีวิตประจำวัน
วันนี้ (23 พ.ย.2559) เวลา 15.30 น. ณ บริเวณด้านหน้าสนามหญ้าตึกไทยคู่ฟ้า ทำเนียบรัฐบาล  พลเอก ประยุทธ์ จันทร์โอชา นายกรัฐมนตรี นำเหล่าข้าราชการ ลูกจ้าง พนักงาน และเจ้าหน้าที่หน่วยงานภายในทำเนียบรัฐบาล ได้แก่ สำนักงานปลัดสำนักนายกรัฐมนตรี สำนักเลขาธิการนายกรัฐมนตรี สำนักเลขาธิการคณะรัฐมนตรี และสำนักงานสภาความมั่นคงแห่งชาติ ออกกำลังกายร่วมกันในกิจกรรมต่าง ๆ  ได้แก่  แอโรบิค  เดินยืนแกว่งแขน เล่นโยนห่วง/จานร่อน และเซตวอลเลย์บอล เพื่อส่งเสริมสุขภาพให้มีร่างกายที่แข็งแรง ตื่นตัวกระปรี้กระเปร่าในการประกอบกิจกรรมต่าง ๆ ทั้งในการดำรงชีวิตประจำวันและการปฏิบัติหน้าที่ ตลอดจนสามารถช่วยผ่อนคลายความเครียดจากการทำงาน หรือปัญหาอื่นๆ ที่ประสบระหว่างวัน และยังช่วยให้สมองปลอดโปร่งสดชื่นด้วย  โดยมี นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา     พลเอก วิลาศ อรุณศรี  เลขาธิการนายกรัฐมนตรี พร้อมด้วยคณะผู้บริหารสำนักเลขาธิการนายกรัฐมนตรี และผู้บริหารหน่วยงานภายในทำเนียบรัฐบาล ตลอดจนเจ้าหน้าที่ที่เกี่ยวข้องเข้าร่วมกิจกรรมออกกำลังกายครั้งนี้ประมาณ 200 คน
ทั้งนี้ การจัดกิจกรรมออกกำลังกายดังกล่าวสืบเนื่องจากรายงานผลการประชุมนานาชาติว่าด้วยการส่งเสริมกิจกรรมทางกายพบว่าผู้สูงอายุและเด็กของประเทศไทยส่วนใหญ่มีพฤติกรรมในการทำกิจกรรมรับชมโทรทัศน์และนั่งเล่นไอแพดเป็นระยะเวลานาน นายกรัฐมนตรี จึงมีแนวคิดว่า ทุกวันพุธช่วงเวลาประมาณ 15.00 น. – 16.30 น. อยากให้เป็นช่วงเวลาของการออกกำลังกาย โดยเฉพาะข้าราชการและเจ้าหน้าที่ในทำเนียบรัฐบาล ส่วนกรณีที่เลือกให้มีการจัดกิจกรรมออกกำลังกายวันพุธเพราะเป็นวันกลางสัปดาห์ที่เหมาะสำหรับการกระตุ้นร่างกายให้ตื่นตัวรู้สึกสดชื่นพร้อมสำหรับการทำงานในอีก 2 วันที่เหลือก่อนวันหยุดสุดสัปดาห์
---------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/876
