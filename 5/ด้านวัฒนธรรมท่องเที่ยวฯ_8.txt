รัฐบาลไทย-ข่าวทำเนียบรัฐบาล-กระทรวงมหาดไทยแจ้งแนวทางจัดกิจกรรมออกกำลังกายให้ทุกจังหวัดถือปฏิบัติ ย้ำต้องให้ความสำคัญงานบริการประชาชนเป็นอันดับแรก

วันศุกร์ที่ 2 ธันวาคม 2559
กระทรวงมหาดไทยแจ้งแนวทางจัดกิจกรรมออกกำลังกายให้ทุกจังหวัดถือปฏิบัติ ย้ำต้องให้ความสำคัญงานบริการประชาชนเป็นอันดับแรก
มท. แจ้งแนวทางจัดกิจกรรมออกกำลังกายให้ทุกจังหวัดถือปฏิบัติ ย้ำต้องให้ความสำคัญงานบริการประชาชนเป็นอันดับแรก
วันนี้ (1ธ.ค.59) นายกฤษฎา บุญราช ปลัดกระทรวงมหาดไทย เปิดเผยว่า ตามที่นายกรัฐมนตรีได้มีข้อสั่งการในการประชุมคณะรัฐมนตรีเมื่อวันที่ 22 พฤศจิกายน 2559 ให้ทุกส่วนราชการจัดให้มีกิจกรรมออกกำลังกายทุกวันพุธ ระหว่างเวลา 15.30 - 16.30 น. เพื่อเสริมสร้างให้ข้าราชการมีสุขภาพพลานามัยที่ดีช่วยให้ข้าราชการมีความตื่นตัวในการทำงาน รวมทั้งเพื่อส่งเสริมให้ประชาชนมีการออกกำลังกายหรือกิจกรรมทางกายมากขึ้น นั้น
กระทรวงมหาดไทยพิจารณาแล้วเห็นว่า การจัดกิจกรรมออกกำลังกายตามข้อสั่งการดังกล่าว เป็นการเสริมสร้างให้บุคลากรในสังกัดมีสุขภาพพลานามัยที่ดี ทำให้สามารถปฏิบัติภารกิจหน้าที่ราชการ ได้อย่างมีประสิทธิภาพ แต่เนื่องจากภารกิจของกระทรวงมหาดไทยส่วนใหญ่จะเกี่ยวข้องกับงานบริการประชาชน ซึ่งผู้ปฏิบัติงานจะต้องคำนึงถึงการให้บริการประชาชนก่อนเป็นอันดับแรก ส่วนการออกกำลังกายให้ปรับเปลี่ยนได้ตามความเหมาะสม กระทรวงมหาดไทยจึงได้แจ้งแนวทางปฏิบัติในการจัดกิจกรรมออกกำลังกายให้ทุกจังหวัดถือปฏิบัติ โดยให้หน่วยงานที่มีหน้าที่ให้บริการประชาชนโดยตรงให้ยึดถือภารกิจ การบริการประชาชนเป็นหลักโดยจะต้องให้บริการประชาชนจนหมดผู้รับบริการก่อน และให้จัดเจ้าหน้าที่ประจำสำนักงานไว้อย่างน้อย 1 - 2 นาย เพื่อให้บริการประชาชนกรณีที่มีเรื่องเดือดร้อนของประชาชนที่จะต้องให้บริการในทันที หรือให้เจ้าหน้าที่หมุนเวียนสลับสับเปลี่ยนกันในการออกกำลังกายได้ตามความเหมาะสมตั้งแต่เวลา 16.00 น.
กรณี หน่วยงานที่ไม่ได้รับผิดชอบการบริการประชาชนโดยตรง หรือไม่มีเวรประจำการภารกิจใดให้เข้าร่วมกิจกรรมออกกำลังกายได้ตั้งแต่เวลา 16.00 น. ทั้งนี้ กระทรวงมหาดไทยได้เน้นย้ำให้ทุกจังหวัด ถือปฏิบัติตามแนวทางดังกล่าวของกระทรวงมหาดไทย และกำชับเจ้าหน้าที่ทุกหน่วยงานในสังกัดกระทรวงมหาดไทยโดยเฉพาะผู้รับผิดชอบภารกิจด้านบริการประชาชนถือปฏิบัติตามแนวทางข้างต้นอย่างเคร่งครัดด้วย.
ครั้งที่ 226 /2559

ที่มา : http://www.thaigov.go.th/news/contents/details/948
