รัฐบาลไทย-ข่าวทำเนียบรัฐบาล-นายกฯ ขอให้ประชาชนใช้โอกาสวันลอยกระทงสืบสานประเพณีไทยที่งดงาม และรำลึกพระมหากรุณาธิคุณด้านทรัพยากรน้ำ พร้อมกำชับเจ้าหน้าที่ตรวจตราความพร้อมและดูแลความปลอดภัยเต็มที่

วันจันทร์ที่ 14 พฤศจิกายน 2559
นายกฯ ขอให้ประชาชนใช้โอกาสวันลอยกระทงสืบสานประเพณีไทยที่งดงาม และรำลึกพระมหากรุณาธิคุณด้านทรัพยากรน้ำ พร้อมกำชับเจ้าหน้าที่ตรวจตราความพร้อมและดูแลความปลอดภัยเต็มที่
..
วันนี้ (13 พฤศจิกายน 2559)พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า เนื่องในโอกาสวันลอยกระทงที่จะมาถึงในวันพรุ่งนี้ ซึ่งเป็นวันแรกที่รัฐบาลประกาศให้ทุกหน่วยงานจัดกิจกรรมได้ตามปกติ แม้หลายพื้นที่จะยกเลิกการจัดงานใหญ่และปรับรูปแบบให้เหมาะสมกับสถานการณ์บ้านเมืองนั้น พลเอก ประยุทธ์ จันทร์โอชา นายกรัฐมนตรี ได้ฝากให้พี่น้องประชาชนใช้โอกาสนี้สืบสานประเพณีไทยที่งดงาม และสนุกสนานรื่นเริงได้ตามสมควร ควบคู่ไปกับการน้อมสำนึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดชที่ทรงมีต่อประเทศชาติ โดยเฉพาะในด้านทรัพยากรน้ำ
“ท่านนายกฯ อยากให้พ่อแม่ผู้ปกครอง ครูบาจารย์ ช่วยกันปลูกฝังบุตรหลานและนักเรียน ให้มีจิตสำนึกที่ดี ไม่คำนึงถึงแต่ความสนุกสนานในช่วงเทศกาลเพียงอย่างเดียว แต่ควรใช้จังหวะเวลานี้เรียนรู้แก่นแท้ของวัฒนธรรมประเพณีที่สืบทอดมาแต่โบราณ และเห็นถึงคุณค่าและความสำคัญของทรัพยากรน้ำ เพราะน้ำคือชีวิต ทุกคนต้องช่วยกันดูแลรักษาคุณภาพน้ำและสิ่งแวดล้อม”
พลโท สรรเสริญ กล่าวต่อว่า สำหรับมาตรการรักษาความปลอดภัยในวันลอยกระทง รัฐบาลได้กำชับให้หน่วยงานที่เกี่ยวข้องเตรียมความพร้อม เพื่อดูแลพี่น้องประชาชนทั้งเรื่องการเดินทางและความปลอดภัยบริเวณสถานที่จัดงานต่าง ๆ อย่างเคร่งครัด เช่น การตรวจตราสิ่งแปลกปลอมหรือมิจฉาชีพในจุดที่มีผู้คนหนาแน่น ความมั่นคงแข็งแรงของโป๊ะและจุดลอยกระทง พร้อมทั้งขอความร่วมมือประชาชนร่วมกันเป็นหูเป็นตา ดูแลกันและกัน ระมัดระวังป้องกันเหตุจมน้ำ ซึ่งเกิดขึ้นเป็นประจำทุกปี
“นอกจากนี้ ในปีนี้หน่วยงานภาครัฐได้ขอความร่วมมือประชาชนงดจุดพลุไฟ ตะไล โคมลอย โคมควัน หรือวัตถุอื่น ๆ ที่มีความคล้ายคลึงกัน ซึ่งอาจสร้างความเดือดร้อนให้แก่ผู้อื่น รวมถึงการยิงปืนขึ้นฟ้าที่ผิดกฎหมาย เพื่อความสงบเรียบร้อยและความปลอดภัยในชีวิตและทรัพย์สินของประชาชนและชุมชน ทั้งนี้ หากผู้ใดพบเห็นเหตุการณ์ที่อาจก่อให้เกิดเหตุอาชญากรรม ขอให้แจ้งเจ้าหน้าที่ตำรวจทางสายด่วน 1599 และ 191หรือหากเกิดอัคคีภัยและอุบัติภัย สามารถแจ้งได้ที่ 1784 ตลอด 24 ชม.”
*************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/768
