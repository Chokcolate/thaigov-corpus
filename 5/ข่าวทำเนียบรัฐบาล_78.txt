รัฐบาลไทย-ข่าวทำเนียบรัฐบาล-โฆษกรัฐบาลแจง ปฏิทินปี 60 ที่เผยแพร่ในโซเชียลมีเดีย ไม่เป็นความจริง ชี้ต้องรอ ครม.อนุมัติอย่างเป็นทางการ เตือนคนปล่อยข่าวมีความผิดตามกฎหมาย วอนประชาชนหยุดส่งต่อและรอประกาศจากทางราช

วันอังคารที่ 1 พฤศจิกายน 2559
โฆษกรัฐบาลแจง ปฏิทินปี 60 ที่เผยแพร่ในโซเชียลมีเดีย ไม่เป็นความจริง ชี้ต้องรอ ครม.อนุมัติอย่างเป็นทางการ เตือนคนปล่อยข่าวมีความผิดตามกฎหมาย วอนประชาชนหยุดส่งต่อและรอประกาศจากทางราช
โฆษกรัฐบาลแจง ปฏิทินปี 60 ที่เผยแพร่ในโซเชียลมีเดีย ไม่เป็นความจริง ชี้ต้องรอ ครม.อนุมัติอย่างเป็นทางการ เตือนคนปล่อยข่าวมีความผิดตามกฎหมาย วอนประชาชนหยุดส่งต่อและรอประกาศจากทางราชการ
วันที่ 21 ตุลาคม 2559 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่มีข่าวลือในโซเชียลมีเดียเกี่ยวกับการยกเลิกและกำหนดวันหยุดประจำปี 2560 ใหม่ เช่น ยกเลิกวันหยุดฉัตรมงคล วันที่ 5 พฤษภาคม พร้อมทั้งให้ดาวน์โหลดปฏิทินใหม่ได้ด้วย ว่า ข้อมูลดังกล่าวไม่เป็นความจริง เพราะขณะนี้ยังไม่มีการดำเนินการใด ๆ ในเรื่องนี้ และหากมีรายละเอียดที่เปลี่ยนแปลงใหม่ คณะรัฐมนตรีจะต้องเป็นผู้อนุมัติอย่างเป็นทางการก่อน
“การปล่อยข่าวหรือเผยแพร่ข้อมูลที่ไม่เป็นความจริงต่อ ๆ กันผ่านโซเชียลมีเดีย อาจทำให้สังคมเกิดความเข้าใจผิดและส่งผลเสียหายต่อกิจการทั้งปวงได้ โดยหน่วยงานที่เกี่ยวข้องกำลังตรวจสอบแหล่งที่มาว่า มาจากที่ใด เพราะถือเป็นความผิดตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ. 2550 ดังนั้น จึงขอให้พี่น้องประชาชนระมัดระวัง ไม่ส่งต่อข้อมูลอันเป็นเท็จดังกล่าว หรือหากพบเบาะแสที่เป็นประโยชน์ให้รีบแจ้งเจ้าหน้าที่ตำรวจ หรือกระทรวงดิจิทัลเพื่อเศรษฐกิจและสังคมโดยด่วน”
พลโท สรรเสริญ กล่าวต่อว่า ขอให้พี่น้องประชาชนอย่าหลงเชื่อข่าวหรือข้อมูลที่ไม่ระบุที่มา และให้ติดตามข่าวสารที่ถูกต้องจากทางราชการเท่านั้น อย่างไรก็ตาม รัฐบาลมีความเข้าใจและเห็นใจทุกหน่วยงาน ทั้งภาครัฐและเอกชนที่จะต้องจัดทำปฏิทินล่วงหน้า แต่เชื่อว่าทุกคนทราบดีถึงเหตุผลและความจำเป็น โดยรัฐบาลจะทำหน้าที่ให้ดีที่สุด และแจ้งข้อมูลให้พี่น้องประชาชนทราบโดยเร็วต่อไป
-----------------------------

ที่มา : http://www.thaigov.go.th/news/contents/details/595
