รัฐบาลไทย-ข่าวทำเนียบรัฐบาล-รมว.กต. มอบหมายผู้ช่วย รมต.กต. เป็นประธานเปิดงานลอยกระทงสืบสานประเพณีไทย ณ ท่าน้ำตลาดคลองผดุงกรุงเกษม ข้างทำเนียบรัฐบาล

วันอังคารที่ 15 พฤศจิกายน 2559
รมว.กต. มอบหมายผู้ช่วย รมต.กต. เป็นประธานเปิดงานลอยกระทงสืบสานประเพณีไทย ณ ท่าน้ำตลาดคลองผดุงกรุงเกษม ข้างทำเนียบรัฐบาล
คณะทูตานุทูตประจำประเทศไทยร่วมงานลอยกระทง ณ ท่าน้ำตลาดคลองผดุงกรุงเกษมพร้อมสัมผัสบรรยากาศตลาดน้ำวิถีไทยด้วยความประทับใจ
วันนี้ (14 พฤศจิกายน 2559) เวลา 19.00 น. ณ บริเวณท่าน้ำตลาดคลองผดุงกรุงเกษม ข้างทำเนียบรัฐบาล นายดอน ปรมัตถ์วินัย รัฐมนตรีว่าการกระทรวงการต่างประเทศ ได้มอบหมาย นายวีระศักดิ์ ฟูตระกูล ผู้ช่วยรัฐมนตรีว่าการกระทรวงการต่างประเทศ เป็นประธานเปิดงานลอยกระทงสืบสานประเพณีไทย โดยมีผู้เข้าร่วมงานประกอบด้วย ตัวแทนคณะผู้บริหารจากกระทรวงต่างประเทศ สำนักเลขาธิการนายกรัฐมนตรี กรมการพัฒนาชุมชน กระทรวงมหาดไทย รวมทั้งตัวแทนคณะผู้บริหาร ข้าราชการ และเจ้าหน้าที่จากส่วนราชการอื่น ๆ ที่เกี่ยวข้อง
โอกาสนี้ ผู้ช่วยรัฐมนตรีว่าการกระทรวงการต่างประเทศ กล่าวเปิดงานว่า เทศกาลวันลอยกระทงเป็นเทศกาลแห่งความสุขและรื่นเริง ซึ่งเป็นประเพณีที่มีมาอย่างยาวนานตั้งแต่สมัยสุโขทัยจนกระทั่งถึงสมัยรัตนโกสินทร์ในปัจจุบัน โดยมีความเชื่อว่าเป็นการแสดงความสำนึกในพระคุณของแม่น้ำที่ประชาชนได้อาศัยเป็นน้ำกินน้ำใช้ พร้อมเป็นการลอยความทุกข์โศกและสิ่งไม่ดีไปกับแม่น้ำตลอดจนเป็นการส่งเสริมการท่องเที่ยวด้วย
พร้อมกันนี้ ประธานในพิธีพร้อมด้วยคณะทูตานุทูต คณะผู้บริหาร ข้าราชการ และเจ้าหน้าที่จากทุกส่วนราชการที่เกี่ยวข้องได้ประกอบพิธียืนสงบนิ่ง เพื่อถวายความอาลัยแด่พระบาทสมเด็จพระปรมินทรมหา ภูมิพลอดุลยเดช เป็นเวลา 89 วินาที ด้วยความสำนึกในพระมหากรุณาธิคุณเป็นล้นพ้นอย่างหาที่สุดมิได้
จากนั้น ประธานในพิธีเชิญผู้มาร่วมงานดังกล่าวร่วมลอยกระทง ณ ท่าน้ำริมคลองผดุงกรุงเกษม ข้างทำเนียบรัฐบาล ทั้งนี้ กระทรวงการต่างประเทศร่วมกับกรมการพัฒนาชุมชน กระทรวงมหาดไทยด้วยความร่วมมือของสำนักเลขาธิการนายกรัฐมนตรี ได้จัดงานจำลองบรรยากาศตลาดน้ำวิถีไทย มีเรือกาแฟ และเรือขนมไทยโบราณ เรือก๋วยเตี๋ยว พร้อมจุดสาธิตทำขนมไทย การประดิษฐ์กระทงและร้อยมาลัยให้ผู้มาร่วมงานได้ชมด้วยตลอดจนมีการบรรเลงดนตรีไทยโดยอัญเชิญเพลงพระราชนิพนธ์ในพระบาทสมเด็จพระปรมินทรมหาภูมิพลอดุลยเดชด้วย เช่นเพลงพระราชนิพนธ์ ความฝันอันสูงสุด และอาทิตย์อับแสง เป็นต้น
*************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/770
