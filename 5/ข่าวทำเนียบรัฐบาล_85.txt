รัฐบาลไทย-ข่าวทำเนียบรัฐบาล-นายกรัฐมนตรี ให้สัมภาษณ์หลังประชุมคณะรัฐมนตรี

วันอังคารที่ 1 พฤศจิกายน 2559
นายกรัฐมนตรี ให้สัมภาษณ์หลังประชุมคณะรัฐมนตรี
นายกรัฐมนตรี ให้สัมภาษณ์หลังประชุมคณะรัฐมนตรี
วันนี้ (25 ตุลาคม 2559) เวลา 13.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวกับสื่อมวลชนถึงประเด็นในเรื่องต่าง ๆ ดังนี้
1. เรื่องการดูแลรักษาความสงบในช่วงระหว่างพระราชพิธีพระบรมศพพระบาทสมเด็จพระปรมินทรมหาภูมิพลอดุลยเดช ว่า ทางศูนย์บัญชาการติดตามสถานการณ์ (ศตส.) ได้ดำเนินการร่วมกับหลายหน่วยงานอย่างเต็มกำลัง และในวันพรุ่งนี้ (26 ต.ค. 59)จะมีการจัดการประชุม เพื่อหาข้อสรุปเกี่ยวกับการอำนวยความสะดวกให้กับพี่น้องประชาชนกันอย่างต่อเนื่อง ทั้งในเรื่องของที่พักอาศัย การแจกจ่ายอาหาร รวมไปถึงการดูแลรักษาความสะอาดในบริเวณพื้นที่ รวมถึงการดูแลสุขภาพของประชาชนที่เดินทางมาร่วมพิธี จึงได้มีการจัดบริเวณพื้นที่สำหรับการปฐมพยาบาลไว้ในเบื้องต้น แต่ทั้งนี้ประชาชนจะต้องดูแลสุขภาพของตัวเองด้วย
2. เรื่องของการสืบราชสันตติวงศ์ รัฐบาลจะมีการประชุมหารือร่วมกับสำนักพระราชวัง และหน่วยงานที่เกี่ยวข้องโดยเร็ว เพื่อหารายละเอียดให้ได้มากที่สุด และจะมีการแจ้งให้ประชาชนได้รับทราบต่อไป
3. เรื่องเหตุระเบิดที่จังหวัดปัตตานี นายกรัฐมนตรี ชี้แจงว่า เป็นการกระทำของฝ่ายที่ต้องการจะกระทำการให้เกิดความไม่สงบ ซึ่งรัฐบาลและเจ้าหน้าที่ทุกฝ่ายที่เกี่ยวข้องกำลังเร่งดำเนินการอย่างเต็มกำลัง เพื่อให้สถานการณ์ในพื้นที่ดังกล่าวมีทิศทางไปในทางที่ดีขึ้น ทั้งนี้ ขอความร่วมมือพี่น้องประชาชนอย่าได้เผยแพร่ข่าวสารในแง่ลบเกินความเป็นจริง เพราะจะทำให้ประชาชนมีความหวาดกลัวมากขึ้น และยังจะส่งผลกระทบในทางลบต่อภาพลักษณ์ของประเทศ
4. เรื่องคดีทุจริตในโครงการจำนำข้าว นายกรัฐมนตรี กล่าวว่า สำหรับผู้ต้องหาที่ถูกกล่าวหานั้น โดยสิทธิตามกฎหมายสามารถที่จะเรียกร้องยื่นอุทธรณ์ได้ตามกระบวนการยุติธรรม ซึ่งเป็นสิทธิส่วนบุคคล ส่วนคดีดังกล่าว รัฐบาลได้ส่งเรื่องให้ดำเนินคดีตามที่ร้องเรียนเป็นอันเสร็จสิ้น หลังจากนี้จะเป็นการตัดสินตามกระบวนการทางกฎหมายของศาลยุติธรรมในการทำหน้าที่ตัดสินคดี
5. เรื่องการจัดทำแผนงบประมาณ ปี 2561 นายกรัฐมนตรี ชี้แจงว่า ได้สั่งการให้หน่วยงานที่เกี่ยวข้องเสนอการจัดทำแผนงบประมาณว่า จะต้องเป็นแผนที่มีความเชื่อมโยงกับกระทรวงอื่น และสามารถต่อยอดไปถึงการพัฒนาในอีก 20 ปีข้างหน้า สอดคล้องกับแผนพัฒนาเศรษฐกิจและสังคมแห่งชาติฯ เพื่อนำแผนงบประมาณเหล่านี้ ไปต่อยอดการปฏิรูปประเทศที่จะสร้างรายได้อย่างมั่นคงให้กับประชาชนในทุกระดับชั้นในระยะยาวต่อไป
6. เรื่องของความขัดแย้งของพี่น้องประชาชน นายกรัฐมตรี กล่าวว่า เนื่องจากในช่วงเวลานี้เป็นช่วงเวลาแห่งความโศกเศร้า จึงขอความร่วมมือพี่น้องประชาชนกระทำการใด ๆ จะต้องคำนึงถึงเหตุผลเป็นหลัก เพื่อสร้างภาพลักษณ์ที่ดีให้กับประเทศ ดังเช่นในช่วงระยะเวลาที่ผ่านมา ที่ได้รวมพลังสามัคคีเข้าร่วมพระราชพิธีพระบรมศพ ปกป้องเทิดทูนสถาบันพระมหากษัตริย์ โดยไม่มีการบังคับใด ๆ จากรัฐบาล ซึ่งเป็นสิ่งที่น่าชื่นชมและสมควรที่จะปฏิบัติต่อไป นอกจากนี้ รัฐบาลต้องการให้ประชาชนทุกคนช่วยกันเผยแพร่พระราชกรณียกิจที่พระบาทสมเด็จพระปรมินทรมหาภูมิพลอดุลยเดช ได้ทรงริเริ่มไว้ และร่วมกันบริหารราชการแผ่นดินเชื่อมโยงให้สอดคล้องกับหลักปรัชญาเศรษฐกิจพอเพียงของพระองค์ท่าน รวมทั้งเคารพต่อกฎหมายบ้านเมือง ซึ่งเป็นสิ่งที่พระองค์ท่านกระทำเพื่อความเป็นอยู่ที่ดีให้กับประชาชนชาวไทยมาโดยตลอด ประชาชนเองก็ควรนำสิ่งเหล่านี้ไปต่อยอดกับการพัฒนาร่วมกันด้วยความสามัคคี เพื่อถวายแด่พระองค์ท่าน ร่วมมือกันนำสิ่งเหล่านี้สร้างความเป็นอยู่ที่ดีให้แก่ตนเอง และนำประเทศไทยให้ก้าวไปสู่ ไทยแลนด์ 4.0 เพื่อความมั่นคง มั่งคั่ง และยังยืนต่อไป
------------------------------------------------
กลุ่มประชาสัมพันธ์และเผยแพร่
สำนักโฆษก

ที่มา : http://www.thaigov.go.th/news/contents/details/602
