รัฐบาลไทย-ข่าวทำเนียบรัฐบาล-ผลการประชุมคณะกรรมการนโยบายการท่องเที่ยวแห่งชาติ ครั้งที่7/2559

วันพุธที่ 30 พฤศจิกายน 2559
ผลการประชุมคณะกรรมการนโยบายการท่องเที่ยวแห่งชาติ ครั้งที่7/2559
........
วันนี้ (30 พฤศจิกายน 2559) เวลา 09.00 น. ณ ห้องประชุมคณะรัฐมนตรี (เดิม) อาคารสำนักเลขาธิการคณะรัฐมนตรี ทำเนียบรัฐบาล พลเอก ธนะศักดิ์ ปฏิมาประกร รองนายกรัฐมนตรี เป็นประธานการประชุมคณะกรรมการนโยบายการท่องเที่ยวแห่งชาติ ครั้งที่7/2559 ซึ่งผลการประชุมสรุปสาระสำคัญดังนี้
ที่ประชุมเห็นชอบการศึกษาแนวทางในการประกาศเขตพัฒนาการท่องเที่ยวเพิ่มเติม โดยครอบคลุมในพื้นที่ กรุงเทพมหานคร และพื้นที่หมู่เกาะทะเลใต้ ซึ่งประกอบด้วย (เกาะสมุย เกาะพงัน เกาะเต่า และหมู่เกาะอ่างทอง) โดยให้ใช้เกณฑ์การพัฒนาการท่องเที่ยว อย่างสมดุลทั้ง 3 ด้าน ได้แก่ 1) ด้านเศรษฐกิจ 2) ด้านสังคมและวัฒนธรรม 3) ด้านสิ่งแวดล้อม เพื่อให้มีความเหมาะสม สอดคล้องกับนโยบาย และมาตราการของรัฐบาล และให้นำแนวทางการพัฒนาเสนอในที่ประชุมคณะรัฐมนตรีพิจารณาต่อไป
พร้อมกันนี้ ที่ประชุมได้มีการพิจารณาและเห็นชอบเกณฑ์การพัฒนาการท่องเที่ยวโดยชุมชน เพื่อร่วมกันพัฒนาเกณฑ์มาตราฐานการบริหารจัดการแหล่งท่องเที่ยวโดยชุมชน ตามแนวทางของ Global Sustainable Tourism Criteria (GSTC) เพื่อใช้เป็นแนวทางในการพัฒนาชุมชนต้นแบบด้านการท่องเที่ยวโดยชุมชนอย่างยั่งยืนในพื้นที่พิเศษ โดยมีวัตถุประสงค์เพื่อเป็นแนวทางในการประเมินและพัฒนาศักยภาพชุมชน โดยมีองค์ประกอบ 5 ด้าน ดังนี้ 1) การบริหารและจัดการ 2) เศรษฐกิจ 3) สังคม-วัฒนธรรม 4) สิ่งแวดล้อม 5) การบริการและความปลอดภัย เพื่อเป็นแนวทางการพัฒนาการท่องเที่ยวโดยชุมชนทั่วประเทศ
รวมทั้ง เห็นชอบแนวทางการจัดกิจกรรม “แสงเทียนแห่งสยาม” ณ สะพานภูมิพล ในวันที่ 5 ธันวาคม 2559 และการจัดกิจกรรมสวดมนต์ส่งท้ายปีเก่าและสวดมนต์รับปีใหม่ทั่วประเทศในวันที่ 31 ธันวาคม 2559 อีกด้วย
...................................................................
กลุ่มยุทธศาสตร์และแผนการประชาสัมพันธ์ สำนักโฆษก

ที่มา : http://www.thaigov.go.th/news/contents/details/931
