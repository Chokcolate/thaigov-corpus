รัฐบาลไทย-ข่าวทำเนียบรัฐบาล-รัฐบาลเตรียมจัดสร้างพระเมรุมาศพร้อมบูรณปฏิสังขรณ์ราชรถและพระยานมาศ

วันอังคารที่ 29 พฤศจิกายน 2559
รัฐบาลเตรียมจัดสร้างพระเมรุมาศพร้อมบูรณปฏิสังขรณ์ราชรถและพระยานมาศ
รองนายกรัฐมนตรี เป็นประธานการประชุมคณะกรรมการฝ่ายจัดสร้างพระเมรุมาศ สิ่งปลูกสร้างประกอบพระเมรุมาศและบูรณปฏิสังขรณ์ราชรถและพระยานมาศ งานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช  ครั้งที่ 1/2559
วันนี้  (28 พ.ย. 59)  เวลา 09.30 น. ณ ตึกสันติไมตรี  (หลังใน)  ทำเนียบรัฐบาล  พลเอก   ธนะศักดิ์ ปฏิมาประกร รองนายกรัฐมนตรี เป็นประธานการประชุมคณะกรรมการฝ่ายจัดสร้างพระเมรุมาศ สิ่งปลูกสร้างประกอบพระเมรุมาศและบูรณปฏิสังขรณ์ราชรถและพระยานมาศ งานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช  ครั้งที่ 1/2559  โดยมี นายวีระ โรจน์พจนรัตน์ รัฐมนตรีว่าการกระทรวงวัฒนธรรม ผู้แทนสำนักพระราชวัง   และผู้ที่เกี่ยวข้องเข้าร่วมการประชุม  ภายหลังเสร็จสิ้นการประชุมประธานฯ ได้แถลงผลการประชุมว่า
การประชุมคณะกรรมการฝ่ายจัดสร้างพระเมรุมาศฯ ถือเป็นการประชุมครั้งแรก โดยได้มีการเชิญผู้แทนจากสำนักพระราชวัง และหน่วยงานที่เกี่ยวข้องมาหารือร่วมกันเกี่ยวกับการดำเนินการในพิธีถวายพระเพลิงพระบรมศพ  โดยได้มีการนำร่างแบบพระเมรุมาศ  พระโกศจันทร์  ตลอดจนความคืบหน้าในส่วนต่างๆ  ที่เกี่ยวข้อง และแผนงานที่จะต้องดำเนินการมาร่วมกันหารือ   เพื่อให้การจัดงานพระราชพิธีถวายพระเพลิงพระบรมศพฯ เป็นไปด้วยความเรียบร้อยและสมพระเกียรติยศทุกประการ  โดยการจัดสร้างพระเมรุมาศและองค์ประกอบของงานในทุก ๆ ด้าน คาดว่าจะให้แล้วเสร็จภายในเดือนกันยายน 2560  และกรมศิลปากรจะกำหนดฤกษ์บวงสรวงบูรณะราชรถ และพระยานมาศ ในวันจันทร์ที่ 19 ธันวาคม 2559   ณ โรงราชรถ ภายในพิพิธภัณฑสถานแห่งชาติ  เพื่อใช้ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช
สำหรับการประชุมในครั้งนี้  ที่ประชุมรับทราบความคืบหน้าในการจัดสร้างพระเมรุมาศและสิ่งปลูกสร้างประกอบพระเมรุมาศฯ   โดยยึดหลักแนวคิดในการออกแบบและจัดสร้างพระเมรุมาศอย่างสมพระเกียรติ   ซึ่งได้ศึกษาและออกแบบตามหลักโบราณราชประเพณีการสร้างพระเมรุมาศของพระมหากษัตริย์ในสมัยกรุงรัตนโกสินทร์  อีกทั้ง ยังได้ใช้แนวคิดคติไตรภูมิตามคัมภีร์พุทธศาสนา  และคติความเชื่อเรื่องพระมหากษัตริย์ในสถานะเสมือนสมมติเทพ  ตามระบอบเทวนิยม     โดยในส่วนของงานสถาปัตยกรรมได้แบ่งอาคารออกเป็น 2 กลุ่ม คือ กลุ่มอาคารในมณฑลพิธี ณ บริเวณท้องสนามหลวง ประกอบด้วย พระเมรุมาศ  เป็นประธานในมณฑลพิธี ออกแบบโดยยึดถือคติตามโบราณราชประเพณี  รูปแบบเฉพาะสำหรับพระมหากษัตริย์ เป็นพระเมรุมาศทรงบุษบก สูง 50.49 เมตร มีชั้นเชิงกลอน 7 ชั้น ผังพื้นที่ใช้งานเป็นสี่เหลี่ยมจัตุรัส  ขนาดกว้างด้านละ 60 เมตร มีบันไดทั้งสี่ด้าน ฐานยกพื้นที่สูง มี 3 ชั้น  ชั้นบน ที่มุมทั้งสี่ ประกอบด้วย ช่างทรงบุษบก  ชั้นเชิงกลอนห้าชั้น  สำหรับพิธีธรรมสวดพระอภิธรรม  ฐานชั้นที่ 2 ประกอบด้วยซุ้มทรงบุษบกรูปแบบเดียวกัน รวมสิ่งก่อสร้างมีเครื่องยอดนับรวมได้         9 ยอด
พระที่นั่งทรงธรรม เป็นอาคารชั้นเดียวยกฐานสูง  ขนาดกว้าง 44.50 เมตร ยาว 15.5  เมตร   ตั้งอยู่กึ่งกลางด้านทิศตะวันตกของพระเมรุมาศ สำหรับเป็นที่ประทับและบำเพ็ญพระราชกุศลในการพระราชพิธี และเป็นที่สำหรับข้าราชการชั้นผู้ใหญ่เฝ้า โดยเตรียมพื้นที่สำหรับผู้เข้าร่วมพระราชพิธี ประมาณ 2,800 ที่นั่ง  นอกจากนี้  ยังมี ศาลาลูกขุน  เป็นที่เฝ้าของข้าราชการ ทับเกษตร ใช้เป็นที่สำหรับข้าราชการที่มาในพระราชพิธี  พักและฟังสวดพระอภิธรรม  ทิม สำหรับเจ้าพนักงาน พระสงฆ์ แพทย์หลวงพัก และใช้เป็นที่ตั้งเครื่องประโคมและทำเป็นห้องสุขา
กลุ่มอาคารนอกมณฑลพิธี ได้แก่ เกยลา  บริเวณกำแพงแก้วพระที่นั่งดุสิตมหาปราสาท  พลับพลาหน้าวัดพระเชตุพนวิมลมังคลาราม  พลับพลาหน้าพระที่นั่งสุทไธสวรรย์ปราสาท  และพลับพลายกหน้ามณฑลพิธีท้องสนามหลวง
การออกแบบภูมิทัศน์ มีการศึกษาเรื่องราวพระราชกรณียกิจและโครงการอันเนื่องมาจากพระราชดำริ   เพื่อเป็นข้อมูลในการคิดออกแบบสร้างสรรค์ในแต่ละส่วนพื้นที่รอบมณฑลพิธีโดยรอบพระเมรุมาศ  มีการสร้างสระน้ำบริเวณ 4 มุม และได้จำลองกังหันชัยพัฒนา  เครื่องดันน้ำ  ซึ่งเป็นโครงการในพระราชดำริ ในการออกแบบภูมิทัศน์
งานศิลปกรรมประกอบพระเมรุมาศ ประกอบด้วย งานศิลปกรรมประกอบอาคาร ฉัตร เทวดา  สัตว์หิมพาน  ประติมากรรมประกอบพระเมรุมาศ  งานเขียนฉากบังเพลิง  และจิตรกรรมฝาผนังแสดงเรื่องราวตามโครงการอันเนื่องมาจากพระราชดำริ
การจัดสร้างพระโกศพระบรมอัฐิ จะดำเนินการจัดสร้าง จำนวน 6 พระโกศ ประกอบด้วย พระโกศหลัก 1 พระโกศ พระโกศรอง 5 พระโกศ  ซึ่งขณะนี้อยู่ระหว่างการออกแบบและจะนำกราบบังคมทูล สมเด็จพระเทพรัตนราชสุดาฯ สยามบรมราชกุมารี เพื่อทรงมีพระราชวินิจฉัยต่อไป
การจัดสร้างพระโกศจันทร์   ได้มีการออกแบบลายเส้นเสร็จแล้ว โดยนายช่างศิลปกรรมอาวุโสเป็นผู้ออกแบบ
การบูรณปฏิสังขรณ์ราชรถ  ราชยาน  และพระยานมาศ เพื่อเตรียมความพร้อมของราชรถ  ราชยานทุกองค์ที่จะใช้ในขบวนพระอิสริยยศในพระราชพิธีฯ โดยกรมศิลปากรจะดำเนินงานบูรณะ  ซ่อมแซม  และอนุรักษ์ด้วยวิธีการทางวิทยาศาสตร์ วิศวกรรมศาสตร์ และงานตกแต่ง  งานประดับส่วนต่าง ๆ  ที่เป็นงานประณีตศิลปกรรม กรมสรรพาวุธทหารบก และกรมอู่ทหารเรือ จะดำเนินการศึกษา ตรวจสอบสภาพโครงสร้างของราชรถ  ราชยาน ระบบกลไก  การเคลื่อนที่ การชักลาก   ให้มีความมั่นคงแข็งแรงต่อไป
สำหรับการจัดเตรียมพื้นที่สนามหลวงนั้น กรุงเทพมหานครได้จัดให้มีกิจกรรม Big Cleaning Day พื้นที่โดยรอบสนามหลวงและพระบรมมหาราชวังในวันที่ 1 และ 2 ธันวาคมนี้   โดยขอความร่วมมือจิตอาสาที่สนใจจะเข้าร่วมกิจกรรมดังกล่าว  จากนั้น  จะส่งมอบพื้นที่ให้กับกรมศิลปากร เพื่อจัดสร้างพระเมรุมาศ ในวันที่ 10 มกราคม  2560 โดยคาดว่าจะสร้างแล้วเสร็จภายในเดือนกันยายน 2560
--------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/905
