รัฐบาลไทย-ข่าวทำเนียบรัฐบาล-กระทรวงเกษตร ฯ จัดอบรมหลักสูตรนักบริหารการพัฒนาการเกษตรและสหกรณ์ ระดับสูง รุ่นที่ 67

วันอังคารที่ 13 ธันวาคม 2559
กระทรวงเกษตร ฯ จัดอบรมหลักสูตรนักบริหารการพัฒนาการเกษตรและสหกรณ์ ระดับสูง รุ่นที่ 67
กระทรวงเกษตร ฯ จัดอบรมหลักสูตรนักบริหารการพัฒนาการเกษตรและสหกรณ์ ระดับสูง รุ่นที่ 67 เพื่อพัฒนาศักยภาพและเสริมสร้างความรู้ด้านเทคนิคการบริหาร พร้อมเพิ่มขีดความสามารถ ในการแข่งขันรองรับการปฏิบัติราชการในเชิงรุกและเชิงรับ ในระดับประเทศและสากล
นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดการฝึกอบรมหลักสูตร นักบริหารการพัฒนาการเกษตรและสหกรณ์ ระดับสูง รุ่นที่ 67 ณ โรงแรมรามาการ์เด้นส์ ว่า กระทรวงเกษตรและสหกรณ์ได้ให้ความสำคัญกับการพัฒนาบุคลากรของกระทรวงเกษตร ฯ โดยการฝึกอบรมในครั้งนี้ จะทำให้ผู้เข้ารับการฝึกอบรมเป็นผู้บริหารที่มีความเป็นผู้นำการเปลี่ยนแปลง ซึ่งหมายถึง การเป็นผู้ที่มีความรอบรู้ รู้ลึก รู้จริง และสามารถนำไปปฏิบัติให้เกิดผลสำเร็จอย่างเป็นรูปธรรม เนื่องจากปัจจุบันนี้ สังคมโลกมีการเปลี่ยนแปลงทั้งทางเศรษฐกิจ สังคมและการเมืองอย่างรวดเร็ว ทำให้ทุกภาคส่วนต้องมีการปรับตัว เพื่อให้ทันกับกระแสการเปลี่ยนแปลงของสังคมโลก
กระทรวงเกษตรและสหกรณ์ เป็นกระทรวงหลักที่ต้องดูแลความเป็นอยู่ของประชาชนส่วนใหญ่ เนื่องจากประเทศไทยเป็นประเทศเกษตรกรรม บุคลากรของกระทรวงเกษตร ฯ จึงถูกคาดหวังว่า จะสามารถปฏิบัติงานได้อย่างมีประสิทธิภาพ โดยเฉพาะผู้บริหารระดับสูง จะต้องสามารถนำบุคลากรในองค์กรไปสู่การปรับเปลี่ยนวัฒนธรรมการทำงาน และค่านิยมที่มุ่งผลสัมฤทธิ์อย่างเป็นระบบ จึงจำเป็นอย่างยิ่งที่ผู้บริหารระดับสูง จะต้องพัฒนาศักยภาพและความสามารถในการเรียนรู้ และทำความเข้าใจกับสภาพความเปลี่ยนแปลงต่าง ๆ ที่มีผลกระทบต่อการบริหารและการปฏิบัติงาน รวมทั้งจะต้องพัฒนาตนเองให้สามารถปรับเปลี่ยนทัศนคติในการเป็นผู้บริหารยุคใหม่ ซึ่งใช้ทั้งทักษะ ศิลปะ และศาสตร์แขนงทุกที่มีอยู่ในการทำงาน ให้เกิดผลสำเร็จได้จริงตามเป้าหมายที่กำหนดไว้
สำหรับการฝึกอบรมหลักสูตร นักบริหารการพัฒนาการเกษตรและสหกรณ์ ระดับสูง รุ่นที่ 67 มีจุดมุ่งหมายหลัก ในการมุ่งเน้นให้นักบริหารระดับสูง สามารถเชื่อมโยงการบริหาร สร้างการเปลี่ยนแปลง และแสดงความเป็นผู้นำองค์กร  โดยมีวัตถุประสงค์-ให้นักบริหารการพัฒนาการเกษตรและสหกรณ์ระดับสูง มีวิสัยทัศน์  มีสมรรถนะและขีดความสามารถสูง สามารถพัฒนาศักยภาพของตนเอง เป็นกลไกของรัฐที่ขับเคลื่อน และรองรับภารกิจหน้าที่ความรับผิดชอบที่เพิ่มมากขึ้นในการบริหารราชการแผ่นดิน เสริมสร้างภาวะผู้นำให้เกิดขึ้นสำหรับนักบริหารระดับสูงยุคใหม่ การปรับกระบวนทัศน์ เปิดมุมมองของนักบริหารระดับสูง ให้กว้างมากยิ่งขึ้น พร้อมพัฒนาและเพิ่มขีดความสามารถ ในการแข่งขันรองรับการปฏิบัติราชการในเชิงรุกและเชิงรับ ทั้งในระดับประเทศและระดับสากล ตลอดทั้ง เป็นผู้มีคุณธรรมและจริยธรรม เป็นตัวอย่างที่ดีของข้าราชการ
ทั้งนี้ ผู้เข้ารับการฝึกอบรมในครั้งนี้ เป็นรุ่นที่ 1 ของปีงบประมาณ 2560 ประกอบด้วย ข้าราชการและพนักงานรัฐวิสาหกิจในสังกัดกระทรวงเกษตร ฯ และสำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ จำนวน 70 คน กำหนดจัดฝึกอบรมระหว่างวันที่ 6 ธันวาคม 2559- 31 มกราคม 2560 ณ ห้องโลตัส โรงแรมรามาการ์เด้นส์ ถ.วิภาวดีรังสิต กรุงเทพมหานคร
--
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1021
