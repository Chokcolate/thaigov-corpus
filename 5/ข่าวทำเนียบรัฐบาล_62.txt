รัฐบาลไทย-ข่าวทำเนียบรัฐบาล-กองบัญชาการจราจร และตำรวจนครบาลจัดการจราจรพระราชพิธีถวายสักการะพระบาทสมเด็จพระเจ้าอยู่หัวในพระบรมโกศ

วันอังคารที่ 1 พฤศจิกายน 2559
กองบัญชาการจราจร และตำรวจนครบาลจัดการจราจรพระราชพิธีถวายสักการะพระบาทสมเด็จพระเจ้าอยู่หัวในพระบรมโกศ
กองบัญชาการจราจร และตำรวจนครบาลจัดการจราจรพระราชพิธีถวายสักการะพระบาทสมเด็จพระเจ้าอยู่หัวในพระบรมโกศ
วันนี้ (17 ตุลาคม 2559) เวลา 13.30 น. ณ ตึกสันติไมตรี ทำเนียบรัฐบาล พล.ต.ท.จิรสันต์ แก้วแสงเอก ผู้บังคับการตำรวจจราจร แถลงข่าวเกี่ยวกับเส้นทางการจราจรที่สำคัญ ว่า เนื่องด้วยพระบรมราชานุญาตให้พี่น้องประชาชนสามารถร่วมพระราชพิธีถวายสักการะพระบาทสมเด็จพระเจ้าอยู่หัวในพระบรมโกศ และถวายความเคารพพระศพ ทางศูนย์บัญชาการติดตามสถานการณ์ ได้มอบหมายให้กองบัญชาการจราจรและตำรวจนครบาล ให้ดำเนินการดูแลจัดระเบียบการจราจร รวมถึงการอำนวยความสะดวกให้กับพี่น้องประชาชน ที่ต้องการเดินทางมาร่วมพิธี ดังนี้
1. ปิดเส้นทางจราจร 8 สาย คือ ถนนราชดำเนินใน ถนนสนามไชย ถนนหน้าพระลาน (ถนนเส้นรอบสนามหลวง จนไปถึงวงเวียน รด.)
2. เปิดเส้นทางเดินรถทางเดียว oneway ตั้งแต่ ถนนท่าพระจันทร์ ถนนหน้าพระลาน ผ่านถนนท้ายวัง จนไปถึงวงเวียน รด.
3. กำหนดพื้นที่ห้ามจอดรถตลอดเวลา คือ ถนนเส้นล้อมรอบวัดพระศรีรัตนวราราม ถนนรอบสนามหลวง ตั้งแต่ถนนราชดำเนินใน ผ่านวงเวียน รด. วนรอบจนไปถึงถนนหน้าพระธาตุ
ทั้งนี้ กองบังคับการจราจรจะร่วมมือกับการขนส่งมวลชน จัดรถโดยสาร ขสมก. ให้พี่น้องประชาชน เพื่ออำนวยความสะดวกในการเดินทางไปร่วมพระราชพิธี กว่า 25 สาย ซึ่งจัดจุดบริการขึ้นรถกว่า 4 สาย คือ จุดสกายไฮย์ จุดกองสลากเก่า จุดหน้าสำนักงานการท่องเที่ยวและกีฬาแห่งชาติ และจุดวงเวียน รด.
สำหรับ พี่น้องประชาชนให้หลีกเลี่ยงการนำรถยนต์ส่วนบุคคลมาร่วมพระราชพิธี เนื่องจากในบริเวณพระราชพิธี ไม่มีการจัดพื้นที่ในการจอดรถยนต์ส่วนบุคคลไว้ แต่หากประชาชนมีความจำเป็น เจ้าหน้าที่ได้จัดเตรียมพื้นที่จอดรถในบริเวณรอบนอกไว้จำนวน 5 จุด คือ อิมแพ็คอารีน่าเมืองทองธานี พุทธมณฑล สี่แยกบางนา เซ็นทรัลเวสต์เกต และสโมสรตำรวจ โดยจะจัดรถโดยสารรับ - ส่ง มายังสนามหลวง สามารถสอบถามรายละเอียดเพิ่มเติมได้ที่ กองบังคับการจราจร โทร. 02-515-3111 หรือ เว็บไซต์ www.trafficpolice.go.th
---------------------------------------------------------------
สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/579
