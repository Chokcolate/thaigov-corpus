รัฐบาลไทย-ข่าวทำเนียบรัฐบาล-รมว.วิทย์ฯ ร่วมประชุมนานาชาติระดับรัฐมนตรีความมั่นคงทางนิวเคลียร์ ณ กรุงเวียนนา

วันพุธที่ 7 ธันวาคม 2559
รมว.วิทย์ฯ ร่วมประชุมนานาชาติระดับรัฐมนตรีความมั่นคงทางนิวเคลียร์ ณ กรุงเวียนนา
ดร.พิเชฐ ดุรงคเวโรจน์ รัฐมนตรีว่าการกระทรวงวิทยาศาสตร์และเทคโนโลยี เป็นหัวหน้าคณะผู้แทนไทยร่วมการประชุมนานาชาติระดับรัฐมนตรีว่าด้วยความมั่นคงทางนิวเคลียร์ ณ IAEA กรุงเวียนนา สาธารณรัฐออสเตรีย ระหว่างวันที่ 5 - 9 ธันวาคม 2559
ร่วมกับประเทศสมาชิกกว่า 140 ประเทศ พร้อมแสดงเจตนารมณ์เสริมสร้างเครือข่ายความร่วมมือด้านความมั่นคงทางนิวเคลียร์
ดร. พิเชฐ ดุรงคเวโรจน์ รัฐมนตรีว่าการกระทรวงวิทยาศาสตร์และเทคโนโลยี เปิดเผยว่า ในฐานะที่ประเทศไทยเป็นสมาชิกของทบวงการพลังงานปรมาณูระหว่างประเทศ หรือ IAEA ตั้งแต่ พ.ศ.2500 นับเป็นเวลา 59 ปี ซึ่งตลอดเวลาที่ผ่านมา ประเทศไทยโดยสำนักงานปรมาณูเพื่อสันติ (ปส.) ได้ทำหน้าที่เป็นหน่วยงานหลักในการประสานงานและดำเนินการตามพันธกรณีกับ IAEA และประเทศไทยได้รับความช่วยเหลือที่เป็นประโยชน์ต่อประเทศชาติทั้งด้านวิชาการและผู้เชี่ยวชาญเสมอมา
ดร.พิเชฐฯ กล่าวต่อไปว่า สำหรับการเข้าร่วมประชุมนานาชาติระดับรัฐมนตรีครั้งนี้ จะมีการปฏิญญาแสดงเจตนารมณ์ร่วมกันของประเทศสมาชิก เพื่อส่งเสริมความมั่นคงทางนิวเคลียร์และใช้พลังงานนิวเคลียร์ในทางสันติ รวมทั้งมุ่งเสริมสร้างเครือข่ายความร่วมมือทั้งในระดับทวิภาคี ภูมิภาค ซึ่งประเทศไทยเป็นประเทศหนึ่งที่ให้ความสำคัญในเรื่องนี้ และให้ความร่วมมือด้วยดีเสมอมา โดยเฉพาะอย่างยิ่งในเรื่องดังกล่าวยังเป็นนโยบายเร่งด่วนตามถ้อยแถลงของพลเอก ประยุทธ์ จันทร์โอชา นายกรัฐมนตรี ในที่ประชุมระดับผู้นำว่าด้วยความมั่นคงทางนิวเคลียร์ ครั้งที่ 4 เมื่อวันที่ 31 มีนาคม – 1 เมษายน 2559 ที่ผ่านมา ณ ประเทศสหรัฐอเมริกา อีกด้วย ซึ่งนายกรัฐมนตรีได้ยืนยันเจตนารมณ์ของไทยอย่างชัดเจนต่อผู้นำจาก 52 ประเทศ และ 4 องค์กรระหว่างประเทศ ในการให้ความสำคัญกับการกำกับดูแลความมั่นคงทางนิวเคลียร์ของประเทศไทยให้มีประสิทธิภาพและยั่งยืน เนื่องจากปัจจุบันประชาคมโลกกำลังเผชิญกับภัยคุกคามหลากหลายรูปแบบ
ทั้งนี้ในการประชุมระดับรัฐมนตรีดังกล่าว มีนายกิตติศักดิ์ ชินอุดมทรัพย์ รองเลขาธิการสำนักงานปรมาณูเพื่อสันติ ร่วมประชุมในฐานะคณะผู้แทนจากประเทศไทยอีกด้วย
สอบถามรายละเอียดเพิ่มเติมได้ที่
กลุ่มความร่วมมือและประสานงานระหว่างประเทศ
สำนักนโยบายและบริหารด้านพลังงานปรมาณู สำนักงานปรมาณูเพื่อสันติ
โทรศัพท์ 0 2596 7600 ต่อ 2123 - 2124
เผยแพร่ข่าว : นางสาวศิริลักษณ์ สิกขะบูรณะ
กลุ่มงานประชาสัมพันธ์
กระทรวงวิทยาศาสตร์และเทคโนโลยี
โทรศัพท์ 0 2333 3700 ต่อ 3728 - 3732 โทรสาร 0 2333 3834
e-mail : pr@most.go.th
Facebook : sciencethailand
Call Center กระทรวงวิทยาศาสตร์และเทคโนโลยี โทร.1313

ที่มา : http://www.thaigov.go.th/news/contents/details/981
