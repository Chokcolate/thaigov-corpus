รัฐบาลไทย-ข่าวทำเนียบรัฐบาล-ปลัดกระทรวงมหาดไทย เน้นย้ำข้าราชการมหาดไทยรุ่นใหม่ ต้องมีจิตใจเข้มแข็งต่อสิ่งล่อตาล่อใจ มุ่งมั่นทำงาน เป็นข้าราชการที่ดี ยึดประโยชน์ส่วนรวมและประเทศชาติเป็นสำคัญ

วันจันทร์ที่ 19 ธันวาคม 2559
ปลัดกระทรวงมหาดไทย เน้นย้ำข้าราชการมหาดไทยรุ่นใหม่ ต้องมีจิตใจเข้มแข็งต่อสิ่งล่อตาล่อใจ มุ่งมั่นทำงาน เป็นข้าราชการที่ดี ยึดประโยชน์ส่วนรวมและประเทศชาติเป็นสำคัญ
ปมท. เน้นย้ำข้าราชการมหาดไทยรุ่นใหม่ ต้องมีจิตใจเข้มแข็งต่อสิ่งล่อตาล่อใจ มุ่งมั่นทำงาน เป็นข้าราชการที่ดี ยึดประโยชน์ส่วนรวมและประเทศชาติเป็นสำคัญ
วันนี้ (19 ธ.ค. 59) เวลา 10.00 น. ณ ห้องประชุม 3 ชั้น 5 อาคารสถาบันดำรงราชานุภาพ กระทรวงมหาดไทย นายกฤษฎา บุญราช ปลัดกระทรวงมหาดไทย เป็นประธานเปิดการศึกษาอบรมหลักสูตร“การเป็นข้าราชการที่ดี” รุ่นที่ 34 ซึ่งจัดขึ้นโดยสถาบันดำรงราชานุภาพ กระทรวงมหาดไทย เพื่อฝึกอบรมและพัฒนาข้าราชการของกระทรวงมหาดไทย และข้าราชการที่อยู่ระหว่างทดลองปฏิบัติหน้าที่ราชการ เพื่อให้ทราบถึงระเบียบแบบแผนของทางราชการและการเป็นข้าราชการที่ดี โดยมีผู้เข้ารับการอบรม จำนวน 193 คน ประกอบด้วย ข้าราชการในสังกัดสำนักงานปลัดกระทรวงมหาดไทย กรมการปกครอง กรมโยธาธิการและผังเมือง กรมส่งเสริมการปกครองท้องถิ่น กรมที่ดิน และกรมวิทยาศาสตร์บริการ กระทรวงวิทยาศาสตร์และเทคโนโลยี ใช้ระยะเวลาการอบรม จำนวน 10 วัน ในระหว่างวันที่ 19 – 28 ธันวาคม 2559 ณ วิทยาลัยมหาดไทย อำเภอบางละมุง จังหวัดชลบุรี
โอกาสนี้ ปลัดกระทรวงมหาดไทย ได้กล่าวแสดงความยินดีกับข้าราชการที่ได้รับการบรรจุใหม่ พร้อมมอบโอวาทแก่ผู้เข้ารับการอบรม โดยเน้นย้ำการเป็นข้าราชการที่ดีต้องมีความรับผิดชอบทั้งต่อตนเอง และหน้าที่ที่ได้รับมอบหมาย มีความมุ่งมั่นตั้งใจในการปฏิบัติงานราชการ โดยเฉพาะข้าราชการบรรจุใหม่ การได้รับการศึกษาอบรมในหลักสูตรนี้ ถือว่าเป็นโอกาสที่ดีที่ผู้เข้ารับการอบรมจะได้รับการฝึกฝนและถ่ายทอดประสบการณ์ในการปฏิบัติงานราชการ ตลอดจนได้รับความรู้ ความเข้าใจในบทบาทหน้าที่และความสำคัญของการเป็น “ข้าราชการ” ที่มีหน้าที่ต่อแผ่นดิน ซึ่งจะต้องก้าวเดินไปในเส้นทางที่ถูกต้องตั้งแต่จุดเริ่มต้น จึงต้องได้รับการปลูกฝังจิตสำนึกที่ดี มีใจสาธารณะ และมีอุดมการณ์ในการทำงาน รวมทั้งสามารถครองตนเป็นข้าราชการที่ดีมีคุณธรรมจริยธรรม มีความซื่อสัตย์สุจริต และปฏิบัติงานโดยยึดหลักกฎหมาย กฎ ระเบียบ และยึดถือประโยชน์ของส่วนรวมเป็นสิ่งสำคัญ
นอกจากนี้ ยังได้เน้นย้ำถึงหลักการทำงานเพื่อให้ข้าราชการมหาดไทยได้นำไปปฏิบัติ และยึดถือเป็นแบบอย่างในการครองตนและครองงาน คือ 1.ต้องมีใจเข้มแข็ง ต่อสิ่งล่อตาล่อใจ มีความมั่นคง รู้จักผิดชอบชั่วดี มีจิตใจโอบอ้อมอารี และต้องไม่เอารัดเอาเปรียบเพื่อนร่วมงาน มีการช่วยเหลือเกื้อกูลกัน เพื่อให้การปฏิบัติงานมีประสิทธิภาพ และมุ่งเกิดผลสัมฤทธิ์ของงานเป็นสำคัญ 2.ต้องมีความอดทน และอดกลั้น ต่อสิ่งที่จะมากระทบทั้งในด้านจิตใจและกายภาพ ให้หมั่นทำความดี และตั้งมั่นในการทำงาน หมั่นพัฒนาตนเองอย่างต่อเนื่อง และรู้จักรับผิดชอบงานที่ได้รับมอบหมาย เพื่อให้การทำงานมีประสิทธิภาพและเป็นผลสำเร็จ 3.รู้จักมองการณ์ไกล และมีเครื่องยึดเหนี่ยวจิตใจในการทำความดี เมื่อจะทำการใดๆ ให้คิดให้ดี มีความรอบคอบ ยึดระเบียบแบบแผน และกฎหมาย พร้อมคำนึงถึงผลการปฏิบัติและประโยชน์ต่อส่วนรวม และร่วมกันสร้างสรรค์งาน โดยขอให้ยึดงานราชการเป็นสำคัญ เพื่อเป็นกำลังในการขับเคลื่อนงานและพัฒนาประเทศต่อไป.
ครั้งที่ 239/2559

ที่มา : http://www.thaigov.go.th/news/contents/details/1064
