รัฐบาลไทย-ข่าวทำเนียบรัฐบาล-รัฐบาลขอความร่วมมือประชาชนใช้บริการรถสาธารณะไปยังพระบรมมหาราชวัง วอนผู้ใช้รถอย่าจอดแช่ ลดปัญหาการจราจรติดขัด เตือนอย่าหลงเชื่อข้อความที่ส่งต่อกันกรณีเป็นเจ้าภาพบำเพ็ญพระราชกุศลคืนล

วันอังคารที่ 1 พฤศจิกายน 2559
รัฐบาลขอความร่วมมือประชาชนใช้บริการรถสาธารณะไปยังพระบรมมหาราชวัง วอนผู้ใช้รถอย่าจอดแช่ ลดปัญหาการจราจรติดขัด เตือนอย่าหลงเชื่อข้อความที่ส่งต่อกันกรณีเป็นเจ้าภาพบำเพ็ญพระราชกุศลคืนล
รัฐบาลขอความร่วมมือประชาชนใช้บริการรถสาธารณะไปยังพระบรมมหาราชวัง วอนผู้ใช้รถอย่าจอดแช่ ลดปัญหาการจราจรติดขัด เตือนอย่าหลงเชื่อข้อความที่ส่งต่อกันกรณีเป็นเจ้าภาพบำเพ็ญพระราชกุศลคืนละ 20,000 บาท
วันนี้ (18 ตุลาคม 2559)  พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า เนื่องจากขณะนี้ มีพี่น้องประชาชนที่มีความตั้งใจจะเดินทางไปถวายสักการะเบื้องหน้าพระบรมฉายาลักษณ์และลงนามสมุดหลวง เพื่อถวายความอาลัยพระบาทสมเด็จพระปรมินทรมหาภูมิพลอดุลยเดช ณ ศาลาสหทัยสมาคม ในพระบรมมหาราชวัง เป็นจำนวนมาก ทำให้การจราจรบริเวณโดยรอบพระบรมมหาราชวังติดขัด
"รัฐบาลจึงขอความร่วมมือพี่น้องประชาชนให้ใช้บริการรถโดยสารสาธารณะ เช่น รถโดยสารของ ขสมก. กทม. หรือที่กองทัพจัดไว้ให้ตามจุดต่าง ๆ โดยพยายามไม่นำรถส่วนตัวเข้าไปในบริเวณดังกล่าว รวมทั้งขอความร่วมมือผู้มีจิตอาสาที่ขนน้ำและอาหารไปให้บริการประชาชนที่ท้องสนามหลวง ไม่จอดรถแช่ โดยใช้เวลานาน เพื่อบรรเทาปัญหาการจราจรแออัด"
นอกจากนี้ ขอเรียนเพิ่มเติมว่า ประกาศสำนักพระราชวังกรณีพระราชทานพระราชานุญาตให้ภาคส่วนต่าง ๆ ทั้งบุคคล คณะบุคคล ภาครัฐบาล รัฐวิสาหกิจ ภาคเอกชน และประชาชนทั่วไป ร่วมเป็นเจ้าภาพบำเพ็ญพระราชกุศลสวดพระอภิธรรมพระบรมศพ ภายหลังจากการพระราชพิธีทรงบำเพ็ญพระราชกุศลครบ 50 วันนั้น "ขณะนี้ยังไม่มีรายละเอียดใด ๆ จึงขอให้ประชาชนอย่าหลงเชื่อข้อความที่มีการส่งต่อกันว่า มีค่าใช้จ่ายคืนละ 20,000 บาท ทั้งนี้ ให้รอประกาศอย่างเป็นทางการจากสำนักพระราชวังต่อไป"
.............................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/583
