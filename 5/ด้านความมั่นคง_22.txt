รัฐบาลไทย-ข่าวทำเนียบรัฐบาล-ทส. มอบรางวัลเชิดชูเกียรติ "ทสม. และ เครือข่าย ทสม. ดีเด่น"

วันศุกร์ที่ 9 ธันวาคม 2559
ทส. มอบรางวัลเชิดชูเกียรติ "ทสม. และ เครือข่าย ทสม. ดีเด่น"
กระทรวงทรัพยากรธรรมชาติและสิ่งแวดล้อม จัดกิจกรรมเนื่องในวันอาสาสมัครทรัพยากรธรรมชาติและสิ่งแวดล้อมหมู่บ้าน (ทสม.) แห่งชาติ 4 ธันวาคม ประจำปี 2559
กระทรวงทรัพยากรธรรมชาติและสิ่งแวดล้อม โดยกรมส่งเสริมคุณภาพสิ่งแวดล้อม ร่วมกับเครือข่ายอาสาสมัครพิทักษ์ทรัพยากรธรรมชาติและสิ่งแวดล้อมหมู่บ้าน (ทสม.) และสำนักงานทรัพยากรธรรมชาติและสิ่งแวดล้อมจังหวัด จัดกิจกรรมเนื่องในวันอาสาสมัครทรัพยากรธรรมชาติและสิ่งแวดล้อมหมู่บ้าน (ทสม.) แห่งชาติ 4 ธันวาคม ประจำปี 2559 โดยมี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้เกียรติเป็นประธานเปิดงาน พร้อมทั้งให้โอวาทแก่ ทสม. ขอให้ร่วมมือร่วมใจในการรักษาป่า รักษาทรัพยากรของชาติ เพื่อเทิดพระเกียรติและร่วมลำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดชที่ทรงเป็น "พระบิดาแห่งการอนุรักษ์ทรัพยากรธรรมชาติและสิ่งแวดล้อม" และเพื่อแสดงถึงการรวมพลังของเครือข่าย ทสม. ในการสืบสานพระราชปณิธานด้านการอนุรักษ์ทรัพยากรธรรมชาติและสิ่งแวดล้อมของประเทศไทย
และในการนี้ พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้มอบโล่เชิดชูเกียรติให้กับ ทสม. และเครือข่าย ทสม. ดีเด่น ประกอบด้วย รางวัล ทสม.และเครือข่าย ทสม. ดาวรุ่ง ระดับประเทศ จำนวน 8 รางวัล และรางวัล ทสม. และเครือข่าย ทสม. ดีเด่น ระดับจังหวัด จำนวน 116 รางวัล (ด้านการจัดการขยะมูลฝอย , ด้านการพิทักษ์และฟื้นฟูป่าไม้ ,ด้านการอนุรักษ์และฟื้นฟูทรัพยากรน้ำ และด้านการบริหารจัดการทรัพยากรธรรมชาติและสิ่งแวดล้อม)

ที่มา : http://www.thaigov.go.th/news/contents/details/1003
