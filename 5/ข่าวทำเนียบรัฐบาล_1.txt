รัฐบาลไทย-ข่าวทำเนียบรัฐบาล-เอกอัครราชทูตสหราชอาณาจักรประจำประเทศไทย เข้าเยี่ยมคาราวะรองนายกรัฐมนตรี

วันจันทร์ที่ 31 ตุลาคม 2559
เอกอัครราชทูตสหราชอาณาจักรประจำประเทศไทย เข้าเยี่ยมคาราวะรองนายกรัฐมนตรี
วันนี้(29 ก.ย. 2559) เวลา 9.00 น. นายไบรอัน จอห์น เดวิดสัน เอกอัครราชทูตสหราชอาณาจักรประจำประเทศไทย เข้าเยี่ยมคาราวะ พลอากาศเอก ประจิน จั่นตอง รองนายกรัฐมนตรี เนื่องในโอกาสรับตำแหน่งเอกอัครราชทูตฯ สรุปสาระสำคัญดังนี้
รองนายกรัฐมนตรีและเอกอัครราชทูตฯ หารือในเรื่องความร่วมมือด้านการศึกษาและวิทยาศาสตร์เทคโนโลยีระหว่างทั้งสองประเทศ โดยรัฐมนตรีว่าการกระทรวงวิทยาศาสตร์ฯ  ได้เดินทางเยือนสหราชอาณาจักรแล้ว ในช่วงกลางเดือนกันยายนที่ผ่านมา และรัฐมนตรีช่วยว่าการกระทรวงศึกษาธิการ จะไปเยือนสหราชอาณาจักร ในช่วงปลายเดือนตุลาคมนี้ นอกจากนั้น ขณะนี้ไทยและสหราชอาณาจักรยังความร่วมมือภายใต้กองทุนนิวตัน (Newton Fund) ซึ่งเป็นความร่วมมือด้านการวิจัยและนวัตกรรมของทั้งสองประเทศ ในด้านการศึกษา รองนายกรัฐมนตรีกล่าวว่า รัฐบาลไทยกำลังส่งเสริมให้นักเรียนและนักศึกษาของไทยมีทักษะทางด้านภาษาอังกฤษเพิ่มมากขึ้น ขณะที่เอกอัครราชทูตฯ มองว่าการเพิ่มทักษะทางด้านภาอังกฤษจะทำให้เพิ่มความได้เปรียบทางการแข่งขันของแรงงานไทยในอนาคตได้
เอกอัครราชทูตฯกล่าวชื่นชมนโยบาย Thailand 4.0 ของรัฐบาล ที่มีจุดมุ่งหมายให้เศรษฐกิจไทยขับเคลื่อนด้วยนวัตกรรม เอกอัครราชทูตฯเชื่อว่านโยบายดังกล่าวจะช่วยสร้างความแข็งแกร่งให้เศรษฐกิจของไทยได้ สหราชอาณาจักรยังพร้อมแลกเปลี่ยนความร่วมมือและสนับสนุนเทคโนโลยีและนวัตกรรมซึ่งสหราชอาณาจักรมีความเชี่ยวชาญให้ไทยบรรลุเป้าหมายตามนโยบายดังกล่าวด้วย นอกจากนี้ เอกอัครราชทูตฯได้แสดงความสนใจในโครงการที่ไทยจะพัฒนาจังหวัดภูเก็ตให้เป็น Smart City พร้อมเชื่อมั่นว่าความเชี่ยวชาญของสหราชอาณาจักรในเรื่องการสร้างความปลอดภัยให้ผู้ที่อยู่อาศัยในเมือง(Safe City)และการพัฒนาระบบการสื่อสารโทรคมนาคม สหราชอาณาจักรจะสามารถเข้ามามีส่วนร่วมในโครงการดังกล่าวได้

ที่มา : http://www.thaigov.go.th/news/contents/details/518
