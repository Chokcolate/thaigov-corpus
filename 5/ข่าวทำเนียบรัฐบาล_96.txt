รัฐบาลไทย-ข่าวทำเนียบรัฐบาล-นายกฯ ขอบคุณเจ้าหน้าที่ทุกฝ่ายอุทิศตนทำงานหนักเพื่อประชาชน และรู้สึกตื้นตันใจที่เห็นความจงรักภักดีอย่างเต็มเปี่ยม แนะทุกคนเรียนรู้และเห็นใจกัน นำไปสู่การจัดระเบียบและปฏิรูปประเทศให

วันอังคารที่ 1 พฤศจิกายน 2559
นายกฯ ขอบคุณเจ้าหน้าที่ทุกฝ่ายอุทิศตนทำงานหนักเพื่อประชาชน และรู้สึกตื้นตันใจที่เห็นความจงรักภักดีอย่างเต็มเปี่ยม แนะทุกคนเรียนรู้และเห็นใจกัน นำไปสู่การจัดระเบียบและปฏิรูปประเทศให
นายกฯ ขอบคุณเจ้าหน้าที่ทุกฝ่ายอุทิศตนทำงานหนักเพื่อประชาชน และรู้สึกตื้นตันใจที่เห็นความจงรักภักดีอย่างเต็มเปี่ยม แนะทุกคนเรียนรู้และเห็นใจกัน นำไปสู่การจัดระเบียบและปฏิรูปประเทศให้ดีขึ้น
วันที่ 30 ตุลาคม 2559 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ได้ติดตามการปฏิบัติงานของเจ้าหน้าที่ทุกฝ่ายในการอำนวยความสะดวกแก่พี่น้องประชาชนจากทั่วประเทศ ที่เดินทางมากราบถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช ซึ่งมีจำนวนมากกว่าที่คาดการณ์ไว้ ทำให้ต้องมีการปรับแผนและใช้เวลามากขึ้น เพื่อให้ประชาชนได้เข้าไปยังพระบรมมหาราชวังอย่างครบถ้วนบริบูรณ์
“ท่านนายกฯ ฝากขอบคุณเจ้าหน้าที่ทุกคนทุกฝ่ายที่ร่วมแรงแข็งขันทำหน้าที่ของตนอย่างหนัก เพื่อดูแลพี่น้องประชาชนและถวายเป็นพระราชกุศล และยังรู้สึกตื้นตันใจที่ได้เห็นถึงความจงรักภักดีและความสำนึกในพระมหากรุณาธิคุณอย่างหาที่สุดมิได้ของคนไทยทั่วทุกสารทิศที่มีต่อองค์พระมหากษัตริย์ผู้ทรงเป็นที่รักยิ่งของพสกนิกร
นอกจากนี้ ท่านนายกฯ อยากเห็นความร่วมมือของประชาชนในการปฏิบัติตามคำแนะนำของเจ้าหน้าที่ในทุกเรื่อง ทั้งการเข้าคิว การใช้รถสาธารณะ การแต่งกาย และกิริยามารยาท เพื่อให้เกิดความเรียบร้อยและสมพระเกียรติ พร้อมทั้งขอให้ทุกคนดูแลรักษาสุขภาพของตนให้ดี ไม่ให้เจ็บป่วย จากอากาศที่ร้อนอบอ้าวและฝนที่ตกลงมา”
พลโท สรรเสริญ กล่าวต่อว่า นายกรัฐมนตรียังได้ฝากให้ข้อคิดแก่คนไทยทุกคนว่า ขอให้ทุกคนใช้เวลานี้เรียนรู้และเข้าใจซึ่งกันและกัน มีความเห็นอกเห็นใจกัน เพราะสิ่งเหล่านี้จะเป็นพื้นฐานสำคัญนำไปสู่การจัดระเบียบสังคมและการปฏิรูปประเทศให้สัมฤทธิผลตามเป้าหมายในโอกาสข้างหน้า
---------------------------

ที่มา : http://www.thaigov.go.th/news/contents/details/613
