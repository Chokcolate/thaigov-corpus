รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงการค้าระหว่างประเทศสหราชอาณาจักรเข้าเยี่ยมคารวะนายกรัฐมนตรี

วันอังคารที่ 1 พฤศจิกายน 2559
ผู้ช่วยรัฐมนตรีประจำกระทรวงการค้าระหว่างประเทศสหราชอาณาจักรเข้าเยี่ยมคารวะนายกรัฐมนตรี
นายมาร์ค การ์นิเยร์ ผู้ช่วยรัฐมนตรีประจำกระทรวงการค้าระหว่างประเทศสหราชอาณาจักร นำสมาชิกสภาผู้นำธุรกิจไทย – สหราชอาณาจักรเข้าเยี่ยมคารวะ พลเอกประยุทธ์ จันทร์โอชา นายกรัฐมนตรี
วันนี้ (3 ต.ค. 59) เวลา 13.30 น. นายมาร์ค การ์นิเยร์ ผู้ช่วยรัฐมนตรีประจำกระทรวงการค้าระหว่างประเทศสหราชอาณาจักร นำสมาชิกสภาผู้นำธุรกิจไทย – สหราชอาณาจักรเข้าเยี่ยมคารวะ พลเอกประยุทธ์ จันทร์โอชา นายกรัฐมนตรี ณ ห้องสีม่วง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโทวีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีแสดงความยินดีที่ได้พบนายมาร์ค กานิเยร์ อีกครั้ง และขอแสดงความยินดีกับตำแหน่งผู้ช่วยรัฐมนตรีประจำกระทรวงการค้าระหว่างประเทศ  พร้อมขอบคุณที่ยังให้ความสำคัญกับประเทศไทย โดยเป็นผู้นำภาคเอกชนสหราชอาณาจักรมาด้วยตนเองในครั้งนี้ ทั้งนี้นายกรัฐมนตรียังได้กล่าวต้อนรับภาคเอกชนของสหราชอาณาจักร และยินดีที่หลังการเปิดตัวสภาผู้นำธุรกิจไทย – สหราชอาณาจักร เมื่อวันที่ 12 กรกฎาคม 2559 ที่กรุงลอนดอน ได้มีการจัดประชุมครั้งแรกขึ้นในวันนี้ที่กรุงเทพฯ พร้อมยืนยันว่าไทยพร้อมจะร่วมมือกับภาคเอกชนของสหราชอาณาจักร เพื่อพัฒนาความร่วมมือระหว่างกันในด้านที่มีศักยภาพต่าง ๆ และขอยืนยันว่าจะเป็นหุ้นส่วนที่สำคัญของสหราชอาณาจักรในเอเชียต่อไป
นายกรัฐมนตรีกล่าวว่าในรอบ 2 ปีที่ผ่านมา รัฐบาลได้มีการปฏิรูปประเทศในทุกด้าน และเพื่อแก้ไขปัญหาเร่งด่วนและอุปสรรคในด้านต่าง ๆ การจัดทำกรอบยุทธศาสตร์ชาติระยะ 20 ปี การปรับโครงสร้างทางเศรษฐกิจตามนโยบาย Thailand 4.0 เพื่อให้ประเทศสามารถก้าวพ้นกับดักรายได้ปานกลาง (Middle Income Trap)
นายกรัฐมนตรีเห็นว่าสมาชิกสภาผู้นำธุรกิจไทย – สหราชอาณาจักร จะเป็นกลไกที่ช่วยขับเคลื่อน และทำให้พลวัตของความร่วมมือด้านการค้าการลงทุนระหว่างกันเพิ่มพูนมากขึ้น รวมทั้งเป็นเวทีที่จะหารือกันอย่างเสรี และร่วมกันแก้ไขปัญหาและอุปสรรค โดยรัฐบาลพร้อมรับฟังและให้การสนับสนุน
ทั้งสองฝ่ายหวังให้มีการเร่งรัดการค้า การลงทุนระหว่างกัน โดยนายมาร์ค กานิเยร์ หวังส่งเสริมให้ภาคเอกชนไทยเข้าไปลงทุนในสหราชอาณาจักรมากขึ้น โดยเฉพาะนอกกรุงลอนดอน ตามนโยบายของรัฐบาลสหราชอาณาจักร ซึ่งนายกรัฐมนตรีหวังให้ภาคเอกชนสหราชอาณาจักรเข้ามาลงทุนในไทยเช่นกัน โดยเฉพาะในด้านเทคโนโลยีดิจิทัล วิทยาศาสตร์ นวัตกรรม โครงสร้างพื้นฐานขนาดใหญ่ เพื่อเสริมสร้างความสามารถในการแข่งขันของไทยตามนโยบาย Thailand 4.0
นายมาร์ค กานิเยร์กล่าวว่าสหราชอาณาจักรสนใจที่จะขยายการลงทุนในไทย และใช้ไทยเป็นประตูสู่ประชาคมเศรษฐกิจอาเซียน และมีศักยภาพที่จะเป็นทางเข้าสู่ตลาดร่วมของอาเซียนซึ่งมีประชากรกว่า 600 ล้านคน ทั้งนี้ สหราชอาณาจักร หวังให้รัฐบาลเร่งผลักดันการแก้ไขกฎระเบียบที่เป็นอุปสรรคต่อภาคเอกชนสหราชอาณาจักร อาทิ กฎหมายด้านการทำธุรกิจ มาตรการด้านการตรวจลงตรา ใบอนุญาตทำงาน ระบบภาษี  ซึ่งนายกรัฐมนตรีกล่าวว่ารัฐบาลกำลังดำเนินการแก้ไขกฎระเบียบด้านการค้า การลงทุนที่เป็นอุปสรรคต่อการดำเนินธุรกิจของภาคเอกชนและขับเคลื่อนไปสู่การปฏิบัติอย่างเป็นรูปธรรมภายในปี 60
โอกาสนี้นายกรัฐมนตรียังได้แสดงความห่วงใยเกี่ยวกับการลงทุนของผู้ประกอบการบริษัทค้าปลีกของสหราชอาณาจักร โดยขอให้พิจารณาถึงผู้มีรายได้ต่ำของไทยด้วย ซึ่งอาจร่วมมือกับภาครัฐโดยผ่านช่องทางประชารัฐ
ความร่วมมือด้านอากาศยาน นายมาร์ค กานิเยร์ กล่าวว่าสหราชอาณาจักร หวังจัดตั้งศูนย์ซ่อมบำรุงและทดสอบอากาศยานของภูมิภาคอาเซียนในไทย โดยเห็นว่าไทยมีศักยภาพทั้งในด้านภูมิศาสตร์ที่อยู่ศูนย์กลางอาเซียน และมีแรงงานที่มีคุณภาพ
ความร่วมมือด้านการศึกษา วิทยาศาสตร์ และเทคโนโลยี และนวัตกรรม นายกรัฐมนตรีกล่าวว่ารัฐบาลมุ่งขับเคลื่อนประเทศไปสู่การเป็น Thailand 4.0  หรือ Value-based Economy โดยส่งเสริมการใช้เทคโนโลยีและนวัตกรรมเป็นพลังขับเคลื่อนการพัฒนาเศรษฐกิจ  ซึ่งจำต้องเริ่มจากการพัฒนาบุคลากร โดยให้ความสำคัญกับการศึกษาและการพัฒนาศักยภาพของกำลังคน ให้สามารถสร้างสรรค์นวัตกรรม และเชิญชวนให้สหราชอาณาจักร เข้ามาเปิดสถาบันทั้งในระดับอุดมศึกษา และอาชีวศึกษาในประเทศไทยมากขึ้น เพื่อตอบสนองต่อการพัฒนาบุคลากรด้านวิชาชีพของไทย
นอกจากนี้ทั้งสองฝ่ายยังได้หารือเรื่องการส่งเสริมความร่วมมือในด้าน วิศวกรรมการบิน การเงิน พลังงาน และการท่องเที่ยวซึ่งเป็นสาขาที่ทั้งสองฝ่ายมีศักยภาพอีกด้วย
*******************

ที่มา : http://www.thaigov.go.th/news/contents/details/526
