รัฐบาลไทย-ข่าวทำเนียบรัฐบาล-มท.ออกกฎกระทรวงฯ ยกเว้นค่าธรรมเนียมการตรวจลงตรา (Visa) ให้แก่นักท่องเที่ยวตามมาตรการดึงดูดนักท่องเที่ยวช่วง High Season ของรัฐบาล

วันศุกร์ที่ 2 ธันวาคม 2559
มท.ออกกฎกระทรวงฯ ยกเว้นค่าธรรมเนียมการตรวจลงตรา (Visa) ให้แก่นักท่องเที่ยวตามมาตรการดึงดูดนักท่องเที่ยวช่วง High Season ของรัฐบาล
กระทรวงมหาดไทยออกกฎกระทรวงฯ ยกเว้นค่าธรรมเนียมการตรวจลงตรา (Visa)
ให้แก่นักท่องเที่ยวตามมาตรการดึงดูดนักท่องเที่ยวช่วง High Season ของรัฐบาล
วันนี้ (2ธ.ค.59) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่รัฐบาลได้มีนโยบายกระตุ้นและส่งเสริมการท่องเที่ยวอย่างต่อเนื่อง เพื่อรักษาระดับขีดความสามารถในการดึงดูดนักท่องเที่ยวชาวต่างชาติ และอํานวยความสะดวกแก่นักท่องเที่ยว โดยที่ประชุมคณะรัฐมนตรีเมื่อวันที่ 22 พฤศจิกายน 2559 ได้มีมติเห็นชอบมาตรการดึงดูดนักท่องเที่ยวชาวต่างชาติ โดยการยกเว้นค่าธรรมเนียมการตรวจลงตรา (Visa) ณ สถานทูตหรือสถานกงสุลไทย และปรับลดค่าธรรมเนียมการตรวจลงตรา ณ ช่องทางอนุญาตของด่านตรวจคนเข้าเมือง (Visa on Arrival : VOA )เป็นการชั่วคราวตามที่กระทรวงการท่องเที่ยวและกีฬาเสนอ และให้กระทรวงมหาดไทยออกกฎกระทรวง เพื่อดำเนินการให้เป็นไปตามมติคณะรัฐมนตรี
ดังนั้น เพื่อให้เป็นไปตามนโยบายส่งเสริมการท่องเที่ยวของรัฐบาล กระทรวงมหาดไทยจึงได้อาศัยอำนาจตามพระราชบัญญัติคนเข้าเมือง พ.ศ. 2522 ออกกฎกระทรวงยกเลิกการกำหนดอัตราค่าธรรมเนียมและกำหนดอัตราค่าธรรมเนียมการตรวจลงตรามาตรา 12 (1) ประเภทนักท่องเที่ยว ชนิดใช้ได้ครั้งเดียว เป็นการชั่วคราว พ.ศ. 2559   โดยมีสรุปสาระสำคัญ คือ 1. ให้ยกเลิกการกำหนดอัตราค่าธรรมเนียมการตรวจลงตราตามมาตรา 12 (1) ประเภทนักท่องเที่ยว ชนิดใช้ได้ครั้งเดียว สำหรับกรณียื่นขอรับการตรวจลงตรา ณ สถานทูตหรือสถานกงสุลไทย 2. ให้กำหนดอัตราค่าธรรมเนียมการตรวจลงตราตามมาตรา 12 (1) ประเภทนักท่องเที่ยว ชนิดใช้ได้ครั้งเดียว สำหรับกรณียื่นขอรับการตรวจลงตรา ณ ช่องทางอนุญาตของด่านตรวจคนเข้าเมืองจาก 2,000 บาทต่อคน เป็นอัตรา 1,000 บาทต่อคน สำหรับคนต่างด้าวซึ่งมีสัญชาติของประเทศ ที่รัฐมนตรีประกาศกำหนด เช่น จีน อินเดีย ยูเครน อุซเบกิสถาน คาซัคสถาน ภูฏาน ซาอุดิอาระเบีย เป็นต้น ทั้งนี้ มีผลตั้งแต่วันที่ 1 ธันวาคม 2559 ถึง 28 กุมภาพันธ์ 2560 ซึ่งจะครอบคลุมระยะเวลา 3 เดือน
รองปลัดกระทรวงมหาดไทย กล่าวเพิ่มเติมว่า การดำเนินการดังกล่าวเป็นไปตามนโยบายของรัฐบาลที่ต้องการส่งเสริมและสร้างรายได้ให้กับประเทศไทยจากการท่องเที่ยวซึ่งถือว่าเป็นรายได้สำคัญ คาดว่าจะทำให้ประเทศไทยได้รับประโยชน์จากการมีจำนวนนักท่องเที่ยวชาวต่างชาติเพิ่มขึ้น เนื่องจากในช่วงเวลาดังกล่าวสอดคล้องกับฤดูการท่องเที่ยว (High Season) ที่กำลังจะมาถึง.
ครั้งที่ 227/2559

ที่มา : http://www.thaigov.go.th/news/contents/details/949
