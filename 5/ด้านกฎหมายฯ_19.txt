รัฐบาลไทย-ข่าวทำเนียบรัฐบาล-“ยุติธรรม” ลงนามบันทึกข้อตกลงความร่วมมือ ให้ความช่วยเหลือประชาชนทางกฎหมาย

วันจันทร์ที่ 28 พฤศจิกายน 2559
“ยุติธรรม” ลงนามบันทึกข้อตกลงความร่วมมือ ให้ความช่วยเหลือประชาชนทางกฎหมาย
กระทรวงยุติธรรม ลงนามบันทึกข้อตกลงความร่วมมือ ว่าด้วยการให้ความช่วยเหลือประชาชนทางกฎหมายและบันทึกข้อตกลงความร่วมมือทางวิชาการ ระหว่าง กรมคุ้มครองสิทธิและเสรีภาพ สำนักงานกองทุนยุติธรรม คณะนิติศาสตร์มหาวิทยาลัยต่างๆ  และสมาคมบัณฑิตสตรีทางกฎหมายแห่งปร
เมื่อวันจันทร์ที่ ๒๘ พฤศจิกายน ๒๕๕๙ เวลา ๐๙.๐๐ น.
ณ ห้องชนกนันท์ โรงแรมเอบีน่า เฮ้าส์ กรุงเทพฯ
นางกรรณิการ์  แสงทอง รองปลัดกระทรวงยุติธรรม
พร้อมด้วย นางสาวปิติกาญจน์ สิทธิเดช อธิบดีกรมคุ้มครองสิทธิและเสรีภาพ
ลงนามบันทึกข้อตกลงความร่วมมือ
ว่าด้วยการให้ความช่วยเหลือประชาชนทางกฎหมายและบันทึกข้อตกลงความร่วมมือทางวิชาการ
ระหว่าง กรมคุ้มครองสิทธิและเสรีภาพ สำนักงานกองทุนยุติธรรม คณะนิติศาสตร์มหาวิทยาลัยต่างๆ
และสมาคมบัณฑิตสตรีทางกฎหมายแห่งประเทศไทย ในพระบรมราชินูปถัมภ์
เพื่อร่วมกันพัฒนาระบบ กลไก มาตรการ และมาตรฐาน
แก่ประชาชนให้ได้รับบริการที่สะดวก รวดเร็ว มีประสิทธิภาพ
ในการให้คำปรึกษาและช่วยเหลือประชาชนทางกฎหมาย
การคุ้มครองสิทธิและเสรีภาพของประชาชน การไกล่เกลี่ยระงับข้อพิพาท
การจัดให้มีทนายความและการให้ความช่วยเหลือ
ภายใต้เงื่อนไขและหลักเกณฑ์ตามกฎหมายว่าด้วยกองทุนยุติธรรม
กฎหมายว่าด้วยค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา
และกฎหมายว่าด้วยคุ้มครองพยานในคดีอาญา รวมถึงกฎหมายที่เกี่ยวข้อง
นอกจากนี้ องค์กรต่างๆ จะร่วมมือกันเผยแพร่ความรู้ทางกฎหมายแก่ประชาชน
และร่วมกันแลกเปลี่ยนความรู้ทางวิชาการ ระหว่างองค์กร บุคลากร นิสิต และนักศึกษา
จากนั้นในเวลา ๑๐.๓๐ น.
นางจันทร์ชม จินตยานนท์ รองอธิบดีกรมคุ้มครองสิทธิและเสรีภาพ
เป็นประธานในพิธีเปิดโครงการพัฒนาประสิทธิภาพและติดตามผลการดำเนินงานคลินิกยุติธรรม
จัดขึ้นในระหว่างวันที่ ๒๘-๒๙ พฤศจิกายน ๒๕๕๙
ซึ่งถือเป็นโครงการที่สำคัญที่จะเสริมสร้างความรู้ความเข้าใจแก่ที่ปรึกษาประจำคลีนิคยุติธรรม
ทั้งในเรื่องบทบาทภารกิจของกรมคุ้มครองสิทธิและเสรีภาพ
รวมถึงกฎหมายที่เกี่ยวข้องที่มีประชาชนมาขอรับคำปรึกษาเป็นจำนวนมาก
โดยมีวัตถุประสงค์ เพื่อเสริมสร้างความรู้ความเข้าใจในบทบาทหน้าที่
แนวทางการปฏิบัติงานในคลินิกยุติธรรม บทบาทภารกิจการให้ความช่วยเหลือประชาชน
รวมถึงการให้ความรู้กฎหมายที่สำคัญและมีความจำเป็นต่อการปฏิบัติงานดังกล่าว
โดยปัจจุบันมีคลินิกยุติธรรมเปิดให้บริการประชาชนรวม ๘๖๒ แห่ง ทั่วประเทศ
มีที่ปรึกษากฎหมายที่ขึ้นบัญชีไว้กับกรมคุ้มครองสิทธิและเสรีภาพ รวมจำนวนทั้งสิ้น ๓๓๗ คน
ประกอบด้วย ที่ปรึกษากฎหมายเก่า จำนวน ๒๓๔ คน และที่ปรึกษากฎหมายใหม่ จำนวน ๑๐๓ คน
มีสถิติการให้คำปรึกษากฎหมายแก่ประชาชนที่มาขอรับบริการตั้งแต่อดีตถึงปัจจุบัน
จำนวนทั้งสิ้น ๓๔๗,๙๖๔ ราย ซึ่งเฉลี่ยปีละ ๒๔,๘๕๕ ราย

ที่มา : http://www.thaigov.go.th/news/contents/details/912
