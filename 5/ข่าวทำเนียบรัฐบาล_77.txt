รัฐบาลไทย-ข่าวทำเนียบรัฐบาล-รอง ลธน.ม.เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษมครั้งที่ 11/2559 ภายใต้แนวคิด “คลองผดุงสุขใจ คมนาคม เชื่อมไทย เชื่อมโลก” มีรายได้กระตุ้นเศรษฐกิจสู่ชุม

วันอังคารที่ 1 พฤศจิกายน 2559
รอง ลธน.ม.เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษมครั้งที่ 11/2559 ภายใต้แนวคิด “คลองผดุงสุขใจ คมนาคม เชื่อมไทย เชื่อมโลก” มีรายได้กระตุ้นเศรษฐกิจสู่ชุม
รอง ลธน.ม.เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษมครั้งที่ 11/2559 ภายใต้แนวคิด “คลองผดุงสุขใจ คมนาคม เชื่อมไทย เชื่อมโลก” มีรายได้กระตุ้นเศรษฐกิจสู่ชุมชนกว่า 17 ล้านบาท
วันนี้ (20 ตุลาคม 2559) เวลา 13.00 น. ณ ห้องประชุม 301 ตึกบัญชาการ 1 ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 11/2559
ที่ประชุมได้รับทราบผลการจัดงานตลาดตลองผดุงกรุงเกษมภายใต้แนวคิด “คลองผดุงสุขใจ คมนาคม เชื่อมไทย เชื่อมโลก” ซึ่งจัดขึ้นตั้งแต่วันที่ 5 ตุลาคม 2559 จนถึงวันที่ 25 ตุลาคม 2559 โดยกระทรวงคมนาคมด้วยความร่วมมือของสำนักเลขาธิการนายกรัฐมนตรี ทั้งนี้ มียอดรายได้กระตุ้นเศรษฐกิจสู่ชุมชนจนกระทั่งถึงวันที่ 19 ตุลาคม 2559 กว่า 17 ล้านบาท และมีผู้ชมงานกว่า 5 หมื่นคน
นอกจากนี้ ที่ประชุมพิจารณาและมีมติเห็นชอบมอบหมายให้กระทรวงการต่างประเทศและกรมการพัฒนาชุมชน กระทรวงมหาดไทยด้วยความร่วมมือของสำนักเลขาธิการนายกรัฐมนตรีจัดงานตลาดคลองผดุงกรุงเกษม ภายใต้แนวคิด “OTOP ก้าวไกล สินค้าไทยสู่สากล” ซึ่งจะมีการจัดงานที่มีจุดเด่นโดยนำสินค้า OTOP ระดับห้าดาวมาจัดแสดงและจำหน่าย พร้อมทั้งร้านค้าสถานทูตที่ประจำประเทศไทย ทั้งโซนยุโรป (เยอรมนี สหราชอาณาจักร) โซนเอเซียตะวันออก (ญี่ปุ่น) และโซนอาเซียน (ลาว เวียดนาม ฟิลิปปินส์ พม่า มาเลเซีย และสิงค์โปร์) ตลอดจนของขวัญของฝากราคาพิเศษกว่าท้องตลาด อีกทั้งมีบริการจัดทำ Passport ภายในงาน พร้อมการจัดนิทรรศการเกี่ยวกับภารกิจของกระทรวงการต่างประเทศอีกด้วย
ทั้งนี้ ในช่วงของการจัดงานตลาดคลองผดุงกรุงเกษมในเดือนพฤศจิกายน 2559 ซึ่งช่วงเวลาดังกล่าว ในวันที่ 13 พฤศจิกายน 2559 จะเป็นวันครบรอบ 1 เดือนหรือ 30 วันของการเสด็จสวรรคตของพระบาทสมเด็จพระเจ้าอยู่หัวในพระบรมโกศ โดยที่ประชุมมีมติเห็นชอบเชิญชวนคณะกรรมการฯ พร้อมด้วยผู้ประกอบการ ข้าราชการ และเจ้าหน้าที่ที่เกี่ยวข้อง มาร่วมกันทำบุญตักบาตรเพื่อถวายเป็นพระราชกุศลด้วยน้อมสำนึกในพระมหากรุณาธิคุณอันหาที่สุดมิได้ ในช่วงเช้าของวันที่ 14 พฤศจิกายน 2559 เวลาประมาณ 07.00 น. และรวมพลยืนแสดงความไว้อาลัยฯ ณ เวทีกลางตลาดคลองผดุงกรุงเกษม เวลาประมาณ 08.29 น.
นอกจากนี้ ที่ประชุมได้พิจารณาและมีมติเห็นชอบกรณีหลังจากทุกกระทรวงมาร่วมเป็นเจ้าภาพจัดตลาดฯ ครบถ้วนทุกกระทรวงแล้วประมาณเดือนมีนาคม 2560 จะริเริ่มให้ระดับกลุ่มจังหวัดหมุนเวียนมาเป็นเจ้าภาพจัดงานตลาดคลองผดุงกรุงเกษม โดยใช้ระบบกลุ่มจังหวัดของกระทรวงมหาดไทยซึ่งมีจำนวน 18 กลุ่มจังหวัดฯ ละ 3 - 5 จังหวัด เพื่อเปิดโอกาสให้ทุกกลุ่มจังหวัดทั่วประเทศจำนวนทั้ง 18 กลุ่มดังกล่าว ซึ่งครอบคลุม 76 จังหวัดทั่วประเทศ โดยให้ผู้ประกอบการรายย่อยของทุกกลุ่มจังหวัดได้มีโอกาสมาจำหน่ายและแสดงสินค้าเด่นคุณภาพดีของจังหวัดต่าง ๆ ได้อย่างทั่วถึง พร้อมพบปะผู้บริโภคโดยตรงซึ่งจะเป็นการเผยแพร่และประชาสัมพันธ์ของดีของเด่นประจำจังหวัดต่าง ๆ เหล่านั้นด้วย อีกทั้งจัดนิทรรศการแนะนำจังหวัดและสินค้าดีเด่นหรือของดีเด่นประจำจังหวัดนั้น ๆ ตลอดจน แหล่งท่องเที่ยวที่สำคัญของกลุ่มจังหวัดฯ ด้วย ซึ่งจะเป็นการสนับสนุนแหล่งท่องเที่ยวให้เป็นที่รู้จักอย่างกว้างขวางมากขึ้น และเป็นการกระตุ้นเศรษฐกิจกระจายสู่ทุกกลุ่มจังหวัดทั่วประเทศ ส่งผลให้ประชาชนในท้องถิ่นมีคุณภาพชีวิตที่ดียิ่งขึ้น
อนึ่ง ประธานที่ประชุมได้กล่าวเชิญชวนประชาชนมาร่วมงานตลาด “คลองผดุงสุขใจ คมนาคม เชื่อมไทย เชื่อมโลก” ซึ่งจะจัดจนกระทั่งถึงวันที่ 25 ตุลาคม 2559 โดยมีการจำหน่ายเสื้อผ้าสีดำในราคาย่อมเยา พร้อมทั้งเชิญชวนให้มาชิมลองกองซึ่งรสชาติดีมากเพื่อช่วยเหลือพี่น้องชาวภาคใต้ (จังหวัดนราธิวาส) โดยจำหน่ายราคาถูกกว่าท้องตลาด และเป็นการสนองตอบนโยบายของ พลเอก ประยุทธ์ จันทร์โอชา นายกรัฐมนตรี ซึ่งประสงค์ให้พี่น้องประชาชนชาว กทม. และปริมณฑลได้มีโอกาสอุดหนุนลองกองเพื่อช่วยเหลือพี่น้องชาวภาคใต้อีกทางหนึ่งด้วย
***********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/594
