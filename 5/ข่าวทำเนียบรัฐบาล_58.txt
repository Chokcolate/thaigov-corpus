รัฐบาลไทย-ข่าวทำเนียบรัฐบาล- นายกฯ ขอบคุณพี่น้องประชาชนทุกหมู่เหล่าที่ปฏิบัติหน้าที่ของตนอย่างเข้มแข็งและแสดงน้ำใจต่อกันในช่วงเวลาแห่งโศกเศร้าของประเทศ ด้วยการทำความดี เพื่อถวาย พระบาทสมเด็จพระเจ้าอยู่หัวในพร

วันอังคารที่ 1 พฤศจิกายน 2559
นายกฯ ขอบคุณพี่น้องประชาชนทุกหมู่เหล่าที่ปฏิบัติหน้าที่ของตนอย่างเข้มแข็งและแสดงน้ำใจต่อกันในช่วงเวลาแห่งโศกเศร้าของประเทศ ด้วยการทำความดี เพื่อถวาย พระบาทสมเด็จพระเจ้าอยู่หัวในพร
นายกฯ ขอบคุณพี่น้องประชาชนทุกหมู่เหล่าที่ปฏิบัติหน้าที่ของตนอย่างเข้มแข็งและแสดงน้ำใจต่อกันในช่วงเวลาแห่งโศกเศร้าของประเทศ ด้วยการทำความดี เพื่อถวาย พระบาทสมเด็จพระเจ้าอยู่หัวในพระบรมโกศ ถือเป็นความซาบซึ้งประทับใจอย่างที่สุด
พลโทสรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรี ฝากขอบคุณพี่น้องประชาชนคนไทยทุกคน เนื่องจากท่านได้รับรายงานข้อมูลที่น่าซาบซึ้งใจเข้ามาตลอดเวลาว่า ประชาชนทุกหมู่เหล่าต่างร่วมกันทำความดี เพื่อถวาย ความอาลัยแด่พระบาทสมเด็จพระเจ้าอยู่ในพระบรมโกศ
"นายกรัฐมนตรีได้รับทราบว่า หน่วยแพทย์ หน่วยสาธารณสุข กู้ชีพกู้ภัย ทุกพื้นที่ทำงานอย่างไม่รู้เหน็ดเหนื่อยเพื่อดูแลสุขภาพกาย สุขภาพใจของพี่น้องประชาชน ท่านชื่นชมนิสิตนักศึกษาที่รวมตัวกันช่วยกันรักษาความสะอาด ช่วยเก็บขยะพื้นที่ที่มีพี่น้องประชาชนเดินทางมารวมกันอย่างหนาแน่น ถือเป็นจิตสาธารณะที่ดี ท่านฝากให้กำลังใจเจ้าหน้าที่ตำรวจ ทหาร และหน่วยงานความปลอดภัยที่ปฏิบัติงานดูแลความสงบเรียบร้อยอย่างเข้มแข็งในทุกพื้นที่ ท่านนายกยังฝากชื่นชมน้ำใจของพี่น้องประชาชนคนไทยทุกท่านที่แสดงน้ำใจนำอาหาร น้ำดื่ม สิ่งของจำเป็นมาแจกจ่ายแบ่งปันให้กับประชาชนที่มาร่วมถวายสักการะ โดยเฉพาะให้แก่พี่น้องที่เดินทางมาจากต่างจังหวัด ถือเป็นเรื่องที่น่าประทับใจอย่างที่สุด
พร้อมกันนี้ ยังฝากขอบคุณภาคเอกชน ผู้ประกอบธุรกิจ ห้างร้าน ศิลปินทุกแขนง ที่พยายามรวมตัวกันทำกิจกรรมดีๆเพื่อประเทศของเรา ท่านยังรับทราบว่า บางร้านอาหารยังทำข่าวกล่องมาแจกจ่าย โดยไม่คิดสตางค์ ในเวลานี้คือเวลาของการแสดงพลังแห่งความดี และความอาลัยร่วมกัน
ท่านนายก ฝากขอบคุณสื่อมวลชนทุกแขนงที่ได้ร่วมกันเสนอข่าวสารอันเหมาะสมและเป็นประโยชน์ต่อพี่น้องประชาชน รวมทั้งงดเว้นการเสนอข่าวสารความขัดแย้ง ถือว่าสื่อมวลชนมีบทบาทสำคัญในการรักษาบรรยากาศของข่าวสารในประเทศเป็นอย่างดี แสดงให้เห็นเป็นที่ประจักษ์ว่า แม้ในยามที่เราทุกคนอยู่ในช่วงแห่งความทุกข์โศกเศร้า ก็ยังมีเรื่องราวดีๆที่ช่วยปลอบประโลมหัวใจ ท่านนายกรัฐมนตรีฝากขอบคุณชาวไทยทุกคนที่ทำหน้าที่ของท่านอย่างเต็มกำลังไม่ย่อท้อในช่วงเวลายากลำบากเช่นนี้ สิ่งเหล่านี้ล้วนเป็นการทำดีถวายพ่อ ที่แม้นไม่มีใครเห็น แต่ตัวท่านเองรับรู้ได้และสุขใจกับผลการกระทำของตนเอง ขอเป็นกำลังใจให้ทุกคนทำดีเพื่อถวายความอาลัย แด่พระบาทสมเด็จพระเจ้าอยู่หัวในพระบรมโกศตลอดไป"
............
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/575
