รัฐบาลไทย-ข่าวทำเนียบรัฐบาล-บันทึกข้อตกลงความร่วมมือด้านข้อมูลท่องเที่ยว ระหว่าง กระทรวงการท่องเที่ยวและกีฬา กับ ธนาคารแห่งประเทศไทย

วันพุธที่ 23 พฤศจิกายน 2559
บันทึกข้อตกลงความร่วมมือด้านข้อมูลท่องเที่ยว ระหว่าง กระทรวงการท่องเที่ยวและกีฬา กับ ธนาคารแห่งประเทศไทย
บันทึกข้อตกลงความร่วมมือด้านข้อมูลท่องเที่ยว ระหว่าง กระทรวงการท่องเที่ยวและกีฬา กับ ธนาคารแห่งประเทศไทย
วันที่ 14 พฤศจิกายน 2559 นายพงษ์ภาณุ เศวตรุนทร์ ปลัดกระทรวงการท่องเที่ยวและกีฬา (ป.กก.), ดร.วิรไท สินติประภพ ผู้ว่าการธนาคารแห่งประเทศไทย ร่วมบันทึกข้อตกลงความร่วมมือด้านข้อมูลท่องเที่ยว ระหว่าง กระทรวงการท่องเที่ยวและกีฬา กับ ธนาคารแห่งประเทศไทย โดยได้รับเกียรติจาก นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา (รมว.กก.) พร้อมด้วยผู้บริหารกระทรวงฯ ผู้บริหารธนาคารแห่งประเทศไทย ร่วมเป็นสักขีพยาน ณ ธนาคารแห่งประเทศไทย สำนักงานใหญ่
บันทึกข้อตกลงฉบับนี้จัดทำขึ้นเพื่อให้เกิดความร่วมมือในด้านการใช้ และแลกเปลี่ยนข้อมูลท่องเที่ยว รวมถึงข้อมูลที่เกี่ยวเนื่องกับการท่องเที่ยว ซึ่งกระทรวงการท่องเที่ยวและกีฬาและธนาคารแห่งประเทศไทย เห็นชอบตรงกัน อันเป็นประโยชน์ต่อการดำเนินการตามภารกิจของกระทรวงการท่องเที่ยวและกีฬาและธนาคารแห่งประเทศไทย โดยมีสาระสำคัญคือ
- กระทรวงการท่องเที่ยวและกีฬาตกลงอนุญาตให้ธนาคารแห่งประเทศไทย ใช้ข้อมูลเกี่ยวกับการท่องเที่ยวที่กระทรวงการท่องเที่ยวและกีฬาเป็นผู้จัดทำ เพื่อประโยชน์ในการติดตาม วิเคราะห์ ทิศทางเศรษฐกิจให้มีประสิทธิภาพยิ่งขึ้น
- ธนาคารแห่งประเทศไทยจะนำส่งข้อมูลอัตราแลกเปลี่ยนถัวเฉลี่ยที่ธนาคารพาณิชย์ใช้ซื้อขายกับลูกค้า แก่กระทรวงการท่องเที่ยวและกีฬา และนำส่งบทวิเคราะห์เกี่ยวกับการท่องเที่ยว ที่ธนาคารแห่งประเทศไทยศึกษาเพื่อใช้ประโยชน์ในการติดตามปัจจัยที่มีผลต่อการท่องเที่ยวอย่างใกล้ชิดตลอดจนประกอบการประเมินสถานการณ์การท่องเที่ยวของประเทศ

ที่มา : http://www.thaigov.go.th/news/contents/details/877
