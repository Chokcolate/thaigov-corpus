รัฐบาลไทย-ข่าวทำเนียบรัฐบาล-“พลเอกฉัตรชัย” ดีเดย์ปล่อยไก่สดไทยขบวนปฐมฤกษ์ไปเกาหลีใต้

วันพฤหัสบดีที่ 15 ธันวาคม 2559
“พลเอกฉัตรชัย” ดีเดย์ปล่อยไก่สดไทยขบวนปฐมฤกษ์ไปเกาหลีใต้
“พลเอกฉัตรชัย” ดีเดย์ปล่อยไก่สดไทยขบวนปฐมฤกษ์ไปเกาหลีใต้ คาดภายใน ธ.ค.นี้ ผู้ผลิตอีก 12 รง.ที่ได้รับการอนุญาตพร้อมส่งไก่ไทยสยายปีกในแดนกิมจิอีกกว่า 100 ตัน ตั้งเป้าปี’60 อุตสาหกรรมไก่เนื้อไทยโตเพิ่มอีก 3%
พลเอกฉัตรชัย  สาริกัลยะ รัฐมนตรีว่าการกระทรวงเกษตรและสหกรณ์ เปิดเผยในโอกาสเป็นประธานพิธีปล่อยตู้คอนเทนเนอร์บรรจุผลิตภัณฑ์ไก่สดขบวนปฐมฤกษ์ ไปสาธารณรัฐเกาหลี ณ ศูนย์ป้องกันและบรรเทาสาธารณภัยท่าเรือแหลมฉบัง ท่าเรือแหลมฉบัง จังหวัดชลบุรี ว่า ที่ผ่านมากระทรวงเกษตรฯ ได้เจรจาผลักดันการส่งออกไก่สดไทยไปเกาหลีใต้ในหลายๆ เวทีอย่างต่อเนื่อง จนกระทั่งกระทรวงเกษตร อาหาร และกิจการชนบท (MAFRA) และกระทรวงความปลอดภัยอาหารและยา (MFDS) ของสาธารณรัฐเกาหลี ได้อนุมัติและลงทะเบียนให้โรงงานไก่สดแช่เย็น/ แช่แข็ง ของไทย จำนวน 12 โรงงาน ส่งผลให้ไทยสามารถส่งออกไก่สดไทยไปสาธารณรัฐเกาหลีได้ตั้งแต่วันที่ 9 พฤศจิกายน 2559 ซึ่งรัฐบาลไทยโดยกระทรวงเกษตรและสหกรณ์ก็ต้องขอขอบคุณทางเกาหลีใต้ ผ่านไปยังนายฮง ซัง วุก อัครราชทูตที่ปรึกษา ผู้แทนสถานเอกอัครราชทูตสาธารณรัฐเกาหลี ประจำประเทศไทย ซึ่งได้ร่วมเป็นเกียรติในงานครั้งนี้ด้วย ซึ่งรับว่าเป็นการส่งออกผลิตภัณฑ์ไก่สดจากไทยไปสาธารณรัฐเกาหลีได้เป็นครั้งแรกในรอบ 12 ปีหลังประสบปัญหาการแพร่ระบาดของโรคไข้หวัดนกตั้งแต่ปี 2547
สำหรับแผนการส่งออกไก่สดไทยไปเกาหลีใต้ หลังจากที่ส่งออกล็อตนี้ซึ่งเป็นสินค้าชิ้นส่วนปีกไก่สดแช่แข็ง ของบริษัท ซีพีเอฟ (ประเทศไทย) จำกัด (มหาชน) จำนวน  1 ตู้คอนเทนเนอร์ ปริมาณ 15,240 กิโลกรัม มูลค่า 1,733,550 บาท คาดว่าจะถึงเกาหลีใต้ปลายเดือน ธ.ค.นี้ โดยจากการหารือผู้ส่งออกไก่สดของไทยทั้ง 12 บริษัท ทราบว่าภายในธันวาคม 2559 นี้จะมีผู้ผลิตส่งออก 5 ตู้ น้ำหนัก 106,644 กิโลกรัม  มูลค่า 12,002,655 บาท และทยอยส่งสินค้าไก่สดแช่เย็น แช่แข็งจากไทยไปเกาหลีใต้อย่างต่อเนื่อง ซึ่งเป้าหมายในปี 2560  คาดว่าจะมีการส่งออกประมาณ 40,000 ตัน มูลค่า 3,600 ล้านบาท
“ต้องถือว่าอุตสาหกรรมไก่เนื้อไทยมีการขยายตัวและเติบโตอย่างต่อเนื่อง โดยในปี 2559 ประมาณการผลิตไก่เนื้อ1,460 ล้านตัว แบ่งสัดส่วนเข้าโรงฆ่าคิดเป็น 82% เพื่อส่งออก อีก 18% เพื่อบริโภคในประเทศขณะที่ประเทศคู่ค้าที่สำคัญของไทย ได้แก่ ญี่ปุ่น 51 % ,สหภาพยุโรป 39% อื่นๆ 10 % โดยปริมาณการส่งออก 681,258 ตัน มูลค่าการส่งออกมูลค่า 88,428 ล้านบาท แบ่งเป็น สินค้าไก่แปรรูปปรุงสุก 461,033 ตัน มูลค่า 68,882 ล้านบาท สินค้าไก่ดิบ 220,225 ตัน มูลค่า 19,546 ล้านบาท ดังนั้น เมื่อไทยสามารถปลดล็อคการส่งไก่สดไทยไปยังเกาหลีใต้ได้แล้ว คาดการณ์ว่าในปี 2560 ประมาณการผลิตไก่เนื้อจะเพิ่มขึ้นเป็น 1,673 ล้านตัว โดยเป้าหมายการส่งออกการเติบโตของตลาดส่งออกเนื้อไก่เพิ่มขึ้นเฉลี่ย 3%” พลเอกฉัตรชัย กล่าว
อย่างไรก็ตาม กระทรวงเกษตรและสหกรณ์ ขอเน้นย้ำไปยังหน่วยงานภาครัฐ ภาคเอกชน และผู้บริโภคของสาธารณรัฐเกาหลีมั่นใจว่า จะดำเนินการตามเงื่อนไขการนำเข้าของสาธารณรัฐเกาหลี โดยมุ่งเน้นการผลิตไก่สดแช่เย็น/ แช่แข็ง ที่มีคุณภาพและความปลอดภัย เพื่อที่ผู้บริโภคในสาธารณรัฐเกาหลีจะได้บริโภคไก่สดที่ได้มาตรฐานสากล
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1033
