รัฐบาลไทย-ข่าวทำเนียบรัฐบาล-ผู้ช่วยโฆษกฯ เผยประชาชนสามารถจัดกิจกรรมได้ตั้งแต่ 14 พ.ย. 59 พร้อมขอความร่วมมือสถานีวิทยุโทรทัศน์นำเสนอรายการที่เหมาะสม เน้นสาระความรู้ เพื่อพัฒนาประเทศในอนาคต

วันพุธที่ 2 พฤศจิกายน 2559
ผู้ช่วยโฆษกฯ เผยประชาชนสามารถจัดกิจกรรมได้ตั้งแต่ 14 พ.ย. 59 พร้อมขอความร่วมมือสถานีวิทยุโทรทัศน์นำเสนอรายการที่เหมาะสม เน้นสาระความรู้ เพื่อพัฒนาประเทศในอนาคต
พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรีเผยประชาชนสามารถจัดกิจกรรมได้ตั้งแต่ 14 พ.ย. 59 พร้อมขอความร่วมมือสถานีวิทยุโทรทัศน์นำเสนอรายการที่เหมาะสม เน้นสาระความรู้ เพื่อพัฒนาประเทศในอนาคต
วันนี้ ( 1 พ.ย. 59) เวลา 14.25 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงกรณีที่นายกรัฐมนตรีให้สัมภาษณ์เรื่องที่นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี ได้มีการหารือกับหน่วยงานที่เกี่ยวข้องเกี่ยวกับการจัดกิจกรรมต่าง ๆ ที่ทางรัฐบาลได้ขอความร่วมมือทุกภาคส่วนทั้งการนำเสนอข่าวและกิจกรรมบันเทิงว่า ผลจากการหารือดังกล่าวได้มีการจำแนกกิจกรรมต่าง ๆ เป็น 9 ลักษณะ ประกอบด้วย 1) งานเทศกาลระดับประเทศ ได้แก่ งานลอยกระทง การจัดงานคริสต์มาส วันปีใหม่ 2) งานเทศกาลระดับจังหวัด เช่น งานกาชาด งานเทศกาลผีตาโขน  3) งานส่งเสริมเศรษฐกิจระดับจังหวัด อำเภอ ท้องถิ่น เช่น กิจกรรมถนนคนเดิน ประเพณีชนวัว 4) งานรื่นเริงวัฒนธรรมพื้นบ้าน เช่น ลิเก ลำตัด ดนตรี มหรสพ และการประกวดต่าง ๆ  5) กิจกรรมสถานบันเทิงต่าง ๆ เช่น ไนท์คลับ ผับบาร์ เป็นต้น  6) กิจกรรมที่จัดภายในโรงแรม เช่น การจัดประชุมสัมมนา การเลี้ยงสังสรรค์ 7) การแสดงคอนเสิร์ต 8) งานตามประเพณีวัฒนธรรม เช่น งานกฐิน ผ้าป่า และ 9) งานแข่งขันกีฬาทุกระดับและกองเชียร์
ทั้งนี้ รัฐบาลมีความเห็นว่าการจัดกิจกรรมต่าง ๆ ดังกล่าวสามารถจัดได้ตั้งแต่วันที่ 14 พฤศจิกายน 2559 เป็นต้นไป โดยสิ่งที่ได้มีการดำเนินการอยู่แล้วทุกภาคส่วนสามารถดำเนินการจัดกิจกรรมต่าง ๆ ได้ เช่น การจัดประชุมสัมมนา งานมงคลสมรส งานกฐิน ฯลฯ  และให้ผู้จัดงานพิจารณาถึงความเหมาะสม และให้เป็นไปตามกฎหมาย ระเบียบข้อบังคับที่มีอยู่ โดยให้ผู้ว่าราชการจังหวัดให้คำแนะนำและหารือร่วมกับภาคส่วนต่าง ๆ เพื่อให้การใช้พื้นที่และรูปแบบกิจกรรมเป็นไปอย่างเหมาะสมและสอดคล้องกับวัฒนธรรมของแต่ละพื้นที่
สำหรับการจัดรายการของสถานีวิทยุโทรทัศน์สามารถดำเนินการได้ตามปกติ โดยขอความร่วมมือผู้ที่รับผิดชอบพิจารณาการนำเสนอรายการต่าง ๆ ให้เป็นไปอย่างเหมะสม และควรมีการนำเสนอรายการที่ให้ความรู้และสาระต่าง ๆ ให้ประชาชนได้รับชม เพื่อการพัฒนาด้านต่าง ๆ ของประเทศในอนาคตด้วย
อย่างไรก็ตาม รัฐบาลได้ขอความร่วมมือหน่วยงานภาครัฐ ข้าราชการ พนักงานรัฐวิสาหกิจ และเจ้าหน้าที่ของรัฐไว้ทุกข์มีกำหนด 1 ปี เช่นเดิม ในส่วนของประชาชนทั่วไปและนักท่องเที่ยวให้พิจารณาตามความเหมาะสม
ส่วนสถานที่ราชการ รัฐวิสาหกิจ หน่วยงานของรัฐ และสถานศึกษาทุกแห่งที่ลดธงครึ่งเสา เป็นเวลา 30 วัน ตั้งแต่วันที่ 14 ตุลาคม 2559 จะครบกำหนด 30 วัน ในวันที่ 12 พฤศจิกายน 2559 โดยในวันจันทร์ที่ 14 พฤศจิกายน 2559 จะเป็นวันแรกที่จะมีการชักธงเต็มเสาเช่นเดิม ทั้งนี้ นายกรัฐมนตรี ได้กล่าวย้ำถึงดำเนินการในเรื่องต่าง ๆ ว่า ขอให้ทุกภาคส่วนดำเนินการโดยไม่ขัดต่อหลักกฎหมาย และให้พิจารณาตามความเหมาะสม
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/710
