รัฐบาลไทย-ข่าวทำเนียบรัฐบาล-ศธ.ประชุมการจัดการศึกษาแบบบูรณาการ เมืองต้นแบบ "สามเหลี่ยม มั่นคง มั่งคั่ง ยั่งยืน" อำเภอเบตง

วันศุกร์ที่ 23 ธันวาคม 2559
ศธ.ประชุมการจัดการศึกษาแบบบูรณาการ เมืองต้นแบบ "สามเหลี่ยม มั่นคง มั่งคั่ง ยั่งยืน" อำเภอเบตง
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ ลงพื้นที่อำเภอเบตง จังหวัดยะลา เพื่อเป็นประธานการประชุม "การจัดการศึกษาแบบบูรณาการเมืองต้นแบบ "สามเหลี่ยม มั่นคง มั่งคั่ง ยั่งยืน"
ที่รัฐบาลประกาศให้อำเภอเบตง เป็นเมืองต้นแบบ "การพัฒนาที่พึ่งพาตนเองอย่างยั่งยืน" (Sustainable Development City) โดยมุ่งหวังให้มีแผนจัดการศึกษาแบบบูรณาการของจังหวัดและเมืองต้นแบบที่สมบูรณ์ ทุกภาคส่วนของสังคมได้เข้าใจถึงนโยบาย และเกิดความร่วมมือในการบูรณาการจัดการศึกษาสู่การพัฒนาเมืองเบตงอย่างยั่งยืน และโอกาสเดียวกันนี้ได้ไปตรวจเยี่ยมความพร้อมของโรงเรียนที่เข้าร่วมโครงการจัดตั้ง "แผนการเรียนวิทย์-กีฬา และศิลป์-กีฬา" ที่ อ.เบตง และ อ.ยะหริ่ง จ.ปัตตานี
เมื่อวันพฤหัสบดีที่ 22 ธันวาคม 2559 เวลา 13.00-15.00 น.  พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ พร้อมด้วย พล.อ.สุทัศน์ กาญจนานนท์กุล ที่ปรึกษารัฐมนตรีช่วยว่าการกระทรวงศึกษาธิการ และคณะ เดินทางถึงวิทยาลัยการอาชีพเบตง เพื่อเข้าร่วมประชุมการจัดการศึกษาแบบบูรณาการเมืองต้นแบบ "สามเหลี่ยม มั่นคง มั่งคั่ง ยั่งยืน" อำเภอเบตง
พล.อ.สุรเชษฐ์ ชัยวงศ์ เปิดเผยถึงการประชุมในครั้งนี้ว่า จากการที่คณะรัฐมนตรีได้มีมติเมื่อวันที่ 4 ตุลาคม 2559 เห็นชอบหลักการ โครงการเมืองต้นแบบ "สามเหลี่ยม มั่นคง มั่งคั่ง ยั่งยืน" (ปี พ.ศ.2560-2563) ซึ่งสำนักงานคณะกรรมการพัฒนาการเศรษฐกิจและสังคมแห่งชาติ ได้ร่วมกับศูนย์อำนวยการบริหารจังหวัดชายแดนภาคใต้ (คปต.) จัดทำโครงการเมืองต้นแบบ "สามเหลี่ยม มั่นคง มั่งคั่ง ยั่งยืน" เพื่อต้องการพัฒนาเศรษฐกิจและสังคมให้กับพื้นที่ 3 อำเภอในจังหวัดชายแดนภาคใต้ ได้แก่
อำเภอหนองจิก จังหวัดปัตตานี ให้เป็นเมืองต้นแบบ "การพัฒนาเกษตรอุตสาหกรรมก้าวหน้าผสมผสาน" (Agricultural Industry City)
อำเภอสุไหงโก-ลก จังหวัดนราธิวาส ให้เป็นเมืองต้นแบบ "การค้าชายแดนระหว่างประเทศ" (International Border City)
อำเภอเบตง จังหวัดยะลา  ให้เป็นเมืองต้นแบบ "การพัฒนาที่พึ่งพาตนเองอย่างยั่งยืน" (Sustainable Development City)
โดยมีแนวทางการพัฒนาแบ่งเป็น 3 ระยะ คือ
1) ระยะเร่งด่วน เพื่อเสริมสร้างบรรยากาศการลงทุน ออกมาตรการด้านสิทธิประโยชน์การลงทุน จัดตั้งกองทุนส่งเสริมธุรกิจรุ่นใหม่ของแต่ละอำเภอ
2) ระยะที่ 2 สนับสนุนการลงทุนระยะแรก
- อำเภอหนองจิก ส่งเสริมการแปรรูปผลผลิตการเกษตรเป็นสินค้า OTOP ปรับปรุงท่าเรือปัตตานี และถนน
- อำเภอสุไหงโก-ลก  จัดตั้ง Free Trade Zone ก่อสร้างสะพานโก-ลก แห่งที่ 2 ศึกษาความเหมาะสมศูนย์กระจายสินค้า คลังสินค้า โรงงาน ศูนย์นิทรรศการ
- อำเภอเบตง พัฒนาการท่องเที่ยวครบวงจรและแหล่งท่องเที่ยวใหม่ รวมทั้งพัฒนาคุณภาพระบบไฟฟ้าและระบบโครงสร้างพื้นฐานอื่น ๆ
3) ระยะที่ 3 การเชื่อมโยงระบบขนส่งทั้งหมดไปยังภูมิภาคต่าง ๆ ทั้งในประเทศและต่างประเทศ
เพื่อให้การขับเคลื่อนการจัดการศึกษาเพื่อรองรับพื้นที่พัฒนาพิเศษเฉพาะ เป็นไปตามวัตถุประสงค์ของโครงการเมืองต้นแบบ "สามเหลี่ยม มั่นคง มั่งคั่ง ยั่งยืน" กระทรวงศึกษาธิการ โดยสำนักงานคณะกรรมการการศึกษาขั้นพื้นฐาน (สพฐ.) จึงได้มอบหมายให้สำนักงานศึกษาธิการจังหวัดยะลา จัดการประชุมครั้งนี้ขึ้น โดยร่วมกับหน่วยงานทางการศึกษาทุกหน่วยงานและภาคสังคมในจังหวัดยะลา เพื่อนำผลจากการประชุมไปขับเคลื่อนการจัดทำแผนพัฒนาการศึกษาจังหวัดยะลา ให้สอดคล้องกับโครงการเมืองต้นแบบ "สามเหลี่ยม มั่นคง มั่งคั่ง ยั่งยืน"
อำเภอเบตง: ได้กำหนด 3 ยุทธศาสตร์ 22 กลยุทธ์ สู่การพัฒนาให้เป็นเมืองต้นแบบ "ด้านการพัฒนาที่พึ่งพาตนเองอย่างยั่งยืน" ดังนี้
ยุทธศาสตร์ที่ 1 เร่งรัดพัฒนาโครงสร้างพื้นฐานพื้นรองรับการขยายตัวทางเศรษฐกิจ  โดยมี 4 กลยุทธ์ที่สำคัญ เช่น เร่งรัดการก่อสร้างสนามบินเบตงตามมาตรฐานสากล การพัฒนาเครือข่ายโทรคมนาคม และเส้นทางการคมนาคมสายใหม่มายังเบตง รวมทั้งปรับปรุงผังเมือง ระบบสาธารณูปโภค ทรัพยากรสิ่งแวดล้อม เพื่อรองรับการเป็นเมืองต้นแบบ เป็นต้น
ยุทธศาสตร์ที่ 2 เสริมสร้างคุณภาพชีวิต และพัฒนาเศรษฐกิจเมืองเบตงอย่างยั่งยืน โดยมี 13 กลยุทธ์ที่สำคัญ เช่น ส่งเสริมการดำรงชีวิตโดยใช้หลักปรัชญาเศรษฐกิจพอเพียง การพัฒนาทรัพยากรมนุษย์ ระบบความมั่นคงปลอดภัยในชีวิตและทรัพย์สิน สร้างเครือข่ายเชื่อมโยงผู้ผลิต ผู้ประกอบการ และผู้บริโภค การสร้างมูลค่าเพิ่มให้กับสินค้าเบตงด้วยนวัตกรรม เป็นต้น
ยุทธศาสตร์ที่ 3 การบริหารจัดการเพื่อพัฒนาให้เป็นเมืองต้นแบบการพึ่งพาตนเองอย่างยั่งยืน  โดยมี 5 กลยุทธ์ที่สำคัญ เช่น เสริมสร้างกระบวนการเรียนรู้ร่วมกันระหว่างภาครัฐกับประชาชนในเรื่องยุทธศาสตร์และแนวทางการพัฒนาเมืองไปสู่การปฏิบัติให้เป็นรูปธรรมและมีธรรมาภิบาล การทำงานแบบบูรณาการในรูปแบบประชารัฐ การมีส่วนร่วมการพัฒนาพลังงานที่มีเสถียรภาพเพื่อการพึ่งพาตนเองอย่างยั่งยืน เป็นต้น
ด้านการศึกษา: คณะกรรมการศึกษาธิการจังหวัด (กศจ.) ยะลา และหน่วยงานที่เกี่ยวข้อง ได้วางแผนการบูรณาการจัดการศึกษาจังหวัดยะลา กับโครงการเบตงเมืองต้นแบบ "สามเหลี่ยม มั่นคง มั่งคั่ง ยั่งยืน" ให้สอดคล้องทั้ง 3 ยุทธศาสตร์ 22 กลยุทธ์ โดยจัดทำแผนงานและโครงการที่รองรับนโยบายเมืองต้นแบบไว้แล้วจำนวนทั้งสิ้น62 โครงการ สำหรับหน่วยงานทุกสังกัดในกระทรวงศึกษาธิการ 8 หน่วยงาน ทั้งการศึกษาในระบบ นอกระบบ และการศึกษาตามอัธยาศัย แยกเป็น
สำนักงานเขตพื้นที่การศึกษาประถมศึกษายะลา เขต 3 ได้วางแผนดำเนินการตามยุทธศาสตร์ที่ 2 จำนวน 8 โครงการ
สำนักงานเขตพื้นที่การศึกษามัธยมศึกษา เขต 15 ได้วางแผนดำเนินการตามยุทธศาสตร์ที่ 2 จำนวน 5 โครงการ
สำนักงานการศึกษาเอกชนจังหวัดยะลา ได้วางแผนดำเนินการตามยุทธศาสตร์ที่ 2 จำนวน 5 โครงการ
สำนักงาน กศน.จังหวัดยะลา ได้วางแผนดำเนินการตามยุทธศาสตร์ที่ 2 จำนวน 10 โครงการ
อาชีวศึกษาจังหวัดยะลา ได้วางแผนดำเนินการตามยุทธศาสตร์ที่ 1,2,3 ครบทุกยุทธศาสตร์ จำนวน 28  โครงการ
วิทยาลัยชุมชนยะลา ได้วางแผนดำเนินการตามยุทธศาสตร์ที่ 2,3 จำนวน 4 โครงการ
มหาวิทยาลัยราชภัฏยะลา ได้วางแผนดำเนินการตามยุทธศาสตร์ที่ 2 จำนวน 1 โครงการ
ศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.) ได้วางแผนดำเนินการตามยุทธศาสตร์ที่ 2 จำนวน 1 โครงการ
แนวทางการจัดการเรียนรู้: ใช้วิธีบูรณาการโดยการสอดแทรกในเนื้อหารายวิชา รวมทั้งจัดรายวิชาเพิ่มเติม โดยเน้นการเรียนรู้โดยการปฏิบัติ ซึ่งเนื้อหาในการจัดการเรียนรู้ มีทั้งการส่งเสริมองค์ความรู้พื้นฐาน เช่น ภาษา ธุรกิจศึกษา เศรษฐศาสตร์ เทคโนโลยีสารสนเทศ ฯลฯ และองค์ความรู้พื้นถิ่น เช่น อาหาร จะมีการส่งเสริมในการเลี้ยงไก่เบตง ปลาจีน กบภูเขา ปลูกผักน้ำ รวมทั้งการทำอาหารบักกุ๊ดเต๋ และเฉาก๊วย และเนื้อหาหลักสูตรยังมีเรื่องของแหล่งท่องเที่ยวที่สำคัญของจังหวัดยะลาและอำเภอเบตง ทั้งเชิงประวัติศาสตร์ เชิงนิเวศน์ และเชิงกีฬา/สุขภาพ เป็นต้น
ทั้งนี้ กลไกการขับเคลื่อนการจัดการศึกษาแบบบูรณาการเมืองต้นแบบของเบตง มี กศจ.ยะลา เป็นหน่วยงานหลัก และ ศปบ.จชต.เป็นหน่วยงานประสานในภาพรวมกับเครือข่ายภาครัฐ ภาคเอกชน และภาคประชาสังคม
พล.อ.สุรเชษฐ์ ชัยวงศ์ กล่าวด้วยว่า การพัฒนาเมืองต้นแบบเบตง คงไม่ได้มองเฉพาะที่อำเภอเบตงเท่านั้น แต่คำนึงถึงการพัฒนาอำเภออื่น ๆ ในจังหวัดยะลาเช่นกันด้วย เพื่อให้สอดรับกับการจัดการศึกษาแบบบูรณาการในภาพรวม จึงฝากให้ทุกหน่วยงานเตรียมแผนงานและโครงการที่วางไว้เพื่อส่งเสริมสนับสนุนให้สามารถจัดการศึกษาให้มีความพร้อมและต่อเนื่องให้มากที่สุดสำหรับเด็กและเยาวชนในพื้นที่ ตามที่นายกรัฐมนตรีได้กล่าวย้ำไว้เสมอว่า การดำเนินการด้านต่าง ๆ ของรัฐบาล จะยึดถือประชาชนเป็นศูนย์กลาง ให้ประชาชนมีความสุขและความพึงพอใจ เพราะฉะนั้นจึงฝากเรื่องการสร้างการรับรู้ให้ผู้เกี่ยวข้องและประชาชนได้รับทราบการทำงานของพวกเราในครั้งนี้ให้กว้างขวางยิ่งขึ้น
อนึ่ง ในการเดินทางมาปฏิบัติภารกิจครั้งนี้ พล.อ.สุรเชษฐ์ ชัยวงศ์ และคณะ ได้เดินทางไปตรวจเยี่ยมความพร้อมของโรงเรียนที่เข้าร่วมโครงการจัดตั้ง "แผนการเรียนวิทย์-กีฬา และศิลป์-กีฬา" ตามแผนพัฒนาการกีฬาสำหรับนักเรียน ตามโครงการสานฝันการกีฬาสู่ระบบการศึกษาในจังหวัดชายแดนภาคใต้ ที่โรงเรียนเบตง "วีระราษฎร์ประสาน" อ.เบตง จ.ยะลา และโรงเรียนสุวรรณไพบูลย์ อ.ยะหริ่ง จ.ปัตตานี ซึ่งจะเริ่มเปิดหลักสูตรดังกล่าวในระดับชั้น ม.4 ในประเภทกีฬาวอลเลย์บอล (หญิง) และฟุตบอล (ชาย) ตั้งแต่ปีการศึกษา 2560 เป็นต้นไป
จากการตรวจเยี่ยมพบว่า โรงเรียนทั้งสองแห่งมีการเตรียมความพร้อมที่จะเปิดรับสมัครคัดเลือกนักเรียนรุ่นแรกเข้าเรียนในเดือนกุมภาพันธ์ 2560 เช่น โรงเรียนสุวรรณไพบูลย์ มีความพร้อมเรื่องสถานที่อาคารหอพักใหม่ จำนวน 3ชั้น 20 ห้องพัก สามารถรองรับนักเรียนเข้าพักประจำได้ห้องละ 4 คน รวมทั้งสิ้น 80 คน รวมทั้งห้องพักครูอีก 2 ห้อง จึงเห็นชอบกับการวางแผนของโรงเรียน เพื่อให้โรงเรียนสามารถดำเนินการต่อเนื่องต่อไป โดยแนะให้โรงเรียนไปศึกษาและสอบถามข้อมูลกับผู้อำนวยการหลักสูตรดังกล่าว เพื่อเตรียมความพร้อมให้มากที่สุด ทั้งยังฝากให้มีความรัก ความสามัคคี ความกลมเกลียวเป็นหลักในการทำงาน
หลังจากนี้จะนำข้อมูลต่าง ๆ ไปพิจารณาภาพรวมของโรงเรียนทั้งหมด 8 แห่ง ที่จะเปิดแผนการเรียนวิทย์-กีฬา และศิลป์-กีฬา ตามโครงการสานฝันการกีฬาฯ ในจังหวัดชายแดนภาคใต้ ปีการศึกษา 2560 ต่อไป

ที่มา : http://www.thaigov.go.th/news/contents/details/1089
