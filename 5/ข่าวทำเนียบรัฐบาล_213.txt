รัฐบาลไทย-ข่าวทำเนียบรัฐบาล-รอง ลธน.ม.เรณูฯ เป็นประธานในพิธีปิดงานตลาดคลองผดุงกรุงเกษมข้างทำเนียบรัฐบาล “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” มีรายได้กระจายสู่ชุมชนกว่า 310 ล้านบาท

วันศุกร์ที่ 23 ธันวาคม 2559
รอง ลธน.ม.เรณูฯ เป็นประธานในพิธีปิดงานตลาดคลองผดุงกรุงเกษมข้างทำเนียบรัฐบาล “คลังพัฒนาชาติ ตลาดคลองผดุงสร้างชีวิต เสริมสร้างเศรษฐกิจมั่นคง” มีรายได้กระจายสู่ชุมชนกว่า 310 ล้านบาท
นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานในพิธีปิดตลาด “คลังพัฒนาชาติ ตลาดคลองผดุงฯ สร้างชีวิต เสริมสร้างเศรษฐกิจมั่นคง” มีรายได้กระจายสู่ชุมชนกว่า 310 ล้านบาท
วันนี้ (23 ธันวาคม 2559) เวลา 12.00 น. ณ เวทีกลางตลาดคลองผดุงกรุงเกษม ข้างทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานในพิธีปิดตลาด “คลังพัฒนาชาติ ตลาดคลองผดุงฯ สร้างชีวิต เสริมสร้างเศรษฐกิจมั่นคง” มีรายได้กระจายสู่ชุมชนกว่า 310 ล้านบาท
โอกาสนี้ นายสมชัย สัจจพงษ์ ปลัดกระทรวงการคลัง ได้กล่าวรายงานว่ากระทรวงการคลังด้วยความร่วมมือของสำนักเลขาธิการนายกรัฐมนตรีได้ร่วมกันจัดงานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “คลังพัฒนาชาติ ตลาดคลองผดุงฯ สร้างชีวิต เสริมสร้างเศรษฐกิจมั่นคง” ระหว่างวันที่ 1 - 23 ธันวาคม 2559 ซึ่งได้รับการตอบรับจากประชาชนที่มาชมงานเป็นอย่างดี มีรายได้กระจายสู่ชุมชนกว่า 310 ล้านบาท
จากนั้น รองเลขาธิการนายกรัฐมนตรีฝ่ายการเมือง ได้มอบป้ายประกาศนียบัตรแก่หน่วยงานต่าง ๆ และได้กล่าวปิดงานว่า พลเอก ประยุทธ์ จันทร์โอชา นายกรัฐมนตรีมีนโยบายให้ตลาดคลองผดุงกรุงเกษมเป็นตลาดตามแนวทางประชารัฐ ผลของการดำเนินงานที่ผ่านมาประสบความสำเร็จเป็นอย่างดียิ่ง ส่งผลให้พี่น้องประชาชนในบริเวณกรุงเทพมหานครและปริมณฑลได้มีโอกาสเลือกซื้อสินค้าจากผู้ผลิตได้โดยตรง และที่สำคัญยังทำให้เกษตรกรและผู้ประกอบการสินค้ารายย่อยได้มีแหล่งจำหน่ายสินค้าและช่วยสร้างรายได้เพิ่มมากขึ้น โดยเฉพาะเดือนธันวาคมนี้ยอดรายได้ทำได้สมความภาคภูมิและถือเป็นของขวัญส่งท้ายปีเก่าตอนรับปีใหม่ให้กับพี่น้องประชาชนและผู้ประกอบการทุกคน และทั้งนี้ พร้อมส่งเสริมให้ตลาดคลองผดุงกรุงเกษมเป็นแหล่งท่องเที่ยวแห่งใหม่ของคนกรุงเทพมหานคร
หลังจากที่ตัวแทนผู้บริหารกระทรวงการคลังมอบป้ายตลาดคลองผดุงกรุงเกษมแก่ประธานในพิธีซึ่งได้มอบต่อให้ตัวแทนผู้บริหารกระทรวงวิทยาศาสตร์และเทคโนโลยีแล้ว ตัวแทนผู้บริหารกระทรวงวิทยาศาสตร์และเทคโนโลยีได้กล่าวประชาสัมพันธ์งานตลาดคลองผดุงกรุงเกษม ในเดือนมกราคม 2560 ว่ามติที่ประชุมคณะกรรมการดำเนินโครงการตลาดคลองผดุงกรุงเกษม ซึ่งมีนางสาวเรณู ตังคจิวางกูร เป็นประธานการประชุมฯ ได้มอบหมายให้กระทรวงวิทยาศาสตร์และเทคโนโลยีด้วยความร่วมมือของสำนักงานเลขาธิการนายกรัฐมนตรีจัดงาน “ตลาดนัดวิถีวิทย์ 2560” ระหว่างวันที่ 9 - 29 มกราคม 2560
วัตถุประสงค์การจัดงาน ก็เพื่อเป็นการเผยแพร่ผลงานด้านวิทยาศาสตร์ เทคโนโลยี และนวัตกรรม ฝีมือคนไทย ทั้งของหน่วยงานในสังกัดกระทรวงวิทยาศาสตร์ฯ และหน่วยงานเครือข่ายที่ได้รับการสนับสนุนจาก วท. ซึ่งภายในงานได้คัดสรรผลงานและผลิตภัณฑ์ต่าง ๆ กว่า 240 รายการ มาจัดแสดงและจัดจำหน่ายหรือให้บริการ เพื่อจะได้เป็นการช่วยเหลือชุมชน วิสาหกิจชุมชน รวมถึงผู้ประกอบการต่าง ๆ เพื่อจะได้เป็นการเพิ่มรายได้และอาชีพให้กับพี่น้องประชาชน นอกจากนี้ ยังมีหน่วยงานพันธมิตรที่มาร่วมจัดงานได้แก่ อาทิ ธนาคารพาณิชย์ สำนักงานสถิติแห่งชาติ บริษัท ไปรษณีย์ไทย จำกัด ร่วมออกบูธกิจกรรมที่เป็นประโยชน์แก่ประชาชนด้วย
ในส่วนกิจกรรม (HILIGHT) และผลิตภัณฑ์ที่โดดเด่น ได้แบ่งงานออกเป็น 3 แนวทางที่น่าสนใจ ได้แก่
- วิถีวิทย์สร้างความสุข ซึ่งได้น้อมนำพระอัจริยภาพทางด้านดนตรีในพระบาทสมเด็จพระปรมินทรมหาภูมิพลอดุลยเดช รัชกาลที่ 9 ซึ่งทรงพระราชนิพนธ์ไว้ ทั้งหมด 48 บทเพลง มาถ่ายทอดให้ประชาชนได้รับรู้ถึง พระอัจริยภาพด้านดนตรีของพระองค์
- วิถีวิทย์สร้างความรู้ โดยเชิญเจ้าหน้าที่ของหน่วยงานต่าง ๆ ในสังกัดกระทรวงวิทยาศาสตร์ฯ และหน่วยงานเครือข่ายของกระทรวงวิทยาศาสตร์ฯ ถ่ายทอดเรื่องราวเกี่ยวกับ วิทยาศาสตร์ เทคโนโลยี และนวัตกรรม
- วิถีวิทย์โอกาสดีนาทีทอง โดยนำสินค้าจากผู้ประกอบการที่มาจำหน่ายภายในงาน มาจัดโปรโมชั่นราคาพิเศษ พร้อมจัดพื้นที่สำหรับสินค้าจากร้านประชารัฐมาจำหน่ายในราคาประหยัดอีกด้วย
ทั้งนี้ ภายในงานยังมีการอบรมอาชีพ 20 หลักสูตรแก่ประชาชนฟรี เช่น อบรมการทำสบู่ธรรมชาติ สลัดผักปูอัดรักสุขภาพ ขนมเค้กสีสัน เทียนหอมลายดอกไม้ ขนมหวานคอนเฟล็ค ผ้าถักใส่ของ เป็นต้น อีกทั้งยังมีการนำเครื่องจักรเทคโนโลยีและนวัตกรรมคนไทย เช่น เครื่องขายขวดพลาสติกอัตโนมัติ เรือดูดตะกอนเลนอเนกประสงค์ หุ่นยนต์ดินสอ (ตัวล่าสุด) สำหรับบริการเสิร์ฟอาหาร เครื่องอบปลาแดดเดียวอินฟาเรด เป็นต้น ด้านผลิตภัณฑ์ เน้นจัดแสดงและจำหน่ายสินค้าผลิตภัณฑ์ชุมชนวิสาหกิจที่ได้มาตรฐาน สะอาดปลอดภัย ใส่ใจสิ่งแวดล้อม ใช้องค์ความรู้ด้านวิทยาศาสตร์ เทคโนโลยีและนวัตกรรม ทั้งในกลุ่มอาหาร เครื่องดื่ม ผักผลไม้ สมุนไพร แบ่งพื้นที่เป็นกลุ่มชัดเจน เครื่องสำอาง เสื้อผ้าเครื่องนุ่งห่ม งานฝีมือ กิจกรรมหมู่บ้านวิถีพอเพียง กิจกรรมเวทีเพื่อสาธิตการถ่ายทอดองค์ความรู้เทคโนโลยี ฝึกอบรมอาชีพ และกิจกรรมสนุกสนานพร้อมของสมนาคุณอีกมากมาย จึงขอเชิญชวนประชาชนมาร่วมชม ชิม ช้อป ระหว่างวันที่ 9 - 29 มกราคม 2559 เวลา 10.00 - 19.00 น. ณ ตลาดคลองผดุงกรุงเกษม ข้างทำเนียบรัฐบาล
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1097
