รัฐบาลไทย-ข่าวทำเนียบรัฐบาล-กระทรวงเกษตรฯ จัดพิธีบำเพ็ญกุศลและพิธีทำบุญตักบาตร เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช

วันพุธที่ 16 พฤศจิกายน 2559
กระทรวงเกษตรฯ จัดพิธีบำเพ็ญกุศลและพิธีทำบุญตักบาตร เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช
กระทรวงเกษตรและสหกรณ์ จัดพิธีบำเพ็ญกุศลและพิธีทำบุญตักบาตร เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช  ทุกวันที่ 13 ของทุกเดือน จนถึงวันที่ 13 ตุลาคม
~กระทรวงเกษตรและสหกรณ์ โดยสำนักงานปลัดกระทรวงเกษตรและสหกรณ์ และสำนักงานการปฏิรูปที่ดินเพื่อเกษตรกรรม จัดพิธีบำเพ็ญกุศลและพิธีทำบุญตักบาตร เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช โดยมี นายธีรภัทร ประยูรสิทธิ ปลัดกระทรวงเกษตรและสหกรณ์ เป็นประธานในพิธี พร้อมด้วยผู้บริหาร ข้าราชการ และเจ้าหน้าที่ของกระทรวงเกษตรและสหกรณ์ ซึ่งได้กำหนดจัดขึ้นในวันที่ 13 ของทุกเดือน ไปจนถึงวันที่ 13 ตุลาคม 2560 โดยในครั้งที่ 1 เริ่มในวันอาทิตย์ที่ 13 พฤศจิกายน 2559  ณ กระทรวงเกษตรและสหกรณ์
สำหรับกิจกรรมพิธีบำเพ็ญกุศลและพิธีทำบุญตักบาตร เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช เริ่มเวลา 06.30 น.ประกอบด้วยกิจกรรมต่าง ๆ อาทิ ประธานในพิธีจุดธูป เทียนบูชาพระรัตนตรัยหน้าโต๊ะหมู่บูชา จุดเครื่องบูชาทองน้อย และกราบถวายบังคมพระบรมฉายาลักษณ์ จากนั้น พระสงฆ์ 10 รูป สวดพุทธมนต์ และประธานในพิธี พร้อมด้วยผู้บริหารทอดผ้าไตรบังสกุล โดยพระสงฆ์ 10 รูป สดับปกรณ์ ประธานในพิธีถวายเครื่องไทยธรรม กรวดน้ำ กราบลาพระรัตนตรัยหน้าโต๊ะหมู่บูชา และถวายบังคมพระบรมฉายาลักษณ์ หน้าโต๊ะบูชา
หลังจากนั้น เวลา 07.30 น. ผู้บริหาร ข้าราชการ และเจ้าหน้าที่ของกระทรวงเกษตรและสหกรณ์ และประชาชน ได้ร่วมพิธีทำบุญตักบาตร (ข้าวสาร อาหารแห้ง) พระสงฆ์ 89 รูป  เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th

ที่มา : http://www.thaigov.go.th/news/contents/details/787
