รัฐบาลไทย-ข่าวทำเนียบรัฐบาล-รมต.นร. มล.ปนัดดา ขอให้ข้าราชการรักษากฎระเบียบยึดมั่นในหลักธรรมาภิบาล

วันอังคารที่ 1 พฤศจิกายน 2559
รมต.นร. มล.ปนัดดา ขอให้ข้าราชการรักษากฎระเบียบยึดมั่นในหลักธรรมาภิบาล
รมต.นร. มล.ปนัดดา ขอให้ข้าราชการรักษากฎระเบียบยึดมั่นในหลักธรรมาภิบาล
วันนี้ (6 ตุลาคม 2559) เวลา 13.30 น. ณ ห้องประชุมอรรถไกวัลวที ชั้น 1 สำนักงานปลัดสำนักนายกรัฐมนตรี ทำเนียบรัฐบาล หม่อมหลวงปนัดดา ดิศกุล รัฐมนตรีประจำสำนักนายกรัฐมนตรี เป็นประธานการประชุมผู้บริหารหน่วยงานในกำกับ เพื่อรับทราบแผนการปฏิบัติราชการที่สำคัญ และมอบนโยบายการปฏิบัติราชการที่จะดำเนินการในช่วงปีงบประมาณ พ.ศ. 2560 โดยมีปลัดสำนักนายกรัฐมนตรี รักษาการอธิบดีกรมประชาสัมพันธ์ รองเลขาธิการคณะกรรมการการวิจัยแห่งชาติ เลขาธิการคณะกรรมการคุ้มครองผู้บริโภค เลขาธิการราชบัณฑิตยสภา ผู้ตรวจราชการสำนักนายกรัฐมนตรี และตัวแทนจากหน่วยงานที่เกี่ยวข้องเข้าร่วมประชุม
ในโอกาสนี้ หม่อมหลวงปนัดดา ดิศกุล รัฐมนตรีประจำสำนักนายกรัฐมนตรี ได้รับฟังรายงาน การดำเนินงานที่สำคัญของทุกส่วนราชการที่จะดำเนินการในปีงบประมาณ พ.ศ. 2560 และมอบนโยบายให้แก่ส่วนราชการที่เข้าร่วมประชุมช่วยกันขับเคลื่อนการดำเนินงานของรัฐบาลในกรอบยุทธศาสตร์ชาติ 20 ปี นโยบายประชารัฐ Thailand 4.0 ให้เป็นไปด้วยความเรียบร้อยมีประสิทธิผล ยึดมั่นในหลักธรรมาภิบาล ซึ่งผลการดำเนินการจะมีการติดตามประเมินผลซึ่งได้มีมติคณะรัฐมนตรีกำหนดไว้แล้ว โดยจะพิจารณาจากผลการประเมิน ตามคำรับรองการปฏิบัติราชการ ซึ่งหน่วยงานจะได้มีการจัดทำข้อตกลงการปฏิบัติราชการกับรัฐมนตรีประจำสำนักนายกรัฐมนตรีต่อไป
รัฐมนตรีประจำสำนักนายกรัฐมนตรี ได้กล่าวในตอนท้ายว่า ขอให้ทุกหน่วยงานขับเคลื่อนการปฏิบัติราชการที่อยู่ในความรับผิดชอบ ให้ปฏิบัติอย่างเต็มกำลังสุดความสามารถ ละเว้นการทุจริตคอร์รัปชัน ยึดมั่นความโปร่งใส มีจิตบริการ สามารถเข้าถึงจิตใจประชาชน
---------------------------------
สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/534
