รัฐบาลไทย-ข่าวทำเนียบรัฐบาล-ปลื้มปิติ หลังกราบพระบรมศพ กลุ่มชาติพันธ์ุกว่า 5,000 ชีวิตกลับภูมิลำเนาแล้ว

วันอังคารที่ 13 ธันวาคม 2559
ปลื้มปิติ หลังกราบพระบรมศพ กลุ่มชาติพันธ์ุกว่า 5,000 ชีวิตกลับภูมิลำเนาแล้ว
กระทรวงวิทย์ฯ  รอรับกลุ่มชาติพันธุ์พร้อมอำนวยความสะดวกในการเดินทางกลับภูมิลำเนา
12 ธันวาคม 2559 ณ ราชตฤณมัยสมาคมฯ / ช่วงค่ำวันนี้ นางนันทวรรณ ชื่นศิริ หัวหน้าผู้ตรวจราชการกระทรวงงวิทยาศาสตร์และเทคโนโลยี ข้าราชการและพนักงาน กระทรวงวิทย์ฯ  รอรับกลุ่มชาติพันธุ์พร้อมอำนวยความสะดวกในการเดินทางกลับภูมิลำเนาหลังจากเสร็จสิ้นการเดินทางไปกราบพระบรมศพ พระบาทสมเด็จพระปรมินทรมหาภูมิพลอดุลยเดช
นางนันทวรรณ ชื่นศิริ กล่าวว่า กระทรวงวิทยาศาสตร์และเทคโนโลยี ในฐานะผู้รับผิดชอบจุดบริการประชาชน ราชตฤณมัยสมาคมฯ (สนามม้านางเลิ้ง)  และหน่วยงานที่เกี่ยวข้อง อาทิ หน่วยงานในสังกัดกระทรวงวิทยาศาสตร์และเทคโนโลยี กองทัพธรรมมูลนิธิ บริษัท ไทยเบฟเวอร์เรซ จำกัด กลุ่มกัลยาณมิตรจิตอาสา ครัวศรีวิชัยฯ ได้จัดเตรียมสถานที่ อาหาร ผลไม้ เครื่องดื่ม ยารักษาโรค เจลล้างมือ  และอื่นๆ  เพื่อรองรับกลุ่มชาติพันธุ์กว่า 5,000 ชีวิต ที่เดินทางกลับมายังราชตฤณมัยสมาคมฯ ภายหลังเข้ากราบพระบรมศพ พระบาทสมเด็จพระปรมินทรมหาภูมิพลอดุลยเดช เพื่อจัดเตรียมกระเป๋าสัมภาระของแต่ละคนและเดินทางกลับภูมิลำเนาของแต่ละกลุ่มชาติพันธุ์
ทั้งนี้ นางนันทวรรณ ชื่นศิริ และจิตอาสาทุกหน่วยงาน ได้อำนวยความสะดวก จัดความระเบียบเรียบร้อย ดูแลกลุ่มชาติพันธุ์ที่เดินกลับมาจากพระบรมมหาราชวัง พร้อมส่งกลุ่มชาติพันธุ์ทั้งหมด 41 เผ่าพันธุ์ กลับภูมิลำเนาโดยสวัสดิภาพ ภายหลังจากส่งกลุ่มชาติพันธุ์กลับแล้ว จะมีการเคลียร์พื้นที่และทำความสะอาดเพื่อรองรับประชาชนที่เข้ามารับบริการต่อไป สำหรับจุดบริการราชตฤณมัยสมาคมฯ ซึ่งรับผิดชอบโดยกระทรวงวิทยาศาสตร์และเทคโนโลยี เปิดให้บริการทุกวัน ตั้งแต่ 6.00 – 21.00 น. และเปิดให้บริการค้างคืนเฉพาะคืนวันศุกร์และวันเสาร์ ยกเว้นวันที่มีกิจกรรมของสนามม้านางเลิ้ง
ข่าวโดย : นายปวีณ  ควรแย้ม
ภาพโดย : นางสาวพจนพร แสงสว่าง
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร.02 333 3728 – 3732  โทรสาร 02 333 3834
E-mail : pr@most.go.th  Facebook : sciencethailand

ที่มา : http://www.thaigov.go.th/news/contents/details/1018
