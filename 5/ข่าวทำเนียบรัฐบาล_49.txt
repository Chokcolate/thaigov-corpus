รัฐบาลไทย-ข่าวทำเนียบรัฐบาล-รองฯ วิษณุขอให้ประชาชนรับฟังข่าวสารจากทางราชการ พร้อมขอความร่วมมือหยุดปล่อยข่าวที่ไม่เป็นความจริง

วันอังคารที่ 1 พฤศจิกายน 2559
รองฯ วิษณุขอให้ประชาชนรับฟังข่าวสารจากทางราชการ พร้อมขอความร่วมมือหยุดปล่อยข่าวที่ไม่เป็นความจริง
รองฯ วิษณุขอให้ประชาชนรับฟังข่าวสารจากทางราชการ พร้อมขอความร่วมมือหยุดปล่อยข่าวที่ไม่เป็นความจริง
วันนี้ (14 ตุลาคม 2559) เวลา 22.30 น. นายวิษณุ เครืองาม รองนายกรัฐมนตรี ชี้แจงผ่านโทรทัศน์รวมการเฉพาะกิจกรณีกระแสข่าวลือเรื่องต่าง ๆ ในสังคมโซเชียลว่า ขณะนี้ประเทศไทยอยู่ในภาวะทุกข์โศก ทุกคนต้องช่วยกันประคับประคองเหตุการณ์ สิ่งหนึ่งที่จะเป็นการประคับประคอง และถนอมน้ำใจคนไทยได้ดีที่สุด ในขณะนี้คือ การไม่แพร่ข่าว ปล่อยข่าวที่ไม่เป็นความจริง และรับฟังข่าวสารจากทางราชการเท่านั้น เพราะช่วงนี้เป็นช่วงที่ละเอียดอ่อน โดยเฉพาะข่าวเกี่ยวกับงานพิธีการต่าง ๆ ซึ่งการจะดำเนินงานตามพิธีการต่าง ๆ จะต้องผ่านการกลั่นกรองและตรวจสอบอย่างรอบคอบ จึงขอให้ประชาชนรับฟังข่าวสารจากทางราชการ ไม่ว่าจะเป็นนายกรัฐมนตรี โฆษกประจำสำนักนายกรัฐมนตรี และจากการเผยแพร่ของสื่อที่ระบุแหล่งที่มาของข่าวอย่างชัดเจน
ส่วนประเด็นข่าวการแพร่พระปรมาภิไธยของพระมหากษัตริย์พระองค์ใหม่ พระนามว่าอย่างไรนั้น ทั้งหมดยังไม่เป็นความจริง ขณะนี้ยังไม่อยู่ในขั้นตอนที่รัฐบาลแจ้งไปยังสภา ยังไม่ถึงขั้นตอนการอัญเชิญให้สมเด็จ พระรัชทายาทขึ้นเป็นพระมหากษัตริย์ หรือออกประกาศใด ๆ ทั้งสิ้น จนกว่าถึงเวลาที่เหมาะสมรัฐบาลจะดำเนินการตามกระบวนการต่อไป
พร้อมกล่าวยืนยันว่า ไม่มีเหตุอะไรไปกระทบกับโรดแมปที่นายกรัฐมนตรีได้วางไว้ ทุกอย่างยังเดินหน้าต่อไปได้ อาจจะมีปัญหากระทบเล็กน้อย แต่ไม่ทำให้โรดแมปหยุดชะงักไปได้
---------------------------------------------------
กลุ่มประชาสัมพันธ์และเผยแพร่

ที่มา : http://www.thaigov.go.th/news/contents/details/566
