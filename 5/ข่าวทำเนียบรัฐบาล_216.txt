รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ ครั้งที่ 22/2559

วันจันทร์ที่ 26 ธันวาคม 2559
รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ ครั้งที่ 22/2559
รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ ครั้งที่ 22/2559
วันนี้ (23 ธันวาคม 2559) เวลา 10.00 น. ณ ตึกสันติไมตรี (หลังใน) ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี ในฐานะเลขานุการศูนย์บัญชาการติดตามสถานการณ์ (ศตส.) ได้เป็นประธานการประชุมศูนย์บัญชาการติดตามสถานการณ์ ครั้งที่ 22/2559 และได้ให้สัมภาษณ์ภายหลังเลิกการประชุมฯ ซึ่งมีสาระสำคัญดังนี้
ที่ประชุมได้รับทราบเรื่องการจัดกิจกรรมส่งท้ายปีเก่าต้อนรับปีใหม่ซึ่งกระทรวงวัฒนธรรมร่วมกับสำนักงานพระพุทธศาสนาแห่งชาติโดยความร่วมมือของวัดทั่วประเทศจัดกิจกรรมสวดมนต์ข้ามปีใน         วันที่ 31 ธันวาคม 2559 - วันที่1 มกราคม 2560 โดยมีการจัดกิจกรรมบรรยายธรรม ปฏิบัติธรรม เจริญจิตภาวนา สวดมนต์ข้ามปี ตักบาตรปีใหม่ เพื่อถวายเป็นพระราชกุศลแด่พระบาทสมเด็จพระปรมินทรมหา       ภูมิพลอดุลยเดช รัชกาลที่ 9 และ เพื่อถวายพระพรเนื่องในโอกาสวันขึ้นปีใหม่ 2560 แด่สมเด็จพระเจ้าอยู่หัว             มหาวชิราลงกรณ บดินทรเทพยวรางกูร รัชกาลที่ 10 พร้อมจัดกิจกรรมบำเพ็ญสาธารณประโยชน์ ณ อุทยานประวัติศาสตร์ พิพิธภัณฑ์ และแหล่งเรียนรู้วัฒนธรรมครอบคลุมทั่วประเทศ รายละเอียดสอบถามเพิ่มเติมได้ โทร 02-422-8746-8 หรือสายด่วน 1765
พร้อมกันนี้ ศูนย์บัญชาการติดตามสถานการณ์ กอร.รส. กรุงเทพมหานคร และหน่วยงานที่เกี่ยวข้อง ต่างมีความตั้งใจในการอำนวยความสะดวกทั้งในเรื่องอาหาร สุขภาพ และความปลอดภัยให้แก่พี่น้องประชาชนที่มีความมุ่งมั่นอย่างแน่วแน่ในการถวายสักการะพระบรมศพฯ ทั้งนี้ วันที่ 1 มกราคม 2560 ทางสำนักพระราชวังจะงดจัดกิจกรรมเข้าถวายสักการะพระบรมศพฯ โดยได้เปิดศาลาสหทัยสมาคม ในพระบรมมหาราชวัง ให้พี่น้องประชาชนเข้ามาลงนามถวายพระพรเนื่องในวันขึ้นปีใหม่ 2560 แด่สมเด็จพระเจ้าอยู่หัวมหาวชิราลงกรณ บดินทรเทพยวรางกูร ซึ่งเป็นประเพณีที่ปฏิบัติสืบต่อกันมาอย่างยาวนาน โดยมีเจ้าหน้าที่ของภาครัฐที่เกี่ยวข้องคอยอำนวยความสะดวกด้านต่าง ๆ เช่นเดิม
อนึ่ง ในวันอาทิตย์ที่ 25 ธันวาคม 2559 เวลา 06.00 น.การไฟฟ้าส่วนภูมิภาคจัดกิจกรรมปั่นจักรยานถวายความอาลัยแด่พระบาทสมเด็จพระปรมินทรมหาภูมิพลอดุลยเดช รัชกาลที่ 9 โดยปั่นจักรยานจำนวน 189 คัน จากสำนักงานใหญ่การไฟฟ้าส่วนภูมิภาค ถนนงามวงศ์วาน มายังสนามหลวง ขณะเดียวกันในวันดังกล่าว สมาคมธรรมศาสตร์ฯ จัดกิจกรรมเดินวิ่งการกุศลอินเตอร์เนชั่นแนลฮาร์ฟมาราธอน เริ่มเวลา 08.00 น. จากบริเวณถนนบรมราชชนนีมายังสนามหลวงด้วยเช่นกัน ทั้งนี้ สำนักงานตำรวจแห่งชาติจะปิดการจราจรบริเวณชั้นในของสนามหลวง จึงแจ้งให้ทราบโดยทั่วกัน
*************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1100
