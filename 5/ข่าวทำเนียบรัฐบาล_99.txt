รัฐบาลไทย-ข่าวทำเนียบรัฐบาล-นายกรัฐมนตรี กำชับหน่วยงานดูแลอำนวยความสะดวกประชาชนที่เดินทางมาสักการะพระบรมศพ พร้อมสั่งการบังคับใช้กฎหมายผู้กระทำผิด

วันอังคารที่ 1 พฤศจิกายน 2559
นายกรัฐมนตรี กำชับหน่วยงานดูแลอำนวยความสะดวกประชาชนที่เดินทางมาสักการะพระบรมศพ พร้อมสั่งการบังคับใช้กฎหมายผู้กระทำผิด
นายกรัฐมนตรี กำชับหน่วยงานดูแลอำนวยความสะดวกประชาชนที่เดินทางมาสักการะพระบรมศพ พร้อมสั่งการบังคับใช้กฎหมายผู้กระทำผิด
วันนี้ (31 ตุลาคม 2559) เวลา 11.30 น. ณ พื้นที่ท้องสนามหลวง พลเอก ประยุทธ์ จันทร์โอชา นายกรัฐมนตรี ลงพื้นที่รับฟังรายงานการดำเนินงานของหน่วยงานราชการที่เกี่ยวข้องในการให้การบริการอำนวยความสะดวกกับประชาชน สืบเนื่องมาจากสำนักพระราชวังได้เปิดโอกาสให้ประชาชนสามารถเข้ามาถวายสักการะพระบรมศพ ตั้งแต่วันที่ 29 ต.ค. ที่ผ่านมา โดยทุกหน่วยงานให้ความร่วมมือในการบริการประชาชนอย่างเต็มกำลัง ทั้งในเรื่องของการรักษาความปลอดภัย การจัดระเบียบความเรียบร้อยแก่ประชาชนกว่า 35,000 คนต่อวัน ด้วยจิตศรัทธา ตามกรอบการปฏิบัติงานในด้านความปลอดภัย การจัดระเบียบความเรียบร้อย และการรักษาความสะอาด
โอกาสนี้ นายกรัฐมนตรี ได้กล่าวว่า ขอบคุณหน่วยงานต่าง ๆ ที่เกี่ยวข้อง ที่ร่วมกันให้การบริการและให้ความช่วยเหลือแก่ประชาชน ซึ่งเป็นสิ่งที่น่าภาคภูมิใจ และวันนี้ได้เห็นถึงตวามแตกต่างที่มีทิศทางที่ดีขึ้น ในการจัดระเบียบความเรียบร้อยในบริเวณพื้นที่สนามหลวง อย่างไรก็ตาม นายกรัฐมนตรีได้มอบหมายหน่วยงานที่เกี่ยวข้องร่วมกันวางแผนล่วงหน้าสำหรับการบริหารจัดการบริเวณพื้นที่พระราชพิธีอย่างเชิงรุก เนื่องมาจากมีประชาชนเดินทางมาร่วมสักการะพระบรมศพเป็นจำนวนมาก ควรมีการจัดเตรียมที่พักเพื่อให้สามารถรองรับประชาชนที่มาจากต่างจังหวัดไว้ล่วงหน้า สร้างความเชื่อมโยงในการอำนวยความสะดวกและการจัดระเบียบพื้นที่ร่วมกันทั้งหมดในแต่ละกระทรวง ให้บริการประชาชนตั้งแต่การเดินทางมาร่วมพระราชพิธี การให้บริการทางการแพทย์ ในเรื่องการอุปโภคบริโภค การจัดระเบียบความเรียบร้อบ ตลอดจนไปถึงเส้นทางการเดินทางกลับ โดยให้คำนึงถึงความปลอดภัยและความสุขของประชาชนให้มากที่สุด
อีกทั้ง นายกรัฐมนตรี ได้กำชับหน่วยงานที่เกี่ยวข้องในการบังคับใช้กฎหมายสำหรับผู้ที่กระทำผิด ทั้งในเรื่องของการก่อเหตุโจรกรรม อาชญากรรม และเสพสิ่งมึนเมาขณะขับขี่ยานพาหนะ เพื่อความปลอดภัยของประชาชนผู้ที่มีจิตศรัทธาที่มาร่วมพระราชพิธี อีกทั้ง นายกรัฐมนตรี ได้เน้นย้ำการสร้างการรับรู้ที่เข้าใจอย่างถูกต้องแก่ประชาชนไม่ให้หลงเชื่อข่าวที่บิดเบือนความจริงจากสื่อออนไลน์ โดยการเผยแพร่พระราชกรณียกิจของพระบาทสมเด็จพระปรมินทรมหาภูมิพลอดุยเดช ในช่วงเวลาต่าง ๆ เพื่อให้สำนึกถึงพระมหากรุณาธิคุณ และสร้างการรับรู้ที่เข้าใจอย่างถูกต้องเกี่ยวกับขนบธรรมเนียมการเข้าร่วมพระราชพิธีอีกด้วย โดยทั้งหมดนี้ รัฐบาล สำนักพระราชวัง ศูนย์บัญชาการติดตามสถานการณ์ รวมไปถึงกระทรวงและหน่วยงานต่าง ๆ ที่เกี่ยวข้อง ประสานงานร่วมกัน และมุ่งมั่นดำเนินการอย่างภาคภูมิในการจัดระเบียบ บริหารจัดการบริเวณพื้นที่พระราชพิธี เพื่ออำนวยความสะดวกแก่ประชาชนผู้มีจิตศรัทธาที่เปี่ยมล้น ให้สามารถเดินทางมาร่วมสักการะพระบรมศพได้อย่างสะดวก สะอาด และปลอดภัย
---------------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/616
