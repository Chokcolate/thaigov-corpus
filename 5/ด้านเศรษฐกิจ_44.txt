รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ ดำเนินโครงการ “ส่งสุขปีใหม่ 2560 จากใจกระทรวงเกษตรและสหกรณ์”

วันอังคารที่ 20 ธันวาคม 2559
กระทรวงเกษตรและสหกรณ์ ดำเนินโครงการ “ส่งสุขปีใหม่ 2560 จากใจกระทรวงเกษตรและสหกรณ์”
กระทรวงเกษตรและสหกรณ์ จับมือผู้ประกอบการแปรรูปผลิตภัณฑ์นมและผู้ค้าปลีก ลดราคาผลิตภัณฑ์นมเพื่อลดรายจ่ายประชาชน “ส่งสุขปีใหม่ 2560”
นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยว่า จากนโยบายของรัฐมนตรีว่าการกระทรวงเกษตรและสหกรณ์ (พลเอก ฉัตรชัย สาริกัลยะ) มอบหมายให้ดำเนินโครงการ “ส่งสุขปีใหม่ 2560 จากใจกระทรวงเกษตรและสหกรณ์” เพื่อมอบเป็นของขวัญให้แก่เกษตรกรและพี่น้องประชาชน และแสดงออกถึงไมตรีจิต ความสัมพันธ์และความร่วมมืออันดีในการขับเคลื่อนการพัฒนาภาคการเกษตรไปพร้อมกัน ทั้งภาคประชาชน เกษตรกร ภาครัฐและเอกชน โดยประกอบด้วย 3 กิจกรรมหลัก คือ 1) กิจกรรมส่งเสริมแหล่งบริการท่องเที่ยวเชิงเกษตร อาทิ ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.)  ศูนย์วิจัยและพัฒนาการเกษตรที่สูง ซึ่งจุดท่องเที่ยวเหล่านี้มีมากกว่า 125 จุดทั่วประเทศ  2) กิจกรรมบริการประชาชนและมอบความรู้พัฒนาอาชีพ อาทิ จุดบริการน้ำดื่ม กาแฟ  ตามพื้นที่เส้นทางหลวงทั่วประเทศ และ 3) กิจกรรมลดค่าใช้จ่ายในครัวเรือน
สำหรับกิจกรรมลดค่าใช้จ่ายในครัวเรือน กระทรวงเกษตรและสหกรณ์ โดยกรมปศุสัตว์ ร่วมมือกับองค์การส่งเสริมกิจการโคนมแห่งประเทศไทย สมาคมอุตสาหกรรมผลิตภัณฑ์อาหารนมไทย สมาคมค้าปลีกไทย ห้างสรรพสินค้าและซุปเปอร์มาร์เก็ตชั้นนำทั่วประเทศ จัดกิจกรรมลดราคาจำหน่ายผลิตภัณฑ์นม เพื่อลดค่าใช้จ่ายในครัวเรือนของประชาชนมอบเป็นของขวัญปีใหม่ ประชาชนสามารถเลือกซื้อนมและผลิตภัณฑ์นมราคาพิเศษทั้งถูกและมีของแถมพิเศษ ตั้งแต่วันที่ 26 ธันวาคม 2559 ถึง 12 มกราคม 2560 ณ ห้างสรรพสินค้าและซุปเปอร์มาร์เก็ตที่เข้าร่วมโครงการ ได้แก่ เทสโก้ โลตัส แมคโคร บิ๊กซีซูเปอร์เซ็นเตอร์ ฟู้ดแลนด์ ท็อปส์ ซุปเปอร์มาร์เก็ต และ แม็กซ์ แวลู ทั้งนี้ ให้สังเกตตราสัญลักษณ์ของโครงการ โดยจะมีการลดราคาสินค้า ตั้งแต่  5 – 15 %  ตลอดจนมีแบรนด์ที่เข้าร่วมโครงการกว่า 20 แบรนด์
นายสัตวแพทย์อภัย สุทธิสังข์ อธิบดีกรมปศุสัตว์ กล่าวว่า เพื่อเป็นการส่งเสริมให้ประชาชนบริโภคนมและผลิตภัณฑ์นม และเป็นการสนับสนุนกิจการโคมนมของเกษตรกรไทยด้วย ในปี 2560 กระทรวงเกษตรและสหกรณ์โดย กรมปศุสัตว์ องค์การส่งเสริมกิจการโคนมแห่งประเทศไทย สมาคมอุตสาหกรรมผลิตภัณฑ์อาหารนมไทย และสหกรณ์ผู้เลี้ยงโคนม จะมีการรณรงค์บริโภคนมภายใต้แนวคิด “นมดื่มแล้วดี” ซึ่งนมถือว่าเป็นอาหารที่เหมาะกับทุกเพศทุกวัย และมีสารอาหารครบทั้ง 5 หมู่ โดยเฉพาะโปรตีน เป็นสารอาหารที่ช่วยเสริมสร้างกล้ามเนื้อ และช่วยซ่อมแซมส่วนที่สึกหรอในการใช้ชีวิตประจำวัน อีกทั้ง แคลเซียมที่ช่วยเสริมสร้างกระดูกในเด็กวัยเติบโต ให้มีความสูงเพิ่มขึ้น และช่วยสร้างเสริมความแข็งแรงของกระดูกและฟัน
นายชัชวาลย์ มณีทัพ นายกสมาคมอุตสาหกรรมผลิตภัณฑ์อาหารนมไทย กล่าวเพิ่มเติมว่า ปัจจุบันคนไทยดื่มนมน้อยมาก เฉลี่ยคนละประมาณ 14ลิตรต่อปี ในขณะที่อาเซียนเฉลี่ยคนละ 60 ลิตรต่อปี และทั่วโลกเฉลี่ย คนละ103.9 ลิตรต่อปี ดังนั้น นมจึงเป็นคำตอบที่จะมอบสิ่งดี ๆ ให้ผู้บริโภคในช่วงเทศกาลปีใหม่ เพื่อส่งความสุขให้คนที่รักเป็นของขวัญวันปีใหม่และยังช่วยสนับสนุนการช่วยเหลือเกษตรกรอีกด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1075
