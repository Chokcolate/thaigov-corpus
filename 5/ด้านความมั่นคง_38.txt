รัฐบาลไทย-ข่าวทำเนียบรัฐบาล-กระทรวงมหาดไทย เผยผลความคืบหน้าโครงการหมู่บ้านละ 2.5 แสน สัปดาห์ที่ 2 โอนเงินลงพื้นที่แล้ว 18,659.97 ล้านบาท พร้อมขับเคลื่อน 8.2 หมื่นโครงการ ทั่วประเทศ

วันจันทร์ที่ 26 ธันวาคม 2559
กระทรวงมหาดไทย เผยผลความคืบหน้าโครงการหมู่บ้านละ 2.5 แสน สัปดาห์ที่ 2 โอนเงินลงพื้นที่แล้ว 18,659.97 ล้านบาท พร้อมขับเคลื่อน 8.2 หมื่นโครงการ ทั่วประเทศ
กระทรวงมหาดไทย เผยผลความคืบหน้าโครงการหมู่บ้านละ 2.5 แสน สัปดาห์ที่ 2 โอนเงินลงพื้นที่แล้ว 18,659.97 ล้านบาท พร้อมขับเคลื่อน 8.2 หมื่นโครงการ ทั่วประเทศ
วันนี้ (25 ธ.ค. 59) นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทยโดยกรมการปกครอง ได้ดำเนินโครงการยกระดับศักยภาพหมู่บ้านเพื่อขับเคลื่อนเศรษฐกิจฐานรากตามแนวทางประชารัฐ ประจำปีงบประมาณ พ.ศ.2560 หรือโครงการหมู่บ้านละ 2.5 แสน มีเป้าหมายเพื่อพัฒนาและเสริมสร้างความเข้มแข็งให้แก่ภูมิภาคทั้งด้านเศรษฐกิจ สังคม และความต้องการของประชาชนในพื้นที่ สอดคล้องกับหลักปรัชญาของเศรษฐกิจพอเพียงที่เน้นการพัฒนาที่ยั่งยืน ดำเนินการใน 74,655 หมู่บ้าน วงเงินงบประมาณ 18,659.97 ล้านบาท โดยมีคณะกรรมการหมู่บ้าน (กม.) เป็นกลไกในการขับเคลื่อนงานในระดับพื้นที่ ระยะเวลาดำเนินโครงการระหว่างวันที่ 9 ธันวาคม 2559 – 31 มกราคม 2560
ขณะนี้เข้าสู่ช่วงสัปดาห์ที่สองของการดำเนินงานตามแผนงานที่กำหนด ได้มีการจัดสรรงบประมาณ โดยทุกจังหวัดได้โอนเงินเข้าบัญชีหมู่บ้านแล้ว 18,659.97 ล้านบาท เพื่อขับเคลื่อนโครงการต่าง ๆ ตามที่หมู่บ้านได้เสนอโครงการขึ้นมาตามความต้องการของประชาชน จำนวน 82,271 โครงการ โดยโครงการที่เสนอขึ้นมามากที่สุด คือ โครงการด้านสาธารณประโยชน์ เช่น โครงการปรับปรุงและต่อเติมประปาภูเขาเพื่ออุปโภคบริโภค โครงการขุดลอกคลองระบายน้ำเพื่อส่งเสริมการเกษตร เป็นต้น รองลงมาเป็นโครงการด้านเศรษฐกิจและส่งเสริมการประกอบอาชีพ เช่น โครงการปรับปรุงซ่อมแซมฉางข้าวชุมชน โครงการเพิ่มศักยภาพในการแปรรูปข้าวเพื่อสร้างมูลค่าเพิ่ม และโครงการด้านสังคม เช่น โครงการปลูกป่าชุมชน โครงการปรับปรุงธนาคารขยะ เป็นต้น ปัจจุบันมีผลการเบิกจ่ายงบประมาณไปแล้วรวม 6,085 โครงการ เป็นเงินกว่า 1,380 ล้านบาท จังหวัดที่มีผลการเบิกจ่ายสูงสุด จำนวน 5 ลำดับแรก ได้แก่ จังหวัดอุตรดิตถ์ สมุทรสาคร กำแพงเพชร สมุทรสงคราม และจังหวัดนราธิวาส (ข้อมูล ณ วันที่ 23 ธันวาคม 2559) ซึ่งขณะนี้ทุกจังหวัดได้เร่งขับเคลื่อนการดำเนินงานทุกโครงการอย่างเต็มที่เพื่อให้แล้วเสร็จตามกรอบระยะเวลาที่กำหนด
รองปลัดกระทรวงมหาดไทย กล่าวเพิ่มเติมว่า การดำเนินโครงการยกระดับศักยภาพหมู่บ้านเพื่อขับเคลื่อนเศรษฐกิจฐานรากตามแนวทางประชารัฐ ประจำปีงบประมาณ พ.ศ.2560 หรือโครงการหมู่บ้านละ 2.5 แสน เป็นโครงการที่รัฐบาลให้ความสำคัญกับพี่น้องประชาชนในทุกพื้นที่ทั่วประเทศเพื่อสร้างงาน สร้างอาชีพ สร้างโอกาสให้กับท้องที่และท้องถิ่น ก่อให้เกิดการพัฒนาเศรษฐกิจฐานรากและประชารัฐโดยให้ประชาชนเข้ามามีส่วนร่วมดำเนินการและมีความเข้มแข็ง สามารถขับเคลื่อนโครงการที่ก่อให้เกิดประโยชน์ในพื้นที่อย่างแท้จริง ซึ่งจะเป็นรากฐานสำคัญที่จะส่งผลให้เศรษฐกิจโดยรวมของประเทศเข้มแข็งและยั่งยืน.
ครั้งที่  246 / 2559

ที่มา : http://www.thaigov.go.th/news/contents/details/1108
