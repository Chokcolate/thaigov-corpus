รัฐบาลไทย-ข่าวทำเนียบรัฐบาล-กระทรวงเกษตรฯ จัดจุดรับรองและบริการประชาชนทุกวัน

วันพุธที่ 23 พฤศจิกายน 2559
กระทรวงเกษตรฯ จัดจุดรับรองและบริการประชาชนทุกวัน
กระทรวงเกษตรฯ จัดจุดรับรองและบริการประชาชนทุกวัน ณ จุดที่ 13 สวนสราญรมย์ (ทำเนียบองคมนตรี) พร้อมให้บริการอย่างต่อไป
นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ ได้จัดจุดรับรองและบริการประชาชน เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช ณ จุดที่ 13 สวนสราญรมย์ (ทำเนียบองคมนตรี)  ตั้งแต่วันที่ 20 ต.ค. - 22 พ.ย. 2559 รวม 34 วัน เพื่อให้บริการแก่ประชาชนที่มาร่วมสักการะพระบรมศพ พระบาทสมเด็จพระปรมินทรมหาภูมิพลอดุลยเดช โดยจุดรับรองดังกล่าว ได้มีประชาชนมาใช้บริการประมาณ 233,600 คน ซึ่งภายในจุดรับรองประกอบด้วย จุดสักการะพระบาทสมเด็จพระปรมินทรมหาภูมิพลอดุลยเดช มีประชาชนเข้าถวายสักการะพระบรมฉายาลักษณ์เกือบ 90,000 คน จุดลงนามแสดงความอาลัย มีประชาชนร่วมลงนามแสดงความอาลัยประมาณ 94,400 คน และจุดแสดงนิทรรศการเกี่ยวกับพระราชกรณียกิจของพระบาทสมเด็จพระปรมินทรมหาภูมิพลอดุลยเดช ซึ่งจัดขึ้นโดย กรมชลประทาน กรมฝนหลวงและการบินเกษตร และกรมพัฒนาที่ดิน นอกจากนี้ กระทรวงเกษตรฯ ได้แจกจ่ายน้ำดื่มไปแล้วประมาณ 150,000 ขวด อีกทั้งยังแจกจ่ายผลไม้ซึ่งรับซื้อมาจากเกษตรกรโดยตรง ประมาณ 10 ตัน อาทิ ลองกอง และส้ม เป็นต้น และยังมีการแจกจ่ายอาหาร เครื่องดื่ม และขนม อีกด้วย
ทั้งนี้ กระทรวงเกษตรฯ จะยังคงจัดตั้งจุดรับรองและบริการประชาชนดังกล่าวอย่างต่อเนื่อง เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช ผู้ที่เดินทางมาสักการะพระบรมศพ พระบาทสมเด็จพระปรมินทรมหาภูมิพลอดุลยเดช สามารถแวะเข้ามาใช้บริการจุดรับรองดังกล่าวได้ ณ จุดที่ 13 สวนสราญรมย์ (ทำเนียบองคมนตรี)

ที่มา : http://www.thaigov.go.th/news/contents/details/874
