รัฐบาลไทย-ข่าวทำเนียบรัฐบาล-รมว.มท.และคณะลงพื้นที่ติดตามสถานการณ์อุทกภัยในพื้นที่จังหวัดนครศรีธรรมราชพร้อมเยี่ยมและมอบถุงยังชีพให้แก่ผู้ประสบอุทกภัยในพื้นที่

วันพุธที่ 7 ธันวาคม 2559
รมว.มท.และคณะลงพื้นที่ติดตามสถานการณ์อุทกภัยในพื้นที่จังหวัดนครศรีธรรมราชพร้อมเยี่ยมและมอบถุงยังชีพให้แก่ผู้ประสบอุทกภัยในพื้นที่
รมว.มท.และคณะลงพื้นที่ติดตามสถานการณ์อุทกภัยในพื้นที่จังหวัดนครศรีธรรมราชพร้อมเยี่ยมและมอบถุงยังชีพให้แก่ผู้ประสบอุทกภัยในพื้นที่
วันนี้ (6 ธ.ค.59) เวลา 15.00 น. พลเอกอนุพงษ์ เผ่าจินดา รัฐมนตรีว่าการกระทรวงมหาดไทย ได้เดินทาง ลงพื้นที่ตรวจติดตามสถานการณ์อุทกภัยในพื้นที่ภาคใต้ พร้อมทั้งมอบถุงยังชีพและเยี่ยมเยียนผู้ประสบภัยในพื้นที่จังหวัดนครศรีธรรมราช โดยมี นายกฤษฎา บุญราช ปลัดกระทรวงมหาดไทย นายชยพล ธิติศักดิ์ รองปลัดกระทรวงมหาดไทย นายฉัตรชัย พรหมเลิศ อธิบดีกรมป้องกันและบรรเทาสาธารณภัย ร.ต.ท.อาทิตย์ บุญญะโสภัต อธิบดีกรมการปกครอง นายจรินทร์ จักกะพาก อธิบดีกรมส่งเสริมการปกครองท้องถิ่น ร่วมเดินทางด้วย ทั้งนี้ สืบเนื่องจากที่ได้มีฝนตกหนักอย่างต่อเนื่องในพื้นที่ภาคใต้ตั้งแต่วันที่ 1 ธันวาคมที่ผ่านมา ส่งผลให้เกิดสถานการณ์อุทกภัย วาตภัย และน้ำป่าไหลหลากในพื้นที่ 11 จังหวัด ได้แก่ จังหวัดชุมพร สุราษฎร์ธานี นครศรีธรรมราช กระบี่ ตรัง พัทลุง สงขลา ยะลา ปัตตานี นราธิวาส และระนอง รวม 88 อำเภอ 559 ตำบล 3,773 หมู่บ้าน  212,392 ครัวเรือน มีประชาชนได้รับผลกระทบ 582,343 คน ซึ่งปัจจุบันสถานการณ์เริ่มคลี่คลายแล้ว 3 จังหวัด (กระบี่ ยะลา นราธิวาส) และยังคงมีสถานการณ์ในพื้นที่ 8 จังหวัด 83 อำเภอ 552 ตำบล 3,754 หมู่บ้าน
เวลา 15.30 น. พลเอกอนุพงษ์ เผ่าจินดา รัฐมนตรีว่าการกระทรวงมหาดไทย และคณะเดินทางถึงศาลากลางจังหวัดนครศรีธรรมราช เพื่อรับฟังรายงานสรุปสถานการณ์อุทกภัยในพื้นที่และการให้ความช่วยเหลือประชาชนผู้ประสบภัยจากนายจำเริญ ทิพญพงศ์ธาดา ผู้ว่าราชการจังหวัดนครศรีธรรมราช ซึ่งได้รายงานสถานการณ์ในพื้นที่ว่าได้มีฝนตกหนักอย่างต่อเนื่องตั้งแต่วันที่ 2 ธันวาคมที่ผ่านมา ล่าสุดพบว่ามีปริมาณน้ำจำนวนมากไหลจากเทือกเขาบรรทัดและเทือกเขาหลวงลงสู่พื้นราบทำให้เกิดภาวะน้ำท่วมบ้านเรือน เรือกสวนไร่นาของประชาชนและในพื้นที่เศรษฐกิจ มีพื้นที่ประสบภัยทั้งสิ้น 23 อำเภอ 161 ตำบล 1,425 หมู่บ้าน และเขตเทศบาลนครนครศรีธรรมราชบางชุมชนมีระดับน้ำสูง กว่า 2 เมตร โดยที่ผ่านมาทางจังหวัดได้บูรณาการความร่วมมือจากทุกหน่วยงานที่เกี่ยวข้องทั้งอำเภอ องค์กรปกครองส่วนท้องถิ่น หน่วยงานทหาร เครือข่ายอาสาสมัครจากทุกภาคส่วนเข้าให้ความช่วยเหลือผู้ประสบภัยอย่างเต็มที่ โดยเฉพาะในพื้นที่น้ำท่วมสูงและไหลเชี่ยวรถทุกชนิดเข้าไม่ได้ต้องใช้เรือนำชาวบ้านออกมายังจุดปลอดภัย จากนั้นรับฟังรายงานสถานการณ์อุทกภัยในพื้นที่จังหวัดสงขลา พัทลุง และตรัง
ภายหลังรับฟังสรุปสถานการณ์รัฐมนตรีว่าการกระทรวงมหาดไทยและคณะได้ลงพื้นที่พบปะเยี่ยมเยียนรวมทั้งมอบถุงยังชีพให้กับประชาชนในพื้นที่เขตเทศบาลนครนครศรีธรรมราช จากนั้นเดินทางไปยังอำเภอเฉลิมพระเกียรติ เพื่อตรวจเยี่ยมพื้นที่น้ำท่วมและมีกำหนดการเดินทางกลับกรุงเทพฯ ในเวลา 19.00 น.
ครั้งที่ 231/2559

ที่มา : http://www.thaigov.go.th/news/contents/details/973
