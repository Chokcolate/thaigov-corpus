รัฐบาลไทย-ข่าวทำเนียบรัฐบาล-รมต.นร.สุวพันธุ์ เป็นประธานการประชุมคณะกรรมการศูนย์บัญชาการติดตามสถานการณ์ (ศตส.)

วันพฤหัสบดีที่ 3 พฤศจิกายน 2559
รมต.นร.สุวพันธุ์ เป็นประธานการประชุมคณะกรรมการศูนย์บัญชาการติดตามสถานการณ์ (ศตส.)
ประชาชนสามารถสอบถามข้อมูลต่าง ๆ ในการถวายบังคมพระบรมศพฯ โทร 1899 ตลอด 24 ชั่วโมง
วันนี้ (2 พฤศจิกายน 2559) เวลา 14.00 น. ณ ตึกสันติไมตรี (หลังใน) ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการศูนย์บัญชาการติดตามสถานการณ์ (ศตส.)
ภายหลังจากเลิกประชุมเมื่อเวลาประมาณ 17.00 รัฐมนตรีประจำสำนักนายกรัฐมนตรีได้แถลงข่าวสรุปผลการประชุมฯ ว่า ที่ประชุมได้ติดตามการปฏิบัติงานที่ผ่านมาพบว่า หน่วยงานราชการที่เกี่ยวข้องได้อำนวยความสะดวกแก่ประชาชนเป็นอย่างดี และพบว่าในวันธรรมดา ซึ่งไม่ใช่วันหยุดราชการหรือวันหยุดนักขัตฤกษ์จะมีประชาชนมาถวายบังคมพระบรมศพพระบาทสมเด็จพระปรมินทรมหาภูมิพลอดุลยเดชที่พระที่นั่งดุสิตมหาปราสาทลดลงกว่าช่วงวันหยุดราชการหรือวันหยุดนักขัตฤกษ์ จึงขอให้ประชาชนได้มีโอกาสหมุนเวียนมาช่วงวันธรรมดาซึ่งจะไม่รอนานมากนัก ส่วนการเข้าพื้นที่เพื่อถวายบังคมฯ ยังใช้กำหนดเวลาเดิมระหว่าง 04.00 – 21.00 น. ทุกวัน โดยมีการบริหารจัดการและมาตรการดูแลประชาชนทั้งอำนวยความสะดวกและความปลอดภัยอย่างเต็มที่ ขณะเดียวกัน นักท่องเที่ยวก็มาเที่ยวชมพระบรมมหาราชวังได้เช่นเดียวกันและแผนการจราจรต่าง ๆ หรือจุดจอดรถยนต์ต่าง ๆ ก็เป็นไปตามข้อปฏิบัติเดิมที่แถลงไว้ พร้อมทั้งมีหน่วยแพทย์ของส่วนราชการที่เกี่ยวข้องมาดูแลสุขภาพของประชาชนอย่างใกล้ชิด
สำหรับประชาชนที่มาเป็นกลุ่มเฉพาะหรือองค์กรเอกชนต่าง ๆ จะไม่มีการให้เข้าคิวแทรกของประชาชนแต่อย่างใด เนื่องจากยึดหลักการเข้าคิวของประชาชนที่มาเข้าแถวเป็นหลักสำคัญ ส่วนประชาชนที่มาจากต่างจังหวัดทั่วทุกภูมิภาค รัฐบาลได้มอบหมายให้ส่วนราชการที่เกี่ยวข้องจัดบริการที่พักฟรีเช่นเดิม (กรุงเทพมหานคร กระทรวงการพัฒนาสังคมและความมั่นคงของมนุษย์ สนามม้านางเลิ้ง และโรงเรียนสตรีวิทยา) ทั้งนี้ นายกรัฐมนตรีได้มอบหมายให้ทุกภาคส่วนที่เกี่ยวข้องยึดหลักการให้บริการและอำนวยความสะดวกแก่ประชาชนอย่างต่อเนื่องและสม่ำเสมอเพื่อให้ประชาชนได้รับความสะดวกสบายที่สุดและประชาชนสามารถติดต่อสอบถามข้อมูลต่าง ๆ ได้ตลอด 24 ชั่วโมงที่ศูนย์อำนวยการฯ โทร 1899
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/717
