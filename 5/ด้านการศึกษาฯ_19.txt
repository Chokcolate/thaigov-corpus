รัฐบาลไทย-ข่าวทำเนียบรัฐบาล-ศธ.สนับสนุนเกมครอสเวิร์ดในชั่วโมงเรียนภาษาอังกฤษในสถานศึกษา

วันจันทร์ที่ 28 พฤศจิกายน 2559
ศธ.สนับสนุนเกมครอสเวิร์ดในชั่วโมงเรียนภาษาอังกฤษในสถานศึกษา
ม.ล.ปริยดา ดิศกุล ผู้ช่วยเลขานุการรัฐมนตรีว่าการกระทรวงศึกษาธิการ เป็นประธานเปิดการแข่งขัน "สตั้ดดี้ พลัส ครอสเวิร์ดเกมเยาวชนนานาชาติ ครั้งที่ 28 (Study Plus Crossword International Youth 2016)"
ม.ล.ปริยดา ดิศกุล กล่าวว่า กิจกรรมการแข่งขันดังกล่าว มีนักเรียนและเยาวชนจากทั่วประเทศกว่า 4,000 คน เข้าร่วมการแข่งขัน จัดต่อเนื่องมา 28 ปีแล้ว ซึ่งเกมครอสเวิร์ด ก็คือการเล่นเกมและเรียนรู้คำศัพท์ภาษาอังกฤษได้อย่างสนุกสนาน อีกทั้งยังเป็นกิจกรรมในครอบครัวได้อย่างดีด้วย จึงต้องการสนับสนุนให้มีการใช้เกมครอสเวิร์ดในการเสริมทักษะการเรียนรู้ในการใช้ภาษาอังกฤษ เพราะสามารถใช้ได้ในหลากหลายระดับการศึกษา ตั้งแต่อนุบาลจนถึงอุดมศึกษา ที่สำคัญคืออุปกรณ์บอร์ดที่ใช้เล่นเกม มีราคาไม่แพง
"ในฐานะที่มีส่วนร่วมต่อการดำเนินงานตามนโยบายของกระทรวงศึกษาธิการในการยกระดับมาตรฐานภาษาอังกฤษในทุกหลักสูตร เห็นว่าเกมครอสเวิร์ด นอกจากจะส่งผลถึงการเรียนรู้คำศัพท์และความสนุกสนานจากการเล่นเกมแล้ว สถานศึกษาทุกระดับสามารถนำไปใช้ในชั่วโมงการเรียนการสอนภาษาอังกฤษในปัจจุบัน ซึ่งปรับจำนวนชั่วโมงเรียนจากเดิม 1 คาบต่อสัปดาห์ เป็น 5 คาบต่อสัปดาห์ ได้เป็นอย่างดี"
สำหรับการแข่งขัน "สตั้ดดี้ พลัส ครอสเวิร์ดเกมเยาวชนนานาชาติ" ของไทยนั้น ในแต่ละปีจะมีการแข่งขันในระดับภาคก่อน เพื่อคัดเลือกตัวแทนภาคต่าง ๆ มาแข่งขันในรอบชิงชนะเลิศ โดยในปีนี้จัดขึ้นระหว่างวันที่ 26-27 พฤศจิกายน 2559 ที่ศูนย์การค้าเซ็นทรัล บางนา กรุงเทพฯ โดยผู้ชนะเลิศจะได้รับรางวัลถ้วยรางวัลพระราชทานจากสมเด็จพระเทพรัตนราชสุดาฯ สยามบรมราชกุมารี

ที่มา : http://www.thaigov.go.th/news/contents/details/901
