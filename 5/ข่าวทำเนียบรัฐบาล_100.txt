รัฐบาลไทย-ข่าวทำเนียบรัฐบาล-กระทรวงมหาดไทยร่วมกับกระทรวงการต่างประเทศจัดงาน OTOP ภูมิปัญญาไทยก้าวไกลสู่สากล 3 – 27 พ.ย. 5

วันอังคารที่ 1 พฤศจิกายน 2559
กระทรวงมหาดไทยร่วมกับกระทรวงการต่างประเทศจัดงาน OTOP ภูมิปัญญาไทยก้าวไกลสู่สากล 3 – 27 พ.ย. 5
กระทรวงมหาดไทยร่วมกับกระทรวงการต่างประเทศจัดงาน OTOP ภูมิปัญญาไทยก้าวไกลสู่สากล 3 – 27 พ.ย. 5
วันนี้ (31 ตุลาคม 2559) เวลา 13.30 น. ณ ศูนย์แถลงข่าว ตึกนารีสโมสร ทำเนียบรัฐบาล นายสุธี มากบุญ รัฐมนตรีช่วยว่าการกระทรวงมหาดไทย ร่วมกับ น.ส.เรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม พร้อมด้วย นายอภิชาต โตดิลกเวชช์ อธิบดีกรมการพัฒนาชุมชน กระทรวงมหาดไทย และ นายเสข วรรณเมธี อธิบดีกรมสารนิเทศ กระทรวงการต่างประเทศ ร่วมกันแถลงข่าวการจัดงานตลาดคลองผดุงกรุงเกษม ข้างทำเนียบรัฐบาล ภายใต้ชื่องาน OTOP WISDOM TO THE WORLD โอทอป ภูมิปัญญาไทยก้าวไกลสู่สากล ซึ่งกำหนดจัดขึ้นระหว่างวันที่ 3 – 27 พฤศจิกายน 2559
โอกาสนี้ รัฐมนตรีช่วยว่ากระทรวงมหาดไทย เปิดเผยว่า การจัดงานครั้งนี้มีความสำคัญมากเพราะเป็นงานจัดแสดงและจำหน่ายผลิตภัณฑ์ OTOP ซึ่งเป็นงานที่สืบสานมาจากแนวพระราชดำริของพระบาทสมเด็จพระปรมินทรมหาภูมิพลอดุลยเดช และสมเด็จพระนางเจ้าฯ พระบรมราชินีนาถ อีกทั้งงานนี้จะมีการนำเอาผลสำเร็จของการส่งเสริมและพัฒนาผลิตภัณฑ์ OTOP ซึ่งเกิดขึ้นจากดำริของนายกรัฐมนตรี มาจัดแสดงและจำหน่ายด้วย อาทิ การพัฒนาให้ผลิตภัณฑ์ OTOP เพื่อจำหน่ายบนเครื่องบิน การส่งเสริมและพัฒนา OTOP แบรนด์เนม นอกจากนั้นยังเป็นนิมิตหมายที่ดีที่จะทำให้ทั้งสองกระทรวงได้มีโอกาสในการทำงานร่วมกันและเกิดความสัมพันธ์อันดีต่อกัน ซึ่งจะส่งผลต่อการส่งเสริม และพัฒนาผลิตภัณฑ์ OTOP ให้สามารถก้าวไกลสู่สากลได้อย่างแพร่หลายในอนาคต
จากนั้น รองเลขาธิการนายกรัฐมนตรีฝ่ายการเมืองกล่าวเพิ่มเติมว่า การจัดงานตลาดคลองผดุงกรุงเกษมที่ผ่านมาได้ดำเนินการจัดมาแล้วรวม 24 ครั้ง ซึ่งในครั้งนี้จะเป็นการจัดในครั้งที่ 25 ผลของการดำเนินงานที่ผ่านมาประสบความสำเร็จเป็นอย่างดียิ่ง ส่งผลให้พี่น้องประชาชนในบริเวณกรุงเทพมหานครและปริมณฑลได้มีโอกาสเลือกซื้อสินค้าจากผู้ผลิตได้โดยตรง และที่สำคัญยังทำให้เกษตรกรและผู้ประกอบการสินค้ารายย่อยได้มีแหล่งจำหน่ายสินค้าและช่วยสร้างรายได้เพิ่มมากขึ้น พร้อมส่งเสริมให้ตลาดคลองผดุงกรุงเกษมเป็นแหล่งท่องเที่ยวแห่งใหม่ของคนกรุงเทพมหานคร และเชื่อมั่นว่าการจัดงานครั้งนี้จะประสบความสำเร็จเหมือนทุกครั้งที่ผ่านมา เพราะกระทรวงมหาดไทยและกระทรวงการต่างประเทศเคยร่วมกันจัดมาแล้วครั้งหนึ่งและประสบความสำเร็จเป็นอย่างดี
พร้อมกันนี้ อธิบดีกรมการพัฒนาชุมชน เปิดเผยว่า สำหรับกิจกรรมในส่วนของ กระทรวงมหาดไทย จะประกอบไปด้วย นิทรรศการเกี่ยวกับพระราชกรณียกิจด้านการส่งเสริมอาชีพของพระบาทสมเด็จพระปรมินทรมหาภูมิพลอดุลยเดช การจัดแสดงและจำหน่ายสินค้า OTOP อาหารชวนชิม ผักปลอดสารพิษ ลองกองเพื่อช่วยช่วยเหลือชาวสวน 3 จังหวัดชายแดนใต้ OTOP ของขวัญของฝากนิทรรศการสาธิตและแสดงผลงานศิลปิน OTOP การจัดบริการและให้ความรู้เพื่อประชาสัมพันธ์และเผยแพร่ภารกิจของหน่วยงานในสังกัดกระทรวงมหาดไทย โดยจะจัดเป็น 3 รอบ เพื่อหมุนเวียนผู้ผลิตผู้ประกอบการ OTOP มาจัดแสดงและจำหน่ายสินค้า ซึ่งในแต่ละรอบได้กำหนดธีมงานไว้ ดังนี้
รอบที่ 1 ระหว่างวันที่ 3 - 13 พฤศจิกายน 2559 “ดาวเด่น สู่สากล” และ “อาหารดังประจำจังหวัด”
รอบที่ 2 ระหว่างวันที่ 14 - 20 พฤศจิกายน 2559 “บ้านและสวน” (ของใช้ ของตกแต่ง ของที่ระลึก) และ “อาหารทะเล”
รอบที่ 3 ระหว่างวันที่ 21 - 27 พฤศจิกายน 2559 “OTOP เพื่อสุขภาพ” และ “อาหารพื้นบ้าน”
โดยมีกิจกรรม Highlight ในส่วนของ กระทรวงมหาดไทย ดังนี้
1. นิทรรศการพระราชกรณีกิจด้านการส่งเสริมอาชีพของพระบาทสมเด็จพระปรมินทรมหา ภูมิพลอดุลยเดช
2. นิทรรศการ The World Pairing “เจอที่บ้านเขา บ้านเราก็มี” และ One & Only “หนึ่ง เดียวในโลก”
3. กิจกรรม “บาติกคนไทยเกิดในรัชกาลที่ 9 “ซึ่งเป็นการระบายสีบนพื้นผ้าบาติก เพื่อรำลึก ถึงพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช
4. การจัดแสดงและจำหน่ายผลิตภัณฑ์ OTOP ซึ่งเกิดขึ้นตามดำริของนายกรัฐมนตรี อาทิ ผลิตภัณฑ์ OTOP ที่จำหน่ายบนเครื่องบิน OTOP แบรนด์เนม
5. การจัดแสดงและจำหน่ายผลิตภัณฑ์ของ ศิลปิน OTOP
6. การจำหน่ายอาหารชวนชิม ที่เป็นอาหารดังประจำจังหวัดและอาหารพื้นบ้าน ซึ่งหาทาน ยาก
7. บริษัท ประชารัฐรักสามัคคี (ประเทศไทย) จำกัด นำเครื่องสีข้าวด้วยมือมาจัดแสดงและ สีข้าวแจกฟรี
8. กิจกรรมตอบแทนลูกค้า ด้วยการมอบรางวัลทุกสัปดาห์
ทั้งนี้ อธิบดีกรมสารนิเทศ กระทรวงการต่างประเทศ แถลงในตอนท้ายว่ากระทรวงการต่างประเทศ เตรียมจัดกิจกรรมในส่วน 3 ส่วน ส่วนที่ 1 คือการจัดนิทรรศการเกี่ยวกับพระราชกรณียกิจ และพระอัจฉริยภาพของพระบาทสมเด็จพระปรมินทรมหาภูมิพลอดุลยเดชในด้านการต่างประเทศ ซึ่งพระองค์ได้เสด็จเยือนนานาประเทศเพื่อเจริญสัมพันธไมตรีกับต่างประเทศและนิทรรสการที่เผยแพร่ความรู้เกี่ยวกับปรัชญา ในส่วนที่ 2 กิจกรรมการตัดแสดงและจำหน่ายสินค้า ได้เชิญสถานเอกอัครราชทูตต่างประเทศประจำประเทศไทยมาร่วมออกร้านจำหน่ายสินค้าและอาหารประจำชาติ จำนวน 17 แห่ง ได้แก่ อังกฤษ รัสเซีย เยอรมณี โปรตุเกส ญี่ปุ่น ฟิลิปปินส์ ลาว กัมพูชา มาเลเซีย อินโดนิเซีย อินเดีย ศรีลังกา เนปาล ไนจีเรีย เคนยา อิหร่าน และปากีสถาน สลับหมุนเวียนกัน ตลอด 3 สัปดาห์ผู้เข้าชมงานจะได้พบกับสินค้าและอาหารนานาชนิดที่สะท้อนภูมิปัญญาและวัฒนธรรมของประเทศต่าง ๆ อาทิ สินค้าตกแต่งบ้านและพรมพื้นเมืองจากปากีสถาน เครื่องประดับและพลอยจากกัมพูชา สินค้าหัตถกรรม กระเบื้องเคลือบ หินสีและเครื่องประดับ ผลิตภัณฑ์เครื่องเทศ จากอินเดีย ศรีลังกา และปากีสถาน ผ้าบาติกจากอินโดนีเซีย ผ้าไหมจากลาว ผ้าทอ Padhmina จากเนปาล สินค้ามงคล พระพุทธรูปและเครื่องดนตรี จากเนปาล สินค้าและการสาธิตการทำเครื่องปั้นและเครื่องแก้ว จากอิหร่าน สินค้าของที่ระลึกพื้นเมือง จากรัสเซีย อาหารนานาชาติ อาทิ ทาร์ตไข่ ชีส และไส้กรอกจากโปรตุเกส ขนมขบเคี้ยวนานาชนิดจากฟิลิปปินส์ พร้อมให้บริการจัดทำ Passport ระหว่างวันที่ 21 – 25 พ.ย. 2559 นี้ด้วย
***************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/617
