รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่จังหวัดน่านติดตามการแก้ไขปัญหาป่าต้นน้ำ แนวทางการจัดการที่ดิน และการพัฒนาเมืองน่านอย่างยั่งยืน

วันพุธที่ 21 ธันวาคม 2559
นายกรัฐมนตรีเตรียมลงพื้นที่จังหวัดน่านติดตามการแก้ไขปัญหาป่าต้นน้ำ แนวทางการจัดการที่ดิน และการพัฒนาเมืองน่านอย่างยั่งยืน
พลเอก ประยุทธ์ จันทร์โอชา นายกรัฐมนตรี มีกำหนดการตรวจเยี่ยมจังหวัดน่าน ในวันที่  23 ธันวาคม 2559 โดยมีกำหนดการออกเดินทางเวลา 07.00 น.จากกองการบิน ศูนย์การเคลื่อนย้ายกองทัพบก
ดอนเมือง กรุงเทพมหานคร
ช่วงเช้า เวลา ประมาณ 09.40 น. ณ บริเวณจุดชมวิวบ้านน้ำป้าก หมู่ 7 ตำบลตาลชุม อำเภอท่าวังผา นายกรัฐมนตรีพร้อมคณะรับฟังบรรยายสรุปเรื่อง “โครงการปลูกป่าสร้างคนบนวิถีพอเพียง รักษาต้นน้ำ บรรเทาอุทกภัย จังหวัดน่าน” จากมูลนิธิแม่ฟ้าหลวงในพระบรมราชูปถัมภ์ โดยนายณรงค์ อภิชัย ผู้อำนวยการฝ่ายปฏิบัติการภาคสนาม มูลนิธิแม่ฟ้าหลวง จากนั้น นายกรัฐมนตรีจะเป็นประธานสักขีพยาน ในพิธีมอบหนังสืออนุญาตให้เข้าทำประโยชน์หรืออยู่อาศัยภายในเขตป่าสงวนแห่งชาติ (ป.ส.23) โดยรัฐมนตรีว่าการกระทรวงทรัพยากรธรรมชาติและสิ่งแวดล้อมจะเป็นผู้มอบให้ผู้ว่าราชการจังหวัดน่าน เพื่อนำไปมอบต่อให้กับราษฎรบ้านน้ำป้าก ห้วยธนู ตำบลตาลชุม อำเภอท่าวังผา และราษฎรบ้านน้ำมีด ตำบลเปือ อำเภอเชียงกลาง จากนั้น นายกรัฐมนตรีจะพบปะ กล่าวทักทายประชาชนที่มาให้การต้อนรับ
โดยในช่วงบ่าย เวลาประมาณ 13.00 น. ณ บ้านห้วยส้มป่อย อำเภอเมือง นายกรัฐมนตรีพบปะผู้นำชุมชน เกี่ยวกับแนวทางการพัฒนาเมืองน่านในมิติต่าง ๆ อย่างยั่งยืน ณ บริเวณลานหน้าอาคาร ในโอกาสนี้ นายกรัฐมนตรีพร้อมคณะจะเดินทางไปกราบนมัสการพระพุทธมหาพรหมอุดมสักยมุนี พระประธานจตุรพักตร์ในวิหารหลวง วัดภูมินทร์ ตำบลในเวียง อำเภอเมือง จังหวัดน่าน ก่อนเดินทางกลับกรุงเทพมหานคร  ในเวลา 16.00 น
สำหรับการตรวจเยี่ยมจังหวัดน่านในครั้งนี้เพื่อติดตามการแก้ปัญหาพื้นที่ป่าต้นน้ำของจังหวัดน่านซึ่งกำลังถูกทำลายและส่งผลกระทบอย่างหนักต่อพื้นที่ใต้ลุ่มน้ำน่าน รวมถึงภาคกลาง และกรุงเทพมหานคร (แม่น้ำเจ้าพระยาร้อยละ 40 มาจากป่าต้นน้ำน่าน) ปัจจุบันป่าน่านถูกทำลายเพิ่มขึ้น 17.9 % (เทียบจากปี 2545     ถึงปี 2558) และมีแนวโน้มเพิ่มขึ้นทุกปี ทั้งนี้ ปัญหาป่าต้นน้ำน่าน เป็นปัญหาสำคัญด้านความมั่นคงของทรัพยากรธรรมชาติ มีผลกระทบต่อเศรษฐกิจ สังคม ของภูมิภาคโดยรวม รวมถึงวิถีชีวิตของชาวน่าน
พร้อมกันนี้ นายกรัฐมนตรีจะติดตามแนวทางการจัดการที่ดิน การป้องกัน และแก้ไขปัญหาการตัดไม้ทำลายป่า รวมถึงการบุกรุกที่ดิน เช่น การตัดไม้ยางพาราในพื้นที่การบุกรุกที่ดินป่าไม้ โดยเฉพาะสวนยางพาราที่มีเจ้าของเป็นนายทุน และผู้มีอิทธิพล พร้อมติดตามความเข้มแข็งการรวมตัวของชุมชนท้องถิ่นน่านเพื่อปกป้องน่าน   ในมิติต่าง ๆ ได้แก่ สิ่งแวดล้อม วัฒนธรรม การท่องเที่ยว วิถีชีวิต และการพัฒนาเศรษฐกิจ
รวมทั้ง รับฟังแนวทางการท่องเที่ยวน่านอย่างยั่งยืน เพื่อเพิ่มความหลากหลายของรูปแบบการให้บริการและการท่องเที่ยวต่าง ๆ  โดยส่งเสริมพัฒนาแหล่งท่องเที่ยวใหม่ และให้คนในพื้นที่ชุมชนเข้ามามีส่วนร่วมในการจัดการการท่องเที่ยวมากขึ้น  เน้นเรื่องการบริหารจัดการ  การพัฒนาแหล่งท่องเที่ยวในชุมชน  การให้บริการนักท่องเที่ยว ตลอดจนพัฒนาพื้นที่ชุมชนให้เป็นแหล่งท่องเที่ยว  เพื่อสร้างขีดความสามารถทางการบริหารจัดการชุมชน  ตามวิสัยทัศน์ว่า “เมืองแห่งความสุข เศรษฐกิจสร้างสรรค์ ธรรมชาติสมบูรณ์ การเกษตรมั่งคั่ง ชุมชนเข้มแข็ง ท่องเที่ยวยั่งยืน”
---------------------------------------------

ที่มา : http://www.thaigov.go.th/news/contents/details/1082
