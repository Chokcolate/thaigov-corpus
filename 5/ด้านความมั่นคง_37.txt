รัฐบาลไทย-ข่าวทำเนียบรัฐบาล-รมช.มท.เป็นประธานเปิดโครงการรวมพลคนกู้ภัย สานพลังประชารัฐฯ พร้อมปล่อยขบวนรถกู้ชีพกู้ภัยร่วมปฏิบัติงานรณรงค์ลดอุบัติเหตุ ช่วงเทศกาลปีใหม่ 2560

วันอาทิตย์ที่ 25 ธันวาคม 2559
รมช.มท.เป็นประธานเปิดโครงการรวมพลคนกู้ภัย สานพลังประชารัฐฯ พร้อมปล่อยขบวนรถกู้ชีพกู้ภัยร่วมปฏิบัติงานรณรงค์ลดอุบัติเหตุ ช่วงเทศกาลปีใหม่ 2560
รมช.มท.เป็นประธานเปิดโครงการรวมพลคนกู้ภัย สานพลังประชารัฐฯ พร้อมปล่อยขบวนรถกู้ชีพกู้ภัยร่วมปฏิบัติงานรณรงค์ลดอุบัติเหตุ ช่วงเทศกาลปีใหม่ 2560
วันนี้ (เสาร์ที่ 24ธ.ค.59) ณ ศูนย์ประชุมธรรมศาสตร์รังสิต อ.คลองหลวง จ.ปทุมธานี นายสุธี มากบุญ รัฐมนตรีช่วยว่าการกระทรวงมหาดไทย เป็นประธานเปิดโครงการ “รวมพลคนกู้ภัย สานพลังประชารัฐ อาสากู้ภัย ร่วมสร้างสังคมไทยปลอดภัยยั่งยืน” และปล่อยขบวนรถกู้ชีพกู้ภัยร่วมปฏิบัติงานรณรงค์ลดอุบัติเหตุช่วงเทศกาลปีใหม่ 2560 โดยมี นายฉัตรชัย พรหมเลิศ อธิบดีกรมป้องกันและบรรเทาสาธารณภัย กล่าวรายงานวัตถุประสงค์ของการจัดงาน ซึ่งจัดขึ้นเพื่อให้องค์การสาธารณกุศลได้แสดงเจตจำนงร่วมกันที่จะบูรณาการความร่วมมือเพื่อเตรียมความพร้อมในการป้องกัน บรรเทา และช่วยเหลือผู้ประสบภัยให้ได้อย่างมีระบบ รวดเร็ว มีประสิทธิภาพ ก่อให้เกิดความปลอดภัยในชีวิตและทรัพย์สินของประชาชน อีกทั้งเป็นการแสดงความขอบคุณ เครือข่ายองค์การสาธารณกุศล และเป็นขวัญกำลังใจให้แก่ผู้ปฏิบัติงานด้านการกู้ภัยทั่วทั้งประเทศ
โอกาสนี้ นายสุธี มากบุญ รัฐมนตรีช่วยว่าการกระทรวงมหาดไทย ได้กล่าวแสดงความชื่นชมหน่วยงานด้านกู้ชีพกู้ภัยซึ่งเป็นก้าวสำคัญในการช่วยเหลือดูแลความปลอดภัยให้กับประชาชนและสังคมไทยตลอดมาและถือเป็นการทำความดีเพื่อถวายแด่พระบาทสมเด็จพระปรมินทรมหาภูมิพลอดุลยเดช ด้วยความเสียสละเพื่อส่วนรวมอย่างแท้จริง
โดยเฉพาะในปัจจุบันอุบัติภัยต่างๆ รวมทั้งสถานการณ์ด้านสาธารณภัยสามารถเกิดขึ้นได้ตลอดเวลา ซึ่งถือเป็นความเสี่ยงในด้านความปลอดภัยต่อชีวิตและทรัพย์สินของประชาชน รัฐบาลจึงให้ความสำคัญในการร่วมกันผนึกกำลังรวมพลคนกู้ภัยสานพลังประชารัฐเพื่อให้ทุกภาคส่วนได้ร่วมมือ ร่วมใจ สามัคคีกัน พัฒนาศักยภาพในการทำงาน และระบบกระบวนการจัดการ ในการกู้ชีพ กู้ภัย รวมทั้งเตรียมความพร้อมทั้งทางร่างกายและจิตใจอยู่ตลอดเวลา โดยเฉพาะอย่างยิ่งการมีจิตอาสา มีเมตตาประจำใจ และพร้อมที่จะเสียสละเพื่อส่วนรวม ตลอดจนระเบียบวินัย และจรรยาบรรณในการทำงานกู้ชีพกู้ภัย ดังนั้น รัฐบาล โดยกระทรวงมหาดไทย จึงได้มีนโยบายในการขับเคลื่อนการพัฒนางานกู้ภัยขององค์การสาธารณกุศลให้เป็นรูปธรรมที่ชัดเจนและเกิดประสิทธิภาพในการช่วยเหลือพี่น้องประชาชนที่ประสบสาธารณภัย ดังนี้ 1. กำหนดให้รถกู้ภัย ทั่วประเทศมีตัวถังสีเหลืองทั้งคันภายใน 7 ปี โดยในช่วงเวลานี้ให้ใช้คาดแถบสีส้มตลอดคัน 2. รถกู้ภัยให้ใช้สัญญาณไฟวับวาบ ที่ถูกกฎหมาย 3. มีการกำหนดให้มีหลักสูตรกู้ภัยเบื้องต้น และหลักสูตรการบัญชาการของหัวหน้าชุด โดยกรมป้องกันและบรรเทาสาธารณภัยได้อนุมัติเป็นหลักสูตรกลาง และ 4. กำหนดให้มีช่องทางการติดต่อประสานงาน ตลอดจนช่องทางการเผยแพร่ข้อมูลข่าวสาร โดยจัดทำระบบไลน์ (LINE) และเฟสบุ๊ค (Facebook)
สำหรับการดูแลความปลอดภัยของประชาชนในช่วงเทศกาลปีใหม่ พุทธศักราช 2560 ที่กำลังจะมาถึงนี้ ต้องขอความร่วมมือจากอาสาสมัครกู้ภัยในการผนึกกำลัง เพื่อร่วมกันอำนวยความสะดวกในการจราจร และร่วมดูแลความปลอดภัยให้แก่ผู้สัญจร ซึ่งการปล่อยขบวนรถกู้ชีพกู้ภัยในวันนี้จึงเป็นสัญลักษณ์ในทางปฏิบัติงานรณรงค์ลดอุบัติเหตุทางถนนช่วงเทศกาลปีใหม่ 2560 แสดงถึงการผนึกกำลังของภาคีเครือข่าย อาสาสมัครป้องกันและบรรเทาสาธารณภัยที่พร้อมจะดูแลให้ความปลอดภัยแก่ประชาชนคนไทยทุกคนอย่างทั่วถึง และขอให้เจ้าหน้าที่เพิ่มความเข้มงวดการบังคับใช้กฎหมาย รวมทั้งขอให้ประชาชนให้ความร่วมมือกับเจ้าหน้าที่เพื่อให้การป้องกันและลดอุบัติเหตุทางถนนช่วงเทศกาลปีใหม่ให้มีอัตราการเสียชีวิตและความสูญเสียจากอุบัติเหตุทางถนนเหลือน้อยที่สุด
จากนั้น รัฐมนตรีช่วยว่าการกระทรวงมหาดไทย ได้นำกล่าวคำถวายสัตย์ปฏิญาณเพื่อเป็นพลังแผ่นดินถวายเป็นราชสักการะและแสดงความจงรักภักดีและร่วมน้อมรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดชผู้ทรงเป็นพระมหากษัตริย์ที่สถิตย์อยู่ในดวงใจของพสกนิกรชาวไทยทุกคน และเชิญชวนให้ทุกคนได้ทำความดีเพื่อถวายเป็นพระราชกุศลด้วยการเคารพกฎจราจร.
ครั้งที่ 245/2559

ที่มา : http://www.thaigov.go.th/news/contents/details/1104
