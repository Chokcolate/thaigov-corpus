รัฐบาลไทย-ข่าวทำเนียบรัฐบาล-นายกรัฐมนตรีกราบนมัสการพระพุทธมหาพรหมอุดมสักยมุนี พระมงคลแห่งล้านนาตะวันออก

วันศุกร์ที่ 23 ธันวาคม 2559
นายกรัฐมนตรีกราบนมัสการพระพุทธมหาพรหมอุดมสักยมุนี พระมงคลแห่งล้านนาตะวันออก
นายกรัฐมนตรีกราบนมัสการพระพุทธมหาพรหมอุดมสักยมุนี  พระประธานจตุรพักตร์ในวิหารหลวงวัดภูมินทร์ จ.น่าน ชื่นชมมัคคุเทศก์น้อยที่นำชมภาพจิตรกรรมฝาผนัง ระบุต้องการให้เด็กและเยาวชนกล้าคิดกล้าแสดงออกเพื่อเตรียมการเปิดประตูสู่ AEC
วันนี้  (23 ธ.ค. 59) เวลา 15.20 น. ณ วัดภูมินทร์ จังหวัดน่าน พลเอก ประยุทธ์ จันทร์โอชา นายกรัฐมนตรี และคณะ เดินทางกราบนมัสการพระพุทธมหาพรหมอุดมสักยมุนี  พระประธานจตุรพักตร์ในวิหารหลวง ซึ่งเป็นพระอุโบสถจตุรมุขหลังแรกของประเทศไทยที่พระอุโบสถตรงใจกลางประดิษฐานพระพุทธรูปขนาดใหญ่ 4 องค์ หันพระพักตร์ออก ด้านประตูทั้งสี่ทิศ หันเบื้องพระปฤษฎางค์ชนกัน ประทับนั่งบนฐานชุกชี เป็นพระพุทธรูปปางมารวิชัย ที่มีความงามของพระอุโบสถ พร้อมทั้งได้ถวายปัจจัยไทยธรรมแด่พระเถรานุเถระชั้นผู้ใหญ่ของจังหวัดน่าน
จากนั้น มัคคุเทศก์น้อยจากโรงเรียนจุมปีวนิดาภรณ์ จำนวน 6 คน ได้นำนายกรัฐมนตรีเดินชมภาพจิตรกรรมฝาผนัง ซึ่งแบ่งออกเป็น 3 ส่วนคือ ส่วนที่แสดงถึงเรื่องราวและวิถีชีวิตตำนานพื้นบ้าน ส่วนที่เกี่ยวข้องกับเรื่องพระเตมีราชชาดก และส่วนที่แสดงถึงความเป็นอยู่ของชาวน่านในอดีต เช่น การแต่งกายด้วยผ้าซิ่นลายน้ำไหล การทอผ้าด้วยกี่ทอมือ และการทำการค้ากับชาวต่างชาติ  เป็นต้น อีกทั้ง ยังมีภาพจิตรกรรมฝาผนังที่โดดเด่นเป็นพิเศษในวัดภูมินทร์แห่งนี้คือ ภาพ “เสียงกระซิบบันลือโลก” หรือภาพ “ปู่ม่าน ย่าม่าน” ซึ่งเป็นคำเรียกผู้ชายผู้หญิงชาวไทลื้อสมัยโบราณ ในลักษณะกระซิบสนทนากัน ซึ่งนายกรัฐมนตรีได้ให้ความสนใจภาพจิตรกรรมเหล่านี้ พร้อมชื่นชมและกล่าวขอบคุณมัคคุเทศก์น้อยที่มาคอยให้ข้อมูลสถานที่ด้วยเสียงใส ๆ เป็นภาษาพื้นเมือง อีกทั้ง ต้องการให้เด็กและเยาวชนกล้าคิด กล้าแสดงออกเพื่อเตรียมการเปิดประตูสู่ AEC เนื่องจากจังหวัดน่านนั้นเป็นทางผ่าน ที่นักท่องเที่ยวสามารถเดินทางไปประเทศจีน ผ่านทางสปป.ลาวได้
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1099
