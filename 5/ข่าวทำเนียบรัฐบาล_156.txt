รัฐบาลไทย-ข่าวทำเนียบรัฐบาล-รอง นรม. พลเอก ประวิตรฯ เป็นประธานการประชุมคณะกรรมการบริหารการบูรณาการแผนและระบบกล้องโทรทัศน์วงจรปิด (CCTV) ทั่วประเทศ ครั้งที่ 1/2559

วันจันทร์ที่ 21 พฤศจิกายน 2559
รอง นรม. พลเอก ประวิตรฯ เป็นประธานการประชุมคณะกรรมการบริหารการบูรณาการแผนและระบบกล้องโทรทัศน์วงจรปิด (CCTV) ทั่วประเทศ ครั้งที่ 1/2559
..
วันนี้ (21 พฤศจิกายน 2559) เวลา 10.00 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี (หลังใหม่) ทำเนียบรัฐบาล พล.อ.ประวิตร วงษ์สุวรรณ รองนายกรัฐมนตรี เป็นประธานการประขุมคณะกรรมการบริหารการบูรณาการแผนและระบบกล้องโทรทัศน์วงจรปิด (CCTV) ทั่วประเทศ ครั้งที่ 1/2559
รองนายกรัฐมนตรี แถลงข่าวภายหลังการประชุมคณะกรรมการบริหารการบูรณาการแผนและระบบกล้องโทรทัศน์วงจรปิด (CCTV) ทั่วประเทศ ครั้งที่ 1/2559 ว่า วันนี้มีคำสั่งให้มีการออกไปสำรวจกล้อง CCTV ทั่วทั้งประเทศ และได้มอบหมายให้ หม่อมหลวง ปนัดดา ดิศกุล รัฐมนตรีประจำสำนักนายกรัฐมนตรี ส่งผู้ตรวจราชการของสำนักนายกรัฐมนตรีไปเป็นชุดตรวจตามจุดต่างๆ ทั่วประเทศ โดยร่วมมือกับทางผู้ว่าราชการจังหวัด เจ้าหน้าที่ตำรวจ และ คสช. ในพื้นที่ เพื่อดำเนินการออกตรวจสอบสภาพกล้อง CCTV ที่ติดตั้งอยู่ตามจุดต่าง ๆ ทั่วประเทศ รวมถึงตรวจสอบว่ากล้อง CCTV สามารถบันทึกภาพได้ครบถ้วนทุกพื้นที่หรือไม่ ซึ่งการแก้ปัญหาดังกล่าวนั้นจะช่วยลดการก่ออาชญากรรมในแต่ละพื้นที่ได้ คาดว่าจะสำรวจให้แล้วเสร็จเร็วที่สุดภายในเดือนกุมภาพันธ์-มีนาคม 2560 และขณะเดียวกันจะมีการตั้งคณะกรรมการชุดหนึ่งขึ้นมาตรวจสอบความคุ้มค่าในการใช้งบประมาณในการติดตั้งกล้อง CCTV ที่ผ่านมาด้วย รวมถึงจะมีการกำหนดมาตรฐานการทำ TOR ติดตั้งกล้อง CCTV ต่อไป
*****************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/847
