รัฐบาลไทย-ข่าวทำเนียบรัฐบาล-เอกอัครราชทูตญี่ปุ่นและองค์กรความร่วมมือระหว่างประเทศของญี่ปุ่น (JICA) เข้าเยี่ยมคารวะ รองนายกรัฐมนตรี

วันอังคารที่ 1 พฤศจิกายน 2559
เอกอัครราชทูตญี่ปุ่นและองค์กรความร่วมมือระหว่างประเทศของญี่ปุ่น (JICA) เข้าเยี่ยมคารวะ รองนายกรัฐมนตรี
เอกอัครราชทูตญี่ปุ่นและองค์กรความร่วมมือระหว่างประเทศของญี่ปุ่น (JICA) เข้าเยี่ยมคารวะ รองนายกรัฐมนตรี
วันนี้(19 ต.ค. 2559 )เวลา 08.00 น. นาย Shiro Sadoshima เอกอัครราชทูตญี่ปุ่นประจำประเทศไทย พร้อมด้วยนาย Takehiro Yasumi ผู้อำนวยการกองเอเชียตะวันออกเฉียงใต้ 4 ขององค์กรความร่วมมือระหว่างประเทศของญี่ปุ่น (JICA) เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
เอกอัครราชทูตญี่ปุ่นกล่าวแสดงความเสียใจต่อการเสด็จสวรรคตของพระบาทสมเด็จพระปรมินทรมหาภูมิพลอดุลยเดช พร้อมหารือกับรองนายกรัฐมนตรีถึงความร่วมมือทางเศรษฐกิจระหว่างไทย-ญี่ปุ่นที่จะต้องดำเนินต่อไป ทั้งความร่วมมือในการพัฒนาระเบียงเศรษฐกิจตะวันออก-ตะวันตก (East-West Economic Corridor : EWEC) และความร่วมมือด้านระบบรางระหว่างไทยกับญี่ปุ่น
ในโอกาสนี้ ผู้อำนวยการกองเอเชียตะวันออกเฉียงใต้ 4 ขององค์กรความร่วมมือระหว่างประเทศของญี่ปุ่น (JICA) ได้กล่าวรายงาน ผลการศึกษาเส้นทางระเบียงเศรษฐกิจตะวันออก-ตะวันตก โดยระบุว่า เส้นทางถนนในไทยมีการพัฒนาดีอยู่แล้ว แต่ปริมาณการขนส่งสินค้าทางภาคเหนือและภาคตะวันออกเฉียงเหนือของไทยยังมีปริมาณน้อยอยู่เนื่องจากยังมีโรงงานอุตสาหกรรมน้อย JICA จึงเสนอแนะให้ไทยเพิ่มโรงงานอุตสาหกรรมให้มากขึ้นในจังหวัดพิษณุโลกและขอนแก่น สำหรับในลาว เวียดนาม เมียนมา แม้จะมีความต้องการขนส่งสินค้าเพิ่มมากขึ้นแต่เส้นทางถนนและการอำนวยความสะดวกบริเวณจุดผ่านแดนยังไม่พัฒนาเท่าที่ควร
อย่างไรก็ตาม รองนายกรัฐมนตรีกล่าวว่า เหตุผลสำคัญของระเบียงเศรษฐกิจตะวันออก-ตะวันตกคือ ต้องการให้เกิดการเชื่อมโยงระหว่างเวียดนาม ลาว ไทย ไปสู่เมียนมา รองนายกรัฐมนตรีเห็นว่า อันดับแรก JICA ควรร่วมมือกับรัฐบาลเวียดนาม ลาว และเมียนมา ในการพัฒนาเส้นทางถนนเพื่อให้เกิดความต่อเนื่องและเชื่อมโยงกับไทย ส่วนการสร้างโรงงานอุตสาหกรรมใหม่ในจังหวัดพิษณุโลกและขอนแก่นจึงเป็นเรื่องรองลงมา ซึ่งทาง JICA ยินดีรับไปพิจารณา

ที่มา : http://www.thaigov.go.th/news/contents/details/588
