รัฐบาลไทย-ข่าวทำเนียบรัฐบาล-ผลการประชุม Super Board ด้านการศึกษา 2/2559

วันอังคารที่ 22 พฤศจิกายน 2559
ผลการประชุม Super Board ด้านการศึกษา 2/2559
ที่ประชุม Super Board ด้านการศึกษา โดยมีนายกรัฐมนตรีเป็นประธาน ได้เห็นชอบร่างแผนการศึกษาแห่งชาติ พ.ศ.2560-2574 และรับทราบรายงานความก้าวหน้าการปฏิรูปการศึกษาในภาพรวม
เช่น การแก้ไขกฎหมายด้านการศึกษาในรอบปีที่ผ่านมา พร้อมทั้งเตรียมใช้มาตรา 44 แก้ไขปัญหางานด้านการศึกษา เช่น กำหนดตำแหน่งผู้ตรวจราชการกระทรวงศึกษาธิการเพิ่มให้ครบ 18 เขต รวมถึงการตั้ง อ.ก.ค.ศ. สพฐ. และการยุบรวม อ.ก.พ. 5 องค์กรหลัก ให้เหลือ อ.ก.พ. ศธ. เพียงคณะเดียว
เมื่อวันจันทร์ที่ 21 พฤศจิกายน 2559 ณ ห้องสีเขียว ตึกไทยคู่ฟ้า ทำเนียบรัฐบาล : พล.อ.ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายและพัฒนาการศึกษา (Super Board) ครั้งที่ 2/2559  โดยมี พล.อ.อ.ประจิน จั่นตอง รองนายกรัฐมนตรี, นายสมคิด จาตุศรีพิทักษ์ รองนายกรัฐมนตรี, พล.อ.ดาว์พงษ์ รัตนสุวรรณ รัฐมนตรีว่าการกระทรวงศึกษาธิการ, พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ, นพ.ธีระเกียรติ เจริญเศรษฐศิลป์ รัฐมนตรีช่วยว่าการกระทรวงศึกษาธิการ ตลอดจนผู้บริหาร 5 องค์กรหลัก เข้าร่วมประชุม
รมว.ศึกษาธิการ เปิดเผยกับสื่อมวลชนภายหลังการประชุมว่า ที่ประชุมได้เห็นชอบในหลักการ ร่างแผนการศึกษาแห่งชาติ พ.ศ.2560-2574 ตามที่กระทรวงศึกษาธิการเสนอ โดยได้มอบกระทรวงศึกษาธิการรับข้อสังเกตเพื่อไปปรับแก้ในรายละเอียดเพิ่มเติม เช่น ความต้องการกำลังคนในปัจจุบันจนถึง 5 ปีข้างหน้า ซึ่งนายกรัฐมนตรีย้ำว่าเป็นเรื่องที่มีความสำคัญต่อการวางแผนผลิตคนให้มีความชัดเจน และให้กระทรวงศึกษาธิการเตรียมจัดทำแผนรองรับการผลิตคนตามความต้องการของประเทศให้ชัดเจน ดังนั้น เมื่อร่างแผนการศึกษาแห่งชาติ พ.ศ.2560-2574 ได้รับการอนุมัติจากคณะรัฐมนตรีแล้ว ทุกหน่วยงานจะต้องเสนอแผนรองรับภายใน 30 วัน
ที่ประชุมยังได้รับทราบรายงาน ความก้าวหน้าการปฏิรูปการศึกษาในภาพรวม ดังนี้
การแก้ไขกฎหมายด้านการศึกษา  ตลอดระยะเวลา 1 ปีที่ผ่านมา ได้มีการแก้ไขหลักเกณฑ์และกฎหมายต่าง ๆ ของหน่วยงานในสังกัด เพื่อให้งานของกระทรวงศึกษาธิการขับเคลื่อนต่อไปได้ ได้แก่ หลักเกณฑ์และวิธีการต่าง ๆ เกี่ยวกับข้าราชการครูและบุคลากรทางการศึกษา ของสำนักงานคณะกรรมการข้าราชการครูและบุคลากรทางการศึกษา (ก.ค.ศ.) 21 เรื่อง, สำนักงานเลขาธิการคุรุสภา 8 เรื่อง, สำนักงานคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) 19 เรื่อง เป็นต้น
การใช้คำสั่งคณะรักษาความสงบแห่งชาติ (คสช.)  ตลอดระยะเวลา 2 ปี กระทรวงศึกษาธิการใช้คำสั่ง คสช.ในงานด้านการศึกษา จำนวน 19 ครั้ง และในอนาคตอาจจะขอใช้คำสั่งนี้เพิ่มอีก ซึ่งขณะนี้อยู่ระหว่างเตรียมการ อาทิ การกำหนดตำแหน่งผู้ตรวจราชการกระทรวงศึกษาธิการเพิ่มจำนวน 6 ตำแหน่ง โดยเกลี่ยอัตรากำลังตำแหน่งที่ปรึกษาระดับผู้ทรงคุณวุฒิ หรือระดับ 10 ของทุกส่วนราชการของกระทรวงศึกษาธิการ มาใช้เป็นฐาน เพื่อให้มีผู้ตรวจราชการครบ 18 ตำแหน่ง ที่จะได้มอบหมายให้ผู้ตรวจราชการ ปฏิบัติหน้าที่ศึกษาธิการภาค (ศธภ.) ได้ ซึ่งเดิมได้หารือกับสำนักงานคณะกรรมการข้าราชการพลเรือน (ก.พ.) แล้ว แต่กฎหมายไม่เอื้อให้ทำ จึงจำเป็นต้องใช้มาตรา 44  นอกจากนี้จะใช้สำหรับการตั้งคณะอนุกรรมการข้าราชการครูและบุคลากรทางการศึกษา สำนักงานคณะกรรมการการศึกษาขั้นพื้นฐาน (อ.ก.ค.ศ. สพฐ.) และยุบรวมคณะอนุกรรมการข้าราชการพลเรือน (อ.ก.พ.) จากเดิมที่มี อ.ก.พ.ทั้ง 5 องค์กรหลัก ให้เหลือ อ.ก.พ.ศธ. เพียงคณะเดียว
นอกจากนี้ กระทรวงศึกษาธิการได้รายงานให้ที่ประชุมทราบเกี่ยวกับการดำเนินงาน บริหารจัดการโรงเรียนขนาดเล็ก ตามโครงการโรงเรียนดีใกล้บ้าน ซึ่งที่ประชุมมีความพึงพอใจต่อผลการดำเนินงานตามแผนระยะ 5 ปีแรก  ที่จะช่วยประหยัดงบประมาณรัฐบาลในการดูแลและบำรุงรักษาโรงเรียนที่มีนักเรียนต่ำกว่า 120 คนที่ถูกยุบถึง 7,000 แห่ง เป็นจำนวน 5,000-6,000 ล้านบาท โดยขอให้เร่งดำเนินการให้เร็วขึ้น พร้อมจัดทำสรุปผลการดำเนินงานที่เป็นรูปธรรมในแต่ละปีให้เห็นชัดเจน เพื่อเตรียมความพร้อมในการจัดทำงบฯ ปีงบประมาณ พ.ศ. 2561 ของรัฐบาลนี้ และส่งต่อให้รัฐบาลใหม่สานต่องานได้อย่างชัดเจนในแต่ละเรื่อง
รมว.ศึกษาธิการ กล่าวด้วยว่า นายกรัฐมนตรีได้กล่าวขอบคุณข้าราชการกระทรวงศึกษาธิการ ที่ร่วมกันทำงานตลอดมา พร้อมแสดงความห่วงใยเกี่ยวกับปริมาณงานด้านการศึกษาที่มีมากและเป็นงานที่ต้องใช้เวลา เพราะส่วนหนึ่งต้องแก้ไขปัญหาเพื่อขึ้นจากหล่มเก่า ในขณะเดียวกันก็ต้องเตรียมแผนงานเพื่อเดินไปข้างหน้า จึงมอบให้กระทรวงศึกษาธิการหาวิธีสื่อสารเพื่อสร้างการรับรู้ให้กับสังคมและประชาชนให้มากยิ่งขึ้น เพื่อให้ได้มีความเข้าใจและช่วยเป็นแรงเสริมขับเคลื่อนงานด้านการศึกษาต่อไป

ที่มา : http://www.thaigov.go.th/news/contents/details/856
