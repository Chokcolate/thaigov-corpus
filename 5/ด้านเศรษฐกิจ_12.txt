รัฐบาลไทย-ข่าวทำเนียบรัฐบาล-กระทรวงเกษตรฯ ปลดล็อคนำเข้ากุ้งไทยไปเม็กซิโกได้แล้ว หลังระงับการนำเข้าตั้งแต่ปี 2556

วันพุธที่ 23 พฤศจิกายน 2559
กระทรวงเกษตรฯ ปลดล็อคนำเข้ากุ้งไทยไปเม็กซิโกได้แล้ว หลังระงับการนำเข้าตั้งแต่ปี 2556
กระทรวงเกษตรฯ ปลดล็อคนำเข้ากุ้งไทยไปเม็กซิโกได้แล้ว หลังระงับการนำเข้าตั้งแต่ปี 2556 จากกรณีโรคกุ้งตายด่วน (EMS) ชี้ผลการประเมินเป็นที่น่าพอใจ สามารถเพิ่มตลาดส่งออกกุ้งไทยได้อีกช่องทางหนึ่ง
นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยว่า ได้รับแจ้งจากกระทรวงการต่างประเทศว่า กระทรวงเกษตรฯ ของสหรัฐเม็กซิโก ได้อนุญาตให้นำเข้ากุ้งจากไทยแล้ว หลังจากที่ได้มีการสั่งระงับการนำเข้า ตั้งแต่ปี 2556 เนื่องจากเกิดการระบาดของโรคตายด่วน (EMS) ในประเทศไทย
กระทรวงเกษตรและสหกรณ์ โดยกรมประมง ได้เร่งประสานงานกับกระทรวงเกษตรฯ ของสหรัฐเม็กซิโก ในการเชิญเจ้าหน้าที่เข้ามาตรวจประเมินระบบการเพาะเลี้ยงสัตว์น้ำของไทย และเยี่ยมชมห้องปฏิบัติการของกรมประมง รวมทั้งโรงงานแปรรูปสัตว์น้ำ โดยเจ้าหน้าที่ได้เข้ามาประเมินเมื่อวันที่ 24 – 31 ก.ค. ที่ผ่านมา ซึ่งผลการพิจารณาพบว่า สหรัฐเม็กซิโกพอใจและเชื่อมั่นในการดำเนินการของประเทศไทย จึงได้อนุญาตให้นำเข้ากุ้งจากไทยได้
ด้าน นางอุมาพร พิมลบุตร รองอธิบดีกรมประมง กล่าวเพิ่มเติมว่า สหรัฐเม็กซิโกมีเงื่อนไขให้ประเทศไทยต้องปฏิบัติตามข้อกำหนดด้านสุขอนามัยของเม็กซิโก ภายใน 15 วัน โดยระบุว่า การจะนำเข้า กุ้งแช่แข็ง และ/หรือกุ้งแช่เย็น หรือกุ้งปรุงสุก ลูกปลานิล และสินค้าอาหาร จำเป็นจะต้องนำส่งตัวอย่างใบรับรองสุขอนามัย (Origin Health Certificate) ของสินค้าต่างๆ ภายใน 15 วัน (รวมวันเสาร์และอาทิตย์)  โดยขณะนี้ กรมประมงได้ส่งตัวอย่างใบรับรองสุขอนามัยให้กระทรวงการต่างประเทศ เพื่อส่งให้ฝ่ายเม็กซิโกเรียบร้อยแล้ว จึงถือว่าเป็นโอกาสที่ดีของการเพิ่มตลาดส่งออกกุ้งไทยอีกช่องทางหนึ่ง
********************

ที่มา : http://www.thaigov.go.th/news/contents/details/873
