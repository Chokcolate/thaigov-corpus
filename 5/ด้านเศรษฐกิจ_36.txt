รัฐบาลไทย-ข่าวทำเนียบรัฐบาล-ก.วิทย์ ยกเครื่องความร่วมมือสถาบันวิทย์จีน เน้นพัฒนาเทคโนโลยี-นวัตกรรมสอดรับไทยแลนด์ 4.0

วันอังคารที่ 13 ธันวาคม 2559
ก.วิทย์ ยกเครื่องความร่วมมือสถาบันวิทย์จีน เน้นพัฒนาเทคโนโลยี-นวัตกรรมสอดรับไทยแลนด์ 4.0
ก.วิทย์ ยกเครื่องความร่วมมือสถาบันวิทย์จีน เน้นพัฒนาเทคโนโลยี-นวัตกรรมสอดรับไทยแลนด์ 4.0
กรุงปักกิ่ง สาธารณรัฐประชาชนจีน/ วันที่ 9 ธันวาคม 2559 – กระทรวงวิทยาศาสตร์และเทคโนโลยี ลงนามความร่วมมือฉบับใหม่กับสถาบันบัณฑิตวิทยาศาสตร์แห่งสาธารณรัฐประชาชนจีน สถาบันที่มีบทบาทอย่างสูงต่อการพัฒนาวิทยาศาสตร์ เทคโนโลยี และอุตสาหกรรมของจีนให้ก้าวหน้า โดยปรับความร่วมมือให้สอดคล้องกับการพัฒนาวิทยาศาสตร์และเทคโนโลยีตามนโยบายไทยแลนด์ 4.0 ที่เน้นนวัตกรรม หุ่นยนต์ และระบบอัตโนมัติ เพื่อรองรับ 10 อุตสาหกรรมเป้าหมาย และเพื่อขับเคลื่อนการพัฒนาพื้นที่เขตเศรษฐกิจแนวใหม่ ที่รัฐบาลของสองประเทศริเริ่ม เช่น ระเบียงเศรษฐกิจตะวันออก (EEC) ของไทย และแนวเขตเศรษฐกิจบนเส้นทางสายไหม (Belt and Road Initiative) ของจีน เป็นต้น
จากการเดินทางไปขยายความร่วมมือทางการค้าและการลงทุน รวมทั้งจัดกิจกรรมชักจูงการลงทุนและงานสัมมนาเพื่อสร้างความเชื่อมั่นแก่นักลงทุนของ ดร.สมคิด จาตุศรีพิทักษ์ รองนายกรัฐมนตรีเศรษฐกิจ พร้อมคณะ ซึ่งประกอบด้วยรัฐมนตรีจาก 4 กระทรวง ได้แก่ กระทรวงพาณิชย์ กระทรวงคมนาคม กระทรวงการท่องเที่ยวและกีฬา และกระทรวงวิทยาศาสตร์และเทคโนโลยี รวมถึงคณะกรรมการส่งเสริมการลงทุน (บีโอไอ)  ในระหว่างวันที่ 7 – 12 ธันวาคม 2559 ใน 3 เมืองใหญ่ของสาธารณรัฐประชาชนจีน ได้แก่ เมืองเซินเจิ้น เมืองหางโจว และกรุงปักกิ่ง โดยเมื่อวันที่ 9 ธันวาคม ที่ผ่านมา ได้มีการจัดพิธีลงนามความร่วมมือระหว่างกระทรวงวิทยาศาสตร์และเทคโนโลยีของไทย กับสถาบันบัณฑิตวิทยาศาสตร์แห่งสาธารณรัฐประชาชนจีน โดยมี ดร.พิเชฐ ดุรงคเวโรจน์ รัฐมนตรีว่าการกระทรวงวิทยาศาสตร์และเทคโนโลยี และนายไป๋ ชุนหลี ประธานสถาบันบัณฑิตวิทยาศาสตร์แห่งสาธารณรัฐประชาชนจีน เป็นผู้ลงนาม
ทั้งนี้ หลังจากการลงนามความร่วมมือดังกล่าวฯ ดร.พิเชฐ ดุรงคเวโรจน์ รัฐมนตรีว่าการกระทรวงวิทยาศาสตร์และเทคโนโลยี เปิดเผยว่า เดิมกระทรวงวิทยาศาสตร์ฯ เคยลงนามในบันทึกความร่วมมือกับสถาบันบัณฑิตวิทยาศาสตร์แห่งสาธารณรัฐประชาชนจีน ตั้งแต่ปี 2549 เพื่อร่วมกันพัฒนาวิทยาศาสตร์และเทคโนโลยีในสาขาต่าง ๆ อาทิ นาโนเทคโนโลยี เทคโนโลยีชีวภาพ ความหลากหลายทางชีวภาพ การสำรวจข้อมูลระยะไกลด้วยดาวเทียม เทคโนโลยีเครื่องกำเนิดแสงซินโครตรอน เทคโนโลยีสารสนเทศ อิเล็กทรอนิกส์ พลังงาน วัสดุศาสตร์ วิทยาศาสตร์เกี่ยวกับการสื่อสารและสาขาอื่น ๆ ซึ่งหลังจากลงนามได้มีความร่วมมือต่างๆ เกิดขึ้นอย่างเป็นรูปธรรม และได้ขยายไปสู่การวิจัยด้านวิทยาศาสตร์และเทคโนโลยีระหว่างสถาบันวิจัยหลายแห่งในสังกัดกระทรวงวิทยาศาสตร์ฯและสถาบันวิจัยในสังกัดสถาบันบัณฑิตวิทยาศาสตร์แห่งสาธารณรัฐประชาชนจีน
แต่จากการประกาศ 10 อุตสาหกรรมเป้าหมายของไทย ซึ่งรัฐบาลต้องการส่งเสริมให้เป็นกลไกขับเคลื่อนเศรษฐกิจเพื่ออนาคต เป็นอุตสาหกรรมที่ต้องอาศัยความรู้ ความเชี่ยวชาญทางด้านเทคโนโลยีและนวัตกรรมระดับสูง อาทิ อุตสาหกรรมยานยนต์แห่งอนาคต และอุตสาหกรรมอากาศยาน เป็นต้น จึงจำเป็นต้องส่งเสริมให้เกิดการวิจัยและพัฒนาเทคโนโลยีและนวัตกรรมขั้นสูง เพื่อปรับเปลี่ยนอุตสาหกรรมโดยเฉพาะในพื้นที่ระเบียงเศรษฐกิจตะวันออก หรือ อีอีซี และอุตสาหกรรมในประเทศตามนโยบายประเทศไทย 4.0 ของรัฐบาล ตลอดจนเพื่อเชื่อมโยงระบบการค้าและการขนส่ง ซึ่งการดำเนินการเหล่านี้จำเป็นต้องอาศัยการสร้างความร่วมมือจากต่างประเทศ ที่มีการพัฒนาด้านวิทยาศาสตร์และเทคโนโลยีที่ก้าวหน้ากว่า เพื่อเปิดโอกาสให้เกิดการแลกเปลี่ยนและถ่ายทอดเทคโนโลยี ทำให้สามารถพัฒนาได้อย่างก้าวกระโดดมากขึ้น ดังนั้น การปรับและเพิ่มเติมประเด็นในความร่วมมือกับสถาบันบัณฑิตวิทยาศาสตร์แห่งสาธารณรัฐประชาชนจีนให้สอดคล้องกับนโยบายการพัฒนาประเทศในปัจจุบัน จึงเป็นเรื่องที่ต้องเร่งดำเนินการ โดยเฉพาะความร่วมมือในสาขาหุ่นยนต์และระบบอัตโนมัติ ซึ่งเป็นเทคโนโลยีสำคัญที่จะช่วยขับเคลื่อนการพัฒนาสู่ประเทศไทย 4.0 และการร่วมพัฒนานวัตกรรม เพื่อช่วยขับเคลื่อนการพัฒนาเขตพื้นที่เศรษฐกิจแนวใหม่ ที่เป็นความริเริ่มของรัฐบาลทั้งสองประเทศ อาทิเช่น อีอีซีของไทย และแนวเขตเศรษฐกิจบนเส้นทางสายไหม (Belt and Road Initiative) ของจีน โดยการพัฒนาเขตพื้นที่เศรษฐกิจใหม่นี้สามารถใช้เป็นฐานในการสร้างความร่วมมือด้านวิทยาศาสตร์ เทคโนโลยี และนวัตกรรมกับประเทศอื่น ๆ ต่อไปได้
ดร.พิเชฐฯ กล่าวทิ้งท้ายว่า สถาบันบัณฑิตวิทยาศาสตร์แห่งสาธารณรัฐประชาชนจีน ถือเป็นสถาบันวิจัยด้านวิทยาศาสตร์และเทคโนโลยีชั้นนำของโลก เป็นหนึ่งในปัจจัยแห่งความสำเร็จในการพัฒนาด้านวิทยาศาสตร์ เทคโนโลยี และนวัตกรรมที่สำคัญเพื่อการพัฒนาเศรษฐกิจและสังคมของสาธารณรัฐประชาชนจีน ปัจจุบันมีสถาบันวิจัยในสังกัดกว่า 104 แห่งทั่วประเทศ มีนักวิจัยกว่า 68,000 คน อีกทั้งยังมีสถิติที่น่าสนใจจากการลงทุนและสร้างบริษัทด้านเทคโนโลยีถึง 11 ด้านไปแล้วกว่า 430 บริษัท และมี 8 บริษัทที่จดทะเบียนในตลาดหลักทรัพย์ นอกจากนั้น สถาบันแห่งนี้ยังมีผลงานตีพิมพ์ในวารสารวิจัยชั้นนำของโลกอย่าง Nature ที่มากที่สุดในโลกติดต่อกันมาอย่างต่อเนื่อง ซึ่งตนหวังว่าความร่วมมือนี้จะเป็นกลไกหนึ่งที่จะช่วยยกระดับการพัฒนาด้านวิทยาศาสตร์ เทคโนโลยี และนวัตกรรม เพื่อนำไปสู่การพัฒนาขีดความสามารถในการแข่งขันของไทยได้
ข่าวโดย : นางสาวสุตานันท์ อาวจำปา
เผยแพร่ข่าวโดย : นางสาวศิริวรรณ หมินหมัน
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1020
