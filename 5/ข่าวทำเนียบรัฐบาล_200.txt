รัฐบาลไทย-ข่าวทำเนียบรัฐบาล-รมต.นร.หม่อมหลวง ปนัดดาฯ เป็นประธานการประชุมคณะกรรมการฝ่ายประชาสัมพันธ์การจัดงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช ครั้งที่ 1 /2559

วันศุกร์ที่ 16 ธันวาคม 2559
รมต.นร.หม่อมหลวง ปนัดดาฯ เป็นประธานการประชุมคณะกรรมการฝ่ายประชาสัมพันธ์การจัดงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช ครั้งที่ 1 /2559
ที่ประชุมมีมติเห็นชอบร่างแผนและงบประมาณในการดำเนินงานประชาสัมพันธ์การจัดงานพระราชพิธีถวายพระเพลิงพระบรมศพฯ ให้เป็นไปด้วยความเรียบร้อยและสมพระเกียรติ
วันนี้ (15 ธันวาคม 2559) เวลา 13.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล หม่อมหลวง ปนัดดา ดิศกุล รัฐมนตรีประจำสำนักนายกรัฐมนตรีเป็นประธานการประชุมคณะกรรมการฝ่ายประชาสัมพันธ์การจัดงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพล อดุลยเดช ครั้งที่ 1/2559
ที่ประชุมรับทราบคำสั่ง สำนักนายกรัฐมนตรีที่ 252/2559 ลงวันที่ 28 ตุลาคม 2559 แต่งตั้งคณะกรรมการอำนวยการจัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ซึ่งมี พลเอก ประยุทธ์ จันทร์โอชา นายกรัฐมนตรี เป็นประธานกรรมการ และมีนายจิรชัย มูลทองโร่ย ปลัดสำนักนายกรัฐมนตรีเป็นกรรมการและเลขานุการ โดยมีอำนาจหน้าที่ในการพิจารณากำหนดนโยบายและแนวทาง รวมทั้งอำนวยการการจัดงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช พร้อมทั้งแต่งตั้งคณะที่ปรึกษาคณะกรรมการ คณะอนุกรรมการและคณะทำงานฝ่ายต่าง ๆ เพื่อช่วยเหลือการปฏิบัติงานและดำเนินการอื่น ๆ ที่เกี่ยวข้องให้เป็นไปด้วยความเรียบร้อยและสมพระเกียรติ
นอกจากนี้ ที่ประชุมได้พิจารณาและมีมติเห็นชอบร่างแผนและงบประมาณค่าใช้จ่ายในการดำเนินงานประชาสัมพันธ์การจัดงานพระราชพิธีฯ โดยแบ่งออกเป็น 3 ระยะคือ ระยะก่อนพระราชพิธีฯ ระยะระหว่างการจัดงานพระราชพิธีฯ และระยะหลังการจัดงานพระราชพิธีฯ ประกอบด้วย
- ระยะก่อนพระราชพิธีฯ จะมีการจัดกิจกรรมเพื่อสร้างการรับรู้ กิจกรรมสร้างสื่อมวลชนสัมพันธ์ การจัดตั้งศูนย์ข้อมูลข่าวสารพระราชพิธีฯ การจัดทำหนังสือพระราชประวัติ ซีดี ดีวีดี เพลงพระราชนิพนธ์ (ภาษาอังกฤษ)
- ระยะระหว่างการจัดงานพระราชพิธีฯ ประกอบด้วย การจัดตั้งศูนย์ถ่ายทอดวิทยุโทรทัศน์     ศูนย์ถ่ายทอดวิทยุกระจายเสียงและศูนย์สื่อมวลชน
- ระยะหลังจากการจัดงานพระราชพิธีฯ ประกอบด้วย การรวบรวมและตัดต่อภาพเคลื่อนไหวพระราชพิธีฯ เพื่อนำมาเผยแพร่ออกอากาศ อีกทั้ง จัดทำดีวีดีรวบรวมพระราชพิธีฯ จัดทำเอกสารของคณะกรรมการฝ่ายประชาสัมพันธ์ ภาพนิ่ง และภาพเคลื่อนไหว เพื่อดำเนินการรวบรวมให้เป็นส่วนหนึ่งของหนังสือจดหมายเหตุฯ พร้อมจัดอบรมผู้สื่อข่าวเพื่อดำเนินการประชาสัมพันธ์ผ่านสื่อออนไลน์ ตลอดจนจัดทำกระบวนการ ขั้นตอนพร้อมรายละเอียดการจัดงานพระราชพิธีฯ ตลอดจนการบริหารจัดการงานในส่วนอื่น ๆ ที่เกี่ยวข้อง
นอกจากนี้ ที่ประชุมมีมติเห็นชอบการจัดทำคู่มือสื่อมวลชน ขนาด 4.5 นิ้ว คูณ 7 นิ้ว พิมพ์ 4 สี จำนวน 2 ภาษา ได้แก่ภาษาไทย จำนวน 10,000 เล่ม และภาษาอังกฤษ จำนวน 5,000 เล่ม โดยเนื้อหาสาระสำคัญภายในคู่มือดังกล่าว ประกอบด้วยบทย่อพระราชประวัติ พระราชกรณียกิจ พระอัจฉริยภาพด้านต่าง ๆ การเสด็จสวรรคต การจัดงานพระราชพิธีฯ ประกอบด้วย โบราณราชประเพณี หมายกำหนดการ การจัดริ้วกระบวนพระบรมราชอิสริยยศ พระเมรุมาศ สิ่งก่อสร้างภายในและภายนอกมณฑลพิธีท้องสนามหลวงเครื่องสูงสำคัญสำหรับพระบรมราชอิสริยยศ พระราชรถในพระราชพิธีฯ การแสดงมหรสพสมโภช ตลอดจนข้อมูลศูนย์ถ่ายทอดวิทยุโทรทัศน์ ศูนย์วิทยุกระจายเสียง ศูนย์สื่อมวลชน ศูนย์ข้อมูลข่าวสาร ผังบริเวณงาน การแต่งกายและการจัดระเบียบปฏิบัติของสื่อมวลชน
******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1036
