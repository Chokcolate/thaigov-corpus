รัฐบาลไทย-ข่าวทำเนียบรัฐบาล-รัฐบาลเผยแนวปฏิบัติเกี่ยวกับงานพระบรมศพ พร้อมปรับรูปแบบการนำเสนอข่าวสารและรายการผ่านสถานีโทรทัศน์

วันอังคารที่ 1 พฤศจิกายน 2559
รัฐบาลเผยแนวปฏิบัติเกี่ยวกับงานพระบรมศพ พร้อมปรับรูปแบบการนำเสนอข่าวสารและรายการผ่านสถานีโทรทัศน์
รัฐบาลเผยแนวปฏิบัติเกี่ยวกับงานพระบรมศพ พร้อมปรับรูปแบบการนำเสนอข่าวสารและรายการผ่านสถานีโทรทัศน์
วันที่ 14 ตุลาคม 2559 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงแนวปฏิบัติเกี่ยวกับงานพระบรมศพ พระบาทสมเด็จพระเจ้าอยู่หัวในพระบรมโกศ ว่า การใช้ถ้อยคำถวายความอาลัยให้ใช้ว่า “ปวงข้าพระพุทธเจ้า ขอน้อมเกล้าน้อมกระหม่อมสำนึกในพระมหากรุณาธิคุณ หาที่สุดมิได้ ด้วยเกล้าด้วยกระหม่อมขอเดชะ”
ส่วนการประดับพระบรมฉายาลักษณ์ตามหน่วยงานและอาคารบ้านเรือน ให้ประดับผ้าระบาย โดยให้ผ้าสีดำอยู่ด้านบนและสีขาวอยู่ด้านล่าง และการจัดโต๊ะหมู่บูชา จะประกอบด้วยพระบรมฉายาลักษณ์ เครื่องทองน้อย และผ้าระบาย รวมทั้งงดประดับธงตราสัญลักษณ์
“สำหรับการแต่งกายไว้ทุกข์ถวายนั้น ประชาชนทั่วไปแต่งกายด้วยชุดสุภาพสีขาวดำ ส่วนข้าราชการ พนักงานรัฐวิสาหกิจ และเจ้าหน้าที่ของรัฐ สามารถแต่งเครื่องแบบปฏิบัติราชการ หรือชุดสุภาพ โดยข้าราชการชายให้แต่งกายด้วยเสื้อเชิ้ตสีขาวหรือสีดำ ผูกเนคไทสีดำ และข้าราชการหญิง ให้ใช้เครื่องดำล้วน เมื่อปฏิบัติราชการ หรือหากกฎหมายกำหนดไว้อย่างอื่นเป็นการเฉพาะให้แต่งกายตามนั้น”
พลโท สรรเสริญ กล่าวต่อว่า หลังจากการถ่ายทอดสดพิธีอัญเชิญพระบรมศพพระเจ้าอยู่หัวในพระบรมโกศไปยังพระบรมมหาราชวังในวันนี้เสร็จสิ้น สถานีโทรทัศน์แต่ละช่องจะออกอากาศรายการปกติที่มีเนื้อหาและรูปแบบที่เหมาะสมกับสถานการณ์ สลับกับการถ่ายทอดความรู้สึกของคนไทย และพระราชกรณียกิจที่อยู่ในความทรงจำของประชาชน รวมทั้งถ่ายทอดสดพระราชพิธีอันเกี่ยวเนื่องกับงานพระบรมศพ ผ่านทางโทรทัศน์รวมการเฉพาะกิจเป็นลำดับไป
------------------------------

ที่มา : http://www.thaigov.go.th/news/contents/details/563
