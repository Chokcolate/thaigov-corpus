รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงการต่างประเทศอิหร่านเข้าเยี่ยมคารวะรัฐมนตรีประจำสำนักนายกรัฐมนตรี

วันอังคารที่ 1 พฤศจิกายน 2559
รัฐมนตรีช่วยว่าการกระทรวงการต่างประเทศอิหร่านเข้าเยี่ยมคารวะรัฐมนตรีประจำสำนักนายกรัฐมนตรี
วันนี้(3 ต.ค. 2559) เวลา 14.00 น. นายอิบราฮิม ราฮิมปูร์(Mr. Ibrahim Rahimpour) รัฐมนตรีช่วยว่าการกระทรวงการต่างประเทศสาธารณรัฐอิสลามอิหร่าน เข้าเยี่ยมคารวะหม่อมหลวงปนัดดา ดิศกุล รัฐมนตรีประจำสำนักนายกรัฐมนตรี สรุปสาระสำคัญดังนี้
รัฐมนตรีประจำสำนักนายกรัฐมนตรีและรัฐมนตรีช่วยฯ ต่างแสดงความยินดีที่ได้พบปะกันในวันนี้ พร้อมยินดีที่ไทยและอิหร่านมีประวัติศาสตร์ความสัมพันธ์มายาวนานมากกว่า 400 ปี และภายหลังการยกเลิกการคว่ำบาตรโครงการนิวเคลียร์ของอิหร่าน ความสัมพันธ์ของทั้งสองประเทศก็มีพัฒนาการอย่างต่อเนื่อง ทางด้านรัฐมนตรีประจำสำนักนายกรัฐมนตรี รู้สึกยินดีที่ทราบว่าประธานาธิบดีอิหร่านจะเยือนไทยอย่างเป็นทางการ (official state visit) ในวันที่ 9 ต.ค. และเข้าร่วมการประชุม ACD Summit ครั้งที่ 2 ระหว่างวันที่ 8-10 ต.ค. 2559 นี้ รัฐมนตรีประจำสำนักนายกรัฐมนตรีกล่าวยืนยันว่า รัฐบาลไทยได้เตรียมการต้อนรับประธานาธิบดีอิหร่านไว้อย่างสมเกียรติ ทางด้านรัฐมนตรีช่วยฯหวังว่า การเยือนไทยของประธานาธิบดีอิหร่านครั้งนี้ ซึ่งเป็นการเยือนระดับประธานาธิบดีครั้งแรกในประวัติศาสตร์ความสัมพันธ์ไทย-อิหร่านนั้น จะเป็นการปูทางไปสู่มิติใหม่ของความสัมพันธ์ของทั้งสองประเทศ

ที่มา : http://www.thaigov.go.th/news/contents/details/524
