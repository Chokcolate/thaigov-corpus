รัฐบาลไทย-ข่าวทำเนียบรัฐบาล-ปมท. เป็นประธานพิธี “รวมพลังแห่งความภักดี” ของ มท.นำข้าราชการ พนักงานในสังกัดกล่าวถวายสัตย์ปฏิญาณตน ประกาศความจงรักภักดีและร่วมน้อมรำลึกถึงพระบาทสมเด็จพระปรมินทรมหาภูมิพลอดุลยเดช

วันอังคารที่ 22 พฤศจิกายน 2559
ปมท. เป็นประธานพิธี “รวมพลังแห่งความภักดี” ของ มท.นำข้าราชการ พนักงานในสังกัดกล่าวถวายสัตย์ปฏิญาณตน ประกาศความจงรักภักดีและร่วมน้อมรำลึกถึงพระบาทสมเด็จพระปรมินทรมหาภูมิพลอดุลยเดช
ปลัดกระทรวงมหาดไทย เป็นประธานพิธี “รวมพลังแห่งความภักดี” ของ มท. นำข้าราชการ พนักงานในสังกัดกว่า 500 คน กล่าวถวายสัตย์ปฏิญาณตน ประกาศความจงรักภักดีและร่วมน้อมรำลึกถึงพระบาทสมเด็จพระปรมินทรมหาภูมิพลอดุลยเดช
วันนี้ (22 พ.ย.59) เวลา 08.00 น. ณ บริเวณด้านหน้าศาลาว่าการกระทรวงมหาดไทย ถนนอัษฎางค์ นายกฤษฎา บุญราช ปลัดกระทรวงมหาดไทย เป็นประธานในพิธี “รวมพลังแห่งความภักดี” ของกระทรวงมหาดไทย ที่จัดขึ้นเพื่อประกาศความจงรักภักดี และร่วมน้อมรำลึกถึงพระมหากรุณาธิคุณอันหาที่สุดมิได้ของพระบาทสมเด็จพระปรมินทรมหาภูมิพลอดุลยเดช โดยมี ผู้บริหารระดับสูงของกระทรวงมหาดไทย ข้าราชการ พนักงานในสังกัดกระทรวงมหาดไทยและสมาคมแม่บ้านมหาดไทย เข้าร่วมกิจกรรมกว่า 500 คน
สำหรับกิจกรรม “รวมพลังแห่งความภักดี” ของกระทรวงมหาดไทย มีกิจกรรมประกอบด้วย 1. ในช่วงเช้าเวลา 08.00น. กิจกรรมปฏิญาณตนเพื่อชาติ ศาสนา พระมหากษัตริย์ เบื้องหน้าพระบรมฉายาลักษณ์ และร่วมร้องเพลงสรรเสริญพระบารมี (ทำดีด้วยวาจา) โดยมีปลัดกระทรวงมหาดไทย เป็นผู้กล่าวนำปฏิญาณตน 2. กิจกรรมทำดีด้วยกาย หลังเสร็จสิ้นกิจกรรมปฏิญาณตนแล้วข้าราชการ พนักงานในสังกัดกระทรวงมหาดไทยได้ร่วมกันทำกิจกรรม 5 ส. ในพื้นที่ของกระทรวงมหาดไทยและพื้นที่ส่วนกลาง 3. กิจกรรมทำดีด้วยใจ เวลา 16.00 น. มีกิจกรรมฟังธรรมเทศนา ณ ห้องประชุม 1 ชั้น 5อาคารสถาบันดำรงราชานุภาพ ร่วมกันอธิษฐานทำสมาธิ สำรวมจิต ภาวนา แผ่เมตตาตั้งใจดี และร่วมน้อมรำลึกถึงพระบาทสมเด็จพระปรมินทรมหาภูมิพลอดุลยเดช
และสุดท้าย เวลา 18.19 น. จะมีการจัดกิจกรรมจุดเทียนแสดงความอาลัยแด่พระบาทสมเด็จพระปรมินทรมหาภูมิพลอดุลยเดช ร่วมร้องเพลงต้นไม้ของพ่อ และเพลงสรรเสริญพระบารมี โดยปลัดกระทรวงมหาดไทยเป็นผู้นำจัดขึ้น ณ บริเวณลานเอนกประสงค์กระทรวงมหาดไทย ทั้งนี้ ในการจัดงานดังกล่าวได้แสดงออกถึงความจงรักภักดีอย่างพร้อมเพรียงกันของบุคลากรในสังกัดกระทรวงมหาดไทยที่ได้ร่วมทำความดีทางกาย วาจา ใจ ถวายแด่พระบาทสมเด็จพระปรมินทรมหาภูมิพลอดุลยเดช พร้อมกับประชาชนทุกหมู่เหล่าที่ได้ร่วมแรง ร่วมจัด จัดกิจกรรมพร้อมกันในวันนี้ทั่วประเทศ.

ที่มา : http://www.thaigov.go.th/news/contents/details/860
