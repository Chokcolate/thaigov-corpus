รัฐบาลไทย-ข่าวทำเนียบรัฐบาล-องค์การอนามัยโลกยกย่อง นรม. ไทย เป็นผู้นำทางด้านการส่งเสริมการออกกำลังกายในระดับโลก

วันพุธที่ 7 ธันวาคม 2559
องค์การอนามัยโลกยกย่อง นรม. ไทย เป็นผู้นำทางด้านการส่งเสริมการออกกำลังกายในระดับโลก
องค์การอนามัยโลก (WHO) กล่าวชื่นชมรัฐบาลไทยกรณีที่นายกรัฐมนตรีกำหนดให้ทุกวันพุธ เวลา 15.00 - 16.30 น. เป็นช่วงเวลาออกกำลังกายเพื่อสร้างเสริมสุขภาพแก่เจ้าหน้าที่ภาครัฐ
วันนี้ (7 ธันวาคม 2559) เวลา 11.00 น. ที่ทำเนียบรัฐบาล สำนักโฆษกเปิดเผยว่า ดอกเตอร์มาร์กาเร็ต ชาน ผู้อำนวยการใหญ่ องค์การอนามัยโลก ได้กล่าวแสดงความยินดีกับรัฐบาลไทย กรณีที่ พลเอก ประยุทธ์ จันทร์โอชา นายกรัฐมนตรี ได้ประกาศนโยบายเพื่อการสร้างเสริมสุขภาพเจ้าหน้าที่ของรัฐ ด้วยการชักชวนให้มาออกกำลังกายเป็นประจำ ในระหว่างสัปดาห์ของการทำงาน ซึ่งเป็นนโยบายที่สอดคล้องกับผลสรุปของการประชุมนานาชาติว่าด้วยการส่งเสริมกิจกรรมทางกายและสุขภาพ พ.ศ. 2559 ระหว่างวันที่ 16 -19 พฤศจิกายน 2559 ณ ศูนย์การประชุมแห่งชาติสิริกิติ์ โดยประเทศไทยเป็นประเทศแรกในภูมิภาคเอเชียที่ได้รับการคัดเลือกจากองค์การอนามัยโลกให้เป็นเจ้าภาพในการจัดประชุมดังกล่าว
โอกาสนี้ ผู้อำนวยการใหญ่ องค์การอนามัยโลก ได้กล่าวชื่นชมนโยบายดังกล่าวของ พลเอก ประยุทธ์ จันทร์โอชา นายกรัฐมนตรีว่า เป็นนโยบายที่น่าประทับใจที่เกิดจากการริเริ่มของนายกรัฐมนตรีไทยซึ่งจะเป็นตัวอย่างให้กับรัฐบาลอื่น ๆ ในอีกหลายประเทศทั่วโลก และสามารถกล่าวได้ว่า นายกรัฐมนตรีไทยเป็นผู้นำทางด้านการส่งเสริมการออกกำลังกายในระดับโลก ทั้งนี้ องค์การอนามัยโลกได้ทำงานอย่างใกล้ชิดเกี่ยวกับการส่งเสริมการออกกำลังกายเพื่อสร้างเสริมสุขภาพที่ดีร่วมกับหน่วยงานต่าง ๆ ของประเทศไทย ได้แก่ กระทรวงสาธารณสุข และ สำนักงานกองทุนสนับสนุนการสร้างเสริมสุขภาพหรือ สสส.
*****************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/974
