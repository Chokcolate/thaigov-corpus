รัฐบาลไทย-ข่าวทำเนียบรัฐบาล-“ปลัดสมชาย” ห่วงโรงงานไฟไหม้บ่อยปี 2559 เกิดแล้ว 98 ครั้ง เผยสถิติย้อนหลัง 3 ปี  พบ 8 ประเภทโรงงานเสี่ยงไฟไหม้สูง แจ้งเตือนผู้ประกอบการเฝ้าระวังเข้มช่วงหน้าแล้ง

วันจันทร์ที่ 19 ธันวาคม 2559
“ปลัดสมชาย” ห่วงโรงงานไฟไหม้บ่อยปี 2559 เกิดแล้ว 98 ครั้ง เผยสถิติย้อนหลัง 3 ปี  พบ 8 ประเภทโรงงานเสี่ยงไฟไหม้สูง แจ้งเตือนผู้ประกอบการเฝ้าระวังเข้มช่วงหน้าแล้ง
นายสมชาย หาญหิรัญ  ปลัดกระทรวงอุตสาหกรรม   เปิดเผยว่า ช่วงนี้เริ่มเข้าสู่ฤดูหนาวซึ่งสภาพอากาศแห้งและมีลมพัดแรง ทำให้มีความเสี่ยงสูงต่อการเกิดเพลิงไหม้ที่สามารถลุกลามได้อย่างรวดเร็ว และยากต่อการควบคุมเพลิง โดยเฉพาะช่วงปลายปีที่โรงงานส่วนมากจะเร่งผลิตส
“หากดูสถิติการเกิดไฟไหม้โรงงานย้อนหลัง 3 ปี พบว่ามีสูงขึ้น โดยปี 2557 เกิดไฟไหม้โรงงาน 79 ครั้ง ปี 2558 เกิดขึ้น 84 ครั้ง ปี 2559 เกิดขึ้น 98 ครั้ง ผมได้สั่งการให้กรมโรงงานอุตสาหกรรม (กรอ.) อุตสาหกรรมจังหวัดทุกจังหวัด และการนิคมอุตสาหกรรมแห่งประเทศไทย ประชาสัมพันธ์แจ้งเตือนโรงงานให้ระมัดระวังและเข้มงวดด้านความปลอดภัยเป็นพิเศษ โดยเฉพาะโรงงานที่มีความเสี่ยงต่อการเกิดอัคคีภัยสูง เช่น โรงงานแป้ง โรงงานสิ่งทอ ปั่นด้าย ทอผ้า โรงงานตัดเย็บเสื้อผ้า โรงงานเฟอร์นิเจอร์ไม้ โรงงานผลิตกระดาษ โรงงานประกอบกิจการสี ทินเนอร์ โรงงานผลิตภัณฑ์ยาง โรงงานผลิตภัณฑ์พลาสติก เป็นต้น ซึ่งเจ้าหน้าที่พร้อมให้คำปรึกา แนะนำ ในการตรวจโรงงานต้องกำกับดูแลให้ปฏิบัติตามกฎหมายอย่างเคร่งครัดครอบคลุมทั้งด้านสิ่งแวดล้อมและความปลอดภัย และต้องให้คำแนะนำในเชิงเฝ้าระวังป้องกันที่สามารถปฏิบัติตามได้อย่างเป็นรูปธรรม ทั้งนี้ กระทรวงฯได้เผยแพร่ข้อปฏิบัติและข้อมูลด้านความปลอดภัย โดยสามารถดาวน์โหลดข้อมูลดังกล่าวได้ที่เว็บไซต์ กรอ.(www.diw.go.th) ในหัวข้อข่าวประกาศ นายสมชาย กล่าว
สถิติการเกิดไฟไหม้โรงงานปี 2559 (มกราคม –พฤศจิกายน 2559) พบว่า เกิดขึ้นจำนวน 98 ครั้ง แบ่งกลุ่มโรงงานที่เกิดเหตุได้เป็น 8 กลุ่ม คือ 1) กลุ่มโรงงานสิ่งทอ เส้นใยพืช ฟอกย้อมผ้า จำนวน 11 แห่ง 2) กลุ่มโรงงานแปรรูปไม้ จำนวน 6 โรง 3) กลุ่มโรงงานพลาสติก โฟม กระดาษ ยาง จำนวน 17 โรง 4) กลุ่มโรงงานเคมีภัณฑ์ ปิโตรเคมี สารเคมี สารอันตราย จำนวน 9 โรง 5) กลุ่มโรงงานสีและสารไวไฟ จำนวน 5 โรง 6) กลุ่มโรงงานกาก หรือ ขยะอุตสาหกรรม จำนวน 12 โรง 7) กลุ่มโรงงานอาหาร จำนวน 14 โรง และ 8) กลุ่มอื่นๆ ที่ไม่ใช่โรงงาน เช่น โกดังสินค้า จำนวน 24 โรง
ส่วนสาเหตุของการเกิดไฟไหม้โรงงาน อันดับ 1 เกิดจากไฟฟ้าลัดวงจร อันดับ 2 เกิดจากระบบการเผาไหม้และไม่สามารถหาสาเหตุได้ อันดับ 3 กองเชื้อเพลิง และเหตุจากภายนอก อันดับ 4 เกิดจากการเชื่อมและการซ่อมบำรุง และอันดับ 5 เกิดจากไฟฟ้าสถิตย์
ปลัดกระทรวงอุตสาหกรรม กล่าวต่อไปว่า “เมื่อดูข้อมูลย้อนหลัง 3 ปีล่าสุด (ปี 2557-2559) จะพบว่าสาเหตุการเกิดไฟไหม้โรงงานอันดับ 1-3 ยังคงเป็นเช่นเดิม จึงต้องรณรงค์ให้ผู้ประกอบการโรงงานตระหนักถึงความสำคัญของมาตรการป้องกันอัคคีภัยแก่เจ้าหน้าที่ผู้ปฏิบัติงานในสถานประกอบการอย่างต่อเนื่อง กรณีการจ้างผู้รับเหมาจากภายนอกมาซ่อมบำรุงเครื่องจักรและอุปกรณ์ ต้องคำนึงถึงประสบการณ์และความเชี่ยวชาญ โดยเฉพาะการซ่อมแซมหรือการปรับเปลี่ยนอุปกรณ์ที่มีความเสี่ยง อาจจัดให้มีเจ้าหน้าที่ของโรงงาน กำกับดูแลการดำเนินงานของผู้รับเหมาอย่างใกล้ชิด”

ที่มา : http://www.thaigov.go.th/news/contents/details/1066
