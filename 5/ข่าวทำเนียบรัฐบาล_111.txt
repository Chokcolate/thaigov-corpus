รัฐบาลไทย-ข่าวทำเนียบรัฐบาล-นรม. เป็นประธานเปิดงาน “โอทอป ภูมิปัญญาไทย ก้าวไกลสู่สากล” 3 – 27 พ.ย. 59 ณ ตลาดคลองผดุงกรุงเกษม ข้างทำเนียบรัฐบาล

วันอังคารที่ 8 พฤศจิกายน 2559
นรม. เป็นประธานเปิดงาน “โอทอป ภูมิปัญญาไทย ก้าวไกลสู่สากล” 3 – 27 พ.ย. 59 ณ ตลาดคลองผดุงกรุงเกษม ข้างทำเนียบรัฐบาล
พร้อมกล่าวเชิญชวนประชาชนชมกิจกรรม “บาติกคนไทยเกิดในรัชกาลที่ 9” สินค้า OTOP 5 ดาว สินค้า Hilight จาก สถานทูตต่าง ๆ ประจำประเทศไทยพร้อม ชม ชิป ช้อป อาหารจาก 4 ภูมิภาคทั่วประเทศ
วันนี้ (4 พฤศจิกายน 2559) เวลา 17.00 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล พลเอก ประยุทธ์ จันทร์โอชา นายกรัฐมนตรี พร้อมด้วย รองศาสตราจารย์ นราพร จันทร์โอชา ภริยา ได้เป็นประธานเปิดงาน “โอทอป ภูมิปัญญาไทย ก้าวไกลสู่สากล” จัดโดยกระทรวงการต่างประเทศและกระทรวงมหาดไทย ด้วยความร่วมมือของสำนักเลขาธิการนายกรัฐมนตรี ระหว่างวันที่ 3 – 27 พฤศจิกายน 2559 เวลา 10.00 – 19.00 น. โดยเปิดทุกวันไม่เว้นวันหยุดราชการหรือวันนักขัตฤกษ์
โอกาสนี้ นายดอน ปรมัตถ์วินัย รัฐมนตรีว่าการกระทรวงการต่างประเทศกล่าวรายงานว่ากระทรวงการต่างประเทศได้รับมอบหมายจากรัฐบาลให้ร่วมกับกระทรวงมหาดไทยจัดงานตลาดคลองผดุงกรุงเกษม ข้างทำเนียบรัฐบาล ซึ่งได้เตรียมจัดกิจกรรมในส่วน 3 ส่วน ส่วนที่ 1 คือการจัดนิทรรศการเกี่ยวกับพระราชกรณียกิจ และพระอัจฉริยภาพของพระบาทสมเด็จพระปรมินทรมหาภูมิพลอดุลยเดชในด้านการต่างประเทศ ซึ่งพระองค์ได้เสด็จเยือนนานาประเทศเพื่อเจริญสัมพันธไมตรีกับต่างประเทศและนิทรรศการที่เผยแพร่ความรู้เกี่ยวกับปรัชญา ในส่วนที่ 2 กิจกรรมการจัดแสดงและจำหน่ายสินค้า ได้เชิญสถานเอกอัครราชทูตต่างประเทศประจำประเทศไทยมาร่วมออกร้านจำหน่ายสินค้าและอาหารประจำชาติ จำนวน 17 แห่ง ได้แก่ อังกฤษ รัสเซีย เยอรมนี โปรตุเกส ญี่ปุ่น ฟิลิปปินส์ ลาว กัมพูชา มาเลเซีย อินโดนิเซีย อินเดีย ศรีลังกา เนปาล ไนจีเรีย เคนยา อิหร่าน และปากีสถาน สลับหมุนเวียนกัน
ตลอด 3 สัปดาห์ผู้เข้าชมงานจะได้พบกับสินค้าและอาหารนานาชนิดที่สะท้อนภูมิปัญญาและวัฒนธรรมของประเทศต่าง ๆ อาทิ สินค้าตกแต่งบ้านและพรมพื้นเมืองจากปากีสถาน เครื่องประดับและพลอยจากกัมพูชา สินค้าหัตถกรรม กระเบื้องเคลือบ หินสีและเครื่องประดับ ผลิตภัณฑ์เครื่องเทศ จากอินเดีย ศรีลังกา และปากีสถาน ผ้าบาติกจากอินโดนีเซีย ผ้าไหมจากลาว ผ้าทอ Padhmina จากเนปาล สินค้ามงคล พระพุทธรูปและเครื่องดนตรี จากเนปาล สินค้าและการสาธิตการทำเครื่องปั้นและเครื่องแก้ว จากอิหร่าน สินค้าของที่ระลึกพื้นเมือง จากรัสเซีย อาหารนานาชาติ อาทิ ทาร์ตไข่ ชีส และไส้กรอกจากโปรตุเกส ขนมขบเคี้ยวนานาชนิดจากฟิลิปปินส์ ในส่วนที่ 3 การให้บริการจัดทำ Passport ระหว่างวันที่ 21 – 25 พ.ย. 2559 ตลอดจนพื้นที่แนะนำผู้ประกอบการ SME ที่สนใจขยายสินค้าไปจำหน่ายในต่างประเทศอีกด้วย
พร้อมกันนี้ นายสุธี มากบุญ รัฐมนตรีช่วยว่าการกระทรวงมหาดไทยได้กล่าวรายงานเพิ่มเติมว่า สำหรับกิจกรรมในส่วนของกระทรวงมหาดไทย จะประกอบไปด้วย นิทรรศการเกี่ยวกับพระราชกรณียกิจด้านการส่งเสริมอาชีพของพระบาทสมเด็จพระปรมินทรมหาภูมิพลอดุลยเดช การจัดแสดงและจำหน่ายสินค้า OTOP อาหารชวนชิม ผักปลอดสารพิษ ลองกองเพื่อช่วยช่วยเหลือชาวสวน 3 จังหวัดชายแดนใต้  OTOP ของขวัญของฝากนิทรรศการสาธิตและแสดงผลงานศิลปิน OTOP การจัดบริการและให้ความรู้เพื่อประชาสัมพันธ์และเผยแพร่ภารกิจของหน่วยงานในสังกัดกระทรวงมหาดไทย โดยจะจัดเป็น 3 รอบ เพื่อหมุนเวียนผู้ผลิตผู้ประกอบการ OTOP มาจัดแสดงและจำหน่ายสินค้า ซึ่งในแต่ละรอบได้กำหนดธีมงานไว้ ดังนี้
รอบที่ 1 ระหว่างวันที่ 3 - 13 พฤศจิกายน 2559 “ดาวเด่น สู่สากล” และ “อาหารดังประจำจังหวัด”
รอบที่ 2 ระหว่างวันที่ 14 - 20 พฤศจิกายน 2559 “บ้านและสวน” (ของใช้ ของตกแต่ง ของที่ระลึก) และ “อาหารทะเล”
รอบที่ 3 ระหว่างวันที่ 21 - 27 พฤศจิกายน 2559 “OTOP เพื่อสุขภาพ” และ “อาหารพื้นบ้าน”
การจัดงานในครั้งนี้มีความสำคัญมากเพราะเป็นงานจัดแสดงและจำหน่ายผลิตภัณฑ์ OTOP ซึ่งเป็นงานที่สืบสานมาจากแนวพระราชดำริของพระบาทสมเด็จพระปรมินทรมหาภูมิพลอดุลยเดช และสมเด็จพระนางเจ้าฯ พระบรมราชินีนาถ อีกทั้งงานนี้จะมีการนำเอาผลสำเร็จของการส่งเสริมและพัฒนาผลิตภัณฑ์ OTOP ซึ่งเกิดขึ้นจากดำริของนายกรัฐมนตรี มาจัดแสดงและจำหน่ายด้วย อาทิ การพัฒนาให้ผลิตภัณฑ์ OTOP เพื่อจำหน่ายบนเครื่องบิน การส่งเสริมและพัฒนา OTOP แบรนด์เนม นอกจากนั้นยังเป็นนิมิตหมายที่ดีที่จะทำให้ทั้งสองกระทรวงได้มีโอกาสในการทำงานร่วมกันและเกิดความสัมพันธ์อันดีต่อกัน ซึ่งจะส่งผลต่อการส่งเสริม และพัฒนาผลิตภัณฑ์ OTOP ให้สามารถก้าวไกลสู่สากลได้อย่างแพร่หลายในอนาคต
จากนั้น นายกรัฐมนตรี ได้กล่าวเปิดงานว่ารัฐบาลให้ความสำคัญในการสนับสนุนให้กลุ่มเกษตรกรและประชาชนทั่วไป โดยเฉพาะผู้ประกอบการรายย่อยได้มีช่องทางในการแสดงผลงาน ซึ่งเป็นสินค้าและบริการพร้อมทั้งได้จำหน่ายสินค้าโดยตรงให้กับประชาชนชาวกรุงเทพมหานคร และปริมณฑล มีศักยภาพในการอุดหนุนสินค้าและบริการมากพอสมควร ทั้งนี้ การจัดงานตลาดคลองผดุงกรุงเกษมที่ผ่านมาได้ดำเนินการจัดมาแล้วรวม 24 ครั้ง ซึ่งในครั้งนี้จะเป็นการจัดในครั้งที่ 25 ผลของการดำเนินงานที่ผ่านมาประสบความสำเร็จเป็นอย่างดียิ่ง ส่งผลให้พี่น้องประชาชนในบริเวณกรุงเทพมหานครและปริมณฑลได้มีโอกาสเลือกซื้อสินค้าจากผู้ผลิตได้โดยตรง และที่สำคัญยังทำให้เกษตรกรและผู้ประกอบการสินค้ารายย่อยได้มีแหล่งจำหน่ายสินค้าและช่วยสร้างรายได้เพิ่มมากขึ้น พร้อมส่งเสริมให้ตลาดคลองผดุงกรุงเกษมเป็นแหล่งท่องเที่ยวแห่งใหม่ของคนกรุงเทพมหานคร และเชื่อมั่นว่าการจัดงานครั้งนี้จะประสบความสำเร็จเหมือนทุกครั้งที่ผ่านมา เพราะกระทรวงมหาดไทยและกระทรวงการต่างประเทศเคยร่วมกันจัดมาแล้วครั้งหนึ่งและประสบความสำเร็จเป็นอย่างดี
นายกรัฐมนตรีได้กล่าวย้ำว่า ประเทศไทยสามารถยืนหยัดอยู่ได้ด้วยความเข้มแข็งของเศรษฐกิจ ซึ่งเกิดจากความร่วมมือกันเป็นอย่างดีของทุกภาคส่วน ส่งผลให้เศรษฐกิจมีการหมุนเวียนเป็นอย่างดี พร้อมทั้งให้ทุกฝ่ายได้ยึดหลักปรัชญาเศรษฐกิจพอเพียงของพระบาทสมเด็จพระปรมินทรมหาภูมิพลอดุลยเดชในการดำเนินธุรกิจด้วยความรอบคอบและเป็นไปตามศักยภาพของตนเอง เพื่อให้เกิดความมั่นคงและเข้มแข็งของเศรษฐกิจโดยรวมต่อไป
หลังจากที่นายกรัฐมนตรีกล่าวเปิดงานแล้วได้ร่วมกับ รัฐมนตรีว่าการกระทรวงการต่างประเทศ รัฐมนตรีช่วยว่าการกระทรวงมหาดไทย พร้อมด้วยตัวแทนผู้บริหารจากหน่วยงานที่เกี่ยวข้องได้ร่วมกันประกอบพิธีเปิดงานนี้อย่างเป็นทางการ พร้อมร่วมกันเดินเยี่ยมชมนิทรรศการพระราชกรณียกิจและโครงการพระราชดำริต่าง ๆ ของพระบาท  สมเด็จพระปรมินทรมหาภูมิพลอดุลยเดช และนิทรรศการของสถานเอกอัครราชทูตประเทศต่าง ๆ ซึ่งประจำอยู่ในประเทศไทย พร้อมเยี่ยมชมบู้ธแสดงสินค้าต่าง ๆ ภายในงานด้วยความสนใจและทักทายผู้มาร่วมงานด้วยอัธยาศัยอันดี
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/721
