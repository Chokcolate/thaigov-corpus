รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่ตรวจติดตามสถานการณ์น้ำในพื้นที่ อยุธยา – ชัยนาท พร้อมมอบถุงยังชีพผู้ประสบภัยน้ำท่วม

วันอังคารที่ 1 พฤศจิกายน 2559
นายกรัฐมนตรีเตรียมลงพื้นที่ตรวจติดตามสถานการณ์น้ำในพื้นที่ อยุธยา – ชัยนาท พร้อมมอบถุงยังชีพผู้ประสบภัยน้ำท่วม
นายกรัฐมนตรีเตรียมลงพื้นที่ตรวจติดตามสถานการณ์น้ำในพื้นที่ อยุธยา – ชัยนาท พร้อมมอบถุงยังชีพผู้ประสบภัยน้ำท่วม
วันนี้ ( 4 ต.ค.59) เวลา 15.45 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวว่า วันพรุ่งนี้ (5ต.ค.59) นายกรัฐมนตรี และคณะ มีกำหนดการเดินทางลงพื้นที่จังหวัดพระนครศรีอยุธยาและจังหวัดชัยนาท เพื่อติดตามสถานการณ์น้ำและการบริหารจัดการน้ำในพื้นที่ลุ่มน้ำเจ้าพระยา โดยนายกรัฐมนตรีและคณะ จะออกเดินทางจากกรุงเทพมหานคร เวลาประมาณ 12.00 น. ไปยังจังหวัดพระนครศรีอยุธยา เพื่อรับฟังการบรรยายสรุปสาถานการณ์น้ำและการบริหารจัดการน้ำในพื้นที่จังหวัดพระนครศรีอยุธยา จากผู้ว่าราชการจังหวัดพระนครศรีอยุธยา พร้อมพบปะเยี่ยมเยียนประชาชนในพื้นที่และมอบถุงยังชีพให้กับประชาชนที่ได้รับผลกระทบจากอุทกภัย จำนวน 500 ครัวเรือน จากนั้นเดินทางต่อไปยังวัดโบสถ์ล่าง อำเภอเสนา จังหวัดพระนครศรีอยุธยา  เพื่อพบปะประชาชนและมอบถุงยังชีพให้กับผู้ที่ได้รับผลกระทบอุทกภัยเช่นกัน
สำหรับช่วงบ่าย นายกรัฐมนตรีและคณะ จะเดินทางไปยังเขื่อนเจ้าพระยา อำเภอสรรพยา จังหวัดชัยนาท เพื่อรับฟังบรรยายสรุปรายงานสถานการณ์น้ำและการบริหารจัดการน้ำในลุ่มน้ำเจ้าพระยา จากอธิบดีกรมชลประทาน และผู้ว่าราชการจังหวัดชัยนาท รวมถึงรับฟังการเตรียมความพร้อมและการช่วยเหลือผู้ที่ได้รับผลกระทบจากอุทกภัยของจังหวัดชัยนาท จากอธิบดีกรมป้องกันและบรรเทาสาธารณภัย
นอกจากนี้ นายกรัฐมนตรี จะได้มีการติดตามสถานการณ์น้ำ ณ ห้องควบคุมและบริเวณสันเขื่อนเจ้าพระยา  และพบปะเยี่ยมเยียนประชาชน รวมทั้งจะมีการมอบถุงยังชีพให้กับประชาชนในพื้นที่ที่ได้รับผลกระทบจากอุทกภัยอีกด้วย
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/529
