รัฐบาลไทย-ข่าวทำเนียบรัฐบาล-การบูรณะอาคารราชวัลลภ เฟสที่ 1

วันศุกร์ที่ 2 ธันวาคม 2559
การบูรณะอาคารราชวัลลภ เฟสที่ 1
ม.ล.ปริยดา ดิศกุล ผู้ช่วยเลขานุการรัฐมนตรีว่าการกระทรวงศึกษาธิการ ในฐานะคณะกรรมการโครงการบูรณะวังจันทรเกษม เปิดเผยความคืบหน้างานบูรณะ ซ่อมแซม และปรับปรุงอาคารราชวัลลภ (วังจันทรเกษม) ซึ่งเป็นที่ตั้งของกระทรวงศึกษาธิการ ว่าเป็นไปตามแผนบูรณะในเฟสที่ 1
ซึ่งขณะนี้ได้เปลี่ยนหลังคาใหม่ และซ่อมตราราชวัลลภเสร็จเรียบร้อยแล้ว คาดว่าโครงการทั้งหมดจะเสร็จสิ้นตามเป้าหมาย ภายในเดือนตุลาคม 2560
ม.ล.ปริยดา ดิศกุล กล่าวว่า โครงการบูรณะวังจันทรเกษม อาคารราชวัลลภ ใช้งบประมาณในการบูรณะซ่อมแซมครั้งนี้จำนวนทั้งสิ้น 290 ล้านบาท โดยได้รับการสนับสนุนจากหน่วยงานต่าง ๆ เช่น มูลนิธิพระบรมราชานุสรณ์ฯ, สำนักงานทรัพย์สินส่วนพระมหากษัตริย์ สำนักงานสลากกินแบ่งรัฐบาล และบริษัทเอกชนต่าง ๆ โดยมีกรมศิลปากรและกระทรวงวัฒนธรรม ร่วมดำเนินการบูรณะซ่อมแซมในครั้งนี้
จากการที่ พล.อ.ดาว์พงษ์ รัตนสุวรรณ รัฐมนตรีว่าการกระทรวงศึกษาธิการ และ ท่านผู้หญิงบุตรี วีระไวทยะประธานมูลนิธิพระบรมราชานุสรณ์ พระบาทสมเด็จพระมงกุฎเกล้าเจ้าอยู่หัวในพระบรมราชูปถัมภ์ และคณะผู้บริหารกระทรวง ได้ร่วมพิธีบวงสรวง งานบูรณะ ซ่อมแซม และปรับปรุงอาคารราชวัลลภ (วังจันทรเกษม) เมื่อวันจันทร์ที่ 25 กรกฎาคมที่ผ่านมานั้น
ขณะนี้มีความคืบหน้าไปมาก โดยได้เปลี่ยนหลังคาใหม่เสร็จแล้วตามแผนบูรณะในเฟสที่ 1 ส่วนงานอนุรักษ์ตราราชวัลลภ ซึ่งพบเจอใต้หลังคานั้น ช่างสิบหมู่ กรมศิลปากร เป็นผู้ซ่อมแซม จะแล้วเสร็จภายในวันที่ 5 ธันวาคมนี้ ทั้งนี้ พล.อ.ประยุทธ์ จันทร์โอชา นายกรัฐมนตรีให้ความสนใจและอาจมาดูตราราชวัลลภ รวมทั้งตรวจเยี่ยมงานบูรณะในเร็ว ๆ นี้
"สำหรับการตกแต่งภายใน จะยังคงตกแต่งด้วยความงดงามตามภาพ โดยคาดว่าโครงการทั้งหมดจะแล้วเสร็จได้ทันตามเป้าหมายที่กำหนดไว้ในเดือนตุลาคม 2560 และหลังจากได้บูรณะซ่อมแซมเรียบร้อยแล้ว จะเป็นที่ทำการของรัฐมนตรี รวมทั้งผู้บริหาร ข้าราชการของสำนักงานปลัดกระทรวง สำนักงานรัฐมนตรีกระทรวงศึกษาธิการ โดยกรมศิลปากรจะขึ้นทะเบียนอนุรักษ์ต่อไป"
"การบูรณะและอนุรักษ์วังจันทรเกษม ซึ่งเป็นที่ตั้งของอาคารราชวัลลภ กระทรวงศึกษาธิการในครั้งนี้เนื่องจากสภาพปัจจุบันมีสภาพทรุดโทรมลงตามกาลเวลา ทั้งโครงสร้างหลังคา วัสดุมุงหลังคา บานประตู หน้าต่าง วัสดุปูพื้น ผนัง สีอาคารทั้งภายในและภายนอก ลวดลายประดับตกแต่งอาคาร ระบบระบายน้ำ และภูมิทัศน์โดยรอบเสื่อมสภาพ เพราะไม่เคยมีการบูรณะครั้งใหญ่ นับตั้งแต่มีการก่อสร้างขึ้นเป็นเวลานานกว่า 108 ปี โดยสำนักงานทรัพย์สินส่วนพระมหากษัตริย์ ยินดีที่จะสนับสนุนงบประมาณในการบูรณะครั้งนี้ ผ่านมูลนิธิพระบรมราชานุสรณ์ฯ เพื่อถวายเป็นการเฉลิมฉลอง 108 ปี แห่งการสถาปนาวังจันทรเกษมในปี 2560 ด้วย
สำหรับประวัติของอาคารราชวัลลภ วังจันทรเกษมนั้น แต่เดิมเป็นวังที่พระบาทสมเด็จพระจุลจอมเกล้าเจ้าอยู่หัว (รัชกาลที่ 5) ทรงพระราชทานให้เป็นที่ประทับของสมเด็จพระบรมโอรสาธิราช เจ้าฟ้ามหาวชิราวุธ สยามมกุฎราชกุมาร (รัชกาลที่ 6) แต่เนื่องจากตอนเริ่มสร้างวังแห่งนี้ พระบาทสมเด็จพระจุลจอมเกล้าเจ้าอยู่หัวเสด็จสวรรคต  พระบาทสมเด็จพระมงกุฎเกล้าเจ้าอยู่หัวจึงมีพระราชดำริให้ดำเนินการสร้างต่อ เมื่อสร้างเสร็จทรงโปรดเกล้าให้ใช้เป็นโรงเรียนการเรือนและเป็นสถานพยาบาลสำหรับข้าราชการ บริพาร รวมทั้งเป็นที่ทำการของกรมมหรสพ
ต่อมาในสมัยพระบาทสมเด็จพระปรเมนทรมหาอานันทมหิดล พระอัฐมรามาธิบดินทร (รัชกาลที่ 8) ได้ยกวังจันทรเกษมให้เป็นอาคารที่ทำการของกระทรวงธรรมการ ซึ่งต่อมาเปลี่ยนชื่อเป็นกระทรวงศึกษาธิการ
โดยปัจจุบันยังเก็บรักษาตราราชวัลลภ ไว้ที่อาคารราชวัลลภแห่งนี้ และถึงเวลาที่ต้องทำการบูรณะให้มีความแข็งแรงมั่นคง เพื่อเป็นสถานที่ทำงานของข้าราชการและบุคลากรกระทรวงศึกษาธิการต่อไป
ในระหว่างการบูรณะ ซ่อมแซม และปรับปรุงอาคารราชวัลลภ ขณะนี้ได้ย้ายที่ทำการของสำนักงานรัฐมนตรี รวมทั้ง รมช.ศึกษาธิการ โดยห้องทำงานของ พล.อ.สุรเชษฐ์ ชัยวงศ์ รมช.ศึกษาธิการ ได้ย้ายชั่วคราวไปที่อาคารสำนักงานคณะกรรมการการอาชีวศึกษา, ห้องทำงานของ น.พ.ธีระเกียรติ เจริญเศรษฐศิลป์ รมช.ศึกษาธิการ ได้ย้ายไปที่ชั้น 4 อาคารสำนักงานคณะกรรมการการอุดมศึกษา ถ.ศรีอยุธยา ส่วนที่ทำการสำนักงานรัฐมนตรีได้ย้ายไปทำงานที่ชั้น 6 อาคารรัชมังคลาภิเษก 2 และเมื่อดำเนินการเสร็จสิ้นแล้ว ห้องทำงานของ รมว.ศึกษาธิการ จะอยู่ตรงกลางชั้น 2 อาคารราชวัลลภ"

ที่มา : http://www.thaigov.go.th/news/contents/details/952
