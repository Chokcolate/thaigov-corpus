รัฐบาลไทย-ข่าวทำเนียบรัฐบาล-รมต.นร. หม่อมหลวง ปนัดดาฯ เป็นประธานปฐมนิเทศข้าราชการใหม่ของกระทรวงมหาดไทย

วันจันทร์ที่ 21 พฤศจิกายน 2559
รมต.นร. หม่อมหลวง ปนัดดาฯ เป็นประธานปฐมนิเทศข้าราชการใหม่ของกระทรวงมหาดไทย
..
วันนี้ (21 พฤศจิกายน 2559) เวลา 12.30 น. ณ วังวรดิศ ถ.หลานหลวง กรุงเทพมหานคร หม่อมหลวง ปนัดดา ดิศกุล รัฐมนตรีประจำสำนักนายกรัฐมนตรี ในฐานะประธานพิพิธภัณฑ์และหอสมุดสมเด็จฯ             กรมพระยาดำรงราชานุภาพ ให้การต้อนรับผู้บริหารสถาบันดำรงราชานุภาพ กระทรวงมหาดไทย และข้าราชการบรรจุใหม่ จำนวน 190 คน ในโอกาสเดินทางเข้าศึกษาดูงานพิพิธภัณฑ์และหอสมุดสมเด็จฯ กรมพระยาดำรงราชานุภาพ
โอกาสนี้ รัฐมนตรีประจำสำนักนายกรัฐมนตรีได้เป็นประธานกล่าวบรรยายพิเศษความตอนหนึ่งว่า 'ชาติบ้านเมืองในยามนี้ ถือเป็นห้วงเวลาในความเศร้าโศกเสียใจของประชาชนชาวไทยทุกคน จำเป็นที่คนไทยทุกคนจะต้องให้กำลังใจซึ่งกันและกัน ข้าราชการต้องช่วยกันเสริมสร้างความรู้รักสามัคคีตามพระราชปณิธานของพระบาทสมเด็จพระปรมินทรมหาภูมิพลอดุลยเดช เพื่อเป็นแบบอย่างแก่สังคม โดยเฉพาะลูกหลานเยาวชนที่จะเป็นกำลังอันสำคัญในวันข้างหน้า คนไทยทุกคนต้องร่วมกันปฏิบัติคุณงามความดี ไม่แบ่งแยก ไม่ขัดแย้ง และช่วยกันดูแลสังคมไทยให้มีความร่มเย็นเป็นสุข สิ่งใดให้อภัยแก่กันได้ ขอจงให้อภัย ข้าราชการใหม่ถือเป็นคนรุ่นใหม่ที่อายุก้าวย่างสู่ความเป็นข้าราชการระดับกลางและระดับสูงต่อไป ที่จะได้ศึกษาเรียนรู้สิ่งต่าง ๆ อีกมากมาย       แต่ความแน่วแน่มั่นคง ซื่อตรง ความอ่อนน้อมถ่อมตน และมีอัธยาศัยไมตรี ย่อมถือเป็นเข็มทิศที่จะนำพาตน พัฒนาตน สู่ความเป็นข้าราชการในพระบาทสมเด็จพระเจ้าอยู่หัว อย่างเต็มภาคภูมิ”
***********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/852
