รัฐบาลไทย-ข่าวทำเนียบรัฐบาล-ก.วิทย์ สวทช.-อพวช. เจ้าภาพร่วมจัดประชุมนักวิทยาศาสตร์หัวกะทิรุ่นใหม่ทั่วโลก ครั้งแรกในเอเชีย

วันจันทร์ที่ 26 ธันวาคม 2559
ก.วิทย์ สวทช.-อพวช. เจ้าภาพร่วมจัดประชุมนักวิทยาศาสตร์หัวกะทิรุ่นใหม่ทั่วโลก ครั้งแรกในเอเชีย
นักวิทยาศาสตร์หัวกะทิรุ่นใหม่ทั่วโลก
15 ธันวาคม 2559 / กระทรวงวิทยาศาสตร์และเทคโนโลยี (วท.) โดย สำนักงานจัดการสิทธิเทคโนโลยี สำนักงานพัฒนาวิทยาศาสตร์และเทคโนโลยีแห่งชาติ (สวทช.) ร่วมกับ องค์การพิพิธภัณฑ์วิทยาศาสตร์แห่งชาติ (อพวช.) จัดประชุมเชิงปฏิบัติการเครือข่ายบุคลากรวิจัยรุ่นใหม่ของกลุ่มประเทศในเอเชีย 1th Asian Nationat Young Academy Meeting “Advancing Synergies in Asian NYAs” ระหว่างวันที่ 15-16 ธันวาคม 2559 โดยมี ดร.พิเชฐ ดุรงคเวโรจน์ รัฐมนตรีว่าการกระทรวงวิทยาศาสตร์และเทคโนโลยี เป็นประธาน ณ อาคารจามจุรีสแควร์
ดร.พิเชฐ ดุรงคเวโรจน์ กล่าวว่า ประเทศไทยมีโอกาสต้อนรับสมาชิก GloBal Young Academy โดยส่วนใหญ่จะเป็นนักวิจัย และนักวิชาการรุ่นเยาว์จากทั่วโลกกว่า 20 ประเทศ ซึ่งเป็นการจัดประชุมครั้งแรกในประเทศไทยและในเอเชีย เพื่อเป็นเวทีในการแลกเปลี่ยนความรู้ ประสบการณ์ รวมทั้งการวางแผนร่วมกันกับนักวิจัยรุ่นเยาว์ของโลกว่าจะมีการทำอะไรกันต่อ โดยเฉพาะอย่างยิ่งการเรียนรู้ร่วมกัน การเข้ามาแบ่งปันการวิจัยร่วมกัน ซึ่งจะเป็นประโยชน์มาก เพราะหลายประเทศรวมทั้งประเทศไทยเริ่มเข้าช่วงประชาชนเข้าสู่สังคมสูงอายุ ดังนั้นเราต้องรีบทำให้วัย 20 กว่าๆ ได้มีเครือข่ายการทำงานเชื่อมโยงกันมากขึ้น
ดร.พิเชฐ กล่าวอีกว่า ปัจจุบันกลุ่ม GloBal Young Academy มีหน่วยงานกลางอยู่ที่เยอรมนี ซึ่งประเทศไทยก็มีสถาบันบัณฑิตด้านวิทยาศาสตร์และเทคโนโลยี ที่มีหน่วยย่อยนักวิจัยรุ่นใหม่ และวันนี้ก็มีตัวแทนนักวิจัยรุ่นใหม่จากประเทศไทย 2 ท่าน เข้าร่วมประชุมโดยการประชุมในครั้งนี้จะใช้เวลา 2 วันในการหารือที่จะนำไปสู่ผลเชิงปฏิบัติในอนาคต และเป็นครั้งแรกที่สมาชิกทั้งหลายได้พบกันเนื่องจากเป็นการจัดประชุมครั้งแรก มีหลายประเทศและหลายทวีป ในขนาดเดียวกันก็จะเป็นประโยชน์แก่ประเทศไทยที่จะสามารถทำให้เราพัฒนาไปได้หลายด้านโดยเฉพาะไทยแลนด์ 4.0 จำเป็นที่จะต้องมีเลือดชิ้นใหม่ขึ้นมาเพื่อช่วยเพิ่มศักยภาพด้านการวิจัย และการพัฒนา
สำหรับการจัดประชุมครั้งนี้มีคณะผู้แทนเครือข่ายบุคลากรวิจัยรุ่นใหม่ในเอเชีย และทีมบริหารขององค์การเครือข่ายนักวิทยาศาสตร์ดีเด่นรุ่นใหม่ของโลก GloBal Young Academy (GYA) มีผู้เข้าเข้าร่วมประชุมทั้งหมด 22 ประเทศได้แก่ อินเดีย, อินโดนีเซีย, มาเลเซีย, ฟิลิปปินส์, เวียดนาม, กัมพูชา, สาธารณรัฐประชาธิปไตยประชาชนลาว, ไต้หวัน, ปากีสถาน, ทาจิกิสถาน,สาธารณรัฐเกาหลี, ญี่ปุ่น, อิสราเอล, ออสเตรเลีย, แคนนาดา, เยอรมัน, ตุรกี, สหราชอาณาจักร, อเมริกา, สก๊อตแลนด์, เคนย่า, มอริเซียส
ทั้งนี้ ในการจัดประชุมคาดหวังว่าหลังจากการประชุมเสร็จสิ้นแล้ว จะเกิดแผนการทำงานและโครงการความร่วมมือระหว่างผู้เข้าร่วมประชุม ในเวทีการระดมสมองแนวทางการสร้างความเข้มแข็งแก่เครือข่ายบุคลากรวิจัยทั้งภายในและนอกภูมิภาคเอเชีย ซึ่งครอบคลุมทั้งความร่วมมือวิจัยเชิงเทคนิคและเชิงนโยบายระดับภูมิภาคและนานาชาติต่อไป
ข่าวโดย : นางสาวศิริวรรณ หมินหมัน
ภาพโดยและวีดิโอ : นายธนฉัตร มาลาเจริญ นายสุเมธ บุญเอื้อ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1111
