รัฐบาลไทย-ข่าวทำเนียบรัฐบาล-เอกอัครราชทูตเครือรัฐออสเตรเลียประจำประเทศไทยเข้าพบปลัดกระทรวงศึกษาธิการ

วันศุกร์ที่ 18 พฤศจิกายน 2559
เอกอัครราชทูตเครือรัฐออสเตรเลียประจำประเทศไทยเข้าพบปลัดกระทรวงศึกษาธิการ
ดร. ชัยพฤกษ์ เสรีรักษ์ ปลัดกระทรวงศึกษาธิการ ให้การต้อนรับ นายพอล โรบิลลียาร์ด (H.E. Mr. Paul Robilliard) เอกอัครราชทูตเครือรัฐออสเตรเลียประจำประเทศไทย เพื่อแสดงความยินดีเนื่องในโอกาสเข้ารับตำแหน่งใหม่ และหารือความร่วมมือด้านการศึกษา
เอกอัครราชทูตออสเตรเลียฯ ได้แสดงความยินดีต่อปลัดกระทรวงศึกษาธิการในโอกาสเข้ารับตำแหน่งใหม่ และกล่าวถึงความร่วมมือด้านการศึกษาระหว่างไทยกับออสเตรเลียที่ดำเนินมาอย่างต่อเนื่อง ตั้งแต่ระดับการศึกษาขั้นพื้นฐานจนถึงระดับอุดมศึกษา เช่น โครงการโรงเรียนคู่พัฒนา (BRIDGE Project) และโครงการแผนโคลัมโบฉบับใหม่ อีกทั้งยังมีนักเรียน นักศึกษาไทย เดินทางไปศึกษาต่อที่ประเทศออสเตรเลียเป็นจำนวนมาก ด้วยความสัมพันธ์อันแน่นแฟ้นระหว่างไทยกับออสเตรเลีย ฝ่ายออสเตรเลียจึงมีความประสงค์ที่จะดำเนินความร่วมมือด้านการศึกษากับไทยมากขึ้น ทั้งการส่งเสริมให้ผู้เรียนชาวออสเตรเลียเดินทางมาศึกษาในประเทศไทยมากขึ้น และการแลกเปลี่ยนองค์ความรู้และประสบการณ์ในด้านที่ฝ่ายออสเตรเลียมีความเชี่ยวชาญ
ปลัดกระทรวงศึกษาธิการ ได้แลกเปลี่ยนข้อคิดเห็นเกี่ยวกับนโยบายด้านการศึกษาที่กระทรวงศึกษาธิการต้องเร่งดำเนินการ ได้แก่ การพัฒนาทักษะภาษาอังกฤษสำหรับนักเรียน ครู และบุคลากรในสังกัด การปรับหลักสูตรการเรียนการสอน การลดเวลาเรียน เพิ่มเวลารู้ การจัดการศึกษาที่บูรณาการความรู้ทางด้านวิทยาศาสตร์ เทคโนโลยีวิศวกรรมศาสตร์ และคณิตศาสตร์ (STEM Education) การส่งเสริมให้ผู้เรียนได้เรียนรู้ คิด และวิเคราะห์ด้วยตนเองการพัฒนาคุณวุฒิวิชาชีพและทักษะภาษาอังกฤษของผู้เรียนอาชีวศึกษา นอกจากนี้ กระทรวงศึกษาธิการยังได้เร่งพัฒนาการศึกษาสำหรับผู้ที่อยู่ในพื้นที่ห่างไกล การนำเทคโนโลยีสารสนเทศและการสื่อสารมาใช้เพื่อการศึกษา เพื่อให้สอดคล้องกับการดำเนินงานตามนโยบาย Thailand 4.0 ของรัฐบาลปัจจุบัน ทั้งนี้ มีความประสงค์ที่จะดำเนินความร่วมมือในด้านการศึกษากับออสเตรเลียที่เป็นรูปธรรม ในโอกาสนี้ เอกอัครราชทูตฯ กล่าวว่า พร้อมที่จะร่วมสนับสนุนการพัฒนาการศึกษาในด้านต่างๆ ของไทย โดยจะได้หารือกันในรายละเอียดต่อไป
ที่มา : สำนักความสัมพันธ์ต่างประเทศ สำนักงานปลัดกระทรวงศึกษาธิการ

ที่มา : http://www.thaigov.go.th/news/contents/details/815
