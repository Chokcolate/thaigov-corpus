รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานในพิธีเปิดงาน “คลองผดุงสุขใจ คมนาคม เชื่อมไทย เชื่อมโลก” 5-25 ต.ค. 59 ณ ตลาดคลองผดุงกรุงเกษม ข้างทำเนียบรัฐบาล

วันอังคารที่ 1 พฤศจิกายน 2559
รอง นรม. พล.อ.อ.ประจินฯ เป็นประธานในพิธีเปิดงาน “คลองผดุงสุขใจ คมนาคม เชื่อมไทย เชื่อมโลก” 5-25 ต.ค. 59 ณ ตลาดคลองผดุงกรุงเกษม ข้างทำเนียบรัฐบาล
รอง นรม. พล.อ.อ.ประจินฯ เป็นประธานในพิธีเปิดงาน “คลองผดุงสุขใจ คมนาคม เชื่อมไทย เชื่อมโลก” 5-25 ต.ค. 59 ณ ตลาดคลองผดุงกรุงเกษม ข้างทำเนียบรัฐบาล
วันนี้ (6 ตุลาคม 2559) เวลา 15.00 น. ณ เวทีกลางตลาดคลองผดุงกรุงเกษม ข้างทำเนียบรัฐบาล พล.อ.อ.ประจิน จั่นตอง รองนายกรัฐมนตรี เป็นประธานในพิธีเปิดงาน “คลองผดุงสุขใจ คมนาคม เชื่อมไทย เชื่อมโลก” จัดโดยกระทรวงคมนาคมด้วยความร่วมมือของสำนักเลขาธิการนายกรัฐมนตรี ระหว่างวันที่ 5 - 25 ตุลาคม 2559 เวลา 10.00 - 19.00 น. ณ ตลาดคลองผดุงกรุงเกษม ข้างทำเนียบรัฐบาล
โอกาสนี้ นายอาคม เติมพิทยาไพสิฐ รัฐมนตรีว่าการกระทรวงคมนาคม ได้กล่าวรายงานถึงวัตถุประสงค์ของการจัดงานว่า การจัดงานดังกล่าวเป็นไปตามนโยบายของ พลเอก ประยุทธ์ จันทร์โอชา นายกรัฐมนตรี เพื่อเปิดโอกาสให้ประชาชนได้พบปะผู้ประกอบการรายย่อยโดยตรงในการชม ชิม ช้อป ผลิตภัณฑ์ของผู้ประกอบการรายย่อยที่คัดสรรมาจากทุกภูมิภาคมาจำหน่ายในราคาย่อมเยา โดยภายในงานแบ่งออกเป็น 4 ส่วน ประกอบด้วย
1. การจำหน่ายสินค้าจากชุมชนและอาหารชวนชิม จำนวน 89 ร้าน แบ่งเป็น สินค้าชุมชน 51 ร้าน อาทิ พระพุทธรูป/เครื่องประดับที่ทำจากนิล จักรยาน ระบบนำทางสำหรับรถยนต์ ระบบนำทางสำหรับโทรศัพท์มือถือ ระบบจัดการการขนส่ง ลูกประคบสมุนไพร เป็นต้น และอาหารชวนชิม 38 ร้าน อาทิ ร้าน Puff & Pie ปลาสลิดบางบ่อ ไก่ย่างบางตาล ข้าวแกงกระทงหนองปลาดุก เนื้อย่างโคขุน เป็นต้น
2. การให้บริการและจำหน่ายบัตรโดยสารของหน่วยงานในสังกัดกระทรวงฯ ในราคาพิเศษ อาทิ การบริการเกี่ยวกับใบอนุญาตขับรถ จำหน่ายบัตรโดยสารและบริการ “ส่งของ จองตั๋ว ทัวร์เหมา” บัตรโดยสารรถโดยสารสาธารณะรายเดือน บัตรท่องเที่ยวไหว้พระ 9 วัด บัตรเรือท่องเที่ยวและที่พักพร้อมบัตรโดยสารและแพ็กเกจที่พัก บัตร Easy Pass บัตรโดยสารเครื่องบินสายการบินไทยสมายล์ นกแอร์ ไทยไลอ้อนแอร์ บางกอกแอร์เวย์ กานต์แอร์ และไทยแอร์เอเชีย
3. การจัดแสดงนิทรรศการ แบ่งออกเป็น 3 ส่วน ได้แก่ ด้านความปลอดภัยในการเดินทางและการคมนาคมขนส่ง นวัตกรรมและเทคโนโลยีด้านคมนาคมขนส่ง และโครงการสำคัญของกระทรวงฯ อีกหลายโครงการ
4. การจัดกิจกรรมต่าง ๆ ได้แก่ กิจกรรมบนเวทีกลาง อาทิ การแสดงศิลปวัฒนธรรมไทย ดนตรี การเล่นเกมส์ แจกของรางวัล เป็นต้น และกิจกรรมอื่น ๆ อาทิ การวาดภาพบนถุงผ้า การระบายสีบนกระปุกออมสิน และให้ประชาชนนำกลับบ้านฟรี
จากนั้น รองนายกรัฐมนตรีได้กล่าวเปิดงานว่า การจัดงาน “คลองผดุงสุขใจ คมนาคม เชื่อมไทย เชื่อมโลก” ในครั้งนี้ เป็นไปตามนโยบาย นายกรัฐมนตรี ที่ต้องการลดความเหลื่อมล้ำ สร้างรายได้ ตลอดจนช่วยกระตุ้นเศรษฐกิจของชาติให้มั่นคง และยั่งยืน ซึ่งการจัดงานในครั้งนี้ต้องขอบคุณกระทรวงคมนาคมและหน่วยงานต่าง ๆ ที่ได้นำสินค้าและอาหารชวนชิมจากทุกภูมิภาคมาร่วมจัดแสดง และจำหน่ายในราคาย่อมเยา
อนึ่ง การจัดงานดังกล่าว กระทรวงคมนาคมได้จัดกิจกรรมส่งเสริมการขายสำหรับประชาชนที่มา ชม ชิม ช้อป ในงานฯ รวมยอดซื้อ 500 บาท สามารถนำมาแลกเปลี่ยนเป็นคูปองชิงรางวัลและนำมาจับฉลากชิงรางวัลเป็นประจำทุกวันอังคารของแต่ละสัปดาห์ พร้อมมีโอกาสชิงรางวัลใหญ่ใน วันที่ 25 ตุลาคม 2559 เวลา 18.00 น. โดยมีรางวัลทั้งหมดมากกว่า 1,000 รางวัล ขณะเดียวกัน ประชาชนที่มาร่วมงานฯ สามารถนั่งรถประจำทางโดยสารฟรีได้ 2 สาย ได้แก่ สนามหลวง - ตลาดคลองผดุงฯ ตั้งแต่เวลา 09.30 - 19.00 น. รวมทั้งมีบริการเรือในคลองผดุงฯ ด้วยจากหัวลำโพง – เทเวศร์ โดยตลาดคลองผดุงฯ ข้างทำเนียบรัฐบาล ทั้งขาไป - ขากลับ ฟรีทุกวัน
*****************************
กลุ่มประชาสัมพันธ์และเผยแพร่ สำนักโฆษก
อภิวัฒน์ / รายงาน
ดวงใจ / ตรวจ

ที่มา : http://www.thaigov.go.th/news/contents/details/535
