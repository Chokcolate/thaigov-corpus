รัฐบาลไทย-ข่าวทำเนียบรัฐบาล-ก.แรงงาน น้อมนำพระราชดำรัส มาพัฒนาทรัพยากรมนุษย์ของประเทศ

วันพฤหัสบดีที่ 17 พฤศจิกายน 2559
ก.แรงงาน น้อมนำพระราชดำรัส มาพัฒนาทรัพยากรมนุษย์ของประเทศ
นายสุทธิ  สุโกศล ผู้ตรวจราชการกระทรวงแรงงาน ในฐานะรองโฆษกกระทรวงแรงงาน เปิดเผยว่า จากกระแสพระราชดำรัสของพระบาทสมเด็จพระปรมินทรมหาภูมิพลอดุลยเดช ที่ได้ทรงพระราชทานไว้ในครั้งเสด็จออกมหาสมาคม ในงานพระราชพิธีเฉลิมพระชนมพรรษา
~นายสุทธิ  สุโกศล ผู้ตรวจราชการกระทรวงแรงงาน ในฐานะรองโฆษกกระทรวงแรงงาน เปิดเผยว่า จากกระแสพระราชดำรัสของพระบาทสมเด็จพระปรมินทรมหาภูมิพลอดุลยเดช ที่ได้ทรงพระราชทานไว้ในครั้งเสด็จออกมหาสมาคม ในงานพระราชพิธีเฉลิมพระชนมพรรษา วันศุกร์ 5 ธันวาคม พุทธศักราช 2529 ความว่า ...ทุกวันนี้ ประเทศไทยยังมีทรัพยากรพร้อมมูล ทั้งทรัพยากรธรรมชาติและทรัพยากรบุคคล ซึ่งเราสามารถนำมาใช้เสริมสร้างความอุดมสมบูรณ์ และเสถียรภาพอันถาวรของบ้านเมืองได้เป็นอย่างดี ข้อสำคัญ เราต้องรู้จักใช้ทรัพยากรนั้นอย่างฉลาด คือไม่นำมาทุ่มเทใช้ให้สิ้นเปลืองไปโดยไร้ประโยชน์ หรือได้ประโยชน์ไม่คุ้มค่า หากแต่ระมัดระวังใช้ด้วยความประหยัดรอบคอบ ประกอบด้วยความคิดพิจารณาตามหลักวิชา เหตุผล และความถูกต้องเหมาะสม โดยมุ่งถึงประโยชน์แท้จริงที่จะเกิดแก่ประเทศชาติ ทั้งในปัจจุบันและอนาคตอันยืนยาว...
นายสุทธิ กล่าวว่า จากกระแสพระราชดำรัสดังกล่าว ในส่วนของกระทรวงแรงงาน ถือเป็นหน่วยงานหลักที่มีบทบาทสำคัญต่อการพัฒนาประเทศ เนื่องจากคนถือเป็นกำลังหลักที่จะเป็นกลไกสำคัญในการขับเคลื่อนระบบเศรษฐกิจ สังคม และการเจริญเติบโตของประเทศให้มีความมั่นคง ดังนั้น การดูแลกำลังคน รวมทั้งทรัพยากรมนุษย์ของประเทศให้มีงานทำ มีอาชีพ มีรายได้ที่มั่นคง และมีคุณภาพชีวิตความเป็นอยู่ที่ดี จึงต้องอาศัยหลักวิชา ความรู้ ความสามารถ และคำนึงถึงเหตุผลความมั่นคงของบ้านเมืองอย่างรอบคอบ เพื่อให้เกิดประโยชน์ต่อส่วนรวมและประเทศชาติเป็นสำคัญ ทั้งนี้ กระทรวงแรงงาน ได้จัดทำกรอบยุทธศาสตร์การพัฒนาทรัพยากรมนุษย์ของประเทศ ระยะ ๒๐ ปี (พ.ศ.๒๕๖๐ –๒๕๗๙) เพื่อให้สอดรับกับยุทธศาสตร์ชาติ ๒๐ ปีของรัฐบาล รวมทั้งแผนพัฒนาเศรษฐกิจและสังคมแห่งชาติ ฉบับที่ ๑๒ (พ.ศ. ๒๕๖๐ – ๒๕๖๔)และแผนแม่บทด้านแรงงาน (พ.ศ. ๒๕๖๐ - ๒๕๖๔) ซึ่งจะสอดคล้องกับวาระปฏิรูป 8 +1 ของกระทรวงแรงงานตามเจตนารมณ์ของ พลเอก ศิริชัย ดิษฐกุล รัฐมนตรีว่าการกระทรวงแรงงาน ที่จะปรับบทบาทให้สามารถรองรับภารกิจที่กว้างขวางมากยิ่งขึ้น โดยเฉพาะการพัฒนาทรัพยากรมนุษย์ในภาพรวม
“กระทรวงแรงงาน ในฐานะหน่วยงานภาครัฐที่มีภารกิจในการพัฒนาทรัพยากรมนุษย์ในภาพรวม ขอน้อมนำกระแสพระราชดำรัสของพระบาทสมเด็จพระปรมินทรมหาภูมิพลอดุลยเดช มาเป็นแนวทางในการปฏิบัติงานเพื่อพัฒนาทรัพยากรมนุษย์ของประเทศ ให้มีคุณคาและเกิดประโยชน์ต่อส่วนรวมให้มีความมั่นคง มั่งคั่ง และยั่งยืน”  นายสุทธิ กล่าว
-----------------------------------
กองเผยแพร่และประชาสัมพันธ์ /
ชนินทร เพ็ชรทับ - ข่าว/
17 พฤศจิกายน 2559
“OUR HOME OUR COUNTRY TOGETHER STRONGER"
"เราจะเติบโตและแข็งแกร่งไปด้วยกัน เพราะที่นี่คือ บ้านของเรา ประเทศไทยของเรา"

ที่มา : http://www.thaigov.go.th/news/contents/details/802
