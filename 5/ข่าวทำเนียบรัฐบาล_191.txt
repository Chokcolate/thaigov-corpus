รัฐบาลไทย-ข่าวทำเนียบรัฐบาล-รมต.นร. หม่อมหลวง ปนัดดาฯ เป็นประธานในพิธีปฐมนิเทศข้าราชการใหม่ของกระทรวงมหาดไทย ในโครงการฝึกอบรมหลักสูตรการเป็นข้าราชการที่ดี รุ่นที่ 33

วันพฤหัสบดีที่ 8 ธันวาคม 2559
รมต.นร. หม่อมหลวง ปนัดดาฯ เป็นประธานในพิธีปฐมนิเทศข้าราชการใหม่ของกระทรวงมหาดไทย ในโครงการฝึกอบรมหลักสูตรการเป็นข้าราชการที่ดี รุ่นที่ 33
หม่อมหลวง ปนัดดา ดิศกุล รัฐมนตรีประจำสำนักนายกรัฐมนตรี ได้ให้การต้อนรับข้าราชการบรรจุใหม่ของกระทรวงมหาดไทย จำนวน 190 คน พร้อมกล่าวบรรยายพิเศษเรื่อง “ความเป็นข้าราชการที่ดี สานต่อพระราชปณิธาน” ในโครงการฝึกอบรมหลักสูตรการเป็นข้าราชการที่ดี  รุ่นที่ 33
วันที่ (7 ธันวาคม 2559) เวลา 13.00 น. ณ พิพิธภัณฑ์และหอสมุดสมเด็จฯ กรมพระยาดำรงราชานุภาพ วังวรดิศ  ถ.หลานหลวง กรุงเทพมหานคร หม่อมหลวง ปนัดดา ดิศกุล รัฐมนตรีประจำสำนักนายกรัฐมนตรี ได้ให้การต้อนรับข้าราชการบรรจุใหม่ของกระทรวงมหาดไทย จำนวน 190 คน พร้อมกล่าวบรรยายพิเศษเรื่อง “ความเป็นข้าราชการที่ดี สานต่อพระราชปณิธาน” ในโครงการฝึกอบรมหลักสูตรการเป็นข้าราชการที่ดี      รุ่นที่ 33 ประจำปีงบประมาณ 2560
โอกาสนี้ รัฐมนตรีประจำสำนักนายกรัฐมนตรี ได้กล่าวว่า แม้พระบาทสมด็จพระปรมินทรมหาภูมิพล อดุลยเดชได้เสด็จสวรรคตสู่สวรรคาลัย แต่พระองค์ยังดำรงสถิตเสถียรอยู่ในดวงใจของคนไทยทั้งแผ่นดิน กล่าวคือ พระราชจริยวัตรอันแสนงดงามและจารึกจดจำที่ทรงเป็นแบบอย่างแก่คนไทยทั้งชาติโดยตลอดรัชสมัย และพระราชปณิธานความรู้-รัก-สามัคคี และความเข้าใจ-เข้าถึง-พัฒนา ซึ่งเป็นพระบรมราโชวาทที่ถือเป็นหัวใจแห่งการดำรงชีวิตที่ยั่งยืน ไม่เพียงแต่เฉพาะข้าราชการเท่านั้น แต่ปวงชนชาวไทยทุกสาขาอาชีพควรช่วยกันดำรงและยึดมั่นเป็นอุดมการณ์ชีวิตเพื่อความร่มเย็นเป็นสุขของครอบครัว องค์กร และประเทศชาติบ้านเมือง
ตอนท้ายของการบรรยายพิเศษฯ รัฐมนตรีประจำสำนักนายกรัฐมนตรีได้กล่าวว่า สิ่งที่ถือเป็นปัจจัยสำคัญในการดำรงรักษาประเทศชาติและระบบราชการให้มีเกียรติมีศักดิ์ศรีตลอดจนมีความมั่นคง คือ“ข้าราชการ” ในฐานะที่เป็นที่พึ่งพาของสังคม เห็นควรเป็นตัวอย่างที่ดีแก่อนุชนรุ่นหลัง ด้วยการมีความเพียร    และซื่อตรง เพื่อสร้างความเชื่อมั่นศรัทธาแก่ระบบราชการ ให้เป็นระบบธรรมรัฐของประเทศไทยตลอดไป
***************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/992
