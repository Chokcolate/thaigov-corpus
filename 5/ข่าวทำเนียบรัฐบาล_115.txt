รัฐบาลไทย-ข่าวทำเนียบรัฐบาล-ตัวแทนกลุ่มอาสา “ปันเสื้อดำ ทำเพื่อพ่อ” ส่งมอบเสื้อกว่า 1,000 ตัว สนับสนุนประชาชนได้สวมใส่อย่างทั่วถึง

วันจันทร์ที่ 7 พฤศจิกายน 2559
ตัวแทนกลุ่มอาสา “ปันเสื้อดำ ทำเพื่อพ่อ” ส่งมอบเสื้อกว่า 1,000 ตัว สนับสนุนประชาชนได้สวมใส่อย่างทั่วถึง
รมต.นร.หม่อมหลวงปนัดดาฯ รับมอบเสื้อดำสำหรับมอบให้ประชาชนทั่วไปไว้สวมใส่เพื่อไว้ทุกข์แด่พระบาทสมเด็จพระปรมินทรมหาภูมิพลอดุลยเดช
วันนี้ (7 พฤศจิกายน 2559) เวลา 11.00 น. ณ ห้องรับรอง ตึกนารีสโมสร ทำเนียบรัฐบาล หม่อมหลวง ปนัดดา ดิศกุล รัฐมนตรีประจำสำนักนายกรัฐมนตรี ให้การต้อนรับและรับมอบเสื้อผ้าสีดำ จากตัวแทนกลุ่มอาสา “ปันเสื้อดำ ทำเพื่อพ่อ” ซึ่งเป็นกลุ่มคนไทยผู้มีความสำนึกในพระมหากรุณาธิคุณพระบาทสมเด็จพระปรมินทรมหาภูมิพลอดุลยเดช จำนวน 1,031 ตัว
ในการนี้ ทางกลุ่มได้จัดตั้งโครงการอาสา 'ปันเสื้อดำ ทำเพื่อพ่อ' เพื่อขอรับบริจาคเสื้อดำจากผู้มีจิตศรัทธาในการแบ่งปันเสื้อดำแก่ผู้ที่ต้องการเสื้อดำในช่วงเวลาไว้ทุกข์แด่พระบาทสมเด็จพระปรมินทรมหาภูมิพลอดุลยเดช อันเป็นที่รักของปวงชนชาวไทย โดยกลุ่มอาสา "ปันเสื้อดำ ทำเพื่อพ่อ" สามารถรวบรวมเสื้อผ้าและแขนทุกข์ในระยะแรก ได้จำนวน 1,031 ตัว และเพื่อความเหมาะสมในการกระจายเสื้อผ้าดังกล่าวให้แก่ผู้ที่มีความต้องการ กลุ่มอาสาฯ จึงขอมอบเสื้อดำดังกล่าวแก่สำนักนายกรัฐมนตรี เพื่อพิจารณาดำเนินการตามที่เห็นสมควรต่อไป
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/734
