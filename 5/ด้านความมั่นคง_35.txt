รัฐบาลไทย-ข่าวทำเนียบรัฐบาล-กระทรวงมหาดไทยวางมาตรการดูแลความปลอดภัยประชาชน สั่งจังหวัดคุมเข้มความปลอดภัยสถานบริการ โรงแรมรับช่วงเทศกาลคริสต์มาส – ปีใหม่

วันอาทิตย์ที่ 25 ธันวาคม 2559
กระทรวงมหาดไทยวางมาตรการดูแลความปลอดภัยประชาชน สั่งจังหวัดคุมเข้มความปลอดภัยสถานบริการ โรงแรมรับช่วงเทศกาลคริสต์มาส – ปีใหม่
กระทรวงมหาดไทยวางมาตรการดูแลความปลอดภัยประชาชนสั่งจังหวัดคุมเข้มความปลอดภัยสถานบริการ โรงแรมรับช่วงเทศกาลคริสต์มาส – ปีใหม่
วันนี้ (23ธ.ค.59) นายกฤษฎา บุญราช ปลัดกระทรวงมหาดไทย เปิดเผยว่า ด้วยในขณะนี้ใกล้ถึงเทศกาลคริสต์มาสและเทศกาลวันปีใหม่ 2560 ซึ่งสถานบริการ สถานประกอบการที่มีลักษณะคล้ายกับสถานบริการและสถานที่ประกอบธุรกิจโรงแรมต่างๆ จะได้มีการจัดเตรียมงานหรือกิจกรรมพิเศษเพื่อเฉลิมฉลองในห้วงเวลาดังกล่าวและดึงดูดนักท่องเที่ยวและประชาชนให้เข้าไปใช้บริการ จนอาจทำให้สถานที่ดังกล่าวเกิดความไม่ปลอดภัยในชีวิตของประชาชนตลอดจนมีการกระทำฝ่าฝืนกฎหมาย
กระทรวงมหาดไทย จึงได้สั่งการให้ทุกจังหวัดดำเนินมาตรการควบคุมดูแลสถานบริการ รวมถึงสถานที่ประกอบธุรกิจโรงแรมในช่วงเวลาดังกล่าวให้เป็นไปด้วยความเรียบร้อย เกิดความปลอดภัยในชีวิตและทรัพย์สินของผู้มาใช้บริการและป้องกันมิให้มีการกระทำที่ฝ่าฝืนกฎหมาย โดยให้จัดชุดปฏิบัติการบูรณาการร่วมกับหน่วยงานที่เกี่ยวข้องลงพื้นที่ตรวจตรา กวดขันสถานบริการให้ปฏิบัติตามกฎหมายอย่างเคร่งครัด เช่น การตรวจสอบใบอนุญาตประกอบกิจการสถานบริการ ใบอนุญาตขายสุรา การกำหนดเวลาเปิดปิดสถานบริการ และเข้มงวดมิให้มีผู้ที่อายุต่ำกว่า 20 ปีบริบูรณ์เข้าไปใช้บริการ ตลอดจนป้องกันมิให้มีการกระทำความผิดเกี่ยวกับกฎหมายอื่นๆ เช่น การค้ามนุษย์ การลักลอบเล่นการพนัน ยาเสพติดในรูปแบบต่างๆ โดยให้เจ้าหน้าที่ยึดถือปฏิบัติตามกฎหมายสถานบริการ และคำสั่งหัวหน้าคณะรักษาความสงบแห่งชาติที่ 22/2558 ลงวันที่ 22 กรกฎาคม 2558 และคำสั่งหัวหน้าคณะรักษาความสงบแห่งชาติที่ 46/2559 ลงวันที่ 29 กรกฎาคม 2559 ซึ่งได้กำหนดมาตรการควบคุมและกำหนดโทษผู้กระทำผิดกฎหมายโดยให้มีการดำเนินการตามกฎหมายอย่างเคร่งครัด เฉียบขาด และจริงจัง
นอกจากนี้ ในส่วนของการดูแลความปลอดภัยของผู้เข้าใช้บริการโรงแรม ให้กำชับผู้ประกอบธุรกิจในพื้นที่ให้จัดทำบัตรทะเบียนผู้พักให้ตรงตามข้อเท็จจริง และตรวจสอบอย่างเข้มงวดเพื่อป้องกันการก่ออาชญากรรมและมั่วสุมในเขตโรงแรม ในขณะเดียวกันยังได้สั่งการให้มีการตรวจสอบและควบคุมดูแลความปลอดภัยของอาคารอีกด้วย เนื่องจากจะมีประชาชนเข้าใช้บริการจำนวนมาก หากเกิดเหตุเพลิงไหม้ หรืออุบัติเหตุเกิดขึ้นอาจจะทำให้เกิดความสูญเสียในชีวิตและทรัพย์สินของประชาชน ซึ่งในเรื่องนี้กระทรวงมหาดไทยได้มอบหมายให้ทุกจังหวัดจัดส่งเจ้าหน้าที่ของสำนักงานโยธาธิการและผังเมืองจังหวัดสำนักงานป้องกันและบรรเทาสารณภัยจังหวัด และองค์กรปกครองส่วนท้องถิ่นในพื้นที่ เข้าตรวจสอบความปลอดภัยอาคารที่ประชาชนเข้าไปใช้บริการจำนวนมาก หากพบว่ามีสภาพไม่ปลอดภัยให้เจ้าพนักงานท้องถิ่น   ออกคำสั่งให้แก้ไขให้เป็นไปตามกฎหมาย และหากมีการฝ่าฝืนกฎหมายให้เจ้าพนักงานท้องถิ่นดำเนินการ    ตามอำนาจหน้าที่ว่าด้วยการควบคุมอาคารอย่างเคร่งครัดเพื่อให้เกิดความปลอดภัยต่อประชาชน.
ครั้งที่ 243/2559

ที่มา : http://www.thaigov.go.th/news/contents/details/1102
