รัฐบาลไทย-ข่าวทำเนียบรัฐบาล-กระทรวงเกษตรฯ หารือพัฒนาการเกษตรร่วมเยอรมนี

วันอังคารที่ 13 ธันวาคม 2559
กระทรวงเกษตรฯ หารือพัฒนาการเกษตรร่วมเยอรมนี
กระทรวงเกษตรฯ หารือพัฒนาการเกษตรร่วมเยอรมนี ด้านเยอรมนีเชิญไทยเข้าร่วมงานแสดงสินค้าอาหาร เกษตร และพืชสวนระดับนานาชาติ International Green Week 2017 ณ กรุงเบอร์ลิน
พลเอกประสาท สุขเกษตร เลขานุการรัฐมนตรีว่าการกระทรวงเกษตรและสหกรณ์ และ นายเพเทอร์ พรีอเกิล (Mr.Peter Prugel) เอกอัครราชทูตสหพันธ์สาธารณรัฐเยอรมนีประจำประเทศไทย ร่วมหารือด้านการเกษตรเพื่อพัฒนาความร่วมมือระหว่างทั้งสองประเทศ โดยสาธารณรัฐเยอรมนีจะจัดงานแสดงสินค้าอาหาร เกษตร และพืชสวนระดับนานาชาติ International Green Week 2017 (IGW 2017) ระหว่างวันที่ 20 - 29 มกราคม 2560 ณ กรุงเบอร์ลิน สาธารณรัฐเยอรมนี ซึ่งจะจัดขึ้นเป็นครั้งที่ 82 โดยวัตถุประสงค์ของการจัดงานดังกล่าว เพื่อให้ผู้ผลิต ผู้ประกอบการ ผู้ค้า ผู้บริโภค และนักวิชาการได้พบปะกันโดยตรง เพื่อแลกเปลี่ยนและประชาสัมพันธ์สินค้าและผลิตภัณฑ์ให้เป็นที่รู้จัก ซึ่งได้เปิดโอกาสให้ประเทศต่าง ๆ กว่า 68 ประเทศ เข้าร่วมจัดแสดงสินค้าและนวัตกรรมด้านการเกษตร โดยกิจกรรมสำคัญภายในงาน ประกอบด้วย การประชุม สัมมนา การอภิปราย และการหารือระหว่างผู้เชี่ยวชาญระดับสูง เป็นต้น
โดยในปีนี้ ไทยจะจัดคูหาแสดงนวัตกรรมด้านการเกษตร ภายใต้หัวข้อ “Thailand:Green Village for Sustainable Economy” (ประเทศไทย: หมู่บ้านสีเขียวสู่เศรษฐกิจที่ยั่งยืน) เพื่อสนับสนุนยุทธศาสตร์ประเทศด้านการเกษตรยั่งยืนและเศรษฐกิจสีเขียว โดยยึดหลักปรัชญาเศรษฐกิจพอเพียงของไทย สำหรับประโยชน์จากการเข้าร่วมจัดการแสดงสินค้าของไทยในครั้งนี้ จะเป็นการประชาสัมพันธ์ให้เกิดความรู้ความเข้าใจของมาตรฐานสินค้าเกษตรและความปลอดภัยทางอาหารของไทยให้เป็นที่รู้จักในต่างประเทศ รวมทั้งสร้างความเชื่อมั่นให้กับผู้บริโภคและสร้างภาพลักษณ์ที่ดีต่อสินค้าเกษตรของไทย ที่มีระบบรักษาความปลอดภัยตลอดห่วงโซ่อุปทาน
ทั้งนี้ ภายในงาน International Green Week 2017 ยังมีการจัดสัมมนา Global Forum for Food and Agriculture (GFFA) 2017 ภายใต้หัวข้อ “Agriculture and Water – Key to Feeding the World” ระหว่างวันที่     18 – 22 มกราคม 2560 โดยเป็นการสัมมนาระดับนานาชาติ เพื่อหารือในประเด็นที่เป็นคำถามสำคัญระดับโลกเกี่ยวกับอนาคตของอุตสาหกรรมเกษตร ซึ่งประกอบด้วยผู้แทนจากหลากหลายสาขา ทั้งสาขาการเมืองธุรกิจ วิทยาศาสตร์ และสังคม เพื่อร่วมแบ่งปันความคิดเห็นต่อนโยบายด้านการเกษตรในปัจจุบัน
ในโอกาสนี้ เอกอัครราชทูตสหพันธ์สาธารณรัฐเยอรมนีประจำประเทศไทย ได้นำส่งหนังสือเชิญรัฐมนตรีว่าการกระทรวงเกษตรและสหกรณ์ (พลเอก ฉัตรชัย สาริกัลยะ) เข้าร่วมงาน International Green Week 2017 และการประชุมระดับรัฐมนตรีด้านการเกษตร ครั้งที่ 9 ซึ่งเป็นการประชุมระดับรัฐมนตรีด้านการเกษตร โดยมีผู้แทนระดับรัฐมนตรีกว่า 60 ประเทศ เข้าร่วมการประชุม
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1015
