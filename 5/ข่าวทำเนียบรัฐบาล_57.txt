รัฐบาลไทย-ข่าวทำเนียบรัฐบาล-รัฐบาลแจง การประชุมคณะรัฐมนตรีวันอังคารยังคงมีตามปกติ การบริหารราชการ การค้าการลงทุนยังดำเนินต่อเนื่อง ไม่มีช่วงสูญญากาศในการบริหารประเทศ

วันอังคารที่ 1 พฤศจิกายน 2559
รัฐบาลแจง การประชุมคณะรัฐมนตรีวันอังคารยังคงมีตามปกติ การบริหารราชการ การค้าการลงทุนยังดำเนินต่อเนื่อง ไม่มีช่วงสูญญากาศในการบริหารประเทศ
รัฐบาลแจง การประชุมคณะรัฐมนตรีวันอังคารยังคงมีตามปกติ การบริหารราชการ การค้าการลงทุนยังดำเนินต่อเนื่อง ไม่มีช่วงสูญญากาศในการบริหารประเทศ
พลโทสรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรี ให้เรียนชี้แจงพี่น้องประชาชนว่า แม้ประเทศไทยจะกำลังอยู่ในช่วงความโศกเศร้าวิปโยคอาลัย ต่อการเสด็จสวรรคตของ พระบาทสมเด็จพระเจ้าอยู่หัวในพระบรมโกศ แต่ทุกคนต้องไม่ลืมคำสอนของพระองค์ ที่ทรงสั่งสอนให้เราไม่ลืมหน้าที่ และต้องปฏิบัติทุกอย่างให้สมบูรณ์เต็มกำลังเพื่อการพัฒนาประเทศไทยของเรา
"ท่านนายก ฝากเรียนพี่น้องประชาชนว่า การประชุมคณะรัฐมนตรี ในวันอังคารที่ 18 ตุลาคม ยังคงมีตามปกติเพื่อให้การบริหารราชการดำรงอยู่อย่างต่อเนื่อง รวมทั้งวาระสำคัญ คือการเตรียมการพิธีพระบรมศพ อย่างสมพระเกียรติ สมแก่พระเกียรติคุณ และความอาลัยรักเทิดทูนของพี่น้องประชาชนชาวไทยต่อพระบาทสมเด็จพระเจ้าอยู่หัวในพระบรมโกศ"
พลโทสรรเสริญ กล่าวต่อว่า ท่านนายกรัฐมนตรีฝากเรียนพี่น้องประชาชน ว่าเราทุกคนเสียใจได้ แต่ต้องไม่ลืมหน้าที่ เราทุกคนเสียใจได้ แต่ต้องมีความหวัง เราทุกคนเสียใจได้ แต่อย่าสูญเสียพลังความรัก ความศรัทธาต่อประเทศชาติ พลังของคนไทย คือพลังของประเทศไทย พลังของคนไทย คือพลังของแผ่นดินสุวรรณภูมิที่จะต้องดำรงอยู่ตลอดไปอีกนานเท่านาน
............
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/574
