รัฐบาลไทย-ข่าวทำเนียบรัฐบาล-ผลการประชุมคณะกรรมการบริหารลูกเสือแห่งชาติ ครั้งที่ 1/2559

วันอังคารที่ 29 พฤศจิกายน 2559
ผลการประชุมคณะกรรมการบริหารลูกเสือแห่งชาติ ครั้งที่ 1/2559
พล.อ.ดาว์พงษ์ รัตนสุวรรณ รัฐมนตรีว่าการกระทรวงศึกษาธิการ ในฐานะประธานคณะกรรมการบริหารลูกเสือแห่งชาติ เป็นประธานการประชุมคณะกรรมการบริหารลูกเสือแห่งชาติ ครั้งที่ 1/2559
เมื่อวันจันทร์ที่ 28 พฤศจิกายน 2559 ณ ห้องประชุมจันทรเกษม โดยมีประเด็นสำคัญ ดังนี้
• แนะนำคณะกรรมการบริหารลูกเสือแห่งชาติชุดใหม่
นายชัยยศ อิ่มสุวรรณ์ รองปลัดกระทรวงศึกษาธิการ ในฐานะเลขาธิการสำนักงานลูกเสือแห่งชาติ กล่าวว่า รมว.ศึกษาธิการ ได้แนะนำ กรรมการผู้ทรงคุณวุฒิชุดใหม่ จำนวน 14 ราย (จากจำนวนที่สามารถแต่งตั้งได้ตามกฎหมาย 15 ราย) ซึ่งได้รับการแต่งตั้งตามคำสั่งสภาลูกเสือไทย ที่ 01/2559 โดย พล.อ.อ.ประจิน จั่นตอง รองนายกรัฐมนตรี ปฏิบัติหน้าที่สภานายกสภาลูกเสือไทย เป็นผู้ลงนาม เมื่อวันที่ 12 ตุลาคมที่ผ่านมา ซึ่งประกอบด้วยตัวแทนบุคคลหลายฝ่าย อาทิ ทหารจาก 3 เหล่าทัพเข้าร่วมกับตำรวจที่มีอยู่แล้ว ผู้แทนครูและผู้อำนวยการสำนักงานเขตพื้นที่การศึกษา ผู้แทนจากภาคเอกชน ฯลฯ ดังนี้
พล.ต.ท.ดร ปิ่นเฉลียว
นายทนงชัย เจริญรัตน์
พล.อ.อ.ธงชัย แฉล้มเขตร
นายธงทอง จันทรางศุ
ท่านผู้หญิงบุตรี วีระไวทยะ
นายปรีดี ภูสีน้ำ
นายปานศักดิ์ รังสิพราหมณกุล
นายพนัส บุญวัฒนสุนทร
นายพลเดช วรฉัตร
พล.อ.พลาวุฒิ กลับเจริญ
นางพิริยาภรณ์ ธรรมารักษ์
พล.ร.อ.ไพฑูรย์ ประสพสิน
นายสมสุข สว่างคำ
นายอัศวิน เตชะเจริญวิกุล
นอกจากนี้ ได้แนะนำคณะกรรมการตามตำแหน่ง รวมทั้งนายชัยพฤกษ์ เสรีรักษ์ ซึ่งได้รับการแต่งตั้งเป็นปลัดกระทรวงศึกษาธิการ จึงมีฐานะเป็นรองประธานกรรมการบริหารลูกเสือแห่งชาติ ตามตำแหน่งด้วย
• แนวทางการดำเนินงานของสำนักงานลูกเสือแห่งชาติ
ฝ่ายเลขานุการที่ประชุม ได้ชี้แจงภาพรวมเกี่ยวกับภารกิจการจัดและดำเนินงานของสำนักงานลูกเสือแห่งชาติ ซึ่งมีกรอบอัตรากำลังรวมทั้งสิ้น 81 อัตรา ดูแลจำนวนลูกเสือเนตรนารีทั่วประเทศกว่า 2.1 ล้านคน ผู้บังคับบัญชาลูกเสือ 134,605 คน และกองลูกเสือ 85,753 กอง โดยในปีงบประมาณ พ.ศ.2560 ได้รับการจัดสรรเงินอุดหนุนจากรัฐบาลจำนวน 112 ล้านบาท
ที่ประชุมขอให้สำนักงานลูกเสือแห่งชาติพิจารณาดำเนินการด้านต่าง ๆ ให้เป็นไปตามกฎหมายและข้อบังคับของคณะกรรมการบริหารลูกเสือแห่งชาติโดยเคร่งครัด เช่น การจัดตั้งตำแหน่งและวิธีการแต่งตั้งผู้ตรวจการลูกเสือฝ่ายต่าง ๆ, การดำเนินการแก้ไขข้อบังคับในการบริหารงานบุคคลให้ถูกต้อง, การปรับเพิ่มเงินเดือนของพนักงานหรือลูกจ้างสำนักงานลูกเสือแห่งชาติ, แผนปฏิบัติงานประจำปี เป็นต้น
นอกจากนี้ ที่ประชุมได้รับทราบการเปลี่ยนแปลงผู้ดำรงตำแหน่งต่าง ๆ ในสำนักเลขาธิการ สำนักงานลูกเสือแห่งชาติ เพื่อประโยชน์ในการบริหารงาน ดังนี้
ว่าที่ ร้อยเอก วฤษฎิ์ อินทร์มา  ผู้อำนวยการส่วนอำนวยการ รักษาการแทน ผู้อำนวยการสำนักเลขาธิการ สำนักงานลูกเสือแห่งชาติ
นางณัชชา เพ่งสวัสดิ์  หัวหน้ากลุ่มช่วยอำนวยการ รักษาการแทน ผู้อำนวยการส่วนพัฒนาลูกเสือและบุคลากรทางการลูกเสือ
นางสุปราณี คำจันทร์  นักจัดการงานทั่วไป ชำนาญการ รักษาการแทน ผู้อำนวยการส่วนกิจการค่ายลูกเสือ
สำหรับปัญหาของกิจการลูกเสือไทยนั้น จากการประชุมระดมความคิดเห็นเมื่อวันที่ 17-18 ตุลาคมที่ผ่านมา พบว่าปัญหาหลัก 2 ข้อ คือ 1) ไม่สามารถสร้างลูกเสือได้ตามวัตถุประสงค์ของคณะกรรมการบริหารลูกเสือแห่งชาติได้ และ 2) ยังไม่สามารถชักจูงให้เยาวชนเข้ามาเรียนลูกเสือได้มากนัก  ที่ประชุมจึงขอให้คณะกรรมการชุดใหม่เน้นการทำงานเพื่อดึงกิจการลูกเสือไทยให้กลับมาเฟื่องฟูอีกครั้ง โดยเฉพาะการขับเคลื่อนด้วยคณะอนุกรรมการด้านต่าง ๆ
• ตั้ง 7 คณะอนุกรรมการ ในคณะกรรมการบริหารลูกเสือแห่งชาติ
ดังนั้น เพื่อให้การทำงานของคณะกรรมการบริหารลูกเสือแห่งชาติเป็นไปอย่างมีประสิทธิภาพ ที่ประชุมจึงเห็นชอบให้มีการตั้ง คณะอนุกรรมการในคณะกรรมการบริหารลูกเสือแห่งชาติ จำนวน 7 คณะ ดังนี้
คณะอนุกรรมการฝ่ายพัฒนาลูกเสือ โดยมีนางพิริยาภรณ์ ธรรมารักษ์ เป็นประธานคณะอนุกรรมการ
คณะอนุกรรมการฝ่ายพัฒนาหลักสูตรสำหรับบุคลากรทางการลูกเสือ โดยมีนายทนงชัย เจริญรัตน์ เป็นประธานคณะอนุกรรมการ
คณะอนุกรรมการฝ่ายฝึกอบรมและพัฒนาทรัพยากรบุคคล โดยมีนายพนัส บุญวัฒนสุนทร ผู้อำนวยการกลุ่มส่งเสริมและพัฒนาคุณลักษณะผู้เรียน สพฐ. เป็นประธานคณะอนุกรรมการ
คณะอนุกรรมการฝ่ายจัดการทรัพย์สิน โดยมีนายอัศวิน เตชะเจริญวิกุล เป็นประธานคณะอนุกรรมการ
คณะอนุกรรมการฝ่ายวิเทศสัมพันธ์ โดยให้ฝ่ายเลขานุการทำหน้าที่ไปพลางก่อน
คณะอนุกรรมการฝ่ายประชาสัมพันธ์และสื่อสารองค์กร โดยมีนายปานศักดิ์ รังสิพราหมณกุล เป็นประธานคณะอนุกรรมการ
คณะอนุกรรมการฝ่ายกลั่นกรองกฎหมาย โดยมีนายธงทอง จันทรางศุ เป็นประธานคณะอนุกรรมการ
ทั้งนี้ ที่ประชุมขอให้กำหนดอำนาจหน้าที่ของแต่ละฝ่ายให้ชัดเจน และให้ประธานคณะอนุกรรมการฝ่ายต่าง ๆ สรรหาและเสนอรายชื่อบุคคลที่จะเข้ามาเป็นคณะอนุกรรมการแต่ละคณะไม่เกิน 15 คน เพื่อนำเสนอที่ประชุมให้ความเห็นชอบครั้งต่อไป และขอให้ฝ่ายต่าง ๆ เร่งดำเนินการเรื่องที่ยังค้างดำเนินการ เช่น คณะอนุกรรมการฝ่ายจัดการทรัพย์สิน ที่จะต้องพิจารณาดำเนินการกรณีการขอลดหย่อนค่าธรรมเนียมและค่าใช้จ่ายต่าง ๆ ของการใช้ค่ายลูกเสือทั้งภาครัฐและเอกชน ทำให้ขาดรายได้ที่จะนำมาพัฒนาค่ายลูกเสือ และการทำบันทึกข้อตกลงความร่วมมือธุรกิจกับองค์การค้าของ สกสค. โดยขอให้นำมาเสนอที่ประชุมรับทราบในการประชุมครั้งต่อไปในวันจันทร์ที่ 23 มกราคม 2559
นอกจากนี้ ที่ประชุมเห็นว่าควรจะให้คณะกรรมการบริหารลูกเสือแห่งชาติ ได้เข้ารับการฝึกอบรมหลักสูตรลูกเสือ ซึ่งคณะอนุกรรมการฝ่ายพัฒนาหลักสูตรสำหรับบุคลากรทางการลูกเสือ จะพิจารณาจัดทำหลักสูตรที่เหมาะสมต่อไป
• เห็นชอบการแต่งตั้งผู้ช่วยผู้ตรวจการ รองผู้ตรวจการ และผู้ตรวจการประจำสำนักงานลูกเสือแห่งชาติ
ที่ประชุมให้ความเห็นชอบรายชื่อผู้ตรวจการลูกเสือประจำสำนักงานลูกเสือแห่งชาติที่ได้รับการแต่งตั้งไปแล้ว และเห็นชอบรายชื่อผู้สมควรได้รับการแต่งตั้งเป็นผู้ตรวจการลูกเสือประจำสำนักงานลูกเสือแห่งชาติ รวมทั้งเห็นชอบให้ยกเว้นระเบียบสำนักงานคณะกรรมการบริหารลูกเสือแห่งชาติ ว่าด้วยการแต่งตั้งและเลื่อนตำแหน่งผู้บังคับบัญชา สังกัดสำนักงานคณะกรรมการบริหารลูกเสือแห่งชาติ พ.ศ. 2535 ข้อ 7.1.1 โดยให้สามารถแต่งตั้งผู้ช่วยผู้ตรวจการลูกเสือ โดยเลื่อนจากเจ้าหน้าที่ลูกเสือในระยะเวลาน้อยกว่า 2 ปี กับผู้ผ่านการฝึกอบรมบุคลากรทางการลูกเสือระดับผู้นำ ขั้นความรู้ชั้นสูง ที่เป็นส่วนหนึ่งของการศึกษาในหลักสูตรต่าง ๆ เช่น หลักสูตรการป้องกันราชอาณาจักร หลักสูตรจิตวิทยาความมั่นคง หลักสูตรนักปกครองระดับสูง หลักสูตรผู้บริหารกระบวนการยุติธรรมระดับสูง หลักสูตรการบริหารงานยุติธรรมระดับสูง ฯลฯ
• เห็นชอบให้ขอคืนการดูแลค่ายลูกเสือกรุงเทพมหานคร “พิศลยบุตร” จาก กทม.
เนื่องจากสำนักงานลูกเสือแห่งชาติต้องการใช้ค่ายลูกเสือกรุงเทพมหานคร “พิศลยบุตร” เป็นศูนย์ประสานงาน หรืออาคารสำนักงานย่อยในกรุงเทพมหานคร ร่วมกับสำนักงานลูกเสือแห่งชาติแห่งใหม่ ซึ่งกำลังก่อสร้างอาคารสำนักงานที่ค่ายลูกเสือวชิราวุธ จ.ชลบุรี เนื่องจากอาคารสำนักงานสำนักงานลูกเสือแห่งชาติในปัจจุบันนั้น จุฬาลงกรณ์มหาวิทยาลัยได้ขอสถานที่ดังกล่าวคืน จึงจำเป็นต้องมีสถานที่รองรับสำหรับเป็นศูนย์ประสานงานหรืออาคารสำนักงานย่อยในกรุงเทพมหานคร
ซึ่งค่ายลูกเสือดังกล่าวมีความเหมาะสมอย่างมาก เนื่องจากเป็นค่ายลูกเสือที่มีเอกสารสิทธิ์ที่ดินเป็นของสำนักงานลูกเสือแห่งชาติ ตั้งอยู่ในกรุงเทพฯ มีการคมนาคมที่สะดวก และสามารถพัฒนาให้เป็นศูนย์ฝึกอบรมทางการลูกเสือ ศูนย์ฝึกอบรมบุคลากรด้านต่าง ๆ ตลอดจนสามารถใช้และจัดหาประโยชน์จากทรัพย์สินดังกล่าวได้อีกทางหนึ่งด้วย
ที่ประชุมจึงเห็นชอบให้ขอคืนการดูแลค่ายลูกเสือกรุงเทพมหานคร “พิศลยบุตร” จากกรุงเทพมหานคร  โดยมอบปลัดกระทรวงมหาดไทย ในฐานะรองประธานกรรมการบริหารลูกเสือแห่งชาติ เป็นประธานอนุกรรมการดำเนินการขอคืนการดูแลค่ายลูกเสือดังกล่าว
ที่ประชุมยังได้รับทราบกรณี ดร.เลิศจันฑา สีเหลืองสวัสดิ์ ผู้ประสานงานโปรแกรมรางวัลลูกเสือโลก (ประเทศไทย) ได้รับการคัดเลือกให้เป็น 1 ใน 54 คนทั่วโลก และเป็นคนไทยคนแรกที่เข้ารับรางวัลโปรแกรมรางวัลลูกเสือโลก (Scouts of the World Award : SW Award) ณ ประเทศซาอุดิอาระเบีย ระหว่างวันที่ 20-24 พฤศจิกายนที่ผ่านมา ซึ่งรางวัลดังกล่าวเป็นรางวัลเดียวในระดับนานาชาติที่ลูกเสือมีสิทธิ์ได้รับผ่านการเรียนรู้และมีสมรรถนะจากการทำงานบริการชุมชนด้วยใจอาสา ซึ่งประเทศไทยเป็น 1 ใน 3 ประเทศนำร่องของโลก นอกเหนือจากอียิปต์และฝรั่งเศสที่ได้ดำเนินโครงการรางวัลลูกเสือโลกบนพื้นที่มรดกโลก ภายใต้ความร่วมมือของสำนักงานลูกเสือโลกและองค์กรยูเนสโกด้วย

ที่มา : http://www.thaigov.go.th/news/contents/details/917
