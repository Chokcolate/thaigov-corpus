รัฐบาลไทย-ข่าวทำเนียบรัฐบาล-รมช.มท. เป็นประธานแถลงข่าวการจัดงาน OTOP CITY 2016 จัดใหญ่ส่งท้ายปี ขนสินค้าโอทอปของขวัญจากภูมิปัญญามาจำหน่ายกว่า 1 หมื่นรายการ

วันศุกร์ที่ 16 ธันวาคม 2559
รมช.มท. เป็นประธานแถลงข่าวการจัดงาน OTOP CITY 2016 จัดใหญ่ส่งท้ายปี ขนสินค้าโอทอปของขวัญจากภูมิปัญญามาจำหน่ายกว่า 1 หมื่นรายการ
รมช.มท. เป็นประธานแถลงข่าวการจัดงาน OTOP CITY 2016 จัดใหญ่ส่งท้ายปี ขนสินค้าโอทอปของขวัญจากภูมิปัญญามาจำหน่ายกว่า 1 หมื่นรายการ
วันนี้ (16 ธ.ค.59) เวลา 10.00 น. ณ ลานอเนกประสงค์ กระทรวงมหาดไทย นายสุธี มากบุญ รัฐมนตรีช่วยว่าการกระทรวงมหาดไทย เป็นประธานการแถลงข่าวการจัดงาน “OTOP CITY 2016 ของขวัญภูมิปัญญาไทย ใต้ร่มพระบารมี” ซึ่งกระทรวงมหาดไทย กำหนดจัดขึ้นในระหว่างวันที่ 18 - 26 ธันวาคมนี้ ณ อาคารชาเลนเจอร์ 1 - 3 อิมแพคเมืองทองธานี โดยมีนายอภิชาต โตดิลกเวชช์ อธิบดีกรมการพัฒนาชุมชน ร่วมในการแถลงข่าวฯ
โอกาสนี้ นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า การจัดงาน OTOP CITY 2016 ในครั้งนี้เป็นการส่งเสริมการตลาดของ OTOP ที่ยิ่งใหญ่ที่สุดในรอบปีที่รัฐบาลให้ความสำคัญและสนับสนุนให้ดำเนินการโดยมีความสำคัญคือ เป็นกิจกรรมที่ตอบสนองพระราชดำริของพระบาทสมเด็จพระปรมินทรมหาภูมิพลอดุลยเดช และสมเด็จพระนางเจ้าสิริกิติ์ พระบรมราชินีนาถ ที่ได้ทรงมีพระมหากรุณาธิคุณต่อการส่งเสริมและอนุรักษ์ภูมิปัญญาไทยมาอย่างยาวนานตลอดรัชสมัย กระทรวงมหาดไทยในฐานะหน่วยงานที่มีภารกิจและบทบาทในการส่งเสริมอาชีพของราษฎรจึงได้น้อมนำพระราชดำริของทั้ง 2 พระองค์มาสู่การส่งเสริมอาชีพของราษฎร โดยได้ขับเคลื่อนโครงการหนึ่งตำบลหนึ่งผลิตภัณฑ์ หรือ OTOP เพื่อก่อให้เกิดการสร้างงาน สร้างอาชีพ สร้างรายได้ให้แก่ราษฎรทั่วทุกภูมิภาคของประเทศ กล่าวโดยสรุปคือ OTOP ที่มีอยู่ทั่วประเทศเปรียบดังผลิตภัณฑ์จากภูมิปัญญาไทยใต้ร่มพระบารมี ซึ่งเป็นความภาคภูมิใจในสินค้าไทย โดยภายในงานจะมีการจัดแสดงนิทรรศการเฉลิมพระเกียรติฯ ในบริเวณโซน King Pavilion เพื่อจัดแสดง ถึงพระราชกรณียกิจ การทรงงาน และพระอัจฉริยภาพของพระบาทสมเด็จพระปรมินทรมหาภูมิพลอดุลยเดชที่ทรงมี พระมหากรุณาธิคุณให้ความร่มเย็นเป็นสุขแก่พสกนิกรชาวไทย ในส่วนของการจำหน่ายสินค้า OTOP ภายในงานคาดว่าจะสามารถกระตุ้นเศรษฐกิจและการใช้จ่ายภาคประชาชนตามนโยบายรัฐบาล และเป็นการสร้างภาพลักษณ์และการยกระดับคุณภาพมาตรฐานของผลิตภัณฑ์ OTOP สู่สากลให้สามารถทำการตลาดเชิงรุกทั้งในและต่างประเทศ ตั้งเป้าตลอด 9 วัน คาดว่าจะมีผู้เข้าชมงานไม่น้อยกว่า 5แสนคน และมียอดจำหน่ายตลอดงานไม่ต่ำกว่า 1,000 ล้านบาท รัฐมนตรีช่วยว่าการกระทรวงมหาดไทย กล่าวเพิ่มเติมว่า ที่ผ่านมากระทรวงมหาดไทยได้ส่งเสริมผลิตภัณฑ์ OTOP โดยประสานความร่วมมือกับภาคีเครือข่ายที่เกี่ยวข้องหลายหน่วยงาน ปัจจุบันมีผู้ผลิต/ผู้ประกอบการ OTOP กว่า 4 หมื่นราย รวมกว่า 8 หมื่นผลิตภัณฑ์ ก่อให้เกิดการสร้างงาน สร้างอาชีพ และสร้างรายได้ให้กับประชาชน ในหมู่บ้านอย่างกว้างขวาง เน้นการส่งเสริมใน 3 เรื่องหลัก คือ 1. การส่งเสริมและพัฒนาผู้ผลิต/ผู้ประกอบการ OTOP เพิ่มการฝึกอาชีพ ศักยภาพ ความรู้ ทักษะและส่งเสริมเครือข่ายผู้ประกอบการ 2. การพัฒนาคุณภาพและมาตรฐานผลิตภัณฑ์ 3. การส่งเสริมช่องทางการตลาด และจากการส่งเสริมของรัฐบาลทำให้ในรอบปีที่ผ่านมาสามารถสร้างรายได้ให้กับ OTOP มากเป็นประวัติการณ์   กว่า 125,000 ล้านบาท โดยในปี 2560 กระทรวงมหาดไทยตั้งเป้าการจำหน่ายให้สูงขึ้นกว่าปีที่แล้วเป็น 150,000 ล้านบาท ซึ่งถือเป็นความท้าทายของกระทรวงมหาดไทยและเครือข่ายโอทอปทั่วประเทศที่จะต้องร่วมกันขับเคลื่อนการทำงานและเดินไปสู่เป้าหมาย ดังนั้นจะเห็นได้ว่าการส่งเสริม OTOP เป็นกิจกรรมที่สามารถตอบโจทย์การสร้างความเข้มแข็งของเศรษฐกิจฐานรากตามนโยบายรัฐบาลได้อย่างเห็นผล
ด้าน นายอภิชาติ โตดิลกเวชช์ อธิบดีกรมการพัฒนาชุมชน กล่าวว่า ภายในงานนี้จะมีการคัดสรรสุดยอดผลิตภัณฑ์มากกว่า 10,000 รายการ จำนวนกว่า 3,000 ร้านค้ามาจำหน่ายและอยากขอเชิญชวนให้ประชาชนได้ไปเยี่ยมชมนวัตกรรม OTOP ในโซนนิทรรศการและจัดแสดงสินค้าที่น่าสนใจ ทั้ง 9 โซน เช่น โซน OTOP Premium เป็นการจัดแสดงโอทอปขึ้นเครื่อง โอทอป แบรนด์เนม โซน Neo OTOP เป็นตัวอย่างห้องที่ใช้สินค้าโอทอปในการตกแต่งทุกชิ้น โซนหมู่บ้านโอทอปเพื่อการท่องเที่ยว และ OTOP Trader ซึ่งเป็นศูนย์กระจายสินค้าโอทอปรูปแบบใหม่ เป็นต้น และที่เป็นไฮไลท์ของการจัดงาน คือ โซนของขวัญจากภูมิปัญญาซึ่งนำผลิตภัณฑ์จากภูมิปัญญาท้องถิ่นที่เป็นเอกลักษณ์โดดเด่นหาชมยากกว่า 30 รายการมาจัดแสดงให้ชม เช่น เรือเป่าแก้ว หรือเรือสุพรรณหงส์เครื่องทรง พระทองคำ เป็นต้น และยังมีการคัดสรรผลิตภัณฑ์ทาง ภูมิปัญญาที่เป็นเสน่ห์มาให้ชมเชื่อว่าหลายคนยังไม่เคยเห็น เช่น ม้าไม้แกะสลักจากไม้ขนาดเท่าของจริง และไม่ได้นำมาเพียงตัวเดียวจะนำมาจัดแสดงเป็นฝูงสวยงามอลังการแค่ไหนขอให้ไปชมกันในงาน นอกจากนี้ยังได้รับความร่วมมือกับหน่วยงานภาคีที่มาร่วมจัดนิทรรศการ เช่น กระทรวงอุตสาหกรรม กระทรวงพาณิชย์ กระทรวงวัฒนธรรม การท่องเที่ยวแห่งประเทศไทย บริษัทประชารัฐรักสามัคคี จํากัด ตลอดจนจะมีการจัดกิจกรรมการประกวดร้องเพลงเยาวชนลูกทุ่ง โอทอป ชิงเงินรางวัลรวมกว่า 1 แสนบาท การประกวดจานทองน้องอร่อย โปรโมชั่น ลด แลก แจก แถม ลุ้นรับของรางวัลมากมายภายในงาน นอกจากนี้ยังมีบริการห่อของขวัญฟรี ให้กับ ประชาชนที่ซื้อสินค้าโอทอปภายในงานเพื่อให้สอดรับกับเทศกาลของขวัญปีใหม่
สุดท้าย รัฐมนตรีช่วยว่าการกระทรวงมหาดไทย ได้เชิญชวนพี่น้องประชาชนร่วมสนับสนุนและให้กำลังใจกลุ่มผู้ผลิตและผู้ประกอบการโอทอปของประเทศไทยที่คัดสรรมาจำหน่ายให้เลือกชิม ช็อป ชม มากกว่า 10,000 รายการ 3,000 บูธ ในงาน “OTOP City 2016 ของขวัญภูมิปัญญาไทย ใต้ร่มพระบารมี” ระหว่างวันที่ 18 - 26 ธันวาคมนี้ ตั้งแต่เวลา 10.00 - 21.00 น. ณ อาคารชาเลนเจอร์ 1 - 3 อิมแพคเมืองทองธานี.
ครั้งที่ 237/2559

ที่มา : http://www.thaigov.go.th/news/contents/details/1049
