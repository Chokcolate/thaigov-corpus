รัฐบาลไทย-ข่าวทำเนียบรัฐบาล-รองนายกฯ ประจิน ประธานมอบที่ดิน ส.ป.ก. สหกรณ์บ้านดงกล้วย จ.กาฬสินธุ์

วันศุกร์ที่ 9 ธันวาคม 2559
รองนายกฯ ประจิน ประธานมอบที่ดิน ส.ป.ก. สหกรณ์บ้านดงกล้วย จ.กาฬสินธุ์
รองนายกฯ ประจิน ประธานมอบที่ดิน ส.ป.ก. สหกรณ์บ้านดงกล้วย จ.กาฬสินธุ์ กระทรวงเกษตรฯ พร้อมระดมหน่วยเกี่ยวข้องหนุนปรับโครงสร้างพื้นฐานให้เกษตรกรเอื้อทำเกษตรยั่งยืน
พลอากาศเอก ประจิน จั่นตอง รองนายกรัฐมนตรี เป็นประธานในพิธีมอบหนังสืออนุญาตให้สหกรณ์การเกษตรบ้านดงกล้วย จำกัด เข้าทำประโยชน์ในเขตปฏิรูปที่ดินฯ โครงการจัดที่ดินทำกินให้ชุมชนตามนโยบายรัฐบาล ณ หมู่ที่ ๔ ต.นาจำปา อ.ดอนจาน จ.กาฬสินธุ์  ที่ดำเนินการโดยสำนักงานการปฏิรูปที่ดินเพื่อเกษตรกรรม (ส.ป.ก.) ภายใต้คณะกรรมการนโยบายที่ดินแห่งชาติ (คทช.) โดยมอบที่ดินทำกินให้แก่เกษตรกรในรูปแบบสหกรณ์ ซึ่งเป็นการเพิ่มศักยภาพให้สมาชิกสหกรณ์ใช้เป็นพื้นที่ทำกิน โดยหน่วยงานภาครัฐเข้ามาบูรณาการสนับสนุน พัฒนาโครงสร้างพื้นฐาน และส่งเสริมอาชีพให้แก่เกษตรกร ซึ่งรัฐบาลให้ความสำคัญกับกระบวนการสหกรณ์ ที่ยึดหลักการรวมกลุ่มช่วยเหลือซึ่งกันและกัน
พลเอกฉัตรชัย  สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า พื้นที่ดังกล่าวมีเนื้อที่จำนวน 777 ไร่ ยึดคืนจากนายทุนที่กระทำผิดกฎหมายกว้านซื้อปลูกไม้ยูคาลิปตัส เมื่อใช้ Agri-map พบว่าดินมีความเสื่อมโทรมจากการปลูกยูคาลิปตัส ไม่เหมาะกับการปลูกพืช เหมาะกับการเลี้ยงสัตว์ กระทรวงเกษตรฯ โดย ส.ป.ก.จึงนำมาพัฒนา เพื่อรองรับเกษตรกร 90 ราย โดยจัดสรรพื้นที่เป็น 3 ส่วน ดังนี้ 1. พื้นที่พักอาศัย เนื้อที่ 225 ไร่ รายละ 2.5 ไร่ 2. พื้นที่แปลงรวม เนื้อที่ 413 ไร่ สำหรับปลูกหญ้าเลี้ยงสัตว์ ไร่ 3. พื้นที่ส่วนกลาง เนื้อที่ 138 ไร่ สำหรับที่ตั้งสหกรณ์ ศูนย์การเรียนรู้ และ อื่นๆ ปัจจุบัน ได้คัดเลือกเกษตรกรเข้าพื้นที่แล้ว 74 ราย เป็นเกษตรกรจากป่าสงวนแห่งชาติแม่เผด 17 ราย และ เกษตรกรที่ยากไร้ไม่มีที่ทำกิน 57 ราย กระทรวงเกษตรฯ โดยหน่วยงานที่เกี่ยวข้องได้เข้าพัฒนาพื้นที่ใช้งบประมาณรวม 36.79 ล้านบาท เช่น การถอนรากไม้ยูคาลิปตัส ปรับพื้นที่ การขุดสระเก็บน้ำ จำนวน 2 แห่ง ความจุรวม 40,000 ล้าน ลบ.ม. ถนนสายหลัก/ถนนสายรอง การขุดลอกลำหั้วยตาดไฮ/ก่อสร้างอาคารบังคับน้ำ เป็นต้น นอกจากนี้กรมทรัพยากรน้ำบาลดาล และ กรมพลังงานทดแทน ร่วมกันจัดทำระบบน้ำบาดาลโดยใช้เครื่องสูบน้ำพลังงานแสงอาทิตย์
สำหรับหลักเกณฑ์ในการจัดสรรพื้นที่จะใช้แผนที่การเกษตรเพื่อการบริหารจัดการเชิงรุก หรือ Agri  Map แล้วมาวิเคราะห์ว่า สภาพที่ดินตรงนี้เหมาะสมกับการปลูกพืชชนิดใด ซึ่งที่ดินบริเวณนี้ส่วนใหญ่ไม่เหมาะสมกับการปลูกพืชชนิดใดเลย แต่เหมาะกับการปลูกหญ้าเลี้ยงสัตว์จึงกำหนดพื้นที่บริเวณนี้ให้เป็นหมู่บ้านเพื่อการปศุสัตว์ และได้น้อมนำหลักปรัชญาเศรษฐกิจพอเพียงของพระบาทสมเด็จพระปรมินทรมหาภูมิพลอดุลยเดช มาใช้เป็นแนวทางการดำเนินชีวิตร่วมกันทั้งเกษตรกรในท้องถิ่น
ทั้งนี้ ในปี 2560 มีที่ดิน ส.ป.ก. ที่ยึดคืนมาหนึ่งแสนกว่าไร่ จะนำมาดำเนินลักษณะเดียวกัน คาดว่าในปีนี้จะดำเนินการมีความพร้อมประมาณ 5 หมื่นกว่าไร่

ที่มา : http://www.thaigov.go.th/news/contents/details/1006
