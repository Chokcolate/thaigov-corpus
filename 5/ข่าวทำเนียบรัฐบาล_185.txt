รัฐบาลไทย-ข่าวทำเนียบรัฐบาล-รมต.นร.สุวพันธุ์ เป็นประธานการประชุมศูนย์บัญชาการติดตามสถานการณ์ (ศตส.) ครั้งที่ 19/2559

วันอังคารที่ 6 ธันวาคม 2559
รมต.นร.สุวพันธุ์ เป็นประธานการประชุมศูนย์บัญชาการติดตามสถานการณ์ (ศตส.) ครั้งที่ 19/2559
คณะแพทย์และพยาบาล พร้อมดูแลสุขภาพของประชาชนและผู้สูงอายุครอบคลุม 20 จุด ในพื้นที่สนามหลวงตลอด 24 ช.ม.
วันนี้ (2 ธันวาคม 2559) เวลา 15.30 น. ณ ตึกสันติไมตรี (หลังใน) ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมศูนย์บัญชาการติดตามสถานการณ์ ครั้งที่ 19/2559
ภายหลังเลิกการประชุมเวลาประมาณ 17.30 น. รัฐมนตรีประจำสำนักนายกรัฐมนตรีได้แถลงข่าวสรุปผลการประชุม ดังนี้
ที่ประชุมรับทราบการอำนวยความสะดวกดูแลประชาชน ในการถวายบังคมพระบรมศพฯ ณ พระที่นั่งดุสิตมหาปราสาทภายในพระบรมมหาราชวัง ซึ่งเป็นไปด้วยความเรียบร้อย ทั้งด้านการอำนวยความสะดวกในเรื่องอาหาร เครื่องดื่ม และเรื่องความปลอดภัยต่าง ๆ ตลอดจนพบว่ายอดจำนวนพี่น้องประชาชนที่เดินทางมาถวายบังคมพระบรมศพฯ มีจำนวนเพิ่มมากขึ้นตามลำดับ โดยเฉพาะช่วงเช้าและค่ำ โดยมียอดรวมจำนวนประชาชนเมื่อสัปดาห์ที่ผ่านมามีจำนวนมากถึง 4 หมื่น 5 พันคน
พร้อมกันนี้ มีการประเมินว่า ในช่วงวันหยุดราชการต่อเนื่องระหว่างวันที่ 3 – 5 ธันวาคม 2559 จะมีประชาชนเดินทางมาร่วมงานฯ มากยิ่งขึ้น ส่วนระบบการจราจร ณ พื้นที่สนามหลวงระหว่างวันหยุดราชการต่อเนื่องดังกล่าวจะมีการปิดจราจรเช่นเดิม โดยจะมีเจ้าหน้าที่ตำรวจอำนวยความสะดวกด้านการจราจรแก่ประชาชนอย่างดีที่สุด รวมทั้งด้านการให้บริการทางการแพทย์จะมีการปรับแผนการดูแลครอบคลุมพื้นที่โซนเหนือและโซนใต้ของพื้นที่สนามหลวง โดยมีทีมแพทย์และพยาบาลดูแลตลอด 24 ช.ม. จำนวน 20 จุด โดยเฉพาะการดูแลสุขภาพแก่ประชาชนผู้สูงอายุที่มาร่วมงานจำนวนมากให้ดีที่สุด
อนึ่ง องค์กรมูลนิธิ หรือกลุ่มประชาชนที่มีความประสงค์ที่จะมาจัดกิจกรรมต่าง ๆ เพื่อแสดงความอาลัยในบริเวณพื้นที่สนามหลวง จะมีคณะกรรมการกลั่นกรองฯ ในการอำนวยความสะดวกแก่ทุกภาคส่วนดังกล่าวให้มีความเรียบร้อยและทั่วถึงมากที่สุด
*****************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/955
