รัฐบาลไทย-ข่าวทำเนียบรัฐบาล-นายกฯเชื่อคนไทยทุกคนรักในหลวง แม้นไม่สามารถสวมเสื้อดำขาวได้ทุกวัน  ขอทุกคนเข้าใจซึ่งกันและกัน เห็นใจกัน อย่าคิดตีความเกินเลยกลายเป็นเรื่องใหญ่

วันอังคารที่ 1 พฤศจิกายน 2559
นายกฯเชื่อคนไทยทุกคนรักในหลวง แม้นไม่สามารถสวมเสื้อดำขาวได้ทุกวัน  ขอทุกคนเข้าใจซึ่งกันและกัน เห็นใจกัน อย่าคิดตีความเกินเลยกลายเป็นเรื่องใหญ่
นายกฯเชื่อคนไทยทุกคนรักในหลวง แม้นไม่สามารถสวมเสื้อดำขาวได้ทุกวัน  ขอทุกคนเข้าใจซึ่งกันและกัน เห็นใจกัน อย่าคิดตีความเกินเลยกลายเป็นเรื่องใหญ่
พลโทสรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรี มั่นใจว่าพี่น้องประชาชนคนไทยทั้งประเทศเทิดทูนและจงรักภักดีต่อพระบาทสมเด็จพระเจ้าอยู่หัวในพระบรมโกศ และต้องการแสดงความอาลัยต่อพระองค์ท่าน ด้วยการแต่งชุดดำขาว อย่างไรก็ตาม ท่านนายกเข้าใจดีว่า ช่วงเวลานี้เสื้อขาวดำเป็นที่ต้องการมาก อาจจะขาดตลาด ทำให้หลายๆท่านอาจไม่สามารถสวมเสื้อขาวดำได้ทุกวันตามที่ใจมุ่งมั่นปรารถนา รวมทั้งพี่น้องประชาชนบางส่วนอาจอยู่ในภาวะลำบากขัดสนที่จะจัดหาเสื้อผ้าชุดใหม่
"ท่านนายกอยากขอให้พี่น้องประชาชนเข้าใจซึ่งกันและกัน เห็นอกเห็นใจกัน ถึงปัจจัยและข้อจำกัดของแต่ละบุคคล อย่าตีความเกินเลย กลายเป็นความไม่เข้าใจ หรือกลายเป็นเรื่องใหญ่โดยไม่จำเป็น เวลานี้ควรเป็นเวลาแห่งความรัก ความสามัคคี และการดูแลให้สังคมมีความสงบสุข"
พลโทสรรเสริญ กล่าวต่อว่า สำหรับพี่น้องประชาชนที่ไม่สามารถจัดหาเสื้อผ้าชุดสีดำหรือสีขาวสำหรับสวมใส่ได้ทุกวัน ท่านสามารถแสดงสัญลักษณ์ของความอาลัยด้วย การติดริบบิ้น หรือโบว์สีดำ บนหน้าอกเสื้อ หรือที่แขนเสื้อบริเวณต้นแขนได้เช่นกัน เพราะสิ่งสำคัญเหนืออื่นใดคือการคิดดี ทำความดี ดำรงตนตามแนวพระราชปณิธานและคำสอนของพระองค์ ซึ่งถือเป็นการแสดงความอาลัยและจงรักภักดีต่อพระเจ้าอยู่หัวในพระบรมโกศอย่างดีที่สุด
............
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/576
