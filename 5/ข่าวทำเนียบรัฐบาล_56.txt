รัฐบาลไทย-ข่าวทำเนียบรัฐบาล-โฆษกรัฐบาลระบุไม่มีสั่งการปลดภาพพระบรมฉายาลักษณ์ของพระบาทสมเด็จพระเจ้าอยู่หัวฯ ตามข่าวลือในโซเชี่ยล ชี้แจงหลายภาคส่วนเป็นการเปลี่ยนภาพ และข้อความเพื่อร่วมถวายสักการะให้สมพระเกียรติ

วันอังคารที่ 1 พฤศจิกายน 2559
โฆษกรัฐบาลระบุไม่มีสั่งการปลดภาพพระบรมฉายาลักษณ์ของพระบาทสมเด็จพระเจ้าอยู่หัวฯ ตามข่าวลือในโซเชี่ยล ชี้แจงหลายภาคส่วนเป็นการเปลี่ยนภาพ และข้อความเพื่อร่วมถวายสักการะให้สมพระเกียรติ
โฆษกรัฐบาลระบุไม่มีสั่งการปลดภาพพระบรมฉายาลักษณ์ของพระบาทสมเด็จพระเจ้าอยู่หัวฯ ตามข่าวลือในโซเชี่ยล ชี้แจงหลายภาคส่วนเป็นการเปลี่ยนภาพ และข้อความเพื่อร่วมถวายสักการะให้สมพระเกียรติ
พลโทสรรเสริญ แก้วกำเนิด โฆษกประจำสำนักนายกรัฐมนตรี ชี้แจงว่า ไม่มีการสั่งการให้ปลด หรือ ห้ามประดับ ภาพพระบรมฉายาลักษณ์ ของพระบาทสมเด็จพระเจ้าอยู่หัวในพระบรมโกศ ตามที่มีข่าวลือแพร่กระจายในโซเชี่ยลมิเดีย "การเทิดพระเกียรติและแสดงความสำนึกในพระมหากรุณาธิคุณของพระบาทสมเด็จพระเจ้าอยู่หัวในพระบรมโกศ โดยการประดับภาพพระบรมฉายาลักษณ์ และพระบรมสาธิศลักษณ์ ไม่ว่าจะหน้าอาคาร สถานที่ราชการ หรือในที่สาธารณะ สี่แยกไฟแดง ในพื้นที่ทั่วประเทศ ยังคงปฏิบัติได้ และในเวลานี้ควรอย่างยิ่งที่จะต้องปฏิบัติ อย่างไรก็ตามต้องดำเนินให้ถูกระเบียบ ให้ประดับผ้าระบาย โดยให้ผ้าสีดำอยู่ด้านบนและสีขาวอยู่ด้านล่าง และการจัดโต๊ะหมู่บูชา จะประกอบด้วยพระบรมฉายาลักษณ์ เครื่องทองน้อย และผ้าระบาย รวมทั้งงดประดับธงตราสัญลักษณ์"
พลโทสรรเสริญ แก้วกำเนิด กล่าวต่อว่า เชื่อว่าภาพที่เผยแพร่ในโซเชี่ยล เป็นภาพขณะอัญเชิญภาพพระบรมฉายาลักษณ์ลง เพื่อประดับผ้าระบาย เปลี่ยนข้อความ หรือเปลี่ยนภาพที่เหมาะสมควรแก่เหตุการณ์ ในท้ายที่สุด อยากขอร้องผู้ที่ไม่ทราบข้อเท็จจริงอย่าคิดไปเองแล้วสร้างกระแสความเข้าใจผิด รวมถึงพี่น้องประชาชนที่รับข้อมูลที่ปราศจากแหล่งอ้างอิงมา ก็ไม่สมควรส่งต่อให้เกิดความสับสนยิ่งขึ้น หากมีข้อสงสัยใดๆ ขอให้สอบถามจาก สายด่วน 1111 ทำเนียบรัฐบาล ที่ยินดีตอบทุกคำถามและข้อสงสัยของพี่น้องประชาชน"
........
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/573
