รัฐบาลไทย-ข่าวทำเนียบรัฐบาล-ปลัดกระทรวงมหาดไทย ติวเข้มสิงห์มหาดไทยรุ่นใหม่  เป็นข้าราชการที่ดี มีหน้าที่ต่อแผ่นดิน มีจิตสำนึกที่ดี มีใจสาธารณะ

วันพุธที่ 7 ธันวาคม 2559
ปลัดกระทรวงมหาดไทย ติวเข้มสิงห์มหาดไทยรุ่นใหม่  เป็นข้าราชการที่ดี มีหน้าที่ต่อแผ่นดิน มีจิตสำนึกที่ดี มีใจสาธารณะ
ปลัดกระทรวงมหาดไทย ติวเข้มสิงห์มหาดไทยรุ่นใหม่
เป็นข้าราชการที่ดี มีหน้าที่ต่อแผ่นดิน มีจิตสำนึกที่ดี มีใจสาธารณะ
วันนี้ (7 ธ.ค. 59) เวลา 10.00 น. ณ ห้องประชุม 3 ชั้น 5 อาคารสถาบันดำรงราชานุภาพ กระทรวงมหาดไทย นายกฤษฎา บุญราช ปลัดกระทรวงมหาดไทย เป็นประธานพิธีเปิดการศึกษาอบรมหลักสูตร “การเป็นข้าราชการที่ดี” รุ่นที่ 33 จัดขึ้นโดยสถาบันดำรงราชานุภาพ กระทรวงมหาดไทย เพื่อฝึกอบรมและพัฒนาข้าราชการของกระทรวงมหาดไทย และข้าราชการที่อยู่ระหว่างทดลองปฏิบัติหน้าที่ราชการ เพื่อให้ทราบถึงระเบียบแบบแผนของทางราชการและการเป็นข้าราชการที่ดี โดยมีผู้เข้ารับการอบรม จำนวน 188 คน ประกอบด้วย ข้าราชการในสังกัดสำนักงานปลัดกระทรวงมหาดไทย กรมการปกครอง กรมโยธาธิการและผังเมือง กรมที่ดิน และกรมส่งเสริมการปกครองท้องถิ่น ใช้ระยะเวลาการอบรม จำนวน 10 วัน ในระหว่างวันที่ 7 – 16 ธันวาคม 2559 ณ วิทยาลัยมหาดไทย อำเภอบางละมุง จังหวัดชลบุรี
โอกาสนี้ นายกฤษฎา บุญราช ปลัดกระทรวงมหาดไทย ได้กล่าวแสดงความยินดีกับข้าราชการที่ได้รับการบรรจุใหม่ พร้อมมอบโอวาทแก่ผู้เข้ารับการอบรม โดยกล่าวว่า การบรรจุแต่งตั้งเข้ารับราชการในกระทรวงมหาดไทย ย่อมได้ชื่อว่า “เป็นคนมหาดไทย” ซึ่งกระทรวงมหาดไทยมีบทบาทหน้าที่สำคัญในการ “บำบัดทุกข์ บำรุงสุข” ดูแลประชาชนให้มีความเป็นอยู่ที่ดี อะไรที่ทำแล้วบำบัดทุกข์และบำรุงสุขให้กับพี่น้องประชาชน ข้าราชการมหาดไทยทุกคนต้องตระหนักและให้ความสำคัญ เนื่องจากงานของมหาดไทยมีความหลากหลายไม่เหมือนงานของกระทรวงอื่นๆ มีภารกิจที่เกี่ยวข้องมาก จึงจำเป็นต้องมีความรู้ความเข้าใจในงานต่างๆ ทั้งในส่วนของหน้าที่ตนเองและหน่วยงาน พร้อมทั้งเน้นย้ำการเป็นข้าราชการที่ดีต้องมีการเตรียมความพร้อม มีความรู้ความเข้าใจในบทบาทหน้าที่และความสำคัญของการเป็น “ข้าราชการ” ที่มีหน้าที่ต่อแผ่นดิน มีจิตสำนึกที่ดี มีใจสาธารณะ และอุดมการณ์ในการทำงาน มีความซื่อสัตย์สุจริต และปฏิบัติงานโดยยึดหลักกฎหมาย กฎ ระเบียบ และต้องยึดถือประโยชน์ของส่วนรวมเป็นสิ่งสำคัญ รวมทั้งมีการพัฒนาตนเองอย่างต่อเนื่อง ต้องรู้จักแลกเปลี่ยนเรียนรู้ประสบการณ์จากรุ่นพี่ๆ แล้วนำไปประยุกต์ใช้ในการปฏิบัติงาน พร้อมเป็นแบบอย่างที่ดีเพื่อประโยชน์ต่อประเทศชาติ และประโยชน์สุขของประชาชน
ครั้งที่ 232/2559

ที่มา : http://www.thaigov.go.th/news/contents/details/986
