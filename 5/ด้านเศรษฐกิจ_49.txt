รัฐบาลไทย-ข่าวทำเนียบรัฐบาล-โอทอปซิตี้ 2016 โดนใจ 4 วัน ประชาชนแห่ช็อปเกือบ 400 ล้าน มหาดไทยขนสินค้าภูมิปัญญามาให้ช็อปแบบจุใจมางานเดียวเหมือนได้เที่ยวทั่วไทย

วันศุกร์ที่ 23 ธันวาคม 2559
โอทอปซิตี้ 2016 โดนใจ 4 วัน ประชาชนแห่ช็อปเกือบ 400 ล้าน มหาดไทยขนสินค้าภูมิปัญญามาให้ช็อปแบบจุใจมางานเดียวเหมือนได้เที่ยวทั่วไทย
โอทอปซิตี้ 2016 โดนใจ 4 วัน ประชาชนแห่ช็อปเกือบ 400 ล้าน มหาดไทยขนสินค้าภูมิปัญญามาให้ช็อปแบบจุใจมางานเดียวเหมือนได้เที่ยวทั่วไทย
วันนี้ (22ธ.ค.59) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทย โดยกรมการพัฒนาชุมชนได้จัดงาน “OTOP CITY 2016 ของขวัญภูมิปัญญาไทย ใต้ร่มพระบารมี” ในระหว่างวันที่ 18 - 26 ธันวาคม 2559 ณ อาคารชาเลนเจอร์ 1 - 3 อิมแพคเมืองทองธานี เพื่อส่งเสริมการตลาดให้กับสินค้า OTOP ที่ยิ่งใหญ่ที่สุดในรอบปี โดยรวบรวมผู้ประกอบการ OTOP จากทั่วประเทศมาออกร้านจำหน่ายสินค้าแก่ประชาชนกว่า 3,000 บูธ
ซึ่งหลังจากผ่านไป 4 วัน ตั้งแต่เปิดจำหน่ายมาตั้งแต่วันที่ 18 ธันวาคมที่ผ่านมา ได้รับการตอบรับจากพี่น้องประชาชนอย่างดีมากมีผู้เข้าเยี่ยมชมและเลือกซื้อสินค้าภายในงานแล้วกว่า 1.7 แสนคน มียอดจำหน่ายจนถึงวันนี้ (22 ธ.ค.) รวมกว่า 386 ล้านบาท โดยสินค้าที่ประชาชนให้ความสนใจและเลือกซื้อเป็นอันดับแรก คือ กลุ่มเครื่องประดับและเครื่องแต่งกาย รองลงมา คือ ของใช้ ของตกแต่ง และกลุ่มของอาหารและสุดยอดของฝากต่างๆ ที่คัดสรรความอร่อยมาจากทั่วประเทศ และที่ได้รับการตอบรับที่ดีเช่นกัน คือ สินค้าประเภทของขวัญของฝากที่จะนำไปมอบให้กันในช่วงปีใหม่ และบริการห่อของขวัญฟรีภายในงาน รวมไปถึงของขวัญของฝากที่เป็นผลิตภัณฑ์จากภูมิปัญญาไทย หรือผลิตภัณฑ์แฮนด์เมดเก๋ๆ ที่ได้รับการออกแบบอย่างผสมผสานกับความเป็นไทยก็ได้รับการตอบรับที่ดีเช่นกัน ซึ่งแสดงให้เห็นถึงกระแสความนิยมในสินค้าภูมิปัญญาไทยทั้งเสื้อผ้า เครื่องแต่งกาย และของใช้ในชีวิตประจำวันต่างๆ ที่ได้รับการยอมรับและชื่นชอบจากผู้บริโภคทั้งแฟนพันธ์แท้ของสินค้าโอทอปและผู้ที่สนใจใหม่
และส่วนสำคัญที่ประชาชนให้ความสนใจเข้าเยี่ยมชม คือ โซนของนิทรรศการต่างๆ เช่น โซนการจัดแสดง OTOP Premium หรือ ผลิตภัณฑ์แฮนด์เมดอันทรงคุณค่าและหาชมยาก เช่น เรือสุพรรณหงส์เครื่องทรงเป่าแก้ว ยาวกว่า 3 เมตร โอทอปจากจังหวัดนนทบุรี ม้าไม้แกะสลักทำด้วยชิ้นส่วนไม้สักที่มาเป็นฝูงจากจังหวัดแพร่ และเครื่องทรงพระทองคำซึ่งทุกชิ้นสวยงามอลังการ หรือจะเป็น โซน Neo OTOP ที่เป็นตัวอย่างห้องที่ใช้สินค้าโอทอปในการตกแต่งทุกชิ้นเพื่อสร้างไอเดียในการตกแต่งบ้านด้วยสินค้าโอทอปของไทยสวยงามผสมผสานกันอย่างลงตัวด้วยความเป็นไทยและความทันสมัย ทั้งหมดนี้มีให้ชมได้ภายในงาน OTOP CITY 2016 ของขวัญภูมิปัญญาไทยใต้ร่มพระบารมี” มางานเดียวเหมือนได้เที่ยวทั่วไทย
โอกาสนี้ กระทรวงมหาดไทยจึงขอประชาสัมพันธ์เชิญชวนประชาชนเข้าเที่ยวชมและเลือกซื้อสินค้าได้ตั้งแต่เวลา 10.00 - 21.00 น. ณ อาคารชาเลนเจอร์ 1 - 3 อิมแพคเมืองทองธานี ซึ่งเหลือเวลาช็อปปิ้งกันอีก  4 วันสุดท้าย ถึงวันจันทรที่ 26 ธันวาคมนี้  โดยเฉพาะในวันเสาร์ – อาทิตย์นี้ คาดว่าจะมีประชาชนเข้ามาชมงานเป็นจำนวนมาก โดยผู้จัดงานได้เตรียมจัดกิจกรรมส่งเสริมการขายไว้มากมาย เช่น โปรโมชั่น ลด แลก แจก แถม ลุ้นรับของรางวัลภายในงาน ทั้งนี้ ประชาชนที่ซื้อสินค้าภายในงานยังสามารถนำใบเสร็จไปใช้ลดภาษีตามมาตรการช็อปช่วยชาติของรัฐบาลได้อีกด้วย.
ครั้งที 242/2559

ที่มา : http://www.thaigov.go.th/news/contents/details/1091
