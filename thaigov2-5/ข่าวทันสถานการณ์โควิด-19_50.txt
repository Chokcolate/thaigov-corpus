รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพใช้มาตรการเว้นระยะห่างทางสังคม กำหนดจุดโดยสารลดความแออัดบนรถ ลดเสี่ยงติดเชื้อไวรัส COVID-19 [กระทรวงคมนาคม]

วันศุกร์ที่ 27 มีนาคม 2563
พิมพ์
องค์การขนส่งมวลชนกรุงเทพใช้มาตรการเว้นระยะห่างทางสังคม กำหนดจุดโดยสารลดความแออัดบนรถ ลดเสี่ยงติดเชื้อไวรัส COVID-19 [กระทรวงคมนาคม]
องค์การขนส่งมวลชนกรุงเทพใช้มาตรการเว้นระยะห่างทางสังคม กำหนดจุดโดยสารลดความแออัดบนรถ ลดเสี่ยงติดเชื้อไวรัส COVID-19
ฉบับที่ 272/2563
องค์การขนส่งมวลชนกรุงเทพใช้มาตรการเว้นระยะห่างทางสังคม กำหนดจุดโดยสารลดความแออัดบนรถ ลดเสี่ยงติดเชื้อไวรัส COVID-19
องค์การขนส่งมวลชนกรุงเทพ (ขสมก.) กระทรวงคมนาคม คุมเข้มมาตรการป้องกันการแพร่ระบาดของโรคติดเชื้อไวรัส COVID-19 ตามพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 1) โดยกำหนดจุดนั่ง ยืนบนรถโดยสาร เว้นระยะห่างทางสังคม (Social Distancing) ผู้โดยสารต้องสวมหน้ากากอนามัยตลอดเวลาขณะใช้บริการ
ขสมก. ได้ตระหนักถึงการป้องกันการแพร่ระบาดของโรคติดเชื้อไวรัส COVID-19 ในฐานะที่เป็นหน่วยงานให้บริการประชาชนด้วยรถโดยสารประจำทาง ในข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับ 1) ข้อ 11 มาตรการป้องกันโรคและดำเนินการตามประกาศกรมการขนส่งทางบก เรื่อง มาตรการปฏิบัติเพื่อควบคุมการแพร่ระบาดของเชื้อไวรัส COVID-19 สำหรับผู้ประกอบการขนส่งด้วยรถโดยสารและรถยนต์สาธารณะ สถานีขนส่งผู้โดยสาร และผู้โดยสาร จึงมีมาตรการลดความเสี่ยงการแพร่เชื้อไวรัส COVID-19 และดำเนินการตามมาตรการอย่างต่อเนื่องดังนี้
1. ฉีดพ่นฆ่าเชื้อโรคในรถโดยสารและเช็ดด้วยน้ำยาฆ่าเชื้อโรค บริเวณที่ผู้โดยสารต้องสัมผัส เช่น กริ่งสัญญาณ ราวจับ เบาะโดยสาร และที่พักผู้โดยสารก่อนออกให้บริการ
2. ให้บริษัทเหมาซ่อมดำเนินการล้างระบบปรับอากาศเป็นประจำอย่างต่อเนื่อง
3. ติดตั้งจุดให้บริการแอลกอฮอล์ฆ่าเชื้อโรคบนรถโดยสาร
4. มอบหน้ากากอนามัยและถุงมือให้พนักงานประจำรถสวมใส่ เพื่อลดความเสี่ยงรับเชื้อโรคระหว่างปฏิบัติหน้าที่
ทั้งนี้ ขสมก. ได้ดำเนินการตามนโยบายเว้นระยะห่างทางสังคม (Social Distancing) โดยขอความร่วมมือผู้โดยสารไม่นั่งตรงที่ติดสติ๊กเกอร์ “งดนั่งชิด โควิด ป้องกันได้” กำหนดให้ที่นั่งเดี่ยวสามารถนั่งได้ตามปกติ สำหรับที่นั่งคู่ให้ผู้ใช้บริการนั่งชิดกระจกเพียง 1 ที่นั่ง และกำหนดจุดยืนบนพื้นรถโดยสาร เว้นระยะห่าง 1 เมตร หากครบจำนวนที่กำหนดไว้ พนักงานเก็บค่าโดยสารจะแจ้งให้ผู้โดยสารรอใช้บริการรถโดยสารคันถัดไป รวมทั้งสวมใส่หน้ากากอนามัยทุกครั้งขณะใช้บริการรถโดยสารสาธารณะ เพื่อป้องกันตนเองและผู้ร่วมเดินทาง
สามารถสอบถามรายละเอียดเพิ่มเติมเกี่ยวกับการใช้บริการ สอบถามเส้นทางรถเมล์ หรือแนะนำบริการได้ที่ www.bmta.co.th, Facebook : bmta@bmta.co.th หรือ Call Center 1348 ทุกวัน ระหว่างเวลา 05.00 - 22.00 น.

ที่มา : https://www.thaigov.go.th/news/contents/details/28015
