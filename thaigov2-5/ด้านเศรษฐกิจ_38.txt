รัฐบาลไทย-ข่าวทำเนียบรัฐบาล-‘รมว.เกษตรฯ’ คุมเข้มมาตรการป้องกันเชื้อไวรัสโควิด-19 ลุยฉีดพ่นยาฆ่าเชื้อซ้ำทั่วกระทรวงฯ

วันอาทิตย์ที่ 29 มีนาคม 2563
‘รมว.เกษตรฯ’ คุมเข้มมาตรการป้องกันเชื้อไวรัสโควิด-19 ลุยฉีดพ่นยาฆ่าเชื้อซ้ำทั่วกระทรวงฯ
‘รมว.เกษตรฯ’ คุมเข้มมาตรการป้องกันเชื้อไวรัสโควิด-19 ลุยฉีดพ่นยาฆ่าเชื้อซ้ำทั่วกระทรวงฯ !!    สร้างความมั่นใจให้กับผู้มาติดต่อราชการ
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์  เปิดเผยว่า ตามที่กระทรวงเกษตรและสหกรณ์ได้มีการ Kickoff จัดกิจกรรมทำความสะอาด Big Cleaning เมื่อวันที่ 18 มี.ค. ที่ผ่านมาเนื่องจากสถานการณ์การระบาดของโรคติดเชื้อไวรัสโควิด-19 ที่เกิดขึ้นนั้น เพื่อสร้างความปลอดภัยและความมั่นใจให้กับข้าราชการของกระทรวงเกษตรและสหกรณ์ และเกษตรกรที่มาติดต่อประสานงานเพื่อการพัฒนาและแก้ไขปัญหาความเดือดร้อน รวมถึงประชาชนทั่วไป ตลอดจนมีความห่วงใยจึงได้สั่งการฆ่าเชื้ออย่างต่อเนื่องตั้งแต่วันที่ 25 มี.ค. 63 และ 28 มี.ค. 63 เพื่อสร้างความสะอาดตามมาตรการป้องกันและแพร่ระบาดเชื้อไวรัสโควิด-19 ตามนโยบายของรัฐบาล โดยดำเนินการฉีดพ่นน้ำยาทั่วบริเวณพื้นที่ภายในและรอบกระทรวงเกษตรและสหกรณ์เพื่อฆ่าเชื้อไวรัสต่าง ๆ เป็นการลดความเสี่ยงในการแพร่ระบาดและสร้างความเชื่อมั่นให้กับผู้มาติดต่อราชการและบุคลากรภายในหน่วยงาน โดยในการดำเนินการครั้งนี้ของกระทรวงเกษตรและสหกรณ์ ได้รับความร่วมมือและสนับสนุนจากบริษัทเอกชนผู้เชี่ยวชาญที่เป็นนวัตกรรมล่าสุดจากเยอรมันที่มีประสิทธิภาพสูง อันประกอบด้วยเครื่องพ่นฝอยละเอียดเพื่อกำจัดเชื้อโรคและผลิตภัณฑ์ต่าง ๆ ในการกำจัดเชื้อโรคที่มีประสิทธิภาพในการป้องกันกำจัดได้ถึง 100 เปอร์เซ็นต์มาร่วมดำเนินการฉีดพ่นเพื่อกำจัดเชื้อโควิด-19 เพื่อสร้างความปลอดภัยให้กับทุกฝ่ายในกระทรวงเกษตรและสหกรณ์
นอกจากนี้ กระทรวงเกษตรและสหกรณ์ ยังได้มีมาตรการตั้งจุดคัดกรอง (จุดวัดไข้) ตรวจวัดอุณหภูมิร่างกายก่อนเข้ากระทรวง โดยขอความร่วมมือผู้ที่มาติดต่อราชการ แบ่งเป็น 1) กรณีนำรถยนต์ส่วนตัวมา หากมีผู้โดยสารน้อยสามารถลดกระจกลงเพื่อให้เจ้าหน้าที่ตรวจวัดไข้ แต่หากนำรถตู้และมีผู้โดยสารหลายคน ขอความร่วมมือให้ลงจากรถเพื่อตรวจคัดกรอง และ 2) กรณีเดินทางมาเอง ต้องผ่านจุดคัดกรองที่ ประตู 1 และ ประตู 3 อีกทั้งอำนวยความสะดวกในการจัดวางเจลล้างมือฆ่าเชื้อโรคตามจุดต่าง ๆ ทั้งนี้ได้มีการเตรียมพร้อมที่จะดำเนินการด้านอื่น ๆ ตามแนวทางหรือคำแนะของกระทรวงสาธารณสุขต่อไป
อย่างไรก็ตาม กรณีนักข่าวที่ร่วมเดินทางลงพื้นที่ซึ่งอยู่ในกลุ่มเสี่ยงเมื่อช่วงต้นเดือน มี.ค. ที่ผ่านมาจำนวน 11 คน และเจ้าหน้าที่กระทรวงเกษตรและสหกรณ์อีก 11 คน รวม 22 คน นั้น รมว.เกษตรฯ ได้สั่งการให้ทั้งหมดเข้ารับการตรวจหาเชื้อไวรัสโควิด-19 ที่สถาบันราชประชาสมาสัย อ.พระประแดง จ.สมุทรปราการ เมื่อวันที่ 26 มี.ค.ที่ผ่านมา และผลการตรวจระบุว่าไม่พบเชื้อไวรัสโควิด-19 ทั้ง 22 คน

ที่มา : https://www.thaigov.go.th/news/contents/details/28059
