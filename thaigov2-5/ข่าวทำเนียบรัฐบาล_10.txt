รัฐบาลไทย-ข่าวทำเนียบรัฐบาล-นายกรัฐมนตรีกำชับทุกหน่วยงานต้อง “เว้นระยะห่างทางสังคม”  ขณะที่โฆษก ศบค. ย้ำข้อคิดเตือนใจคนไทย “รวมกันติดหมู่ แยกกันอยู่เรารอด

วันอาทิตย์ที่ 29 มีนาคม 2563
พิมพ์
นายกรัฐมนตรีกำชับทุกหน่วยงานต้อง “เว้นระยะห่างทางสังคม”  ขณะที่โฆษก ศบค. ย้ำข้อคิดเตือนใจคนไทย “รวมกันติดหมู่ แยกกันอยู่เรารอด
นายกรัฐมนตรีกำชับทุกหน่วยงานต้อง “เว้นระยะห่างทางสังคม”  ขณะที่โฆษก ศบค. ย้ำข้อคิดเตือนใจคนไทย “รวมกันติดหมู่ แยกกันอยู่เรารอด
วันนี้ (29 มี.ค.63) เวลา 11.15 น. ณ ศูนย์แถลงข่าวรัฐบาล ไวรัสสายพันธุ์ใหม่ “COVID-19” โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โฆษก ศบค.) แถลงความคืบหน้าการดำเนินงานของ ศบค. และข้อสั่งการของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ประธานศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ว่า นายกรัฐมนตรีขอขอบคุณเจ้าหน้าที่ที่เกี่ยวข้องทุกท่าน ทั้งกระทรวงสาธารณสุข โดยเฉพาะบุคลากรทางการแพทย์ พยาบาล ที่ทำงานกันอย่างเต็มที่ในการดูแลผู้ป่วย ที่ขณะนี้มีจำนวนเพิ่มมากขึ้น และขอบคุณพี่น้องประชาชนที่ให้ความร่วมมือกับมาตรการรณรงค์ Social Distancing เว้นระยะห่างทางสังคม เพื่อลดอัตราการแพร่กระจายเชื้อไวรัสโคโรนา (COVID-19) รวมถึงขอบคุณสื่อมวลชนที่ร่วมสื่อสารข้อมูลที่สร้างสรรค์ เป็นประโยชน์ต่อประชาชน ทั้งนี้ ยังเน้นย้ำทุกคนให้ความร่วมมือกันปฏิบัติตนอย่างถูกต้อง สำหรับผู้ที่ไม่ปฏิบัติตามกฎระเบียบ จะต้องมีการลงโทษอย่างเด็ดขาด
โฆษก ศบค. รายงานสถานการณ์ของการติดเชื้อไวรัสโควิด-19วันนี้ว่า  พบตัวเลขผู้ป่วยยืนยันทั่วโลก 645,158 ราย เพิ่มขึ้นมาจากเดิม (28 มี.ค. 63) จำนวน 67,498 ราย ซึ่งสถานการณ์ยังไม่ดีขึ้น ยังมีจำนวนเพิ่มขึ้นเกินครึ่งแสนต่อวัน โดยเฉพาะรายที่ยังเป็นผู้ป่วยหนัก มีจำนวนเพิ่มขึ้นจากเดิม (28 มี.ค. 63) จำนวน 4,365 ราย รวมสะสมทั้งสิ้น 24,718 ราย มีผู้ที่หายป่วย 9,550 ราย ถือเป็นข่าวดีของทั่วโลกในสหรัฐอเมริกามีการยืนยันผู้ติดเชื้อรวม 116,050 ราย เสียชีวิต 1,937 ราย รองลงมาคืออิตาลียืนยันผู้ติดเชื้อรวม 92,472 ราย และเสียชีวิต 10,023 ราย ขณะที่ประเทศจีนมีจำนวนผู้ติดเชื้อสะสม 81,394 ราย ซึ่งยังถือว่ามีความคงที่
สำหรับประเทศไทยในวันนี้ (29 มี.ค. 63) มีผู้ติดเชื้อรายใหม่เพิ่มขึ้น จำนวน 143 ราย ผู้ป่วยยืนยันสะสม 1,388 ราย เป็นคนไทย 1,172 ราย ชาวต่างชาติ 216 ราย แยกจำนวนเพศชาย 61% คนทั่วไปไม่มีอาการ 81.6 % มีอาการเพียงแค่ 18.4% จึงต้องเร่งดำเนินการตรวจหาเชื้อให้พบโดยเร็ว เพื่อลดอัตราการแพร่กระจาย เมื่อแยกสัดส่วนตามพื้นที่พบว่า กรุงเทพมหานคร มีจำนวนผู้ป่วย 641 ราย สามจังหวัดชายแดนภาคใต้ 82 ราย ปริมณฑล 135 ราย ภาคอื่น ๆ รวม 530 ราย เป็นที่น่าเสียใจ คือมีผู้เสียชีวิตเพิ่มขึ้น 1 ราย รวมเสียชีวิตทั้งสิ้น 7 ราย ซึ่งแนวโน้มยังมีทิศทางที่สูงขึ้น โดยเป็นผู้ป่วยที่พบจากสนามมวยและสถานบันเทิง รวมทั้งช่วงที่มีการประกาศใช้ พรก. ฉุกเฉิน ในพื้นที่กรุงเทพมหานคร เป็นผลให้หลายกิจการมีการปิดตัวลง ทำให้มีการเคลื่อนย้ายแรงงานกลับภูมิลำเนา จนทำให้ตัวเลขผู้ติดเชื้อขยับเป็นจำนวนเพิ่มมากขึ้น ทั้งนี้ หากประชาชนทุกคนร่วมมือกัน ภายหลังจากมีการประกาศใช้ พรก. ฉุกเฉิน ภายใน 7 วัน คาดว่าจำนวนตัวเลขผู้ติดเชื้อมีแนวโน้มที่จะลดลง อย่างไรก็ตาม ทุกคนต้องร่วมมือกัน ไม่เพียงแต่ภาครัฐ แต่ยังรวมไปถึงประชาชนทุกคน เพื่อผ่านพ้นสถานการณ์นี้ไปด้วยกันโดยทุกคนมีส่วนร่วม
โฆษก ศบค. กล่าวว่า ตามที่กระทรวงการคลังเปิดให้มีการลงทะเบียนเพื่อรับเงินช่วยเหลือตามมาตราการเยียวยาของรัฐบาล ทำให้มีประชาชนเข้าไปลงทะเบียนเว็บไซต์ www. เราไม่ทิ้งกัน .com เพื่อขอรับเงินเยียวยาโควิด-19  จำนวน 5,000 บาทเป็นเวลา 3 เดือน รวม 15,000 บาท  จำนวนมากถึง 20 ล้านราย ทำให้ระบบไม่สามารถรองรับข้อมูลได้ทัน อย่างไรก็ตาม กระทรวงการคลังระดมสรรพกำลังหน่วยงานเข้ามากู้ระบบกลับเข้าคืน เพื่อให้พี่น้องประชาชนสามารถเข้ามาลงทะเบียนได้อีกครั้ง  ซึ่งต้องขอขอบคุณสรรพกำลังของกระทรวงการคลังและทีมงานทุกคนที่ช่วยกันทำให้พี่น้องประชาชนเข้าถึงการลงทะเบียนในครั้งนี้ได้ถึง 12 ล้านคน  อย่างไรก็ตาม มีกลุ่มบุคคลที่ไม่ให้ความร่วมมือกับภาครัฐ ได้มีการปลอมเว็บไซต์เลียนแบบจำนวนมาก  ถึง 44 เว็บไซต์ จนทำให้พี่น้องประชาชนเกิดความเข้าใจผิด เมื่อเข้าเว็บไซต์ผิดส่งผลให้ประชาชนที่ใส่หมายเลขบัตรประชาชน ข้อมูลส่วนตัวของตนเองหลุดออกไปสู่บุคคลเหล่านี้ ถือเป็นเจตนาที่ไม่ดี ขอให้ประชาชนเข้าไปตรวจสอบว่าถูกต้อง รั่วไหลหรือไม่  หากลงทะเบียนถูกต้องชัดเจนจะมีระบบตรวจสอบ รองรับและจะมี SMS ตอบรับกลับมา ขอยืนยันว่า ขณะนี้ยังไม่มีเวลาที่จะปิดการลงทะเบียนแต่อย่างใด
โฆษก ศบค. ยังเปิดเผยว่า นายกรัฐมนตรีได้เน้นย้ำหน่วยงานภาครัฐต้องทุ่มเทสรรพกำลังทุกภาคส่วนช่วยเหลือพี่น้องประชาชนที่เดือดร้อนอยู่ในขณะนี้  ทั้งนี้ เรายังไม่เคยเห็นกระบวนการที่มีการให้เงินต่อเนื่องกัน 3 เดือน เดือนละ 5,000 บาท มาก่อน  ซึ่งนายกรัฐมนตรีต้องการดูแลช่วยเหลือคนไทยทุกคน แต่ขอเวลาและจัดระบบ ระเบียบ การจัดการเชิงข้อมูล โดยกระทรวงการคลังมีภารกิจต้องตรวจสอบข้อมูลต่างๆ พร้อมยืนยันว่า เงินมาตรการเหล่านี้ที่จะได้ไม่เกิน 7 วัน  โฆษก ศบค. กล่าว
โฆษก ศบค. เผยว่า นายกรัฐมนตรีเห็นตัวเลขแล้วก็ยังมีความเป็นห่วงกังวล   เน้น 'Social Distancing'  การเว้นระยะห่างทางการสังคม ให้ถือเป็นมาตรการเฉพาะเจาะจงลงไปถึงหน่วยงานต่าง  ๆ ทั้งยังได้สั่งการกระทรวงมหาดไทยให้รายงานตรงต่อนายกรัฐมนตรีเป็นรายวันทุกวัน ว่า ที่ไหน มีมาตรการอย่างไร ซึ่งขณะนี้มีข้อมูลที่ได้รับแจ้งมาว่า 3 จังหวัดชายแดนภาคใต้  คือ จังหวัดปัตตานี ยะลา นราธิวาส  ไดประกาศมาตรการเพิ่มเติม ห้ามเดินทางเข้าออกในพื้นที่ดังนี้ 1.ห้ามเดินทางเข้า-ออก ห้ามข้ามเขตพื้นที่ทั้งจังหวัด 2. ห้ามเดินเข้า-ออกในพื้นที่บางหมู่บ้าน บางชุมชนที่มีการแพร่ระบาดสูง ยกเว้นในกรณีที่ให้เข้า-ออกได้ คือ 1) การป้องกัน การรักษาการพยาบาล 2) การขนส่งสินค้าที่จำเป็น สินค้าอุปโภค บริโภค ทั้งนี้ หากฝ่าฝืนมีโทษจำคุก ไม่เกิน 2 ปี  หรือปรับไม่เกิน 40,000 บาท  หรือทั้งจำ ทั้งปรับ   โอกาสนี้ โฆษก ศบค. วอนคนไทยทุกคนขอให้อดทนและให้ความร่วมมือกับภาครัฐ เพื่อให้สถานการณ์ทุกอย่างกลับมาเป็นปกติโดยเร็ว พร้อมกล่าวข้อคิด เตือนใจ จากโลกโซเซียวมีเดียว่า “รวมกันติดหมู่ แยกกันอยู่เรารอด”
..................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/28061
