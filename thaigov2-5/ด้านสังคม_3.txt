รัฐบาลไทย-ข่าวทำเนียบรัฐบาล-รมช.สาธิต ใช้แอป AOT ติดตามผู้เดินทางกลับจากต่างประเทศ

วันพฤหัสบดีที่ 26 มีนาคม 2563
รมช.สาธิต ใช้แอป AOT ติดตามผู้เดินทางกลับจากต่างประเทศ
รัฐมนตรีช่วยว่าการกระทรวงสาธารณสุข เผยใช้แอปพลิเคชัน AOT Airports ติดตามตัวผู้เดินทางกลับจากต่างประเทศ พร้อมพัฒนาแอปพลิเคชัน DDC Care สำหรับรายงานตัว 14 วัน
รัฐมนตรีช่วยว่าการกระทรวงสาธารณสุข เผยใช้แอปพลิเคชัน AOT Airports ติดตามตัวผู้เดินทางกลับจากต่างประเทศ พร้อมพัฒนาแอปพลิเคชัน DDC Care สำหรับรายงานตัว 14 วัน
วันนี้ (26 มีนาคม 2563) ที่กระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ว่า กระทรวงสาธารณสุข สามารถติดตามตัวกลุ่มเสี่ยงที่เดินทางกลับจากประเทศที่เป็นเขตติดโรคติดต่ออันตราย ตามประกาศกระทรวงสาธารณสุขและกลุ่มที่กลับจากพื้นที่โรคระบาดต่อเนื่อง โดยใช้ แอปพลิเคชัน  AOT Airports ของบริษัทท่าอากาศยานไทย จำกัด (มหาชน) โดยเมื่อมาถึงประเทศไทย ผู้เดินทางต้องดาวน์โหลดแอปพลิเคชัน ลงทะเบียน  และบันทึกข้อมูลเอกสาร ต.8 ในแอปพลิเคชัน หากไม่มีโทรศัพท์มือถือให้บันทึกเอกสาร ต.8 ตามระบบปกติ และศูนย์ข้อมูลการกักกันผู้เดินทาง (Traveller Quarantine Data Center) จะวิเคราะห์ข้อมูลกลุ่มผู้เดินทางและแจ้งข้อมูลไปยังภูมิลำเนา เพื่อให้อาสาสมัครสาธารณสุขประจำหมู่บ้าน (อสม.) ร่วมกับทีมกำนัน ผู้ใหญ่บ้าน เจ้าพนักงานควบคุมโรคติดต่อ ติดตามตัวจนครบ 14 วัน
ผลการดำเนินงานตั้งแต่เริ่มใช้แอปพลิเคชัน (วันที่ 11 – 25 มีนาคม 2563) มีผู้เดินทางจากต่างประเทศลงทะเบียนใช้แอปพลิเคชัน  24,132 คน และมีผู้ที่ต้องติดตามเฝ้าระวังจากพื้นที่ประกาศโรคติดต่ออันตราย จำนวน 14,343 ราย โดยหากเดินทางออกนอกพื้นที่เกินรัศมี 50 เมตร ระบบจะแจ้งเตือนเพื่อให้ศูนย์ติดตามตัว
ดร.สาธิตกล่าวต่อว่า ขณะนี้ กรมควบคุมโรค ได้พัฒนาแอปพลิเคชัน DDC Care เพื่อใช้ติดตามกลุ่มเสี่ยงที่อยู่ในประเทศ โดยสามารถรู้พิกัดในระหว่างกักกันตัว 14 วัน  อาการประจำวัน ช่วยให้เจ้าหน้าที่ควบคุมโรคได้อย่างรวดเร็ว จะทำให้เพิ่มประสิทธิภาพการติดตามในกลุ่มที่เดินกลับจากกรุงเทพและปริมณฑล เพื่อให้ครอบคลุมกลุ่มผู้เดินทางมากที่สุด สำหรับประชาชนที่สงสัยว่าจะติดโรคโควิด-19 หรือไม่ สามารถประเมินความเสี่ยงตนเอง ก่อนมาโรงพยาบาล ผ่านระบบออนไลน์ที่ http://covid19.rajavithi.go.th/th_index.php ซึ่งจะให้คำแนะนำในการปฏิบัติตัว ลดการเดินทางไปโรงพยาบาลโดยไม่จำเป็น ลดความเสี่ยงต่อการแพร่ระบาด
***********************************  26 มีนาคม 2563

ที่มา : https://www.thaigov.go.th/news/contents/details/27903
