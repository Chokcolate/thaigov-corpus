รัฐบาลไทย-ข่าวทำเนียบรัฐบาล-ธปท.และ 3 สมาคมธนาคารฯ มีความห่วงใยประชาชน  พร้อมแจงความจำเป็นปิดบริการ 28-29 มีนาคม 2563 [กระทรวงการคลัง]

วันเสาร์ที่ 28 มีนาคม 2563
ธปท.และ 3 สมาคมธนาคารฯ มีความห่วงใยประชาชน  พร้อมแจงความจำเป็นปิดบริการ 28-29 มีนาคม 2563 [กระทรวงการคลัง]
ธปท.และ 3 สมาคมธนาคารฯ มีความห่วงใยประชาชน พร้อมแจงความจำเป็นปิดบริการ 28-29 มีนาคม 2563
ตามที่ศูนย์อำนวยการแก้ไขสถานการณ์ฉุกเฉิน (ศอฉ.) ได้ขอให้ประชาชนงดเว้นกิจกรรมที่ต้องมีการรวมตัวกัน หรือ งดเว้นการเดินทางไปยังสถานที่ต่างๆ นอกเหนือจากประกาศการปิดสถานที่แล้ว นั้น
ธนาคารแห่งประเทศไทย (ธปท.) สมาคมธนาคารไทย สมาคมธนาคารนานาชาติ และสมาคมสถาบันการเงินของรัฐ เห็นควรสนับสนุนการงดเดินทาง การเคลื่อนย้ายประชาชนที่จะมารวมตัวกันเป็นจำนวนมาก เพื่อป้องกันการแพร่ระบาดของโรคโควิด-19 จึงขอปิดทำการธนาคารพาณิชย์และธนาคารเฉพาะกิจของรัฐ ทุกสาขาทั่วประเทศ ในระหว่างวันที่ 28-29 มีนาคม 2563 และจะเปิดให้บริการตามปกติในวันที่ 30 มีนาคม 2563
ระหว่างนี้ ลูกค้ายังคงสามารถทำธุรกรรมทางการเงินผ่านช่องทางอิเล็กทรอนิกส์ของธนาคารต่างๆ ได้ตามปกติ เช่น เครื่องบริการถอนเงิน-ฝากเงินอัตโนมัติ (ATM/ADM) โมบายแบงก์กิ้ง (Mobile Banking) อินเทอร์เน็ตแบงก์กิ้ง (Internet Banking)
สำหรับลูกค้าที่ต้องการลงทะเบียนเพื่อขอรับสิทธิตาม ‘มาตรการเยียวยา 5,000 บาท (3 เดือน)’ ของทางรัฐบาลนั้น ลูกค้าไม่ต้องเดินทางมาติดต่อที่ธนาคาร สามารถลงทะเบียนผ่านเว็บไซต์ www.เราไม่ทิ้งกัน.com ได้ตั้งแต่วันนี้ (28 มีนาคม 2563) เวลา 18.00 น. เป็นต้นไป ได้ตลอด 24 ชั่วโมง และสามารถใช้บัญชีเงินฝากของธนาคารใดก็ได้ที่มีอยู่แล้วมาใช้เป็นบัญชีสำหรับรับเงิน โดยมีเงื่อนไขเพียงชื่อ-นามสกุลเจ้าของบัญชี ต้องตรงกับที่ลงทะเบียนไว้ นอกจากนี้ ลูกค้ายังสามารถเลือกให้โอนเงินเข้าบัญชีพร้อมเพย์ที่ผูกกับหมายเลขประจำตัวประชาชนได้เช่นกัน
ส่วนลูกค้าที่ต้องการลงทะเบียนแต่ยังไม่เคยมีบัญชีเงินฝาก สามารถใช้บริการเปิดบัญชีผ่านช่องทางออนไลน์ จากนั้นจึงค่อยลงทะเบียนขอรับสิทธิตามมาตรการเยียวยาดังกล่าว เนื่องจากระบบเปิดรับลงทะเบียนได้ต่อเนื่อง โดยยังมิได้มีกำหนดปิดให้บริการ และขอความร่วมมือสำหรับผู้ติดต่อใช้บริการ ณ สาขาธนาคาร ในการปฏิบัติตนตามมาตรฐานดูแลความปลอดภัยที่ธนาคารแต่ละแห่งได้กำหนดไว้ เพื่อร่วมกันป้องกันการแพร่ระบาดของโรคโควิด-19 ได้อย่างมีประสิทธิภาพ
ธนาคารแห่งประเทศไทย (ธปท.) สมาคมธนาคารไทย สมาคมธนาคารนานาชาติ และสมาคมสถาบันการเงินของรัฐ ต้องขออภัยในความไม่สะดวก ทั้งเชื่อมั่นว่าด้วยความร่วมมือร่วมใจของลูกค้าและคนไทยทั้งประเทศ จะสามารถก้าวข้ามสถานการณ์แห่งความยากลำบากในครั้งนี้ด้วยกันได้ในที่สุด
กรณีต้องการสอบถามรายละเอียดเพิ่มเติม สามารถสอบถามได้ที่ Call Center สถาบันการเงินทุกแห่ง
28 มีนาคม 2563

ที่มา : https://www.thaigov.go.th/news/contents/details/28046
