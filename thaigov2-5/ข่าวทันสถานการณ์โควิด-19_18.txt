รัฐบาลไทย-ข่าวทำเนียบรัฐบาล-สำนักงานการบินพลเรือนแห่งประเทศไทยห้ามสายการบินหยุดบินเกิน 15 วัน ก่อนได้รับอนุญาต [กระทรวงคมนาคม]

วันพฤหัสบดีที่ 26 มีนาคม 2563
สำนักงานการบินพลเรือนแห่งประเทศไทยห้ามสายการบินหยุดบินเกิน 15 วัน ก่อนได้รับอนุญาต [กระทรวงคมนาคม]
สำนักงานการบินพลเรือนแห่งประเทศไทยห้ามสายการบินหยุดบินเกิน 15 วัน ก่อนได้รับอนุญาต
นายจุฬา สุขมานพ ผู้อำนวยการสำนักงานการบินพลเรือนแห่งประเทศไทย กระทรวงคมนาคม กล่าวว่า สำนักงานการบินพลเรือนแห่งประเทศไทย (กพท.) ได้เชิญผู้ประกอบการสายการบินที่จดทะเบียนในประเทศไทยทั้งหมด 9 สายการบิน ได้แก่ สายการบินไทย ไทยสมายล์ นกแอร์ นกสกู๊ต ไทยแอร์เอเชีย ไทยแอร์เอเชียเอ็กซ์ บางกอกแอร์เวย์ ไทยเวียตเจ็ท และไทยไลอ้อนแอร์ ประชุมเพื่อทำความเข้าใจเกี่ยวกับการยกเลิกเที่ยวบิน เมื่อวันที่ 24 มีนาคม 2563 ณ กพท.
การเชิญหารือครั้งนี้เพื่อซักซ้อมความเข้าใจการปฏิบัติการกรณีสายการบินใดที่ประสงค์ยกเลิกเที่ยวบิน ทั้งเที่ยวบินภายในประเทศและระหว่างประเทศเกิน 15 วัน ต้องขออนุญาต กพท. และต้องได้รับอนุญาตก่อน ตามข้อบังคับของคณะกรรมการการบินพลเรือน ฉบับที่ 97 ว่าด้วยการอนุญาตประกอบกิจการการบินพลเรือนประเภทการขนส่งทางอากาศเพื่อการพาณิชย์และประเภทการทำงานทางอากาศ ส่วนสายการบินที่ได้ยกเลิกเที่ยวบินไปแล้ว ต้องดูแลผู้โดยสารอย่างเคร่งครัดตามหลักเกณฑ์ที่ระบุไว้ในประกาศกระทรวงคมนาคม เรื่อง การคุ้มครองสิทธิของผู้โดยสารที่ใช้บริการสายการบินของไทยในเส้นทางบินประจำภายในประเทศ พ.ศ. 2553
กพท. เป็นหน่วยงานกำกับ ดูแล ควบคุม และส่งเสริมพัฒนากิจการการบินพลเรือนของประเทศไทย เข้าใจดีว่าปัญหาที่เกิดขึ้นส่งผลกระทบต่อผู้โดยสารจำนวนมาก และต่อการประกอบธุรกิจของสายการบิน ซึ่งปัจจุบันอยู่ระหว่างการหามาตรการช่วยเหลือสายการบินต่าง ๆ สำหรับผู้โดยสารควรตรวจสอบเที่ยวบินที่จะเดินทาง และติดตามข่าวสารจาก กพท. สายการบินที่จะเดินทางอย่างใกล้ชิด และสามารถร้องเรียนเรื่องสิทธิผู้โดยสารผ่านช่องทางออนไลน์ของ กพท. ได้ที่ www.caat.or.th/complaint และติดตามสถานการณ์การเดินทางที่เกี่ยวกับCOVID-19 ได้ที่ www.caat.or.th/corona
กระทรวงคมนาคม
26 มีนาคม 2563

ที่มา : https://www.thaigov.go.th/news/contents/details/27930
