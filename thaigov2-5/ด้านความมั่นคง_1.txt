รัฐบาลไทย-ข่าวทำเนียบรัฐบาล-เอาใจ แรงงานนอกระบบ  กรมการจัดหางาน ปล่อยให้กู้ยืมกองทุนเพื่อผู้รับงานไปทำที่บ้านสูงสุด 3 แสนบาท

วันพฤหัสบดีที่ 26 มีนาคม 2563
พิมพ์
เอาใจ แรงงานนอกระบบ  กรมการจัดหางาน ปล่อยให้กู้ยืมกองทุนเพื่อผู้รับงานไปทำที่บ้านสูงสุด 3 แสนบาท
อธิบดีกรมการจัดหางาน เผย กรมการจัดหางาน มีมาตรการดูแลแรงงานนอกระบบ ซึ่งเป็นผู้รับงาน /กลุ่มผู้รับงานไปทำที่บ้านที่จดทะเบียนกับกรมการจัดหางาน เปิดโอกาสให้กู้ยืมเงินกองทุนเพื่อผู้รับงานไปทำที่บ้านสำหรับประเภทบุคคล วงเงินกู้ไม่เกิน 50,000 บาท และวงเงิน
นายสุชาติ พรชัยวิเศษกุล อธิบดีกรมการจัดหางาน เปิดเผยว่า กรมการจัดหางาน เร่งส่งเสริมอาชีพให้กับแรงงานนอกระบบ ที่ว่างงาน ในรูปแบบของการรับงานไปทำที่บ้าน โดยให้ผู้ที่สนใจเป็นผู้รับงานได้รวมกลุ่มกัน โดยผู้จ้างงานจะส่งงานให้ผู้รับงานไปทำที่บ้านได้ทำการผลิต ประกอบ บรรจุ ซ่อมหรือแปรรูปสิ่งของ ตามที่ได้ตกลงกับผู้จ้างงานไว้ที่บ้านของตนเองหรือสถานที่ที่มิใช่สถานประกอบกิจการของผู้จ้างงาน ซึ่งเมื่อทำเสร็จแล้วจะส่งคืนสิ่งของหรือผลิตภัณฑ์ให้กับผู้จ้างงาน และได้รับค่าตอบแทนจากผู้จ้างงาน ลักษณะงานจะเป็นงานที่ไม่ใช้เทคโนโลยีซับซ้อน เรียนรู้ง่าย ใช้ภูมิปัญญาท้องถิ่น ใช้แรงงานคนทำการผลิตมากกว่าเครื่องจักร เป็นการผลิตในครัวเรือนเป็นส่วนใหญ่ ซึ่งการให้งานของผู้จ้างงานจะเป็นการตัดขั้นตอนบางขั้นตอนหรือชิ้นส่วนของงานบางชิ้นจากกระบวนการผลิตในสถานประกอบกิจการไปทำการผลิตหรือผลิตทั้งหมด เช่น งานตัดเย็บ (เสื้อผ้า กระเป๋า ผ้าห่ม พรมเช็ดเท้า เสื้อผ้าตุ๊กตา ถุงมือ เปล เครื่องนอน เป็นต้น) งานประดิษฐ์ (ดอกไม้ประดิษฐ์ ตุ๊กตา เครื่องประดับ ร้อยลูกปัด) งานปัก ถัก ทอ (ถักวิกผม ทอผ้า ทอพรม ทอเสื่อ ปักผ้าคลุมผม ปักเลื่อม เป็นต้น) งานหัตถกรรม (จักสานต่างๆ ทำไม้กวาด เฟอร์นิเจอร์ เป็นต้น) อุปโภค/บริโภค รวมทั้งของใช้อื่นๆ
นอกจากนี้ ยังมีกองทุนเพื่อผู้รับงานไปทำที่บ้าน ซึ่งเป็นกองทุนหมุนเวียนเพื่อให้ผู้รับงานไปทำที่บ้านได้กู้ยืมไปซื้อวัตถุดิบและอุปกรณ์การผลิต หรือขยายการผลิตเพื่อสร้างอาชีพ สร้างรายได้อย่างยั่งยืน โดยคุณสมบัติของผู้กู้จะต้องเป็นผู้รับงานไปทำที่บ้านที่จดทะเบียนไว้กับกรมการจัดหางาน และมีผลการดำเนินการและมีรายได้จากการรับงานไปทำที่บ้านหรือมีหลักฐานการรับงานไปทำที่บ้านจากผู้จ้างงาน ซึ่งมีทั้งประเภทบุคคลและกลุ่มบุคคล โดยประเภทบุคคลต้องมีทรัพย์สินหรือเงินทุนไม่น้อยกว่า 5,000 บาท ส่วนประเภทกลุ่มบุคคลจะต้องมีผู้นำกลุ่มและสมาชิกกลุ่มกู้ร่วมกันไม่น้อยกว่า 5 คน มีทรัพย์สินหรือเงินทุนในการดำเนินกิจกรรมของกลุ่มรวมกันไม่น้อยกว่า 10,000 บาท วงเงินกู้สำหรับบุคคลไม่เกิน 50,000 บาท ระยะเวลาชำระคืนภายใน 2 ปี ขณะที่กลุ่มบุคคลมีวงเงินกู้ไม่เกิน 300,000 บาท ระยะเวลาชำระคืนภายใน 5 ปี อัตราดอกเบี้ยต่ำร้อยละ 3 ต่อปี และมีระยะเวลาพักชำระหนี้เงินต้นไม่เกิน 4 เดือน
“ตั้งแต่ปี 2548 ที่เริ่มดำเนินการ จนถึงขณะนี้  มีผู้รับงานไปทำที่บ้านที่จดทะเบียนกับกรมการจัดหางานแล้วจำนวน  947 ราย/กลุ่ม (292ราย 655 กลุ่ม) สมาชิกรวมจำนวน 5,904 คน  ปล่อยกู้ไปแล้ว 451 ราย/กลุ่ม (17 ราย 434 กลุ่ม) จำนวนเงิน 44,686,000 บาท สำหรับปี 2563 นี้ ได้รับอนุมัติให้ปล่อยกู้ จำนวน 7,000,000 บาท ปล่อยกู้ไปแล้ว 14 ราย/กลุ่ม (5 ราย 9 กลุ่ม จำนวนเงิน 1,740,000 บาท) ยังมีเงินคงเหลือที่สามารถปล่อยกู้ได้อีกจำนวน 5,260,000 บาท  ซึ่งผู้ที่สนใจสามารถติดต่อได้ที่ สำนักงานจัดหางานกรุงเทพมหานครพื้นที่ 1-10 สำนักงานจัดหางานจังหวัดในท้องที่ที่ผู้รับงานไปทำที่บ้านได้จดทะเบียนไว้กับกรมการจัดหางาน สอบถามรายละเอียดเพิ่มเติมได้ที่สายด่วนกระทรวงแรงงาน โทร.1506 กด 2 กรมการจัดหางาน”   อธิบดีกรมการจัดหางาน กล่าว

ที่มา : https://www.thaigov.go.th/news/contents/details/27868
