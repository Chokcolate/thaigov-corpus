รัฐบาลไทย-ข่าวทำเนียบรัฐบาล-กรมบัญชีกลางรายงานการใช้จ่ายงบกลาง พ.ร.บ. งบประมาณฯ 2563

วันพฤหัสบดีที่ 26 มีนาคม 2563
พิมพ์
กรมบัญชีกลางรายงานการใช้จ่ายงบกลาง พ.ร.บ. งบประมาณฯ 2563
กรมบัญชีกลางรายงานการใช้จ่ายงบประมาณรายจ่ายงบกลาง ตามพระราชบัญญัติงบประมาณรายจ่ายประจำปีงบประมาณ พ.ศ. 2563 ในส่วนที่กรมบัญชีกลางดูแล โดยใช้จ่ายไปแล้วทั้งสิ้นกว่า 221,327 ล้านบาท
นางสาววิลาวรรณ พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ตามที่พระราชบัญญัติงบประมาณรายจ่ายประจำปีงบประมาณ พ.ศ. 2563 ได้ประกาศในราชกิจจานุเบกษา เมื่อวันที่ 26 กุมภาพันธ์ 2563 และให้มีผลใช้บังคับตั้งแต่วันที่ 1 ตุลาคม 2562  โดยมีงบประมาณรายการงบกลางที่อยู่ในการดูแลของกรมบัญชีกลาง ประกอบด้วย (1) ค่าใช้จ่ายชดใช้เงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน (2) ค่าใช้จ่ายในการรักษาพยาบาลข้าราชการ ลูกจ้าง และพนักงานของรัฐ (3) เงินช่วยเหลือข้าราชการ ลูกจ้าง และพนักงานของรัฐ (4) เงินเบี้ยหวัด บำเหน็จ บำนาญ (5) เงินเลื่อนเงินเดือนและเงินปรับวุฒิข้าราชการ (6) เงินสมทบลูกจ้างประจำ และ (7) เงินสำรอง เงินสมทบ เงินชดเชยของข้าราชการ  เป็นวงเงินรวมทั้งสิ้น 418,771 ล้านบาท
กรมบัญชีกลางขอชี้แจงว่า ตั้งแต่ 1 ตุลาคม 2562 – 25 มีนาคม 2563 มีผลการเบิกจ่ายงบกลางในส่วนที่กรมบัญชีกลางดูแล รวมทั้งสิ้น จำนวน 221,327 ล้านบาท และมีงบประมาณคงเหลือ จำนวน 197,443.9 ล้านบาท (ข้อมูล ณ วันที่ 25 มีนาคม 2563) ทั้งนี้ การเบิกจ่ายตามรายการข้างต้น เป็นไปตามกฎ ระเบียบ และขั้นตอนที่เกี่ยวข้อง

ที่มา : https://www.thaigov.go.th/news/contents/details/27918
