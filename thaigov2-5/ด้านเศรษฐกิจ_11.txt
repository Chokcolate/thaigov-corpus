รัฐบาลไทย-ข่าวทำเนียบรัฐบาล-สำนักงานสลากฯ เน้น สลากงวดวันที่ 1 เมษายน 2563 ซื้อแล้วเก็บไว้ตรวจรางวัลวันที่ 2 พฤษภาคม 2563

วันพฤหัสบดีที่ 26 มีนาคม 2563
พิมพ์
สำนักงานสลากฯ เน้น สลากงวดวันที่ 1 เมษายน 2563 ซื้อแล้วเก็บไว้ตรวจรางวัลวันที่ 2 พฤษภาคม 2563
การเปลี่ยนแปลงวันออกรางวัลของสลากงวดวันที่ 1 เมษายน 2563 เป็นวันที่ 2 พฤษภาคม 2563 ว่า เนื่องจากในขณะนี้ประเทศไทยอยู่ในสถานการณ์ควบคุมการแพร่ระบาดของโรคติดเชื้อ Covid - 19 การเปลี่ยนแปลงในครั้งนี้ จึงเป็นการเปลี่ยนแปล เพื่อสนับสนุนนโยบายของรัฐบาล
นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล เปิดเผยเกี่ยวกับการเปลี่ยนแปลงวันออกรางวัลของสลากงวดวันที่ 1 เมษายน 2563 เป็นวันที่ 2 พฤษภาคม 2563 ว่า เนื่องจากในขณะนี้ประเทศไทยอยู่ในสถานการณ์ควบคุมการแพร่ระบาดของโรคติดเชื้อ Covid - 19 การเปลี่ยนแปลงวันออกรางวัลในครั้งนี้ จึงเป็นการเปลี่ยนแปลง เพื่อสนับสนุนนโยบายของรัฐบาล เพราะถ้าสำนักงานฯ กำหนดให้ออกรางวัลปกติในงวดวันที่ 1 เมษายน 2563 ผู้จำหน่ายสลากจะต้องหาวิธีจำหน่ายสลากให้หมดก่อนวันออกรางวัล ซึ่งจะทำให้เกิดการเคลื่อนที่ ในการจำหน่ายสลากทั้งผู้ซื้อและผู้ขายให้ทันก่อนออกรางวัล  เป็นช่วงที่ทำให้เกิดการพบปะพูดคุย ซึ่งมีความเสี่ยงต่อการแพร่กระจายของโรค Covid - 19
นายธนวรรธน์  กล่าวต่อไปอีกว่า ท่านใดกำลังจะซื้อ หรือผู้ขายที่กำลังจำหน่ายสลากกินแบ่งรัฐบาล งวดประจำวันที่ 1 เมษายน 2563 ขณะนี้ ท่านสามารถเลื่อนการซื้อ หรือการจำหน่ายไปอยู่ในช่วงปลายเดือนเมษายนได้ เพื่อช่วยชะลอและลดความเสี่ยงในการแพร่หรือติดเชื้อ Covid - 19  ส่วนท่านที่ซื้อสลากงวดประจำวันที่ 1 เมษายน ไว้แล้ว ให้เก็บสลากไว้รอตรวจผลรางวัลในงวดวันที่ 2 พฤษภาคม 2563 หากถูกรางวัลก็สามารถนำสลากไปขึ้นเงินรางวัลได้ หลังจากนั้นเมื่อสถานการณ์การแพร่ระบาดของโรคติดเชื้อ Covid - 19 คลี่คลายลง ก็จะสามารถออกรางวัลได้ตามปกติ
ทั้งนี้ เพื่อไม่ให้การดำเนินกิจการของสำนักงานเกิดการหยุดชะงัก คณะกรรมการสลากกินแบ่งรัฐบาลได้มีมติให้สำนักงาน ศึกษาการจำหน่ายสลากแบบออนไลน์ โดยให้ผู้แทนจำหน่ายในปัจจุบันเข้ามามีส่วนร่วมในการจำหน่ายสลากออนไลน์ด้วย หากสถานการณ์การแพร่ระบาดของโรคเป็นไปตามปกติ สำนักงานจะจำหน่ายสลากแบบใบเช่นเดิม แต่หากสถานการณ์ยังไม่ปกติสำนักงานอาจต้องเปลี่ยนวิธีการจำหน่าย ในส่วนของผู้จำหน่ายขอให้คลายความกังวลใจเพราะขณะนี้คณะกรรมการสลากกำลังพิจารณาการขยายอายุสัญญาให้กับตัวแทนจำหน่าย เนื่องจากสำนักงานได้มีมาตรการให้หยุดจำหน่ายสลาก 1 เดือน ก็อาจจะพิจารณาให้มีการขยายอายุสัญญาต่อไปอีก 1 เดือน เพื่อบรรเทาความเดือดร้อนจากสถานการณ์ดังกล่าวด้วย
โฆษกคณะกรรมการสลากกินแบ่งรัฐบาล กล่าวถึงผู้จำหน่ายที่จองสลากในงวด 16 เมษายน 2563 ไปแล้วว่า สำนักงานจะดำเนินการโอนเงินคืนทั้งหมดผ่านระบบของธนาคารกรุงไทยโดยเร็วที่สุด อย่างไรก็ตาม ในช่วงที่ว่างจากการจำหน่ายสลาก อาจจะได้รับผลกระทบ แต่ก็ขอความร่วมมือเป็นระยะเวลา 1 เดือน เพื่อแก้ไขปัญหาประเทศและฝ่าฟันวิกฤตินี้ไปด้วยกัน ซึ่งทางคณะกรรมการก็จะเร่งพิจารณาในส่วนของช่องทางการจำหน่ายสลากในระบบออนไลน์เพื่อแก้ไขปัญหาที่เกิดขึ้นในช่วงวิกฤตินี้ หากมีมติอย่างไรจะรีบประชาสัมพันธ์ให้ทราบต่อไป  ทั้งนี้ รูปแบบการจำหน่ายที่จะดำเนินการผ่านช่องทางออนไลน์ ไม่ใช่การจำหน่ายสลากในรูปแบบใหม่ เป็นเพียงช่องทางการจำหน่ายผลิตภัณฑ์เดิมในสถานการณ์วิกฤติเท่านั้น ซึ่งจะเป็นการเยียวยาและบรรเทาความเดือดร้อนของผู้จำหน่ายและผู้ซื้อสลากด้วย
สำหรับรูปแบบการออกรางวัล ในงวดประจำวันที่ 2 พฤษภาคม 2563 นั้น จะดำเนินการตามขั้นตอนปกติ แต่จะต้องสอดคล้องกับสถานการณ์และเป็นไปตามที่กระทรวงสาธารณสุขแนะนำในช่วงสถานการณ์ยังไม่คลี่คลาย เบื้องต้นคือการจัดรูปแบบ Social distancing จะใช้ห้องออกรางวัลในระบบปิด มีการเว้นระยะห่าง มีกรรมการผู้เป็นสักขีพยานและเจ้าหน้าที่ในจำนวนที่เหมาะสมตามความจำเป็น และเป็นไปตามมาตรฐาน ISO9001:2015 มีการถ่ายทอดสดทุกขั้นตอน แต่หากสถานการณ์ในช่วงนั้นมีความรุนแรงมากขึ้น จนไม่สามารถจำหน่ายสลากหรือดำเนินการออกรางวัลได้ คณะกรรมการก็จะพิจารณาเลื่อนการออกรางวัลต่อไป ซึ่งจะต้องประเมินตามสถานการณ์ที่เกิดขึ้นเป็นปัจจุบันด้วย โฆษกคณะกรรมการสลากกินแบ่งรัฐบาล กล่าวในที่สุด

ที่มา : https://www.thaigov.go.th/news/contents/details/27921
