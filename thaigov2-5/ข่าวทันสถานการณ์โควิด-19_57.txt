รัฐบาลไทย-ข่าวทำเนียบรัฐบาล-โรงรับจำนำท้องถิ่นทั่วประเทศ ออกมาตรการช่วยเหลือ ปชช. ในสถานการณ์การแพร่ระบาด COVID-19 ทั้งผ่อนผัน-ยืดระยะเวลาชำระหนี้-ปรับลดดอกเบี้ย!! [กระทรวงมหาดไทย]

วันศุกร์ที่ 27 มีนาคม 2563
พิมพ์
โรงรับจำนำท้องถิ่นทั่วประเทศ ออกมาตรการช่วยเหลือ ปชช. ในสถานการณ์การแพร่ระบาด COVID-19 ทั้งผ่อนผัน-ยืดระยะเวลาชำระหนี้-ปรับลดดอกเบี้ย!! [กระทรวงมหาดไทย]
โรงรับจำนำท้องถิ่นทั่วประเทศ ออกมาตรการช่วยเหลือ ปชช. ในสถานการณ์การแพร่ระบาด COVID-19 ทั้งผ่อนผัน-ยืดระยะเวลาชำระหนี้-ปรับลดดอกเบี้ย!!
วันนี้ (27 มีนาคม 2563) นายประยูร รัตนเสนีย์ อธิบดีกรมส่งเสริมการปกครองท้องถิ่น ในฐานะประธานกรรมการจัดการสถานธนานุบาลขององค์กรปกครองส่วนท้องถิ่น เปิดเผยว่า คณะกรรมการจัดการสถานธนานุบาลขององค์กรปกครองส่วนท้องถิ่น ได้มีมติในคราวประชุม ครั้งที่ 3/2563 เมื่อวันที่ 26 มีนาคม 2563 เห็นชอบมาตรการช่วยเหลือประชาชนผู้ใช้บริการสถานธนานุบาล ของ อปท. ในสถานการณ์ภัยแล้ง ปี 2563 และการแพร่ระบาดของ COVID-19 รวมถึงการช่วยเหลือประชาชนผู้มีรายได้น้อยในช่วงเปิดภาคเรียน
ทั้งนี้ ให้โรงรับจำนำในสังกัดองค์กรปกครองส่วนท้องถิ่นทุกแห่ง ดำเนินมาตรการช่วยเหลือประชาชน โดยผ่อนผันหรือยืดระยะเวลาในการชำระหนี้แก่ผู้จำนำที่ได้มาจำนำในห้วงเดือนกุมภาพันธ์ - มิถุนายน 2563 ให้ขยายเวลาไถ่ถอนทรัพย์รับจำนำไปอีกเป็นระยะเวลาหนึ่งเดือนนับจากวันครบกำหนดระยะเวลาตามกฎหมาย (สี่เดือนสามสิบวัน)
นอกจากนี้ ยังให้ปรับลดอัตราดอกเบี้ยสำหรับผู้ที่นำทรัพย์สินมาจำนำ ในระหว่างวันที่ 1 เมษายน - 30 มิถุนายน 2563 ดังนี้ (1) เงินต้นไม่เกิน 5,000 บาท คิดอัตราดอกเบี้ยร้อยละ 0.125 ต่อเดือน (2) เงินต้นเกินกว่า 5,000 บาท คิดอัตราดอกเบี้ยร้อยละ 1 ต่อเดือน.
ณ วันที่ 27 มีนาคม 2563
กลุ่มงานประชาสัมพันธ์
สำนักงานเลขานุการกรม
กรมส่งเสริมการปกครองท้องถิ่น

ที่มา : https://www.thaigov.go.th/news/contents/details/28023
