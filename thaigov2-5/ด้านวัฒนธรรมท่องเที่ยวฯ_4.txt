รัฐบาลไทย-ข่าวทำเนียบรัฐบาล-วธ. ออกมาตรการ - แนวทางปฏิบัติในการคัดกรอง เฝ้าระวังดูแล เจ้าหน้าที่ปฏิบัติงานพิธีทั่วประเทศ-แนะปฏิบัติตามข้อแนะนำเคร่งครัด

วันเสาร์ที่ 28 มีนาคม 2563
วธ. ออกมาตรการ - แนวทางปฏิบัติในการคัดกรอง เฝ้าระวังดูแล เจ้าหน้าที่ปฏิบัติงานพิธีทั่วประเทศ-แนะปฏิบัติตามข้อแนะนำเคร่งครัด
วธ. ออกมาตรการ - แนวทางปฏิบัติในการคัดกรอง เฝ้าระวังดูแล เจ้าหน้าที่ปฏิบัติงานพิธีทั่วประเทศ-แนะปฏิบัติตามข้อแนะนำเคร่งครัด
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า จากสถานการณ์การแพร่ระบาดโรคติดเชื้อไวรัสโคโรนา ๒๐๑๙ (COVID-19) ซึ่งขณะนี้ประเทศไทยมีจำนวนผู้ติดเชื้อไวรัสโคโรนาเพิ่มขึ้นรัฐบาลได้มีข้อสั่งการและออกมาตรการต่างๆ โดยให้มีการบูรณาการความร่วมมือทุกภาคส่วนในการคัดกรอง เฝ้าระวัง ป้องกันและควบคุมโรคอย่างเข้มข้น และขอให้ประชาชนให้ความร่วมมือและปฏิบัติตามคำแนะนำต่างๆ เพื่อความปลอดภัยทั้งตนเอง
และผู้อื่นนั้น ในส่วนกระทรวงวัฒนธรรม (วธ.) มีหน่วยงานในสังกัดที่ยังคงปฏิบัติหน้าที่ เพื่ออำนวยความความสะดวกแก่ประชาชน เนื่องจากกองพิธีการศพที่ได้รับพระราชทาน สำนักงานปลัดกระทรวงวัฒนธรรม ได้รับมอบภารกิจพิธีการศพที่ได้รับพระราชทาน ตั้งแต่วันที่ 1 มกราคม 2562 เป็นต้นไป เกี่ยวกับพิธีการศพที่ได้รับพระราชทานแก่ผู้วายชนม์ที่ประกอบคุณงามความดีต่อประเทศชาติที่มีสิทธิตามหลักเกณฑ์ของ สำนักพระราชวัง ทั้งในกรุงเทพมหานครและต่างจังหวัด
รัฐมนตรีว่าการกระทรวงวัฒนธรรม กล่าวว่า การปฏิบัติงานเกี่ยวกับพิธีการศพที่ได้รับพระราชทานมีเจ้าหน้าที่ปฏิบัติงานพิธี สังกัดกลุ่มอำนวยการพิธีการศพที่ได้รับพระราชทานกรุงเทพมหานคร และกลุ่มอำนวยการพิธีการศพที่ได้รับพระราชทานที่ ๑-๑๕ รวมทั้งกลุ่มพิธีการศพที่ได้รับพระราชทาน สำนักงานวัฒนธรรมจังหวัด๗๖ จังหวัด ประกอบด้วย ข้าราชการ พนักงานราชการ เจ้าหน้าที่ปฏิบัติงานพิธี มากกว่า ๒,๑๑๐ คน ทั่วประเทศนั้น ยังคงทำหน้าที่ในการอำนวยความสะดวกและปฏิบัติงานตามหมายรับสั่งของสำนักพระราชวัง ดังนั้น เพื่อเป็นการดูแล คัดกรอง เฝ้าระวัง ป้องกัน และควบคุมโรค วธ. โดยกองพิธีการศพที่ได้รับพระราชทาน ได้จัดทำแนวทางการปฏิบัติในการเฝ้าระวัง และป้องกันการระบาดโรคติดเชื้อไวรัสโคโรนา ๒๐๑๙ (COVID-19) ของเจ้าหน้าที่ปฏิบัติงานพิธีเพิ่มเติมจากมาตรการและแนวทางปฏิบัติฯ ของกระทรวงวัฒนธรรม โดยได้ออกหนังสือแจ้งให้หน่วยงานทั้งส่วนกลาง และวัฒนธรรมจังหวัดทุกจังหวัด เพื่อแจ้งให้เจ้าหน้าที่ปฏิบัติงานพิธีรับทราบถึงแนวทางและมาตรการต่าง ๆ ดังกล่าว
สำหรับมาตรการและแนวทางปฏิบัติฯ ในการดูแลเจ้าหน้าที่ปฏิบัติงานพิธีให้ปฏิบัติตามอย่างเคร่งครัด เช่น ๑. จัดให้มีจุดคัดกรอง วัดไข้ มีจุดล้างมือ มีแอลกอฮอล์ให้บริการ และให้สังเกตอาการเบื้องต้นของเจ้าหน้าที่ปฏิบัติงานพิธีทุกวันก่อนเคารพธงชาติ หากพบเจ้าหน้าที่ปฏิบัติงานพิธีมีอาการเจ็บป่วยหรือเสี่ยงในการติดเชื้อโดยส่วนกลางให้รายงานให้ผู้บริหารรับทราบ และส่วนภูมิภาคให้รายงานให้วัฒนธรรมจังหวัดทราบทันที ๒. กำชับให้เจ้าหน้าที่ปฏิบัติงานพิธีปฏิบัติตามคำแนะนำของกระทรวงสาธารณสุข และมาตรการต่าง ๆ ที่รัฐบาลประกาศและแนะนำให้ปฏิบัติอย่างเคร่งครัด ๓. เจ้าหน้าที่ปฏิบัติงานพิธีที่ได้รับมอบหมายให้ไปปฏิบัติงานพิธีการศพที่ได้รับพระราชทาน ตามหมายรับสั่งให้แต่งกายตามชุดที่ปฏิบัติ และสวมหน้ากากอนามัย หรือหน้ากากผ้าไปปฏิบัติหน้าที่ได้ตามความเหมาะสม ๔. ระหว่างการประกอบพิธีสุกำศพ ให้ปฏิบัติงานด้วยความระมัดระวัง เมื่อปฏิบัติหน้าที่เสร็จเรียบร้อยแล้วให้รีบล้างมือให้สะอาดด้วยน้ำและสบู่ หรือแอลกอฮอล์เจล และเมื่อกลับถึงที่พักให้รีบอาบน้ำชำระร่างกายและซักทำความสะอาดชุดที่สวมใส่ไปปฏิบัติหน้าที่ดังกล่าวทันที เป็นต้น
อย่างไรก็ตาม ได้กำชับให้ผู้บริหาร วธ. และวัฒนธรรมจังหวัด ดูแลและติดตามการปฏิบัติหน้าที่
ของเจ้าหน้าที่ปฏิบัติงานพิธีอย่างใกล้ชิด โดยให้รายงานผู้บังคับบัญชา และผู้บริหารระดับสูง รับทราบอย่างต่อเนื่อง

ที่มา : https://www.thaigov.go.th/news/contents/details/28057
