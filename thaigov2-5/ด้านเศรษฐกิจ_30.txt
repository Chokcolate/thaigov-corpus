รัฐบาลไทย-ข่าวทำเนียบรัฐบาล-กรุงไทยแจงลงทะเบียนรับเงินเยียวยา 5,000 บาทผ่านเว็บไชต์เท่านั้น ใช้บัญชีธนาคารใดก็ได้

วันศุกร์ที่ 27 มีนาคม 2563
พิมพ์
กรุงไทยแจงลงทะเบียนรับเงินเยียวยา 5,000 บาทผ่านเว็บไชต์เท่านั้น ใช้บัญชีธนาคารใดก็ได้
ตามที่รัฐบาลได้ออกมาตรการชดเชยรายได้แก่ ลูกจ้างของสถานประกอบการที่ได้รับผลกระทบหรือผู้ได้รับผลกระทบอื่นๆ ของการแพร่ระบาดของไวรัสโคโรนา (COVID-19) “มาตรการเยียวยา 5,000 บาท (3 เดือน)” นั้น
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า แรงงาน ลูกจ้างชั่วคราวและผู้ประกอบอาชีพอิสระที่ไม่ได้อยู่ในระบบประกันสังคม และได้รับผลกระทบการแพร่ระบาดของเชื้อไวรัสโคโรนา (COVID-19) สามารถลงทะเบียนเข้าร่วมมาตรการ ผ่านเว็บไซต์ www.เราไม่ทิ้งกัน.com ได้ตั้งแต่วันเสาร์ที่ 28 มีนาคม 2563 เวลา 18.00 น. เป็นต้นไป ไม่จำกัดจำนวนสิทธิ์ต่อวัน และเปิดให้ลงทะเบียนได้ตลอด 24 ชั่วโมง โดยระบบจะได้แจ้งผลการลงทะเบียนและสิทธิ์ตามมาตรการทาง SMS ตามเบอร์โทรศัพท์มือถือที่ให้ไว้ หรือทางไปรษณีย์ลงทะเบียนในกรณีที่ไม่มีโทรศัพท์มือถือ
ในส่วนของการรับเงินเยียวยา สามารถรับได้ผ่าน 2 ช่องทาง ได้แก่ ทางบัญชีพร้อมเพย์ของธนาคารใดก็ได้ที่ผูกกับเลขบัตรประจำตัวประชาชน หรือ บัญชีธนาคารใดก็ได้ที่มีอยู่เดิมโดยที่ชื่อและนามสกุลเจ้าของบัญชีต้องตรงกับชื่อและนามสกุลที่นำมาลงทะเบียน ดังนั้นจึงขอเน้นย้ำว่าไม่จำเป็นต้องไปเปิดบัญชีใหม่ที่สาขา สำหรับผู้ที่ต้องการเปิดบัญชีพร้อมเพย์สามารถทำได้ด้วยตนเองผ่านตู้เอทีเอ็มหรือแอปพลิเคชั่น Mobile Banking ของธนาคาร  ทั้งนี้ ผู้ที่ลงทะเบียนและผ่านการตรวจสอบคุณสมบัติตามหลักเกณฑ์ที่กระทรวงการคลังและหน่วยงานที่เกี่ยวข้องกำหนดทุกท่านจะได้รับเงินช่วยเหลือรายละ 5,000 บาทต่อเดือน เป็นระยะเวลา 3 เดือน โดยระบบจะจ่ายเงินเยียวยาเข้าบัญชีอย่างเร็วที่สุดภายใน 7 วันทำการ
อย่างไรก็ตาม ขณะนี้มีลูกค้าและผู้ที่ได้รับผลกระทบจากการแพร่ระบาดของไวรัสโคโรนา (COVID-19) มาเปิดบัญชี เพื่อเตรียมลงทะเบียนรับเงินเยียวยาจำนวน 5,000 บาท ที่สาขาของธนาคารกรุงไทยจำนวนมาก แม้ว่าธนาคารมีมาตรการด้านความปลอดภัยเพื่อรับมือการระบาดของเชื้อไวรัสโคโรนา (COVID-19) ตามประกาศ พ.ร.ก.การบริหารราชการฉุกเฉิน โดยการคัดกรองลูกค้า สอบถามประวัติการเดินทางลูกค้าทุกท่าน ตรวจวัดอุณหภูมิ จัดเตรียมเจลล้างมือ และจัดระเบียบที่นั่งและรอคิวโดยเว้นระยะห่างอย่างน้อย 1 เมตร แต่ภายนอกสาขานั้นมีประชาชนมารอต่อคิวอย่างล้นหลามจึงมีความสุ่มสี่ยงต่อการแพร่ระบาดของเชื้อไวรัสโคโรนา (COVID-19) และไม่สอดคล้องกับแนวทางป้องกันโรคระบาดที่ควรเว้นระยะห่างทางสังคมของทางราชการ ธนาคารกรุงไทยจึงมีความจำเป็นต้องปิดทำการในวันเสาร์ที่ 28 และวันอาทิตย์ที่ 29 มีนาคม 2563 เพื่อป้องกันการแพร่ระบาดของเชื้อไวรัสโคโรนา (COVID-19)  โดยจะเปิดทำการตามปกติในวันจันทร์ที่ 30 มีนาคม 2563 จึงขออภัยในความไม่สะดวกมา ณ ที่นี้
ทั้งนี้ หากไม่สามารถลงทะเบียนออนไลน์ได้ด้วยตนเอง สามารถขอความช่วยเหลือบุคคลใกล้ชิดช่วยลงทะเบียนออนไลน์ได้ และสามารถขอคำแนะนำหรือสอบถามข้อมูลเพิ่มเติมได้ที่ Call Center ของธนาคารกรุงไทย  โทร.  02-111-1144
ฝ่ายกลยุทธ์การตลาด
โทร.0-2208-4174-8

ที่มา : https://www.thaigov.go.th/news/contents/details/27985
