รัฐบาลไทย-ข่าวทำเนียบรัฐบาล-เตือนผู้แสวงหาประโยชน์โดยมิชอบจากมาตรการเยียวยา 5,000 บาท (3 เดือน) ไม่ควรฉวยโอกาสในช่วงวิกฤติ หน่วยงานรัฐตรวจสอบอย่างเข้มงวด หากพบจะดำเนินคดีตามกฎหมายทันที

วันเสาร์ที่ 28 มีนาคม 2563
พิมพ์
เตือนผู้แสวงหาประโยชน์โดยมิชอบจากมาตรการเยียวยา 5,000 บาท (3 เดือน) ไม่ควรฉวยโอกาสในช่วงวิกฤติ หน่วยงานรัฐตรวจสอบอย่างเข้มงวด หากพบจะดำเนินคดีตามกฎหมายทันที
คลังได้รับรายงานเกี่ยวกับการเริ่มมีพฤติกรรมแสวงหาประโยชน์โดยมิชอบจากมาตรการเยียวยา 5,000 บาท (3 เดือน) โดยกลุ่มมิจฉาชีพที่ฉวยโอกาสในช่วงวิกฤติเอารัดเอาเปรียบผู้ได้รับความเดือดร้อนจากไวรัส Covid-19 ผ่านวิธีการต่างๆ
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า ได้รับรายงานเกี่ยวกับการเริ่มมีพฤติกรรมแสวงหาประโยชน์โดยมิชอบจากมาตรการเยียวยา 5,000 บาท (3 เดือน) โดยกลุ่มมิจฉาชีพที่ฉวยโอกาสในช่วงวิกฤติเอารัดเอาเปรียบผู้ได้รับความเดือดร้อนจากไวรัส Covid-19 ผ่านวิธีการต่างๆ เช่น การหักหัวคิวหรือการหลอกลวงประชาชน เป็นต้น จึงขอตักเตือนไปยังกลุ่มผู้มีพฤติกรรมดังกล่าว ขอให้หยุดการกระทำทันที เนื่องจากในขณะนี้หน่วยงานรัฐที่เกี่ยวข้องมีการตรวจสอบอย่างเข้มงวด และพร้อมจะดำเนินการตามกฎหมายทันที ซึ่งการกระทำดังกล่าวเป็นความผิดฐานฉ้อโกง ตามประมวลกฎหมายอาญา ต้องระวางโทษจำคุกไม่เกินสามปี หรือปรับไม่เกินหกหมื่นบาท หรือทั้งจำทั้งปรับ
ทั้งนี้ ขอให้ประชาชนช่วยกันสอดส่อง หากพบข้อเสนออื่นใดที่เกี่ยวข้องกับมาตรการเยียวยา 5,000 บาท (3 เดือน) ซึ่งไม่ได้มาจากรัฐบาลหรือหน่วยงานที่เกี่ยวข้อง ขอให้พึงระวังและอย่าหลงเชื่อโดยง่าย และขอเน้นย้ำว่า มาตรการเยียวยา 5,000 บาท (3 เดือน) เปิดรับลงทะเบียนผ่านทาง www.เราไม่ทิ้งกัน.com เริ่มตั้งแต่วันเสาร์ที่ 28 มีนาคม 2563 เวลา 18.00 น. เป็นต้นไป โดยจะเปิดรับลงทะเบียนอย่างต่อเนื่อง ตลอด 24 ชั่วโมงทุกวัน เพื่อให้ครอบคลุมแรงงาน ลูกจ้างชั่วคราว หรือผู้ประกอบอาชีพอิสระ ซึ่งได้รับผลกระทบจากไวรัส Covid-19 อย่างทั่วถึง และการจ่ายเงินเยียวยาจะจ่ายครั้งละ 5,000 บาทต่อเดือน เป็นเวลา 3 เดือนต่อเนื่อง ตั้งแต่เดือนเมษายนถึงเดือนมิถุนายน 2563 เท่านั้น
Call Center ธนาคารกรุงไทย จำกัด (มหาชน) โทร. 02-111-1144
สำนักงานเศรษฐกิจการคลัง
โทร. 0 2273 9020 ต่อ 3421-25, 3427, 3429-30, 3572 (ในวันและเวลาราชการ)

ที่มา : https://www.thaigov.go.th/news/contents/details/28038
