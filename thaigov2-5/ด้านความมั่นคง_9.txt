รัฐบาลไทย-ข่าวทำเนียบรัฐบาล-'หม่อมเต่า'ห่วงแรงงาน เรียก ขรก.ประชุมด่วน เพิ่มมาตรการเยียวยาพิษโควิด -19

วันอาทิตย์ที่ 29 มีนาคม 2563
พิมพ์
'หม่อมเต่า'ห่วงแรงงาน เรียก ขรก.ประชุมด่วน เพิ่มมาตรการเยียวยาพิษโควิด -19
รัฐมนตรีว่าการกระทรวงแรงงาน เรียกข้าราชการประชุมด่วน เพิ่มมาตรการเยียวยาลูกจ้างผู้ประกันตน แก้กฎกระทรวง กำหนดหลักเกณฑ์ใหม่ เพื่อให้ผู้ประกันตนในระบบประกันสังคมมีสิทธิได้รับเงินทดแทนการขาดรายได้ไม่ต่ำกว่าเดือนละ 5,000 บาท โดยให้มีผลตั้งแต่ 1 มี.ค.2563
วันนี้ (29 มีนาคม 2563) หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน
เรียกประชุมผู้บริหารระดับสูงกระทรวงแรงงาน และส่วนราชการที่เกี่ยวข้องเป็นการเร่งด่วน โดยมี นายสุทธิ
สุโกศล ปลัดกระทรวงแรงงาน นางเธียรรัตน์ นะวะมะวัฒน์ รองปลัดกระทรวงแรงงาน นายทศพล กฤตวงศ์วิมาน เลขาธิการสำนักงานประกันสังคม พร้อมด้วยเลขาธิการคณะกรรมการกฤษฎีกา รองผู้อำนวยการสำนักงบประมาณ และที่ปรึกษาด้านประสิทธิภาพ กรมสรรพากร เพื่อหารือมาตรการช่วยเหลือแรงงานซึ่งเป็นผู้ประกันตนในระบบประกันสังคมที่ได้รับผลกระทบจากการแพร่ระบาดของเชื้อไวรัสโควิด - 19
โดยที่ประชุมเห็นชอบให้กระทรวงแรงงาน โดยสำนักงานประกันสังคม แก้ไขกฎกระทรวงกำหนดหลักเกณฑ์ เพื่อให้ผู้ประกันตนในระบบประกันสังคมที่มีสิทธิได้รับเงินทดแทนการขาดรายได้ไม่ถึง 5,000 บาท มีสิทธิได้รับเงินไม่ต่ำกว่าเดือนละ 5,000 บาท โดยให้มีผลตั้งแต่ 1 มีนาคม 2563 เพื่อให้สอดคล้องและเท่าเทียมกันกับการช่วยเหลือแรงงานลูกจ้างที่ไม่ได้อยู่ในระบบประกันสังคม โดยจะเสนอต่อที่ประชุมคณะรัฐมนตรีให้ความเห็นชอบ
ในวันอังคารที่ 31 มีนาคมจะถึงนี้
ทั้งนี้ ผู้ประกันตนสามารถสอบถามรายละเอียดเพิ่มเติมได้ที่สายด่วนกระทรวงแรงงาน 1506 กด 1 สำนักงานประกันสังคม ตลอด 24 ชั่วโมง

ที่มา : https://www.thaigov.go.th/news/contents/details/28060
