รัฐบาลไทย-ข่าวทำเนียบรัฐบาล-อธิบดีกสร. ย้ำ นายจ้างใช้มาตรา 75 ต้องแจ้งเจ้าหน้าที่/ลูกจ้างก่อน [กระทรวงแรงงาน]

วันศุกร์ที่ 27 มีนาคม 2563
พิมพ์
อธิบดีกสร. ย้ำ นายจ้างใช้มาตรา 75 ต้องแจ้งเจ้าหน้าที่/ลูกจ้างก่อน [กระทรวงแรงงาน]
กรมสวัสดิการและคุ้มครองแรงงาน ห่วงลูกจ้าง นายจ้างได้รับผลกระทบโควิด-19 ย้ำ ใช้มาตรา 75 ช่วงหยุดกิจการชั่วคราวต้องแจ้งลูกจ้าง เจ้าหน้าที่ก่อน 3 วัน พร้อมเตือนนายจ้างลดค่าจ้าง ลดวันทำงานต้องให้ลูกจ้างยินยอมด้วย
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) กล่าวถึงการดูแลลูกจ้างที่ได้รับผลกระทบจากการระบาดของโรคโควิด-19 ว่า หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน มีความห่วงใยนายจ้าง ลูกจ้างที่ได้รับผลกระทบจากโควิด-19 ซึ่งสถานประกอบกิจการบางแห่งได้รับผลกระทบจนทำให้ไม่สามารถประกอบกิจการได้ตามปกติเป็นเหตุให้ต้องหยุดกิจการทั้งหมดหรือบางส่วนชั่วคราว โดยมีการใช้มาตรา 75 ตามพ.ร.บ.คุ้มครองแรงงาน พ.ศ. 2541 จึงได้สั่งการให้กรมสวัสดิการและคุ้มครองแรงงานให้คำแนะนำแก่สถานประกอบกิจการในการดำเนินการตามมาตรา 75 รวมทั้งกำกับดูแลให้ดำเนินการให้ถูกต้องตามกฎหมาย ทั้งนี้ สถานประกอบกิจการที่ใช้มาตรา 75 จะต้องแจ้งพนักงานตรวจแรงงานในพื้นที่และลูกจ้างทราบล่วงหน้าเป็นหนังสือก่อนเริ่มวันหยุดกิจการไม่น้อยกว่า 3 วันทำงาน
นายอภิญญา กล่าวต่อว่า สำหรับสถานประกอบกิจการที่ให้ลูกจ้างมาทำงานจะต้องจ่ายค่าจ้างตามปกติ และหากนายจ้างตกลงกับลูกจ้างในการเปลี่ยนแปลงสภาพการจ้าง เช่น ลดวันทำงาน ลดค่าจ้าง ก็สามารถทำได้แต่จะต้องได้รับความยินยอมจากลูกจ้างด้วย อย่างไรก็ดีสำหรับการจ่ายค่าจ้างให้กับลูกจ้างต้องไม่จ่ายต่ำกว่าค่าจ้างขั้นต่ำ ทั้งนี้ กสร. ขอให้นายจ้าง ลูกจ้างที่ได้รับผลกระทบปรึกษาหารือร่วมกัน และพูดคุยกันด้วยหลักสุจริตใจเพื่อร่วมกันฝ่าฟันวิกฤตครั้งนี้ไปด้วยกัน ทั้งนี้ หากมีข้อสงสัยสามารถสอบถามเพิ่มเติมได้ที่ สำนักงานสวัสดิการและคุ้มครองแรงงานจังหวัดทุกจังหวัด และสำนักงานสวัสดิการและคุ้มครองแรงงานกรุงเทพมหานครทุกพื้นที่ หรือโทรศัพท์สายด่วน 1506 กด 3

ที่มา : https://www.thaigov.go.th/news/contents/details/27992
