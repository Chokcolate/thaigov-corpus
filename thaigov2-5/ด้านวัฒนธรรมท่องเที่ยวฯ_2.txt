รัฐบาลไทย-ข่าวทำเนียบรัฐบาล-วธ. แนะข้อควรปฏิบัติงานบวช-งานแต่ง-งานศพ ห่างไกลโควิด-19 เน้นสวมหน้ากากอนามัย-ตั้งจุดคัดกรอง-เว้นระยะห่าง-ลงทะเบียนคนเข้าร่วมงาน

วันศุกร์ที่ 27 มีนาคม 2563
วธ. แนะข้อควรปฏิบัติงานบวช-งานแต่ง-งานศพ ห่างไกลโควิด-19 เน้นสวมหน้ากากอนามัย-ตั้งจุดคัดกรอง-เว้นระยะห่าง-ลงทะเบียนคนเข้าร่วมงาน
วธ. แนะข้อควรปฏิบัติงานบวช-งานแต่ง-งานศพ ห่างไกลโควิด-19 เน้นสวมหน้ากากอนามัย-ตั้งจุดคัดกรอง-เว้นระยะห่าง-ลงทะเบียนคนเข้าร่วมงาน
วธ. แนะข้อควรปฏิบัติงานบวช-งานแต่ง-งานศพ ห่างไกลโควิด-19
เน้นสวมหน้ากากอนามัย-ตั้งจุดคัดกรอง-เว้นระยะห่าง-ลงทะเบียนคนเข้าร่วมงาน
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า ตามที่รัฐบาลมีมาตรการ ๖ ด้าน เพื่อลดการแพร่ระบาดของโรคติดเชื้อไวรัสโคโรนา ๒๐๑๙ (COVID-19) โดยให้งดการจัดกิจกรรมรวมคนจำนวนมาก ที่มีความเสี่ยงสูงต่อการแพร่ระบาดของโรค เช่น จัดคอนเสิร์ต การจัดงานแสดงสินค้าต่าง ๆ กิจกรรมทางศาสนา วัฒนธรรม และกีฬา โดยให้ ผู้ว่าราชการจังหวัด และคณะกรรมการโรคติดต่อจังหวัดพิจารณาให้ความเห็นชอบด้วย โดยเพิ่มมาตรการป้องกันสำหรับพื้นที่หรือสถานที่ที่ยังต้องเปิด ดังนั้น เพื่อให้เป็นไปตามมาตรการของรัฐบาลในกรณีที่ประชาชนไม่สามารถหลีกเลี่ยงการจัดงานบรรพชาอุปสมบท งานมงคลสมรส และงานฌาปนกิจศพได้ กระทรวงวัฒนธรรม (วธ.) จึงกำหนดข้อควรปฏิบัติในการจัดงานบรรพชาอุปสมบท งานมงคลสมรส และงานฌาปนกิจศพในสถานการณ์โรคติดเชื้อไวรัสโคโรนา ๒๐๑๙ (COVID-19) ดังนี้ ข้อปฏิบัติทั่วไป ๑. บัตรเชิญเข้าร่วมงานควรระบุให้สวมใส่หน้ากากอนามัย และหากมีอาการป่วย เป็นไข้ ไอ ขอความร่วมมือ งดเข้าร่วมงาน รวมทั้งให้นำบัตรประจำตัวที่ทางราชการออกให้และโทรศัพท์มือถือพกติดตัวไปด้วย ๒. จัดให้มีจุดคัดกรองและตรวจวัดไข้ผู้เข้าร่วมงาน หากตรวจพบว่ามีอุณหภูมิเกิน ๓๗.๕ องศา ควรแนะนำให้ไปพบแพทย์โดยทันที ๓. จัดให้มีการลงทะเบียน หรือบันทึกชื่อ นามสกุล ที่อยู่ หมายเลขโทรศัพท์ พร้อมทั้งบันทึกภาพผู้เข้าร่วมงาน เพื่อประโยชน์ในการติดตามและเฝ้าระวังโรคในกรณีเกิดเหตุการณ์ที่มีผู้ติดเชื้อไวรัสโคโรนา ๒๐๑๙ (COVID-19) จากงานดังกล่าว
๔. จัดให้มีแอลกอฮอล์เจลบริเวณจุดทางเข้างาน ตลอดจนตามจุดต่างๆ รอบบริเวณงาน และสำรองหน้ากากอนามัยไว้ให้บริการ ๕. ให้ผู้เข้าร่วมงาน และพนักงานทุกคน สวมใส่หน้ากากอนามัย ๖. ให้เว้นระยะห่างการนั่งหรือยืน ไม่น้อยกว่า ๑ เมตร ๗. หากมีการบริการอาหาร เครื่องดื่ม ควรจัดพื้นที่สำหรับรับประทานอาหารให้มีระยะห่าง และต้องจัดอุปกรณ์สำหรับรับประทานอาหารแยกเป็นรายบุคคลอย่างชัดเจน หรือจัดเป็นอาหารกล่องแจกจ่ายให้กับผู้ร่วมงาน ๘. งดเครื่องดื่มแอลกอฮอล์ทุกชนิด ๙. ทำความสะอาดอุปกรณ์ และพื้นที่ในบริเวณการจัดงาน ที่ผู้เข้าร่วมงานต้องสัมผัสบ่อยๆ หรือใช้ร่วมกันเป็นจำนวนมาก รวมทั้งพื้นที่โดยรอบการจัดงาน เช่น ราวบันได ลูกบิดประตู ลิฟต์ ห้องน้ำ ๑๐. งดการแสดง ดนตรี มหรสพ หรือเต้นรำทุกชนิด ๑๑. ควรใช้ระยะเวลาในการจัดงานให้สั้นที่สุด ๑๒. ควรทำความสะอาดมือด้วยแอลกอฮอล์เจล หรือล้างน้ำและสบู่ทันทีหลังออกจากงาน และ๑๓. กรณีที่ทราบภายหลังว่ามีผู้ป่วยติดเชื้อไวรัสโคโรนา ๒๐๑๙ (COVID-19) ในงาน ให้รีบแจ้งและจัดส่งรายชื่อผู้เข้าร่วมงานทั้งหมดต่อกระทรวงสาธารณสุขในทันที
นายอิทธิพล กล่าวว่า นอกจากนี้วธ. ยังได้จัดทำข้อแนะนำที่ควรปฏิบัติเฉพาะการจัดงานบรรพชาอุปสมบท งานมงคลสมรส และงานฌาปนกิจศพ เพิ่มเติมจากข้อปฏิบัติทั่วไป โดยมีเนื้อหาประกอบด้วย งานบรรพชาอุปสมบท ให้งดการแห่นาคจากบ้านไปวัด โดยการแห่นาครอบโบสถ์ ให้ตั้งแถวตอนลึก เว้นระยะห่างกันระหว่างบุคคลอย่างน้อย ๑ เมตร และขอความร่วมมืองดโปรยเหรียญหว่านทาน รวมทั้งพิธีอุปสมบทในโบสถ์ควรจำกัดจำนวนคนเพื่อป้องกันความแออัด สำหรับงานมงคลสมรส ให้มีพิธีแห่ขันหมากเฉพาะเท่าที่จำเป็น เว้นระยะห่างระหว่างบุคคลไม่น้อยกว่า ๑ เมตร การรดน้ำสังข์ควรจัดแถวเว้นระยะห่างระหว่างบุคคล ไม่น้อยกว่า ๑ เมตร และกำหนดคนเข้ารดน้ำสังข์เท่าที่จำเป็น เช่น บิดามารดา ญาติผู้ใหญ่ หรือแขกผู้ใหญ่เท่านั้น
นอกจากนี้ ในส่วนของการจัดงานฌาปนกิจศพ ให้จัดอาสนะสงฆ์ มีระยะห่างระหว่างกันไม่น้อยกว่า ๑ เมตร จัดเก้าอี้นั่งสำหรับแขกที่มาร่วมฟังสวดอภิธรรม หรือร่วมฌาปนกิจศพ ให้มีระยะห่างไม่น้อยกว่า ๑ เมตร พิธีแห่ศพเวียนเมรุให้ตั้งแถวตอนลึกเว้นระยะห่างกันระหว่างบุคคลอย่างน้อย ๑ เมตร รวมทั้งการขึ้นวางดอกไม้จันทน์ให้จัดแถวระยะห่างระหว่างกัน ไม่น้อยกว่า ๑ เมตร กรณีผู้เสียชีวิตจากโรคติดเชื้อไวรัสโคโรนา ๒๐๑๙ (COVID-19)ให้ปฏิบัติตามคำแนะนำของกระทรวงสาธารณสุข สำหรับกรณีศาสนาอิสลามให้ปฏิบัติตามประกาศของสำนักจุฬาราชมนตรี ทั้งนี้ การจัดงานทุกงานต้องอยู่ภายใต้กฎหมายพระราชกำหนดการบริหารราชการในสถานการณ์ฉุกเฉิน พ.ศ. ๒๕๔๘ พร้อมทั้งมาตรการที่รัฐบาลกำหนด และประกาศ หรือคำสั่งที่ผู้ว่าราชการจังหวัดกำหนด
-----------------------------------

ที่มา : https://www.thaigov.go.th/news/contents/details/28012
