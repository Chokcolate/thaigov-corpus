รัฐบาลไทย-ข่าวทำเนียบรัฐบาล-รมช “ประภัตร”  สั่งปรับแผนแจกพันธุ์ข้าว ให้ผู้ประสบภัยถึงบ้าน  3.4 หมื่นตัน  ขายข้าวพันธุ์ดี 1.5 หมื่นตัน ทั่วประเทศ ให้ทันการปลูกข้าวนาปี ภายในเมษายนนี้

วันศุกร์ที่ 27 มีนาคม 2563
รมช “ประภัตร”  สั่งปรับแผนแจกพันธุ์ข้าว ให้ผู้ประสบภัยถึงบ้าน  3.4 หมื่นตัน  ขายข้าวพันธุ์ดี 1.5 หมื่นตัน ทั่วประเทศ ให้ทันการปลูกข้าวนาปี ภายในเมษายนนี้
รมช “ประภัตร”  สั่งปรับแผนแจกพันธุ์ข้าว ให้ผู้ประสบภัยถึงบ้าน  3.4 หมื่นตัน  ขายข้าวพันธุ์ดี 1.5 หมื่นตัน ทั่วประเทศ ให้ทันการปลูกข้าวนาปี ภายในเมษายนนี้ ตั้งเป้าขายผลิตพันธุ์ข้าวเพิ่มอีก 1.5 แสนตันหนุนปลูกข้าวพันธุ์ดี ทั่วประเทศ
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยว่า จากการประชุมหารือร่วมผู้บริหาร กรมการข้าวถึงแนวทางและมาตรการในการบริหารจัดการแจกจ่ายเมล็ดพันธุ์ข้าวให้กับเกษตรกรประมาณ 3-4 แสนราย ซึ่งจะสามารถช่วยเหลือเกษตรกรได้ถึง 6 ล้านกว่าไร่ที่ได้รับผลกระทบจากภัยธรรมชาติ ทั้งภาวะฝนแล้ง ฝนทิ้งช่วงและน้ำท่วมเมื่อปีที่ผ่านมา โดยจากการหารือได้มีการพิจารณาเตรียมความพร้อมในเรื่องเมล็ดพันธุ์ให้เพียงพอกับความต้องการของเกษตรกร ซึ่งขณะนี้มีการเตรียมพร้อมเมล็ดพันธ์แล้วจำนวนกว่า 3.4 หมื่นตัน และพร้อมที่จะแจกจ่ายให้กับเกษตรกรได้ทันทีในช่วงเดือนเมษายนี้
นายประภัตร ยังกล่าวถึงปัญหาการระบาด ของไวรัสโควิค-19 ที่เกิดขึ้น อย่างต่อเนื่องในขณะนี้ ว่า เพื่อเป็นการลดการกระจายของเชื้อโรค จากการที่จะต้องเดินทางไปรับเมล็ดพันธุ์ข้าว ซึ่งคาดว่าจะมีปัญหาเรื่องการการเดินทางและมีการรวมตัวกัน และอาจเกิดความเสี่ยงต่อการติดต่อของไวรัส โควิค-19 จึงได้สั่งการให้กรมการข้าว นำเมล็ดพันธุ์ข้าวขนส่งไปแจกจ่ายให้กับเกษตรกร ทั้งหมด ตามรายชื่อที่มีการสำรวจไว้ก่อนหน้านี้ โดยที่เกษตรกรไม่ต้องเดินทางมารับเองที่ศูนย์ โดยจะดำเนินการให้แล้วเสร็จภายในเดือนเมษายนนี้ เพื่อให้เกษตรกรสามารถนำเมล็ดพันธุ์ ไปเพาะปลูกได้ทันในช่วงฤดูทำนาในปีนี้
“ขณะนี้เราได้เตรียมเมล็ดพันธุ์ไว้แจกจ่ายให้เกษตรกรประมาณ 5 แสนราย  จำนวน 34,000 ตันที่เป็นเมล็ดพันธุ์ ในเขตที่ประสบภัยทั้งหมด 34 จังหวัด จึงได้เชิญอธิบดี รองอธิบดี มาหารือร่วมกันเพื่อดูกันว่าทำอย่างไร จะไม่ให้เกิดภาวะแทรกซ้อนและไม่กระทบกับมาตรการของไวรัสโควิด-19  จากการพูดคุยจึงเห็นว่า เพื่อเป็นการป้องกันการระบาด จะส่งเมล็ดพันธุ์ให้ถึงมือเกษตรกรถึงบ้าน จำนวน 3-4 แสนราย โดยตอนนี้ถึงแม้จะมีค่าใช้จ่ายเพิ่มเติมก็ตาม จะให้กรมการข้าวเร่งจัดส่งเมล็ดพันธุ์ให้ถึงมือเกษตรกร เพื่อให้ทุกคนได้อุ่นใจว่าเกษตรกรจะได้รับเมล็ดพันธุ์ทันในฤดูการเพาะปลูกปีที่จะถึง หรือหน้าฝนที่จะถึงนี้แน่นอน” นายประภัตร กล่าว
นอกจากนั้น ยังมีการเตรียมพร้อมจำหน่ายเมล็ดพันธุ์ ให้กับเกษตรกรทั่วไปอีกจำนวนกว่า 1.5 หมื่นตัน  เพื่อให้เป็นไปตามความต้องการของเกษตรกรที่จะได้เมล็ดพันธุ์ดีไปปลูกตามแนวทางการส่งเสริมมการปลูกข้าวพันธุ์ดี และได้มอบหมายให้ทางกรมการข้าวเร่งผลิตเมล็ดพันธุ์ ให้เพียงพอต่อความต้องการของเกษตรกร ซึ่งในฤดูนา ปี 63-64  ตั้งเป้าหมายไว้ที่ 1.5 แสนตัน ขณะนี้ กรมการข้าวได้หารือแนวทางการผลิตแล้ว  และมั่นใจว่าจะผลิตได้ตามเป้าหมาย เพราะได้มีการประสานให้ชุมชนเป็นผู้ผลิตร่วมกับทางกรมการข้าว โดยมีการควบคุมคุณภาพอย่างเป็นระบบ ขณะนี้มีกว่า 600 ศูนย์ ในการผลิตเมล็ดพันธุ์ให้กับกรมการข้าวตามเป้าหมาย
ทั้งนี้ เพื่อเป็นการสร้างความมั่นใจว่าจะสามารถผลิตได้ตามเป้าหมาย  ไม่ว่าจะเกิดปัญาหาภัยแล้งหรือฝนทิ้งช่วง ทางกรมการข้าวได้มีการเตรียมพร้อมแก้ปัญหาทั้งหมดไว้แล้ว เบื้องต้น ประสาน กรมน้ำบาดาลและขอให้ทางรัฐบาลจัดสรรงบประมาณ เพื่อเจาะน้ำบาดาลให้กับกลุ่มผลิตเมล็ดพันธุ์ข้าวเพื่อผลิตเมล็ดพันธุ์ให้ทันและเพียงพอกับความต้องการของเกษตรกร รวมถึงเพื่อผลิตข้าวนุ่มให้สามารถตอบสนองความต้องการของตลาดทั้งภายในประเทศและการส่งออกนอกประเทศ โดยเมล็ดพันธุ์ 1.5 หมื่นตัน สามารถผลิตข้าวได้มากขึ้นกว่า 45 ล้านไร่ในฤดูกาลถัดไป ถ้าเมล็ดพันธุ์พอเพียงซึ่งเมล็ดพันธุ์ที่ทำการผลิตจะมีทั้งมีทั้งพันธุ์ข้าวหอมมะลิ ข้าวหอมไทย ข้าวปทุมธานี ข้าวขาว ซึ่งเป็นข้าวนุ่ม ข้าว 5 เปอร์เซ็นต์ ข้าวแข็งรวมทั้งข้าวเหนียวด้วย
นอกจากนั้น นายประภัตร ได้กล่าวถึงกรณีการระบาดของ ไวรัส โควิค-19 ที่มีการตระหนกจนเกินเหตุ ทำให้มีการแห่ซื้อสินค้าเพื่อกักตุนโดยเฉพาะข้าว และไข่ไก่ว่า จากเหตุการณ์ที่เกิดขึ้น ตนไม่อยากให้ประชาชนตระหนกจนเกินเหตุว่าข้าวจะขาดแคลน ยืนยันว่า ขณะนี้ข้าวในประเทศ ยังมีเพียงพอต่อการบริโภคแน่นอน อยากขอวิงวอนให้ประชาชนอย่าตกใจแตกตื่นและแห่ซื้อข้าวกักตุนจนเป็นปัญหา และขอเตือนพ่อค้าแม่ค้าอย่าฉวยโอกาสกักตุนสินค้า เกร็งราคา หรือเอารัดเอาเปรียบผู้บริโภค เพราะโทษค่อนข้างหนัก และจะมีการเดำเนินการตามกฎหมายขั้นเด็ดขาด ซึ่งนายกรัฐมนตรีได้กำชับให้ร่วมกันตรวจสอบ อย่าเอาเปรียบหรือกักตุนในขณะที่ทุกคนเดือดร้อนจะต้องลงโทษสถานหนักไม่ว่าจะเป็นข้าราชการหรือพ่อค้า ขณะที่ทุกคนในประเทศกำลังลำบากเดิือดร้อนจะต้องช่วยกันร่วมมือกัน เพื่อความเป็นสุขของพี่น้องประชาชนทุกคน ขอให้ทุกคนเข้าใจ และเพื่อเป็นการช่วยเหลือประชาชนอย่างเร่งด่วนตนได้สั่งการกรมปศุสัตว์ ประสานและรวบรวมไข่ไก่บางส่วนได้เอาออกมาจำหน่ายที่กรมปศุสัตว์หรือกระทรวงเกษตรฯ ก็ได้ เพื่อให้พี่น้องประชาชนได้มาจับจ่ายด้วย

ที่มา : https://www.thaigov.go.th/news/contents/details/27962
