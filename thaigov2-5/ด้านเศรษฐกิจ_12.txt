รัฐบาลไทย-ข่าวทำเนียบรัฐบาล-ศ.ดร. ศุภชัย ปทุมนากุล รองปลัด อว. ปิดกิจกรรม SIBB GLOBAL CONNECT : LIFE SCIENCE CLUSTER พัฒนาศักยภาพนักศึกษา ผู้ประกอบการ ให้เติบโตในระดับนานาชาติ

วันพฤหัสบดีที่ 26 มีนาคม 2563
ศ.ดร. ศุภชัย ปทุมนากุล รองปลัด อว. ปิดกิจกรรม SIBB GLOBAL CONNECT : LIFE SCIENCE CLUSTER พัฒนาศักยภาพนักศึกษา ผู้ประกอบการ ให้เติบโตในระดับนานาชาติ
ศ.ดร. ศุภชัย ปทุมนากุล รองปลัด อว. ปิดกิจกรรม SIBB GLOBAL CONNECT : LIFE SCIENCE CLUSTER พัฒนาศักยภาพนักศึกษา ผู้ประกอบการ ให้เติบโตในระดับนานาชาติ
วันนี้ (13 มีนาคม 2563) ณ โรงแรมสวิสโซเทล เลอ คองคอร์ด กรุงเทพฯ/ศ.ดร. ศุภชัย ปทุมนากุล รองปลัดกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานปิดกิจกรรมและมอบรางวัล SiBB Global Connect : Life Science Cluster ซึ่งเป็นความร่วมมือของสำนักงานเลขานุการคณะกรรมการการส่งเสริมกิจการอุทยานวิทยาศาสตร์ (สอว.) สำนักปลัดกระทรวงการอุดมศึกษา วิทยาศาสตร์ วิจัยและนวัตกรรม ร่วมกับ โครงการจัดตั้งสถานพัฒนาความเป็นผู้ประกอบการสำหรับนักศึกษา (SEDA) มหาวิทยาลัยเทคโนโลยีสุรนารี ดำเนินการขึ้นภายใต้โครงการส่งเสริมศักยภาพผู้ประกอบการธุรกิจนวัตกรรมรายใหม่ระหว่างกิจการขนาดใหญ่และมหาวิทยาลัย (Business Brotherhood) ประจําปีงบประมาณ พ.ศ. 2563 โดยส่วนหนึ่งของการดำเนินการในปีนี้ สอว. ได้ริเริ่มกิจกรรม SiBB Global Connect เพื่อพัฒนาศักยภาพนักศึกษา ผู้ประกอบการ ให้เติบโตในระดับนานาชาติได้
กิจกรรม SiBB Global Connect เป็นการพัฒนาศักยภาพด้านความเป็นผู้ประกอบการอย่างเข้มข้น โดยครอบคลุมด้านการพัฒนากลยุทธ์ทรัพย์สินทางปัญญาสำหรับธุรกิจชีวการแพทย์ในการสากล การพัฒนาแนวทางการดำเนินธุรกิจนวัตกรรม การพัฒนากลยุทธ์การเข้าสู่ตลาดสากล การพัฒนาคุณค่าที่เป็นเอกลักษณ์ และการพัฒนาแบบจำลองทางเงิน โดยเชิญผู้เชี่ยวชาญจากภาคเอกชนร่วมเป็นวิทยากร และเป็นพี่เลี้ยงตลอดระยะเวลาการจัดกิจกรรม 5 วัน
โดยในกิจกรรมนี้ มีทีมนักศึกษาผู้ประกอบการจำนวน 15 ทีม จาก 6 มหาวิทยาลัย ได้แก่ มหาวิทยาลัยเชียงใหม่, มหาวิทยาลัยขอนแก่น, มหาวิทยาลัยสงขลานครินทร์, มหาวิทยาลัยนราธิวาสราชนครินทร์, สถาบันเทคโนโลยีพระจอมเกล้าเจ้าคุณทหารลาดกระบัง, และมหาวิทยาลัยเทคโนโลยีสุรนารี โดยผู้ผ่านการคัดเลือกกิจกรรมนี้จะมีสิทธิเข้าร่วมกิจกรรม Bio Investment 2020 ณ ศูนย์นิทรรศการและการประชุมไบเทค กรุงเทพมหานคร และยังได้สิทธิไปแสดงผลงานในกิจกรรม Bio International Convention ณ เมืองซานดิเอโก มลรัฐแคลิฟอร์เนีย ประเทศสหรัฐอเมริกา ในเดือนมิถุนยายน 2563
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/27939
