รัฐบาลไทย-ข่าวทำเนียบรัฐบาล-ศธ.ร่วมแรงใจสู้ภัยโควิด ผุดแนวคิดเรียนออนไลน์ ท้าทายโลกยุคดิจิทัล [กระทรวงศึกษาธิการ]

วันพฤหัสบดีที่ 26 มีนาคม 2563
พิมพ์
ศธ.ร่วมแรงใจสู้ภัยโควิด ผุดแนวคิดเรียนออนไลน์ ท้าทายโลกยุคดิจิทัล [กระทรวงศึกษาธิการ]
ศธ.ร่วมแรงใจสู้ภัยโควิด ผุดแนวคิดเรียนออนไลน์ ท้าทายโลกยุคดิจิทัล
“ร่วมแรงใจสู้ภัยโควิด”
(26 มี.ค.63) นายประเสริฐ บุญเรือง ปลัดกระทรวงฯ และโฆษกกระทรวงศึกษาธิการ เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา (COVID-19) ไปทั่วโลก กระทรวงศึกษาธิการได้ดำเนินการตามมาตรการของรัฐบาลอย่างเข้มงวดมาโดยลำดับ นับตั้งแต่การประกาศ 13 มาตรการควบคุมและป้องกันการแพร่ระบาดของโรคโควิด-19 เมื่อวันที่ 28 กุมภาพันธ์ 2563 การประกาศปิดสถานศึกษาทุกระดับทุกประเภท ทั้งของรัฐและเอกชน ตั้งแต่วันที่ 18 มีนาคม 2563
พร้อมเพิ่ม 7 มาตรการเข้มเพื่อป้องกันการแพร่ระบาด เมื่อวันที่ 20 มีนาคม 2563 เช่น มอบงานให้บุคลากรไปปฏิบัติงานที่บ้าน (Work from Home : WFH) สามารถส่งงานทางออนไลน์ได้ โดยสถานศึกษาหรือหน่วยงานต่าง ๆ สามารถบริหารจัดการตามบริบทของหน่วยงานตนเองได้ การส่งเสริมให้ใช้อินเทอร์เน็ตเช่น ประชุมทางไกล การให้ทุกหน่วยงานจัดตั้งจุดคัดกรอง แอลกอฮอล์เจล และเจ้าหน้าที่ตรวจวัดอุณหภูมิทางร่างกายในทุกทางเข้า-ออกของอาคาร ให้ทุกหน่วยงานฉีดพ่นน้ำยาฆ่าเชื้อที่มีคุณภาพ และทำความสะอาดพื้นที่ทั้งภายในและภายนอกอาคารทุก 30 วัน การจัดประชุมอบรมสัมมนาให้ใส่หน้ากากอนามัยและจัดให้นั่งห่างกันไม่น้อยกว่า 1 เมตร รวมทั้งให้ดำเนินการตามมาตรการของกระทรวงสาธารณสุขอย่างเคร่งครัด
ในขณะเดียวกัน รัฐมนตรีว่าการกระทรวงศึกษาธิการ (นายณัฏฐพล ทีปสุวรรณ) ได้มอบหมายให้หน่วยงานต่าง ๆ เช่น สำนักงานคณะกรรมการการอาชีวศึกษา (สอศ.) สำนักงาน กศน.  รวมทั้งหน่วยงานส่วนกลางในภูมิภาค ไม่ว่าจะเป็นสำนักงานศึกษาธิการจังหวัด สำนักงานเขตพื้นที่การศึกษา ฯลฯ ร่วมกันช่วยเหลือประชาชน โดยการผลิตหน้ากากอนามัยที่มีคุณภาพมาตรฐาน นำไปแจกจ่ายประชาชนกว่า 5 ล้านชิ้น ดูแลพระภิกษุสามเณร เจ้าหน้าที่ทางการแพทย์ และประชาชน เพื่อร่วมแรงใจสู้ภัยโควิด-19
“ผุดแนวคิดเรียนออนไลน์ ท้าทายโลกยุคดิจิทัล”
กระทรวงศึกษาธิการมีนโยบายให้ทุกหน่วยงานปรับแผนการใช้จ่ายงบประมาณปี 2563 ให้สอดคล้องกับผลกระทบจากสถานการณ์ที่เกิดขึ้น เพื่อนำไปใช้จ่ายช่วยเหลือพี่น้องประชาชนทั่วไปที่ตกงาน ผู้ที่เป็นแรงงานอิสระ หรือแรงงานที่กำลังเข้าสู่ระบบ หรือเด็กอาชีวะจบใหม่ โดยให้จัดหาครูสอนเสริมความรู้ ฝึกอาชีพ เรียนออนไลน์ให้กับกลุ่มคนเหล่านี้ โดยเฉพาะเน้นการเสริมทักษะทางด้านดิจิทัล (Digital Skill) และทักษะภาษาอังกฤษ ให้แก่ผู้เรียน
พร้อมด้วยการบริหารจัดการการเรียนการสอนออนไลน์อย่างเข้มข้น โดยใช้ดิจิทัลหรือเทคโนโลยีเป็นตัวช่วย เช่น สำนักงานคณะกรรมการการศึกษาขั้นพื้นฐาน (สพฐ.) เตรียมใช้แพลตฟอร์ม “OBEC Content Center” ในการเรียนออนไลน์ ซึ่งขณะนี้มีครบทุกชั้น ทุกรายวิชา ทุกหลักสูตร และใช้เพื่อการสอบด้วย กรณียังเปิดภาคเรียนไม่ได้ นักเรียนยังเรียนอยู่ที่บ้าน สพฐ.จะใช้แพลตฟอร์มดังกล่าวและอื่นๆ เช่น การจัดการเรียนการสอนโดยใช้การศึกษาทางไกลผ่านดาวเทียม (DLTV) เพื่อให้เรียนเพิ่มเติม โดยผู้ปกครองสามารถนำไปจัดการเรียนการสอนได้เช่นกัน
ขณะเดียวกัน ข้อกังวลเกี่ยวกับเรื่องคุณภาพการศึกษา หากผู้บริหารสถานศึกษามองเห็นปัญหาข้อจำกัดต่าง ๆ ก็สามารถออกแบบการจัดห้องเรียน การใช้เทคโนโลยี การบริหารทรัพยากร เพื่อให้นักเรียนได้ความรู้เท่าเดิม หรือใกล้เคียงกับแบบเดิมมากที่สุด
สำหรับการรับสมัครนักเรียนชั้น ม.1 และ ม.4 สพฐ.อาจจะขยับห้วงเวลาการรับสมัครเป็นระยะ โดยยึดตามมาตรการป้องกันการแพร่ระบาด โดยต้องทำให้เป็นกลุ่มที่เล็กลง ทยอยมาสมัครทีละกลุ่ม หามาตรการที่เข้มข้นขึ้นในการดูแลความเรียบร้อย สร้างความสะดวกให้กับเจ้าหน้าที่ นักเรียน และผู้ปกครองให้มากที่สุด โดยใช้วิธีการคัดเลือกที่เป็นธรรมกับทุกฝ่ายให้เหมาะสมตามสถานการณ์
ส่วนโรงเรียนเอกชนที่มีการปิดเรียนด้วยเหตุพิเศษเช่นกันนั้น สำนักงานคณะกรรมการส่งเสริมการศึกษาเอกชน (สช.) ที่มีนักเรียนนักศึกษาได้รับผลกระทบ ก็ใช้รูปแบบการเรียนออนไลน์เช่นกัน โดยเป็นการศึกษาฟรี ไม่มีค่าใช้จ่าย ด้วยความร่วมมือจากสถาบันการศึกษาชั้นนำที่มีระบบการเรียนการสอนแบบออนไลน์ เพื่อให้โรงเรียนอื่นร่วมใช้ และยังมีการรวบรวมสื่อการสอนเสริมหรือกวดวิชา และการสอนภาษาและอาชีพมาเผยเเพร่ด้วย
แนวทางการเรียนออนไลน์ที่บ้าน นอกจากเป็นไปตามความจำเป็นในแต่ละสถานการณ์แล้ว ยังช่วยสนับสนุนให้เอื้อต่อการมีส่วนร่วมของครอบครัวในการให้เด็กเรียนรู้ด้วยตนเอง และปฏิสัมพันธ์กับพ่อแม่ ผู้ปกครอง ในช่วงที่เผชิญกับวิกฤตโรคโควิด-19 ที่อาจต้องหยุดการเรียนการสอนในสถานศึกษาระยะยาว โดยเปลี่ยนบ้านและสถาบันครอบครัวเป็นสถานศึกษา รวมทั้งแนวทางการออกเเบบโปรเเกรม เกมส์เสริม เพิ่มทักษะ Coding ให้เป็นระดับขั้นตอนการเรียนรู้ (Level) แก่เด็กทุกระดับช่วงวัย ได้มีส่วนร่วมในการเรียนรู้อย่างสนุกสนาน เพราะ Covid can’t stop Coding
การเรียนออนไลน์จะเป็นการสร้างความรู้แก่เด็กและเยาวชนได้อย่างเหมาะสม สามารถเรียนที่บ้านได้อย่างปลอดภัย ให้ความรู้ ยกระดับคุณภาพการศึกษาได้อย่างทั่วถึง และสามารถสร้างโอกาสให้ทุกคนเรียนฟรี เรียนได้ทุกที่ ทุกเวลา ง่ายกว่าที่คิด พิชิตโลกยุคดิจิทัล
บัลลังก์ โรหิตเสถียร / เรียบเรียง

ที่มา : https://www.thaigov.go.th/news/contents/details/27931
