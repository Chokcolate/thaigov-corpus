รัฐบาลไทย-ข่าวทำเนียบรัฐบาล-กรุงไทยหนุนลดการเดินทางให้บริการขึ้นเงินรางวัลล็อตเตอรี่ผ่านสาขาใกล้บ้าน เริ่ม 2 พ.ค.นี้

วันพฤหัสบดีที่ 26 มีนาคม 2563
พิมพ์
กรุงไทยหนุนลดการเดินทางให้บริการขึ้นเงินรางวัลล็อตเตอรี่ผ่านสาขาใกล้บ้าน เริ่ม 2 พ.ค.นี้
ธนาคารกรุงไทย ได้รับแต่งตั้งจากสำนักงานสลากกินแบ่งรัฐบาล ให้บริการจ่ายเงินรางวัลสลากกินแบ่งรัฐบาลผ่านสาขาทั่วประเทศ  ทั้งสลากกินแบ่งรัฐบาลและสลากการกุศล เพื่ออำนวยความสะดวกและเพิ่มความปลอดภัย
ธนาคารกรุงไทย ได้รับแต่งตั้งจากสำนักงานสลากกินแบ่งรัฐบาล ให้บริการจ่ายเงินรางวัลสลากกินแบ่งรัฐบาลผ่านสาขาทั่วประเทศ  ทั้งสลากกินแบ่งรัฐบาลและสลากการกุศล เพื่ออำนวยความสะดวกและเพิ่มความปลอดภัย ผู้ถูกรางวัลสามารถเลือกรับเงินได้หลากหลายรูปแบบ และสามารถขึ้นได้ทุกรางวัล ยกเว้นรางวัลที่ 1  เริ่ม 2 พฤษภาคม 2563 โดยในเดือนแรกให้บริการผ่าน 300 สาขาในกรุงเทพฯ และปริมณฑล  หลังจากนั้นให้บริการผ่านทุกสาขาทั่วประเทศ
นายผยง  ศรีวณิช  กรรมการผู้จัดการใหญ่ ธนาคารกรุงไทย เปิดเผยว่า ธนาคารได้รับความไว้วางใจจาก คุณพชร อนันตศิลป์ ประธานคณะกรรมการสลากกินแบ่งรัฐบาล แต่งตั้งธนาคารเป็นตัวแทน  ในการให้บริการรับขึ้นเงินรางวัลสลากกินแบ่งรัฐบาลผ่านช่องทางสาขา ซึ่งธนาคารได้มีการลงนามบันทึกสัญญาให้บริการจ่ายเงินรางวัล ร่วมกับสำนักงานสลากกินแบ่งรัฐบาลเรียบร้อยแล้ว เพื่ออำนวยความสะดวกให้กับประชาชนที่ถูกรางวัล  ซึ่งธนาคารมีความพร้อมในทุกด้าน ทั้งทรัพยากรบุคคล  เครื่องมือที่ทันสมัย  ระบบการทำงานที่รัดกุม และมีสาขากระจายในทุกจังหวัดทั่วประเทศกว่า 1,100 สาขา  โดยจะเริ่มให้บริการตั้งแต่วันที่  2  พฤษภาคม 2563
“ประชาชนที่ถูกรางวัลสลากกินแบ่งรัฐบาล นำสลากที่ถูกรางวัลพร้อมบัตรประจำตัวประชาชน  มาติดต่อที่สาขาของธนาคารกรุงไทยด้วยตนเอง ซึ่งสามารถขึ้นเงินรางวัลได้ทุกรางวัล ยกเว้นรางวัลที่ 1 ที่ต้องนำไปขึ้นกับสำนักงานสลากกินแบ่งรัฐบาล ธนาคารจะจ่ายเงินรางวัลให้ในงวดปัจจุบันที่ออกรางวัล ตั้งแต่เวลา 18.00 น. ของวันที่ออกรางวัลในงวดนั้น จนถึงเวลา 12.00 น ของวันที่ออกรางวัลในงวดถัดไป โดยคิดค่าธรรมเนียม รวมภาษีมูลค่าเพิ่มเพียง 1% และค่าอากรแสตมป์ 0.5% ของมูลค่ารางวัล สำหรับสลากกินแบ่งรัฐบาล  และคิดค่าธรรมเนียม 1% และภาษีหัก ณ ที่จ่าย 1% ของมูลค่ารางวัล ในส่วนของสลากการกุศล โดยค่าอากรแสตมป์และภาษี หัก ณ ที่จ่าย  ธนาคารจะนำส่งให้กับสำนักงานสลากฯ”
ผู้รับรางวัลสามารถเลือกรับเงินได้หลายรูปแบบ เช่น โอนเงินเข้าบัญชีธนาคารกรุงไทย  บัญชีต่างธนาคาร หรือแคชเชียร์เช็ค โดยไม่ต้องจับเงินสด ซึ่งสะดวกและปลอดภัยมาก  ลดการเดินทางไปสถานที่ชุมชน ช่วยลดความเสี่ยงในการติดเชื้อของไวรัสโควิด -19 ที่กำลังแพร่ระบาด ทั้งนี้ ในเดือนแรก ธนาคารให้บริการเฉพาะสาขาในกรุงเทพฯและปริมณฑล ได้แก่ นนทบุรี  ปทุมธานี  สมุทรปราการ  นครปฐม  และสมุทรสาคร รวมประมาณ 300 สาขา และตั้งแต่วันที่  2 มิถุนายน 2563 เป็นต้นไป ธนาคารให้บริการรับขึ้นเงินรางวัลได้ทุกสาขาทั่วประเทศ
พ.ต.อ.บุญส่ง จันทรีศรี  ผู้อำนวยการสำนักงานสลากกินแบ่งรัฐบาล กล่าวว่า สำนักงานสลากฯ มีแนวนโยบายในการขยายช่องทางการขึ้นเงินรางวัลสลากกินแบ่งรัฐบาล  เพื่ออำนวยความสะดวกให้กับประชาชน ในการขึ้นรางวัลมากยิ่งขึ้น ที่สำคัญยังช่วยบรรเทาปัญหาการนำสลากปลอมมาขึ้นรางวัลด้วย เนื่องจากสาขาของธนาคารกรุงไทยมีศักยภาพ และมีความพร้อมในการตรวจสอบสลากด้วยเครื่องมือ อุปกรณ์ที่ทันสมัย ได้มาตรฐาน และมีการจัดอบรมเจ้าหน้าที่เรื่องการให้บริการจ่ายรางวัลอย่างเคร่งครัด
ผู้อำนวยการสำนักงานสลากฯ กล่าวต่อไปอีกว่า  เพื่อความปลอดภัยในชีวิตของประชาชน และเป็นการสนองต่อนโยบายของรัฐบาล ในการควบคุมการแพร่ระบาดของไวรัสโควิด-19 คณะกรรมการสลากกินแบ่งรัฐบาล จึงมีมติในการประชุมเมื่อวันที่ 25 มีนาคม 2563  ให้ทำการออกรางวัลของสลากงวดวันที่ 1 เมษายน 2563 เป็นวันที่ 2 พฤษภาคม 2563  ดังนั้นผู้ที่ซื้อสลากงวดวันที่ 1  เมษายน  2563 จึงขอให้เก็บรักษาสลากไว้อย่างดี เพื่อรอตรวจรางวัลในวันที่ 2  พฤษภาคม  2563  และหลังการออกรางวัลสามารถขึ้นเงินรางวัลได้ตามปกติที่สำนักงานสลากกินแบ่งรัฐบาล และช่องทางธนาคารที่มีการรับขึ้นเงินรางวัล รวมทั้งที่สาขาของธนาคารกรุงไทย สาขาในกรุงเทพฯ และปริมณฑล ทั้งนี้ วันออกรางวัลที่เลื่อนไปเป็น  2 พฤษภาคม 2563  ก็ต้องขึ้นอยู่กับสถานการณ์ในห้วงเวลา ณ ขณะนั้นด้วย หากสถานการณ์เปลี่ยนแปลงไป จะมีการประสานกับธนาคารกรุงไทยและธนาคารที่มีการรับขึ้นเงินรางวัลเพื่อดำเนินการในส่วนที่เกี่ยวข้องต่อไป

ที่มา : https://www.thaigov.go.th/news/contents/details/27889
