รัฐบาลไทย-ข่าวทำเนียบรัฐบาล-ศธ.สั่งปรับแผนงบกระทรวง เรียนออนไลน์ งดเก็บค่าเทอม ปวส. [กระทรวงศึกษาธิการ]

วันอาทิตย์ที่ 29 มีนาคม 2563
พิมพ์
ศธ.สั่งปรับแผนงบกระทรวง เรียนออนไลน์ งดเก็บค่าเทอม ปวส. [กระทรวงศึกษาธิการ]
ศธ.สั่งปรับแผนงบกระทรวง เรียนออนไลน์ งดเก็บค่าเทอม ปวส.
(29 มีนาคม 2563 : ข่าวเช้าวันหยุด ช่อง 33HD) กระทรวงศึกษาธิการ สั่งปรับแผนงบกระทรวง เตรียมแผนการเรียนออนไลน์ พร้อมเตรียมเสนอ ครม. งดเก็บค่าเทอมระดับ ปวส. ทั้งของรัฐและเอกชน
นายณัฎฐพล ทีปสุวรรณ รัฐมนตรีว่าการกระทรวงศึกษาธิการ กล่าวว่า กระทรวงศึกษาธิการ มีนโยบายให้ทุกหน่วยงานปรับแผนการใช้จ่ายงบประมาณปี 2563 เพื่อนำไปช่วยเหลือพี่น้องประชาชนทั่วไปที่กำลังตกงาน ผู้ที่เป็นแรงงานอิสระ หรือแรงงานที่กำลังเข้าสู่ระบบหรือเด็กอาชีวะจบใหม่และจัดหาครูเสริมความรู้ ฝึกอาชีพ ด้วยการเรียน Digital Skill เพิ่มทักษะออนไลน์ และ การใช้ภาษาอังกฤษ ตามแนวทางที่ ศธ.กำหนดไว้ ตั้งแต่ต้น เพื่อใช้ได้จริง พร้อมทั้งศึกษาแนวทางการเรียนออนไลน์ให้กับนักเรียนก่อนเปิดภาคเรียน รวมทั้งนโยบาย Work From Home เน้น Social Distancing หรือระยะห่างทางสังคม และเตรียมเสนอ ครม.ให้งดเว้นไม่เก็บค่าหน่วยกิตการเรียนระดับ ปวส. ทั้งของรัฐและเอกชนกว่า 350,000 คน เริ่มตั้งแต่ปีการศึกษานี้ จนกว่าสถานการณ์จะคลี่คลาย
ขณะเดียวกัน เมื่อวันที่ 23 มีนาคม 2563 คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ ได้จัดประชุมทีมหารือการสอนออนไลน์แบบ Unplugged Coding ด้วยการเปลี่ยนบ้าน เป็นสถานศึกษาภายในครอบครัวที่เด็กทุกช่วงวัยจะมีความสุขและสาระ ในช่วงวิกฤติโควิด-19 และร่วมจัดรายการเรียนรู้ทักษะด้วย Coding ผ่านทาง Facebook Live ใน “รายการ @จันทรเกษม” เมื่อวันอังคารนี้ที่ผ่านมา
นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ต้องการให้นักเรียนเอกชนทุกคนได้เข้าถึงการศึกษาออนไลน์ฟรี โดยไม่มีค่าใช้จ่าย นักเรียนสามารถเรียนฟรีที่บ้าน ปลอดภัย และได้ความรู้ โดยจะมีสถาบันการศึกษาเอกชนชั้นนำ 5 แห่งเข้ามาช่วย ตั้งแต่ประถมศึกษาปีที่ 1 ถึงมัธยมศึกษาปีที่ 6 ทั้งการสอนแบบไลฟ์สด และบันทึกเทปการสอน

ที่มา : https://www.thaigov.go.th/news/contents/details/28085
