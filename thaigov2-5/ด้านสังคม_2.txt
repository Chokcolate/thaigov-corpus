รัฐบาลไทย-ข่าวทำเนียบรัฐบาล-สธ.รับมอบเวชภัณฑ์ทางการแพทย์จากมูลนิธิแจ็ค หม่า และมูลนิธิอาลีบาบา

วันพฤหัสบดีที่ 26 มีนาคม 2563
สธ.รับมอบเวชภัณฑ์ทางการแพทย์จากมูลนิธิแจ็ค หม่า และมูลนิธิอาลีบาบา
รองนายกรัฐมนตรีและรัฐมนตรีว่าการกระทรวงสาธารณสุข รับมอบเวชภัณฑ์ทางการแพทย์จากมูลนิธิแจ็ค หม่า มูลนิธิอาลีบาบา และธนาคารแห่งอเมริกา เมอร์ริล ลินซ์  สาขาประเทศไทย
วันนี้ (26 มีนาคม 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์สุขุม กาญจนพิมาย ปลัดกระทรวงสาธารณสุข รับมอบเวชภัณฑ์ทางการแพทย์จากมูลนิธิแจ็ค หม่า และมูลนิธิอาลีบาบา โดย มร. เจมส์ ตง ประธานเจ้าหน้าที่บริหาร  บริษัท ลาซาด้า จำกัด เป็นผู้แทนมอบ ประกอบด้วย หน้ากากอนามัย 500,000 ชิ้น ชุดป้องกัน (Protective Suits)  50,000 ชุด และน.ส.อรกัญญา พิบูลธรรม กรรมการผู้จัดการใหญ่ ธนาคารแห่งอเมริกา สาขาประเทศไทย (Thailand of Bank of America ) มอบหน้ากาก N95 จำนวน 20,000 ชิ้น
นายอนุทินกล่าวว่า ในนามรัฐบาลไทย ขอขอบคุณมูลนิธิแจ็ค หม่า มูลนิธิอาลีบาบา และธนาคารแห่งอเมริกา เมอร์ริล ลินซ์ ที่ได้มอบเวชภัณฑ์ทางการแพทย์ เพื่อสนับสนุนผู้ปฏิบัติงานในการป้องกันควบคุมการแพร่ระบาดของโรคติดเชื้อโคโรนา 2019 (COVID-19) แสดงถึงความเป็นเพื่อนแท้ ไม่ใช่เฉพาะสนับสนุนการทำงานของกระทรวงสาธารณสุขเท่านั้น แต่จะช่วยป้องกันประชาชนไทยได้อีกจำนวนมาก เชื่อว่าน้ำใจและความช่วยเหลือในครั้งนี้ จะเป็นพลังให้เราชนะการต่อสู้ครั้งนี้ในเวลาไม่นาน
นายอนุทินกล่าวต่อว่า กระทรวงสาธารณสุข มีแผนบริหารจัดการเวชภัณฑ์ทางการแพทย์ โดย 2 สัปดาห์ที่ผ่านมา ได้ให้องค์การเภสัชกรรมติดต่อบริษัทผู้ผลิตเวชภัณฑ์ ทั้งหน้ากากอนามัยทางการแพทย์ หน้ากาก N95 ชุดป้องกันโรค (PPE) ถุงมือ ขณะนี้มีการทยอยส่งมาแล้ว รวมทั้งยาต้านไวรัส ที่บริษัทผู้ผลิตได้เริ่มส่งให้ยาองค์การเภสัชกรรม ได้มอบให้ปลัดกระทรวงสาธารณสุข และผู้ตรวจราชการกระทรวง วางแผนกระจายให้โรงพยาบาลในเครือข่าย เพื่อดูแลรักษาผู้ป่วย ขอให้ประชาชนมั่นใจ และร่วมมือกันลดการแพร่กระจายเชื้อ ด้วยการเว้นระยะห่างทางสังคม (Social Distancing) อยู่ห่างกันระยะ 2 เมตร ประชาชนปฏิบัติตามประกาศตาม พ.ร.ก.ฉุกเฉิน เพื่อให้ประชาชนอยู่กับที่ ไม่แพร่กระจายเชื้อโรค สามารถค้นหาผู้ป่วยและผู้สัมผัสมารับการรักษาได้ครบ เพื่อกลับสู่ภาวะปกติโดยเร็ว
“กระทรวงสาธารณสุข ให้ความสำคัญกับความปลอดภัยของบุคลากรทางการแพทย์มากที่สุด ได้เร่งกระจายเวชภัณฑ์ เครื่องป้องกันตนเอง จัดสรรงบประมาณค่าเสี่ยงภัย จัดทำกรมธรรม์คุ้มครองความปลอดภัย เพื่อเป็นขวัญกำลังใจแก่ผู้ปฏิบัติงาน” นายอนุทินกล่าว
***********************************  26 มีนาคม 2563

ที่มา : https://www.thaigov.go.th/news/contents/details/27900
