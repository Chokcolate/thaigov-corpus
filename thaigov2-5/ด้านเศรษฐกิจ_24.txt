รัฐบาลไทย-ข่าวทำเนียบรัฐบาล-ธอส. ช่วยคนไทย ร่วมสร้างชาติ บรรเทาผลกระทบให้ลูกค้า จากปัญหา COVID-19 พักชำระเงินต้น 3 เดือน 6 เดือน 12 เดือน ลดดอกเบี้ย ลดเงินงวด

วันศุกร์ที่ 27 มีนาคม 2563
พิมพ์
ธอส. ช่วยคนไทย ร่วมสร้างชาติ บรรเทาผลกระทบให้ลูกค้า จากปัญหา COVID-19 พักชำระเงินต้น 3 เดือน 6 เดือน 12 เดือน ลดดอกเบี้ย ลดเงินงวด
ธอส. จัดทำ “โครงการ ธอส. ช่วยคนไทย ร่วมสร้างชาติ”  เพื่อแบ่งเบาภาระค่าใช้จ่ายให้แก่ลูกค้าของ ธอส. ที่ได้รับผลกระทบจากการแพร่ระบาดของไวรัส COVID-19 ครอบคลุมทุกวัตถุประสงค์การกู้ ให้สามารถลดค่าใช้จ่ายในการผ่อนชำระเงินกู้เพื่อที่อยู่อาศัย
ธนาคารอาคารสงเคราะห์ สนับสนุนนโยบายรัฐบาล ตามแนวคิด ดร.อุตตม สาวนายน รัฐมนตรีว่าการกระทรวงการคลัง และนโยบายธนาคารแห่งประเทศไทย (ธปท.) จัดทำ “โครงการ ธอส. ช่วยคนไทย ร่วมสร้างชาติ” แบ่งเบาภาระค่าใช้จ่ายให้แก่ลูกค้าของ ธอส. ที่ได้รับผลกระทบจากการแพร่ระบาดของไวรัส COVID-19 ครอบคลุมทุกวัตถุประสงค์การกู้ ให้สามารถลดค่าใช้จ่ายในการผ่อนชำระเงินกู้เพื่อที่อยู่อาศัย โดยแบ่งออกเป็น 3 มาตรการ ประกอบด้วย มาตรการที่ 1 พักชำระเงินต้นระยะเวลา 3 เดือน และจ่ายเฉพาะดอกเบี้ยรายเดือน สำหรับลูกค้าที่มีวงเงินกู้ไม่เกิน 3 ล้านบาท มาตรการที่ 2 พักชำระเงินต้นระยะเวลา 1 ปี และจ่ายเฉพาะดอกเบี้ยรายเดือน เมื่อครบกำหนดระยะเวลาพักชำระเงินต้น สามารถแจ้งความประสงค์ขยายระยะเวลาการผ่อนชำระเพิ่มได้นานสูงสุดอีก 10 ปี  และมาตรการที่ 3 พักชำระเงินต้นระยะเวลา 6 เดือน พร้อมลดดอกเบี้ยเหลือ 3.90% ต่อปี และจ่ายเฉพาะดอกเบี้ยรายเดือน (กรอบวงเงินสินเชื่อ 50,000 ล้านบาท) เริ่มลงทะเบียนแจ้งความประสงค์เข้าร่วมโครงการผ่าน Mobile Application : GHB ALL ได้ตั้งแต่วันที่ 27 มีนาคม 2563
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการให้ความช่วยเหลือเยียวยาลูกค้าประชาชน พร้อมบรรเทาผลกระทบทางเศรษฐกิจจากการแพร่ระบาดของไวรัส COVID-19 และให้เศรษฐกิจไทยขับเคลื่อนต่อไปได้ สนับสนุนนโยบายของรัฐบาล ตามแนวคิด ดร.อุตตม สาวนายน รัฐมนตรีว่าการกระทรวงการคลัง และธนาคารแห่งประเทศไทย (ธปท.) ธอส. จัดทำ “โครงการ ธอส. ช่วยคนไทย ร่วมสร้างชาติ”  เพื่อแบ่งเบาภาระค่าใช้จ่ายให้แก่ลูกค้าของ ธอส. ที่ได้รับผลกระทบจากการแพร่ระบาดของไวรัส COVID-19 ครอบคลุมทุกวัตถุประสงค์การกู้ ให้สามารถลดค่าใช้จ่ายในการผ่อนชำระเงินกู้เพื่อที่อยู่อาศัย และนำเงินส่วนที่เหลือเก็บไว้ใช้จ่ายในด้านอื่นที่จำเป็นต่อการดำรงชีวิต พร้อมกับยังคงมีบ้านให้ตนเองและครอบครัวอยู่อาศัย โดยแบ่งออกเป็น 3 มาตรการ ประกอบด้วย
มาตรการที่ 1 พักชำระเงินต้นระยะเวลา 3 เดือน และจ่ายเฉพาะดอกเบี้ยรายเดือน สำหรับลูกค้าที่มีวงเงินกู้ไม่เกิน 3 ล้านบาท (ไม่จำกัดกรอบวงเงินสินเชื่อ) มีสถานะบัญชีปกติ ไม่อยู่ในสถานะกฎหมาย สามารถลงทะเบียนได้ภายในวันที่ 30 มิถุนายน 2563
มาตรการที่ 2 พักชำระเงินต้นระยะเวลา 1 ปี และจ่ายเฉพาะดอกเบี้ยรายเดือน (ไม่จำกัดกรอบวงเงินสินเชื่อ) เมื่อครบกำหนดระยะเวลาที่พักชำระเงินต้นแล้ว สามารถแจ้งความประสงค์ขยายระยะเวลาการผ่อนชำระเพิ่มได้นานสูงสุดอีก 10 ปี ซึ่งการขยายระยะเวลาจะทำให้เงินงวดรายเดือนของลูกค้าลดลงอีกด้วย สามารถลงทะเบียนได้ภายในวันที่ 30 เมษายน 2563
มาตรการที่ 3 พักชำระเงินต้นระยะเวลา 6 เดือน พร้อมลดดอกเบี้ยเหลือ 3.90% ต่อปี และจ่ายเฉพาะดอกเบี้ยรายเดือน (กรอบวงเงินสินเชื่อ 50,000 ล้านบาท) ซึ่งลูกค้าที่มีความประสงค์จะใช้มาตรการนี้ต้องนำส่งหลักฐานให้ธนาคารผ่าน Mobile Application : GHB ALL ที่สะท้อนให้เห็นว่าการแพร่ระบาดของไวรัส COVID-19 ส่งผลกระทบให้รายได้ลดลง สามารถลงทะเบียนได้ภายในวันที่ 30 เมษายน 2563
ทั้งนี้ มาตรการที่ 2 และมาตรการที่ 3 สามารถใช้ได้ทั้งลูกค้าที่มีสถานะบัญชีปกติ และลูกค้า NPL ของธนาคาร  ลูกค้าที่สนใจเข้าร่วมโครงการสามารถลงทะเบียนแจ้งความประสงค์ผ่าน Mobile Application : GHB ALL ด้วยการกรอกข้อมูลและส่งหลักฐานตามที่ธนาคารกำหนด อาทิ เลขประจำตัวประชาชน และเลขที่บัญชีเงินกู้ พร้อมเลือก 1 ใน 3 มาตรการของ ธอส. ที่ประสงค์เข้าร่วม ได้ตั้งแต่วันที่ 27 มีนาคม - 30 เมษายน 2563 โดยลูกค้าสามารถชำระเงินงวดตามยอดที่ได้รับแจ้งผ่าน Application : GHB ALL ในวันถัดไป หรือสร้าง QR CODE จาก Application : GHB ALL เพื่อนำไปสแกนชำระเงินงวดผ่าน Application ของธนาคารอื่นได้
โครงการ ธอส. ช่วยคนไทย ร่วมสร้างชาติ จะสามารถบรรเทาภาระค่าใช้จ่ายให้แก่ลูกค้าปัจจุบันของธนาคารทั้ง 1.57 ล้านราย คิดเป็นกรอบวงเงินสินเชื่อรวม 1.22 ล้านล้านบาท ที่ปัจจุบันพบว่าหลายสาขาอาชีพต่างได้รับผลกระทบจากปัญหาการแพร่ระบาดของไวรัส COVID-19 ซึ่งหลังจากลูกค้าเลือกมาตรการพักชำระเงินต้นตามระยะเวลาที่ต้องการแล้ว จะทำให้เงินงวดรายเดือนลดลง โดยขึ้นอยู่กับอัตราดอกเบี้ยและเงินงวดตามโปรโมชั่นเดิมของลูกค้าแต่ละรายด้วย อาทิ กรณีวงเงินกู้ 1 ล้านบาท(อัตราดอกเบี้ยเดิม MRR - 0.50 = 5.775% ต่อปี) จากเดิมต้องชำระเงินงวดประมาณ 6,600 บาท/เดือน เมื่อเปลี่ยนมาใช้มาตรการที่ 3 เงินงวดที่ชำระจะลดลงเหลือ 3,400 บาท/เดือน
ทั้งนี้ ลูกค้าสามารถดาวน์โหลด Application : GHB ALL ได้ที่ App Store หรือ Play Store และสามารถลงทะเบียนออนไลน์ เพื่อเข้าร่วมโครงการได้ตั้งแต่วันที่ 27 มีนาคม - 30 เมษายน 2563 สอบถามรายละเอียดเพิ่มเติมที่ ศูนย์ลูกค้าสัมพันธ์ (Call Center) โทร 0-2645-9000  Facebook Fanpage ธนาคารอาคารสงเคราะห์ และwww.ghbank.co.th

ที่มา : https://www.thaigov.go.th/news/contents/details/27971
