รัฐบาลไทย-ข่าวทำเนียบรัฐบาล-การบินไทยชี้แจงกรณีไม่สามารถทำการบินสู่อิตาลี ในวันที่ 30 มีนาคม 2563 [กระทรวงคมนาคม]

วันเสาร์ที่ 28 มีนาคม 2563
พิมพ์
การบินไทยชี้แจงกรณีไม่สามารถทำการบินสู่อิตาลี ในวันที่ 30 มีนาคม 2563 [กระทรวงคมนาคม]
การบินไทยชี้แจงกรณีไม่สามารถทำการบินสู่อิตาลี ในวันที่ 30 มีนาคม 2563
นายจักรกฤศฏิ์ พาราพันธกุล รองประธานกรรมการ คนที่ 2 บริษัท การบินไทย จำกัด (มหาชน) ปฏิบัติหน้าที่แทนกรรมการผู้อำนวยการใหญ่ เปิดเผยว่า ตามที่มีประกาศทางเว็บไซต์สถานเอกอัครราชทูต ณ กรุงโรม สาธารณรัฐอิตาลี ระบุว่า มีความเป็นไปได้ที่การบินไทยจะมีเที่ยวบินในเส้นทางกรุงเทพฯ-โรม ในวันที่ 30 มีนาคม 2563 นั้น บริษัท การบินไทยฯ ขอชี้แจงว่า มีหลายปัจจัยที่ไม่สามารถทำการบินได้ เนื่องจากสถานการณ์การแพร่ระบาดของไวรัสโควิด-19 ทวีความรุนแรงอย่างรวดเร็วและลุกลามไปทั่วโลก ทำให้อิตาลีได้ประกาศปิดประเทศ ประกอบกับกระทรวงสาธารณสุขของไทยได้ออกประกาศให้อิตาลีเป็นท้องที่นอกราชอาณาจักรที่เป็นเขตติดโรคติดต่ออันตราย กรณีโรคติดเชื้อไวรัสโควิด-19 รวมทั้งสำนักงานการบินพลเรือนแห่งประเทศไทย ยังได้ออกประกาศมาตรการเข้มงวดในการที่สายการบินจะรับผู้โดยสารจากประเทศกลุ่มเสี่ยง นอกจากนี้ บริษัท การบินไทยฯ ได้ยกเลิกเที่ยวบินสู่โรมตั้งแต่วันที่ 15 มีนาคม 2563 และยกเลิกเที่ยวบินสู่มิลาน ตั้งแต่วันที่ 13 มีนาคม 2563 พร้อมปิดสำนักงานเป็นการชั่วคราว โดยโยกย้ายพนักงานบางส่วนกลับมาประจำการที่กรุงเทพฯ ซึ่งปัจจัยต่างๆ ดังกล่าว ทำให้ยังไม่มีความแน่นอนที่บริษัทฯ จะพร้อมทำการบินสู่อิตาลีตามที่ปรากฏเป็นข่าว
อย่างไรก็ตาม บริษัทฯ จะหารือกับกระทรวงการต่างประเทศเพื่อหาแนวทางในการรับคนไทยกลับบ้านต่อไป

ที่มา : https://www.thaigov.go.th/news/contents/details/28049
