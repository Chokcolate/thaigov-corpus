รัฐบาลไทย-ข่าวทำเนียบรัฐบาล-ทอท.ผ่อนปรนให้ผู้โดยสารนำเจลล้างมือ (Liquid hand sanitizer) ติดตัวขึ้นห้องโดยสารอากาศยานหรือเข้าไปในเขตหวงห้ามของท่าอากาศยาน [กระทรวงคมนาคม]

วันอาทิตย์ที่ 29 มีนาคม 2563
พิมพ์
ทอท.ผ่อนปรนให้ผู้โดยสารนำเจลล้างมือ (Liquid hand sanitizer) ติดตัวขึ้นห้องโดยสารอากาศยานหรือเข้าไปในเขตหวงห้ามของท่าอากาศยาน [กระทรวงคมนาคม]
ทอท.ผ่อนปรนให้ผู้โดยสารนำเจลล้างมือ (Liquid hand sanitizer) ติดตัวขึ้นห้องโดยสารอากาศยานหรือเข้าไปในเขตหวงห้ามของท่าอากาศยาน
บริษัท ท่าอากาศยานไทย จำกัด (มหาชน) (ทอท.) ได้ดำเนินการตามประกาศสำนักงานการบินพลเรือนแห่งประเทศไทย เรื่อง หลักเกณฑ์และเงื่อนไขการตรวจค้นเจลล้างมือ (Liquid hand sanitizer) ที่จะนำขึ้นบนห้องโดยสารอากาศยานหรือนำเข้าไปในเขตหวงห้ามของสนามบินสาธารณะภายใต้มาตรการเฝ้าระวังสถานการณ์โรคติดเชื้อไวรัสโคโรนา 2019 (COVID-19) พ.ศ. 2563 โดยตั้งแต่วันที่ 27 มีนาคม 2563 เป็นต้นไป ท่าอากาศยานทั้ง 6 แห่งของ ทอท. ได้แก่ ท่าอากาศยานสุวรรณภูมิ ท่าอากาศยานดอนเมือง ท่าอากาศยานภูเก็ต ท่าอากาศยานเชียงใหม่ ท่าอากาศยานหาดใหญ่ และท่าอากาศยานแม่ฟ้าหลวง เชียงราย ได้ผ่อนปรนให้ผู้โดยสารนำเจลล้างมือ (Liquid hand sanitizer) ติดตัวขึ้นห้องโดยสารอากาศยานหรือเข้าไปในเขตหวงห้ามของท่าอากาศยานได้
ในบรรจุภัณฑ์ที่มีความจุไม่เกิน 350 มิลลิลิตร (12 ออนซ์) จากเดิม 100 มิลลิลิตร (3.5 ออนซ์) ต่อบรรจุภัณฑ์ โดยบรรจุภัณฑ์ต้องมีลักษณะที่ปิดสนิทและมีข้อความระบุปริมาตรของบรรจุภัณฑ์ชัดเจน สำหรับของเหลว เจล สเปรย์ อื่นๆ เช่น ยาสีฟัน น้ำหอม ครีมทาผิว ฯลฯ สามารถนำติดตัวขึ้นบนอากาศยานหรือเข้าไปในเขตหวงห้ามในท่าอากาศยานได้ ในบรรจุภัณฑ์ที่มีความจุไม่เกิน 100 มิลลิลิตร โดยบรรจุภัณฑ์ต้องมีลักษณะที่ปิดสนิทและมีข้อความระบุปริมาตรของบรรจุภัณฑ์ชัดเจน ทั้งนี้ ผู้โดยสารสามารถนำติดตัวขึ้นบนอากาศยานรวมกันได้ไม่เกินคนละ 1,000 มิลลิลิตร โดยนำของเหลวฯ แยกออกจากสัมภาระอื่นใส่ถาดก่อนนำผ่านเครื่องเอ็กซเรย์ อย่างไรก็ตาม การผ่อนปรนดังกล่าวจะยังคงดำเนินไปจนกว่ามาตรการของโรคติดเชื้อไวรัส COVID-19 จะสิ้นสุดตามประกาศของกระทรวงสาธารณสุข

ที่มา : https://www.thaigov.go.th/news/contents/details/28083
