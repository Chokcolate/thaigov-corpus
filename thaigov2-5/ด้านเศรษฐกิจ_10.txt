รัฐบาลไทย-ข่าวทำเนียบรัฐบาล-ไอแบงก์ ยกระดับความพร้อมให้การบริการในสถานการณ์ฉุกเฉินการแพร่ระบาดไวรัส โควิด-19

วันพฤหัสบดีที่ 26 มีนาคม 2563
พิมพ์
ไอแบงก์ ยกระดับความพร้อมให้การบริการในสถานการณ์ฉุกเฉินการแพร่ระบาดไวรัส โควิด-19
ไอแบงก์เตรียมความพร้อมปฏิบัติงานตามแผนบริหารความต่อเนื่องทางธุรกิจ (BCP) ตั้งแต่ต้นเดือนมีนาคม เพื่อรับมือกรณีที่รัฐบาลประกาศยกระดับการควบคุมการแพร่ระบาดไวรัสโควิด-19 เพื่อที่จะสามารถให้บริการลูกค้าธนาคารได้อย่างต่อเนื่อง
ธนาคารอิสลามแห่งประเทศไทย (ไอแบงก์) รัฐวิสาหกิจสังกัดกระทรวงการคลัง เตรียมความพร้อมปฏิบัติงานตามแผนบริหารความต่อเนื่องทางธุรกิจ (BCP) ตั้งแต่ต้นเดือนมีนาคม เพื่อรับมือกรณีที่รัฐบาลประกาศยกระดับการควบคุมการแพร่ระบาดไวรัสโควิด-19 เพื่อที่จะสามารถให้บริการลูกค้าธนาคารได้อย่างต่อเนื่อง ในขณะเดียวกันก็คำนึงความปลอดภัยของพนักงานและลูกค้าด้วยการเพิ่มมาตรการความปลอดภัยเป็นพิเศษ
นายวุฒิชัย สุระรัตน์ชัย กรรมการและผู้จัดการ ธนาคารอิสลามแห่งประเทศไทย (ไอแบงก์)  เผยว่า เพื่อให้เป็นไปตามนโยบายของภาครัฐในการควบคุมสถานการณ์การแพร่ระบาดไวรัส โควิด-19 คณะอนุกรรมการบริหารจัดการภาวะวิกฤต (Crisis Management Committee : CMC) มีมติให้ซักซ้อมการปฏิบัติงานและรองรับการดำเนินธุรกิจอย่างต่อเนื่อง  โดยแบ่งกลุ่มการทำงานของพนักงาน  ตามความเหมาะสม หรือเหลื่อมเวลาทำงานไม่ต้องเดินทางพร้อมกัน เพื่อช่วยลดความแออัดในการใช้สถานที่ต่างๆ โดยธนาคารจัดแบ่งกลุ่มการปฏิบัติงานออกเป็น 2 กลุ่ม  แบ่งเป็น
กลุ่ม Critical Functions แบ่งเป็น 2 ทีม ซึ่งปฏิบัติงานคู่ขนานทั้งที่สำนักงานใหญ่ และที่ศูนย์ปฏิบัติการสำรอง ทั้ง 2 แห่งของธนาคาร โดยทั้ง 2 ทีม จะไม่พบปะปนกันจนกว่าสถานการณ์การแพร่ระบาดจะลดลง กลุ่ม Non Critical Function แบ่งเป็น 2 ทีมเช่นกัน โดยทีม1 ปฏิบัติงาน ณ สถานที่ทำการปกติ และอีกหนึ่งทีมปฏิบัติงานจากสถานที่อยู่อาศัย (WFH –Work From Home)
“การปรับการทำงานดังกล่าวของไอแบงก์ จะยังสามารถให้บริการลูกค้าอย่างต่อเนื่อง แต่อาจส่งผลกระทบต่อความสะดวกของลูกค้าบ้างเมื่อเทียบกับสถานการณ์ปกติ อย่างไรก็ตามเราได้มีการซ้อมปฏิบัติงานตามแผน BCP แล้ว โดยเฉพาะกลุ่มธุรกรรมสำคัญหรือ Critical Functions เพื่อที่จะมั่นใจว่าหากรัฐบาลประกาศการควบคุมการแพร่ระบาดฯมากขึ้น เราก็มั่นใจว่า การทำงานของธนาคารจะไม่สะดุด และสามารถให้บริการลูกค้าได้อย่างต่อเนื่อง ส่วนเรื่องความปลอดภัยของลูกค้า ธนาคารได้จัดพื้นที่ให้บริการที่มีระยะห่างตามเกณฑ์ของ Social Distancing มีเจลล้างมือ ณ จุดบริการ และติดป้ายให้ความรู้และวิธีป้องกันจากโรคโควิด-19 ทุกสาขาทั่วประเทศ นอกจากนี้ ยังมีจุดคัดกรอง สำหรับพนักงาน เจ้าหน้าที่ และผู้มาติดต่อก่อนเข้าอาคาร เพื่อความมั่นใจว่า ธนาคารเป็นสถานที่ปลอดภัยอีกด้วย”นายวุฒิชัย กล่าวทิ้งท้าย
ทั้งนี้ หากลูกค้ามีข้อสงสัยสามารถติดต่อสอบถามข้อมูลเพิ่มเติมได้ที่ Ibank Call Center 1302 ทุกวันเวลาทำการ (จันทร์-ศุกร์ เวลา 8.30 – 18.00 น.)

ที่มา : https://www.thaigov.go.th/news/contents/details/27920
