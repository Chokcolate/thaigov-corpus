รัฐบาลไทย-ข่าวทำเนียบรัฐบาล-นายกฯ สั่งตรวจสอบหาต้นตอราคาไข่ไก่แพงห่วงประชาชนเดือดร้อนในภาวะโควิด-19 ระบาด

วันเสาร์ที่ 28 มีนาคม 2563
นายกฯ สั่งตรวจสอบหาต้นตอราคาไข่ไก่แพงห่วงประชาชนเดือดร้อนในภาวะโควิด-19 ระบาด
นายกฯ สั่งตรวจสอบหาต้นตอราคาไข่ไก่แพงห่วงประชาชนเดือดร้อนในภาวะโควิด-19 ระบาด
วันที่ 28 มีนาคม 2563 ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงประชาชนได้รับผลกระทบราคาไข่ไก่แพง สั่งหน่วยงานเกี่ยวข้องคือ กระทรวงพาณิชย์ ตรวจสอบหาสาเหตุตั้งแต่ต้นทาง รวมถึงการตรวจสอบทุกขั้นตอน กลางทาง จนถึงปลายทางที่ประชาชน ซึ่งการไล่จับผู้ค้ารายย่อย อาจจะไม่ใช่การแก้ปัญหาที่ถูกจุด จึงต้องติดตามทุกขั้นตอน เตือนกลุ่มฉวยโอกาสขึ้นราคาต้องเห็นใจประชาชนในสถานการณ์
หลังจากรัฐบาลประกาศสถานการณ์ฉุกเฉินในทุกเขตท้องที่ทั่วราชอาณาจักร เพื่อควบคุมสถานการณ์การแพร่ระบาดของไวรัสโคโรนาสายพันธุ์ใหม่ หรือโควิด-19 เริ่มตั้งแต่วันที่ 26 มี.ค.-30 เม.ย. 2563 ส่งผลให้พี่น้องประชาชนเป็นกังวลแห่ซื้อไข่ไก่จนขาดตลาดในบางพื้นที่ จนทำให้เกิดการฉวยโอกาสขายไข่ไก่ราคาแพงกว่าที่ควรจะเป็น และไม่ต้องการให้พ่อค้าแม่ค้ารู้สึกว่ารัฐบาลไปตามไล่จับ คนกลุ่มนี้ แต่ให้ดูว่าราคาที่พ่อค้าแม่ค้ารับมาราคาเป็นธรรมหรือไม่ โดยการตรวจสอบตั้งแต่ต้นทาง จะสร้างความเป็นธรรมกับทุกฝ่าย รวมถึงการป้องกันการเอารัดเอาเปรียบหรือเกิดการฉวยโอกาสขึ้นราคาขาย ในสถานการณ์ที่ประชาชนได้รับความเดือดร้อน จากการแพร่ระบาดของโควิด-19 อยู่แล้ว
รัฐบาลหวังว่าทุกอย่างจะผ่านไปได้ด้วยดี ขออย่าใช้จังหวะแบบนี้เอาเปรียบซึ่งกันและกัน แต่มาร่วมช่วยเหลือสนับสนุนซึ่งกันและกันให้ผ่านวิกฤตไปได้

ที่มา : https://www.thaigov.go.th/news/contents/details/28027
