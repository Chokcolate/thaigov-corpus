รัฐบาลไทย-ข่าวทำเนียบรัฐบาล-ออมสิน ปรับลดดอกเบี้ยสอดคล้อง กนง. ลดดอกเบี้ยเงินกู้ 0.10-0.25% ส่วนดอกเบี้ยเงินฝากลดลง 0.00-0.25% [กระทรวงการคลัง]

วันพฤหัสบดีที่ 26 มีนาคม 2563
ออมสิน ปรับลดดอกเบี้ยสอดคล้อง กนง. ลดดอกเบี้ยเงินกู้ 0.10-0.25% ส่วนดอกเบี้ยเงินฝากลดลง 0.00-0.25% [กระทรวงการคลัง]
ธ.ออมสินลดดอกเบี้ยสอดคล้องทิศทางนโยบายดอกเบี้ย กนง. ร่วมบรรเทาผลกระทบจากไวรัสโควิด-19 พร้อมดูแลลูกค้ารายย่อย ประกาศลดอัตราดอกเบี้ยเงินกู้ 0.10-0.25% และปรับลดดอกเบี้ยเงินฝากโดยที่บางประเภทไม่ได้ลดจนถึงลด 0.25% มีผลวันที่ 26 มีนาคม 2563
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า ด้วยภารกิจหลักของธนาคารออมสินในการเป็นกลไกส่งเสริมเศรษฐกิจของประเทศตามนโยบายรัฐบาล ภายใต้สถานการณ์และสอดคล้องกับทิศทางดอกเบี้ยนโยบายตามประกาศของคณะกรรมการนโยบายการเงิน (กนง.) รวมถึงมุ่งให้ความสำคัญต่อสภาวะการดำรงชีพในการช่วยแบ่งเบาภาระลูกค้าและประชาชน ธนาคารฯ จึงได้ปรับลดอัตราดอกเบี้ยเงินกู้และเงินฝาก มีผลตั้งแต่วันที่ 26 มีนาคม 2563 เป็นต้นไป โดยอัตราดอกเบี้ยเงินกู้ปรับลด 0.10-0.25% ได้แก่ อัตราดอกเบี้ยเงินกู้ขั้นต่ำประเภทเงินกู้ที่มีระยะเวลา หรือ MLR (Minimum Lending Rate) ปรับลดลงจาก 6.375% เป็น 6.275% (ปรับลด 0.10%) อัตราดอกเบี้ยเงินกู้ขั้นต่ำประเภทเงินเบิกเกินบัญชี หรือ MOR (Minimum Overdraft Rate) ปรับลดลงจาก 6.495% เป็น 6.245% (ปรับลด 0.25%) และอัตราดอกเบี้ยเงินกู้ลูกค้ารายย่อยชั้นดี หรือ MRR (Minimum Retail Rate) ปรับลดลงจาก 6.495% เป็น 6.370% (ปรับลด 0.125%)
สำหรับดอกเบี้ยเงินฝาก ธนาคารฯ ได้ปรับลดในอัตรา 0.00-0.25% ทุกประเภท ได้แก่ ประเภทบุคคลธรรมดา ปรับลดจาก 0.50-1.875% เป็น 0.375-1.625% (อัตราดอกเบี้ยตามวงเงินฝาก) ประเภทนิติบุคคลทั่วไป ปรับลดจาก 0.37-0.925% เป็น 0.25-0.675% ประเภทส่วนราชการ รัฐวิสาหกิจ และองค์กรของรัฐ ปรับลดจาก 0.37-0.925 เป็น 0.25-0.725% ผู้ฝากประเภทสถาบันการเงิน สหกรณ์ออมทรัพย์ และสหกรณ์การเกษตร ปรับลดจาก 0.37-0.925% เป็น 0.25-0.675%
ทั้งนี้ ผู้ฝากประเภทนิติบุคคลไม่แสวงหากำไร ซี่งเป็นผู้ฝากองค์กรปฏิบัติงานเชิงสังคม-เพื่อสาธารณกุศล เช่น วัด องค์การศาสนา มูลนิธิ สมาคม สภากาชาดไทย สถาบันคุ้มครองเงินฝาก (สคฝ.) กองทุนบำเหน็จบำนาญข้าราชการ (กบข.) เป็นต้น ธนาคารฯ ไม่ปรับลดดอกเบี้ย โดยยังคงดอกเบี้ยที่อัตรา 0.50-1.475%
“ปัจจัยการแพร่ระบาดไวรัสโควิด-19 มีผลกระทบต่อระบบเศรษฐกิจ และส่งผลต่อความเป็นอยู่ของประชาชน ธนาคารออมสินจึงหวังเป็นอย่างยิ่งว่าการปรับลดดอกเบี้ยในครั้งนี้จะช่วยบรรเทาผลกระทบให้ประชาชนและลูกค้าของธนาคารฯ ได้ไม่มากก็น้อย”ผู้อำนวยการธนาคารออมสิน กล่าวในที่สุด.

ที่มา : https://www.thaigov.go.th/news/contents/details/27879
