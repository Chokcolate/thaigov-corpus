รัฐบาลไทย-ข่าวทำเนียบรัฐบาล-ก.อุตฯ ตรวจสอบขั้นตอนและกระบวนการผลิตหน้ากากผ้าฯ พร้อมควบคุมการผลิตให้ได้ตามมาตรฐานฯ

วันอังคารที่ 7 เมษายน 2563
พิมพ์
ก.อุตฯ ตรวจสอบขั้นตอนและกระบวนการผลิตหน้ากากผ้าฯ พร้อมควบคุมการผลิตให้ได้ตามมาตรฐานฯ
นายนิรันดร์ ยิ่งมหิศรานนท์ รองอธิบดีกรมอุตสาหกรรมพื้นฐานและการเหมืองแร่ รักษาการผู้ตรวจราชการกระทรวงอุตสาหกรรม ตรวจสอบขั้นตอนและกระบวนการผลิตหน้ากากผ้าฯ พร้อมควบคุมการผลิตให้ได้ตามมาตรฐานฯ
วันที่ 3 เมษายน 2563 นายนิรันดร์ ยิ่งมหิศรานนท์ รองอธิบดีกรมอุตสาหกรรมพื้นฐานและการเหมืองแร่ รักษาการผู้ตรวจราชการกระทรวงอุตสาหกรรม ในฐานะประธานคณะกรรมการตรวจรับพัสดุ โครงการผลิตหน้ากากผ้า เพื่อลดปัญหาการขาดแคลนหน้ากากอนามัย และป้องกันการระบาดของโรคติดเชื้อไวรัสโคโรนา 2019 (COVID19) แก่ประชาชน ได้นำคณะกรรมการตรวจรับพัสดุเข้าตรวจสอบขั้นตอนการผลิตหน้ากากผ้าของ บริษัท พาลาดิน เวิร์คแวร์ จำกัด ซึ่งเป็น 1 ใน 5 บริษัท ที่ได้รับการคัดเลือกเป็นผู้ผลิตหน้ากากผ้าที่มีคุณลักษณะผ้าและหน้ากากผ้าตามประกาศกระทรวงอุตสาหกรรมกำหนด เรื่องข้อแนะนำคุณลักษณะผ้าที่ใช้ในการผลิตหน้ากากอนามัยสำหรับประชาชน เพื่อลดความเสี่ยงในการติดเชื้อไวรัสโคโรนา 2019 (COVID-19) โดยจากการตรวจสอบพบว่าโรงงานสามารถผลิตหน้ากากผ้าได้ตามมาตรฐาน
กระทรวงอุตสาหกรรม ได้รับการจัดสรรงบประมาณรายจ่าย งบกลาง จำนวน 65 ล้านบาท และกระทรวงอุตสาหกรรม ได้จัดสรรงบรายจ่ายประจำปี 2563 ของสำนักงานปลัดกระทรวงอุตสาหกรรม เพิ่มเติมอีก 2 ล้านบาท รวมเป็น 67 ล้านบาท เพื่อผลิตหน้ากากผ้าและแจกจ่ายให้ประชาชนในเขตกรุงเทพฯ และปริมณฑล รวมถึงพื้นที่เสี่ยงอื่น จำนวน 10 ล้านชิ้น เพื่อลดปัญหาการขาดแคลนหน้ากากอนามัย และป้องกันการระบาดของโรคติดเชื้อไวรัสโควิด-19 โดยได้คัดเลือกบริษัท/โรงงาน จำนวน 5 ราย ได้แก่ บริษัท พาลาดิน เวิร์คแวร์ จำกัด บริษัท ยูนิเวอร์แซล แอพพาเรล จำกัด บริษัท แปซิฟิก การทอ จำกัด บริษัท กลัฟเท็กซ์ จำกัด และ บริษัท เกียรติสวัสดิ์ เท็กซ์ไทล์ จำกัด ซึ่งเป็นโรงงานที่มีความพร้อมและมีศักยภาพสามารถจัดหาวัตถุดิบในการผลิตที่มีคุณภาพ มีคุณลักษณะผ้าและหน้ากากผ้าตามประกาศกระทรวงอุตสาหกรรมกำหนด เรื่องข้อแนะนำคุณลักษณะผ้าที่ใช้ในการผลิตหน้ากากอนามัยสำหรับประชาชน เพื่อลดความเสี่ยงในการติดเชื้อไวรัสโคโรนา 2019 (COVID-19)  โดยผ่านการรับรองมาตรฐานจากสถาบันพัฒนาอุตสาหกรรมสิ่งทอ ทั้งนี้ จากการตรวจเยี่ยมโรงงานฯ คณะกรรมการตรวจรับฯ มีความมั่นใจว่ากระทรวงอุตสาหกรรมสามารถแจกจ่ายหน้ากากผ้าล๊อตแรกให้กับประชาชนได้ภายในกลางเดือนเมษายนนี้อย่างแน่นอน

ที่มา : https://www.thaigov.go.th/news/contents/details/28544
