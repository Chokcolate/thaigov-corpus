รัฐบาลไทย-ข่าวทำเนียบรัฐบาล-กรมทางหลวง ปิดบริการมอเตอร์เวย์ชั่วคราว ตั้งแต่สี่ทุ่ม - ตีสี่ สกัด COVID - 19 ระบาด [กระทรวงคมนาคม]

วันจันทร์ที่ 6 เมษายน 2563
กรมทางหลวง ปิดบริการมอเตอร์เวย์ชั่วคราว ตั้งแต่สี่ทุ่ม - ตีสี่ สกัด COVID - 19 ระบาด [กระทรวงคมนาคม]
กรมทางหลวงขานรับมาตรการเคอร์ฟิว ประกาศปิดบริการมอเตอร์เวย์หมายเลข 7 และมอเตอร์เวย์หมายเลข 9 ชั่วคราว ตั้งแต่เวลา 22.00 น. - 04.00 น. ของวันรุ่งขึ้น พร้อมระดมกำลังเจ้าหน้าที่ ตรวจเข้ม คัดกรองรถ เพื่อช่วยชะลอการแพร่ระบาด COVID – 19
กรมทางหลวงขานรับมาตรการเคอร์ฟิว ประกาศปิดบริการมอเตอร์เวย์หมายเลข 7 และมอเตอร์เวย์หมายเลข 9 ชั่วคราว ตั้งแต่เวลา 22.00 น. - 04.00 น. ของวันรุ่งขึ้น พร้อมระดมกำลังเจ้าหน้าที่ ตรวจเข้ม คัดกรองรถ เพื่อช่วยชะลอการแพร่ระบาด COVID – 19
นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยว่า ตามที่ พลเอก ประยุทธ์ จันทร์โอชา นายกรัฐมนตรี ได้มีประกาศสถานการณ์ฉุกเฉิน ห้ามบุคคลใดทั่วราชอาณาจักรออกนอกเคหสถานหรือเคอร์ฟิว ระหว่างเวลา 22.00 น.- 04.00 น. ของวันรุ่งขึ้น โดยเริ่มตั้งแต่คืนวันที่ 3 เมษายน ที่ผ่านมา เนื่องจากสถานการณ์ การแพร่ระบาดของโรคติดเชื้อไวรัสโคโรนา สายพันธุ์ใหม่ 2019 (COVID - 19) กระทรวงคมนาคมจึงได้สั่งการให้หน่วยงานในสังกัดปฏิบัติตามอย่างเคร่งครัด พร้อมกำหนดมาตรการต่างๆ ให้สอดคล้องกับประกาศดังกล่าว
นายสราวุธ ทรงศิวิไล อธิบดีกรมทางหลวง กล่าวว่า กรมทางหลวงได้ดำเนินการตามนโยบายของรัฐบาลและข้อสั่งการของรัฐมนตรีว่าการกระทรวงคมนาคม โดยปิดการจราจรบนทางหลวงพิเศษระหว่างเมือง (มอเตอร์เวย์) ทั้ง 2 สายทางบางส่วนชั่วคราว ได้แก่ มอเตอร์เวย์หมายเลข 7 กรุงเทพฯ – ชลบุรี - พัทยา และมอเตอร์เวย์ หมายเลข 9 ช่วงบางปะอิน - บางพลี และช่วงสุขสวัสดิ์ - บางขุนเทียน ตั้งแต่เวลา 22.00 น.- 04.00 น.ของวันรุ่งขึ้น โดยเริ่มตั้งแต่คืนวันที่ 3 เมษายน ที่ผ่านมา ทั้งนี้ ยกเว้นยานพาหนะที่ได้รับอนุญาตผ่านทางในช่วงเวลาเคอร์ฟิว โดยเปิดให้ใช้บริการเฉพาะช่องเงินสด
สถานการณ์ภาพรวมหลังจากที่เริ่มใช้มาตรการเคอร์ฟิว พบว่าปริมาณรถที่วิ่งผ่านแต่ละด่านน้อยมาก โดยกรมทางหลวงได้จัดกำลังเจ้าหน้าปฏิบัติงานร่วมกับตำรวจทางหลวง ในการตั้งจุดคัดกรองบริเวณด่านเก็บ ค่าผ่านทางต่างๆ ตั้งแต่เวลา 22.00 น. พร้อมทั้งยังได้จัดกำลังเจ้าหน้าที่เฝ้าระวังเหตุการณ์ผ่านระบบกล้อง CCTV ตลอดสายทาง และจัดให้มีการแจ้งเตือนผู้ใช้ทางเกี่ยวกับการปิดการให้บริการผ่านสื่อต่างๆ และป้าย VMS บนเส้นทางอีกด้วย
อย่างไรก็ตาม สำหรับรถที่ได้รับอนุญาตตามข้อกำหนด เช่น รถขนส่งสินค้า อุปโภคบริโภค รถขนเวชภัณฑ์ เครื่องมือทางการแพทย์ รถขนส่งน้ำมันเชื้อเพลิง รถขนส่งผลผลิตทางการเกษตร รถขนส่งผู้โดยสารไปกลับสนามบิน และรถที่ได้รับอนุญาตอื่นๆ รวมถึงรถฉุกเฉิน รถพยาบาลของเจ้าหน้าที่ สามารถแจ้งเจ้าหน้าที่บริเวณด่านเก็บเงิน ค่าผ่านทางมอเตอร์เวย์ เพื่อขออนุญาตใช้เส้นทางเป็นกรณีไป ทั้งนี้ สามารถสอบถามข้อมูลเพิ่มเติมได้ที่สายด่วนมอเตอร์เวย์ 1586 กด 7 ตลอด 24 ชั่วโมง

ที่มา : https://www.thaigov.go.th/news/contents/details/28528
