รัฐบาลไทย-ข่าวทำเนียบรัฐบาล-นรม.และ รมว.กห. ขอให้เชื่อมั่น หนักแน่นและเป็นหนึ่งเดียวกัน ร่วมผ่านวิกฤตโรคร้ายอย่างสวัสดิภาพไปด้วยกัน

วันอังคารที่ 7 เมษายน 2563
นรม.และ รมว.กห. ขอให้เชื่อมั่น หนักแน่นและเป็นหนึ่งเดียวกัน ร่วมผ่านวิกฤตโรคร้ายอย่างสวัสดิภาพไปด้วยกัน
พล.ท.คงชีพ ตันตระวาณิชย์ โฆษก กห. เปิดเผยว่า ฝ่ายความมั่นคงมีความกังวลกับสถานการณ์การบิดเบือนข้อมูล
การให้ข้อมูลอันเป็นเท็จและไม่สร้างสรรค์ที่มีมากขึ้นในปัจจุบัน ท่ามกลางวิกฤตสถานการณ์การแพร่ระบาดของ COVID - 19 โดยอาจเกิดจากการได้รับข้อมูลไม่ถูกต้องครบถ้วน ความไม่ตั้งใจหรืออาจมีความตั้งใจต้องการเสียดสี โทษกันไปมา สร้างความโกรธเกลียด แตกแยกและไม่พอใจกันในสังคมก็ตาม ซึ่งการนำเสนอข้อมูลดังกล่าวผ่านสื่อต่างๆ ไม่เป็นผลดีอย่างมากและทำให้สถานการณ์เลวร้ายลง ท่ามกลางความพยายามและความตั้งใจของทุกภาคส่วน ที่กำลังร่วมกันนำพาประเทศและเพื่อนร่วมชีวิตทุกคนให้สามารถฝ่าวิกฤตภัยครั้งนี้
ฝ่ายความมั่นคง ขอทำความเข้าใจร่วมกันว่า รัฐบาลยังคงระบบบริหารราชการแผ่นดินปกติ
โดยการแก้ปัญหาวิกฤตโรคระบาด ผ่าน “ศูนย์บริหารสถานการณ์ COVID -19” นำโดย นรม. และ รมว.กห. เพื่อความเป็นเอกภาพในนโยบายและการบูรณาการขับเคลื่อนการทำงานเฉพาะกิจของทุกหน่วยงานร่วมกันในทุกมิติ โดยมีเป้าหมายต้องการผลสัมฤทธิ์สูงสุดในระยะเวลาที่กำหนด เพื่อความอยู่รอดปลอดภัยและสวัสดิภาพของประชาชนทุกชีวิตในภาพรวม
ทั้งนี้ นโยบายจาก“ศูนย์บริหารสถานการณ์ COVID -19” ที่เกี่ยวข้องกับทุกหน่วยงาน จะถูกนำไปจัดทำแผนงาน โครงการและมาตรการต่างๆ รองรับ โดยมีงบประมาณรายจ่ายประจำปี 63 และงบกลางที่ผ่านการอนุมัติ ภายใต้การขับเคลื่อนงาน การกำกับดูแลและอำนวยการของ รอง นรม.และ รมต.ทุกท่าน
ทั้งนี้ พล.อ.ประยุทธ์ จันทร์โอชา นรม.และ รมว.กห. ได้กล่าวย้ำว่า การขับเคลื่อนประเทศฝ่าวิกฤตภัยโรคระบาดครั้งนี้ เป็นความท้าทายที่ยิ่งใหญ่บนความยากลำบากของประชาชนทุกชีวิต โดยมีความมุ่งหวังให้ประชาชนทุกคนต้องหนักแน่น มีความรับผิดชอบตนเองและสังคมมากขึ้น รวมทั้งให้ความร่วมมือกันทางสังคมอย่างแรงกล้า ด้วยความเข้าใจและวางใจกัน พร้อมขอให้เชื่อมั่นในระบบงานและตัวบุคคล ทั้งข้าราชการฝ่ายการเมืองและข้าราชการประจำ เพื่อต่อสู้และผ่านวิกฤตโรคระบาดครั้งนี้ไปด้วยกันอย่างสวัสดิภาพ

ที่มา : https://www.thaigov.go.th/news/contents/details/28553
