รัฐบาลไทย-ข่าวทำเนียบรัฐบาล-กสร. เรียกสอบนายจ้างเหตุดินสไลด์ทับคนงานว่างท่อระบายน้ำดับ

วันอังคารที่ 7 เมษายน 2563
พิมพ์
กสร. เรียกสอบนายจ้างเหตุดินสไลด์ทับคนงานว่างท่อระบายน้ำดับ
กรมสวัสดิการและคุ้มครองแรงงาน เรียกสอบนายจ้างหาเหตุกรณีดินสไลด์ทับคนงานวางท่อระบายน้ำ  ย่านเอกมัยเสียชีวิตและบาดเจ็บ วันที่ 9 เมษายนนี้ หากพบไม่ปฏิบัติตามกฎหมายความปลอดภัยดำเนินคดีทันที
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยถึงกรณีดินสไลด์ทับคนงานวางท่อระบายน้ำย่านเอกมัยขณะปฏิบัติงานเสียชีวิต 1 คน และบาดเจ็บ 1 คน บริเวณซอยเอกมัย 2  เขตวัฒนา กรุงเทพฯ เมื่อวันที่ 6 เมษายน 2563 ว่า ภายหลังเกิดเหตุพนักงานตรวจความปลอดภัยได้ลงพื้นที่ตรวจสอบที่เกิดเหตุในเบื้องต้นทราบว่า ลูกจ้างที่เสียชีวิตชื่อ นายโซเจีย จัน สัญชาติกัมพูชา ส่วนลูกจ้างที่บาดเจ็บชื่อนายอุย สัญชาติเมียนมาร์ ทั้งสองคนเป็นลูกจ้างของบริษัท พระราม 2 การโยธา จำกัด เหตุเกิดขณะที่มีการใช้รถแม็คโครขุดถนนเพื่อวางท่อระบายน้ำ ในระหว่างขุดลูกจ้างทั้ง 2 คน ได้ลงไปด้านล่าง  เพื่อทำการตัดท่อที่เชื่อมต่อในระหว่างที่ตัดท่อดินซึ่งอยู่ด้านข้างได้หล่นลงมาทับจนเป็นเหตุให้ลูกจ้างเสียชีวิตและบาดเจ็บ
อธิบดีกรมสวัสดิการและคุ้มครองแรงงาน กล่าวต่อว่า ในวันที่ 9 เมษายนนี้ พนักงานตรวจความปลอดภัยสำนักงานสวัสดิการและคุ้มครองแรงงานกรุงเทพมหานครพื้นที่ 3 จะเชิญนายจ้างให้มาพบเพื่อสอบข้อเท็จจริงว่ามีการปฏิบัติตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ.2554 หรือไม่ หากพบว่านายจ้างฝ่าฝืนไม่ปฏิบัติตามกฎหมายก็จะดำเนินการตามกฎหมายกับนายจ้างรายนี้ทันที ทั้งนี้ได้สั่งการให้เจ้าหน้าที่ประสานกับสำนักงานประกันสังคมในพื้นที่ และหน่วยงานที่เกี่ยวข้องให้ความช่วยเหลือแก่ลูกจ้างโดยเร็ว

ที่มา : https://www.thaigov.go.th/news/contents/details/28550
