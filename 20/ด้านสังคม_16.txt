รัฐบาลไทย-ข่าวทำเนียบรัฐบาล-สธ.ส่งทีมแพทย์ไทย ชุดที่ 2 สมทบดูแลสุขภาพผู้แสวงบุญฮัจย์ที่ซาอุดิอาระเบีย 


วันพุธที่ 25 กรกฎาคม 2561
77
สธ.ส่งทีมแพทย์ไทย ชุดที่ 2 สมทบดูแลสุขภาพผู้แสวงบุญฮัจย์ที่ซาอุดิอาระเบีย
กระทรวงสาธารณสุข ส่งทีมแพทย์ พยาบาล และเจ้าหน้าที่สาธารณสุขชุดที่ 2 จำนวน 10 คน ไปสมทบภารกิจดูแลสุขภาพผู้แสวงบุญชาวไทยมุสลิมที่เดินทางไปประกอบพิธีฮัจย์ ประจำปี 2561 ประเทศซาอุดิอาระเบีย  ขณะนี้ หน่วยพยาบาลประจำเมืองเมกกะและเมืองมาดีนะห์ทั้ง 2 แห่ง พร
กระทรวงสาธารณสุข ส่งทีมแพทย์ พยาบาล และเจ้าหน้าที่สาธารณสุขชุดที่ 2 จำนวน 10 คน ไปสมทบภารกิจดูแลสุขภาพผู้แสวงบุญชาวไทยมุสลิมที่เดินทางไปประกอบพิธีฮัจย์ ประจำปี 2561 ประเทศซาอุดิอาระเบีย  ขณะนี้ หน่วยพยาบาลประจำเมืองเมกกะและเมืองมาดีนะห์ทั้ง 2 แห่ง พร้อมเปิดให้บริการแล้ว
นายแพทย์มรุต จิระเศรษฐสิริ  รองปลัดกระทรวงสาธารณสุข ให้สัมภาษณ์ว่า เมื่อค่ำวานนี้ (24 กรกฎาคม 2561) กระทรวงสาธารณสุข ได้ส่งทีมแพทย์ชุดที่ 2 จำนวน 10 คน มีนายแพทย์สุรสิทธิ์ ปานมณี โรงพยาบาลหาดใหญ่ เป็นหัวหน้าชุด เดินทางไปสมทบการปฏิบัติภารกิจด้านการแพทย์ การพยาบาลและสาธารณสุข ในการจัดบริการดูแลสุขภาพชาวไทยมุสลิม จำนวน 7,851 คน ที่เดินทางประกอบพิธีฮัจย์ ณ ประเทศซาอุดิอาระเบีย ประจำปี 2561 ทีมแพทย์ชุดที่ 2 นี้ จะไปปฏิบัติหน้าที่ ณ หน่วยพยาบาลเมืองเมกกะ และสับเปลี่ยนการทำงานกับทีมแพทย์ชุดแรกที่เดินทางไปปฏิบัติหน้าที่ ณ หน่วยพยาบาลเมืองมาดีนะห์ เมื่อวันที่ 14 กรกฎาคม 2561 ที่ผ่านมา
นายแพทย์มรุตกล่าวต่อว่า ในปีนี้ ได้จัดทีมแพทย์ พยาบาลและเจ้าหน้าที่สาธารณสุขไทย ทั้งสิ้น 32 คน แบ่งการทำงานเป็น 3 ชุด เพื่อปฏิบัติหมุนเวียนกัน คือ ชุดที่ 1 ตั้งเป็นศูนย์กลางบริการทางการแพทย์ที่นครเมกกะ คล้ายโรงพยาบาลสนาม ขนาด 20 เตียง มีบริการตรวจรักษา ดูแลผู้ป่วยฉุกเฉิน มีระบบการประสานงานกับโรงพยาบาลประเทศซาอุดีอาระเบีย ชุดที่ 2 หน่วยแพทย์เคลื่อนที่ ที่นครมาดีนะห์ และชุดที่ 3 หน่วยแพทย์เคลื่อนที่ทุ่งมีนา ซึ่งเป็นพื้นที่สำหรับให้ผู้แสวงบุญจากทั่วโลกรวมตัวและพักแรมอยู่ในเต็นท์เป็นเวลา 3 วัน ในการปฏิบัติงานจะประสานกับกระทรวงสาธารณสุขของซาอุดิอาระเบียอย่างใกล้ชิด โดยเฉพาะการเฝ้าระวังและมาตรการป้องกันเชื้อ เมอร์ส (MERS-Cov) ในกลุ่มผู้แสวงบุญ
ทั้งนี้ หน่วยรักษาพยาบาลเมืองมาดีนะห์และเมืองเมกกะ ทั้ง 2 แห่ง เปิดให้บริการทางการแพทย์แก่ผู้แสวงบุญชาวไทยมุสลิมทุกวัน ตั้งแต่วันที่ 17 กรกฎาคม 2561 ถึงวันที่ 21 กรกฎาคม 2561 เวลา 08.00 – 22.00 น.ตามเวลาท้องถิ่น (หยุดให้บริการในช่วงเวลาละหมาด) พร้อมให้บริการฉุกเฉินแก่ผู้แสวงบุญตลอด 24 ชั่วโมง โดยไม่เสียค่าใช้จ่าย ผู้สนใจสามารถติดตามข้อมูลการปฏิบัติหน้าที่ของคณะแพทย์และพยาบาลไทย ได้ที่ www.thaihajjmed.com
******************************  25 กรกฎาคม 2561

ที่มา : http://www.thaigov.go.th/news/contents/details/14127