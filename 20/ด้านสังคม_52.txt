รัฐบาลไทย-ข่าวทำเนียบรัฐบาล-ปลัดสธ. เตือนประชาชนดูแลสุขภาพ ระวังโรคที่มากับน้ำท่วม

วันจันทร์ที่ 6 สิงหาคม 2561
ปลัดสธ. เตือนประชาชนดูแลสุขภาพ ระวังโรคที่มากับน้ำท่วม
ปลัดกระทรวงสาธารณสุข เตือนประชาชนดูแลสุขภาพ ระวังโรคและภัยสุขภาพที่มากับน้ำท่วม โดยเฉพาะไฟฟ้าดูด การจมน้ำเสียชีวิต และถูกสัตว์มีพิษกัด ส่วนกลางสำรองยาและเวชภัณฑ์สนับสนุนจังหวัด 2 แสนชุด
ปลัดกระทรวงสาธารณสุข เตือนประชาชนดูแลสุขภาพ ระวังโรคและภัยสุขภาพที่มากับน้ำท่วม โดยเฉพาะไฟฟ้าดูด การจมน้ำเสียชีวิต และถูกสัตว์มีพิษกัด ส่วนกลางสำรองยาและเวชภัณฑ์สนับสนุนจังหวัด 2 แสนชุด
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่า ขณะนี้ ประเทศไทยยังมีฝนตกหนักในหลายพื้นที่ ได้สั่งการให้สำนักงานสาธารณสุขจังหวัดในพื้นน้ำท่วม รวมทั้งจังหวัดที่ต้องเฝ้าระวังเป็นพิเศษ 9 จังหวัด ได้แก่ กาญจนบุรี เพชรบุรี ราชบุรี ชัยภูมิ บึงกาฬ นครพนม สกลนคร มุกดาหาร ยโสธร เฝ้าระวังและเตรียมการรับมือน้ำท่วมโรงพยาบาล จัดหน่วยแพทย์เคลื่อนที่ให้บริการประชาชนต่อเนื่องจนกว่าสถานการณ์จะเข้าสู่ภาวะปกติ ประชาสัมพันธ์ให้ความรู้ประชาชนในการป้องกันโรคและอันตรายที่อาจเกิดขึ้นจากฝนตก และน้ำท่วม ส่วนกลางได้สำรองยาและเวชภัณฑ์เพื่อให้การสนับสนุนจังหวัด 2 แสนชุด
นายแพทย์เจษฎากล่าวต่อว่า ในช่วงน้ำท่วม ขอให้ประชาชนเก็บสิ่งของและเครื่องใช้ต่าง ๆ ขึ้นที่สูง ภายในบ้านให้เป็นระเบียบ ป้องกันสัตว์มีพิษที่อาจหนีน้ำมาอยู่ในบ้านกัด และใส่รองเท้าบู๊ทเมื่อต้องลุยน้ำ ป้องกันอุบัติเหตุจากของมีคมระมัดระวังเรื่องกระแสไฟฟ้าภายในบ้าน ขนย้ายอุปกรณ์ไฟฟ้าไว้ที่สูง ถอดปลั๊ก ควรตัดไฟชั้นล่าง หากเป็นบ้านชั้นเดียวงดใช้ไฟฟ้า นอกจากนี้ ในเด็กเล็ก ผู้สูงอายุ และผู้ใหญ่ ต้องระมัดระวังเรื่องการเล่นน้ำหรือออกหาปลา เพราะแต่ละปีมีรายงานการจมน้ำเสียชีวิตจากการออกหาปลาช่วงน้ำท่วม จึงขอให้มีเพื่อนไปด้วยและเตรียมอุปกรณ์ช่วยพยุงตัว เช่นห่วงยาง แกลลอนเปล่า และดูแลเด็ก ๆ ไม่ให้เล่นน้ำท่วม
สำหรับโรคที่พบบ่อยช่วงน้ำท่วม เช่น ไข้หวัด ตาแดง โรคอุจจาระร่วง อาหารเป็นพิษ โรคฉี่หนู ขอให้สวมใส่เสื้อผ้าที่ไม่เปียกชื้น รักษาร่างกายให้อบอุ่น ล้างมือบ่อย ๆ ควรสวมรองเท้าบู๊ท ล้างทำความสะอาดมือ เท้า ด้วยสบู่และเช็ดให้แห้งทุกครั้งหลังลุยน้ำ ย่ำโคลน แต่หากมีอาการปวดศีรษะ มีไข้สูง ปวดเมื่อยกล้ามเนื้อ โดยเฉพาะที่น่องและโคนขา คลื่นไส้ ท้องเสีย ให้สงสัยว่าอาจเป็นโรคฉี่หนู ให้รีบพบแพทย์ทันที รวมทั้งนอนในมุ้งหรือห้องที่มีมุ้งลวด ป้องกันยุงกัดเป็นไข้เลือดออก หากเจ็บป่วยฉุกเฉิน โทร 1669 ตลอด 24 ชั่วโมง
นายแพทย์เจษฎากล่าวต่อไปว่า สำหรับจังหวัดเพชรบุรี ได้รับรายงานจากนายแพทย์สาธารณสุขจังหวัดว่า ได้แจ้งเตือนหน่วยบริการสาธารณสุขทุกแห่ง โดยเฉพาะใน 5 อำเภอที่เสี่ยงน้ำท่วม ได้แก่ อ.เมือง อ.แก่งกระจาน อ.ท่ายาง อ.บ้านลาด และอ.บ้านแหลม เตรียมการป้องกันน้ำท่วมสถานบริการ โดยที่สำนักงานสาธารณสุขจังหวัดเพชรบุรี และโรงพยาบาลพระจอมเกล้าฯ ได้เตรียมกั้นกระสอบทราย ติดตั้งเครื่องสูบน้ำ รวมทั้งให้แต่ละอำเภอ สำรวจ เวชภัณฑ์ยา จำนวนผู้ป่วยติดบ้าน ติดเตียง หญิงตั้งครรภ์ ผู้สูงอายุในพื้นที่ ประชาสัมพันธ์ประชาชนในการป้องกันโรคและภัยสุขภาพที่มากับน้ำ และประสานขอรับการสนับสนุนรถขับเคลื่อน 4 ล้อยกสูง เพื่อรับส่งผู้ป่วย
************************************* 6 สิงหาคม 2561

ที่มา : http://www.thaigov.go.th/news/contents/details/14385
