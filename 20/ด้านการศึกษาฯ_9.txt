รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ ปาฐกถาพิเศษเปิดงาน Asia IoT Business Platform (AIBP) ครั้งที่ 4

วันพุธที่ 25 กรกฎาคม 2561
ปลัดกระทรวงดิจิทัลฯ ปาฐกถาพิเศษเปิดงาน Asia IoT Business Platform (AIBP) ครั้งที่ 4
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานและกล่าวปาฐกถาพิเศษหัวข้อ “โอกาส ความเสี่ยง ความท้าทายของการพัฒนา Digital Economy ของประเทศไทย” ในพิธี เปิดงาน "Asia IoT Business Platform (AIBP) ครั้งที่ 4" โดยกระทรวงดิจิทัลฯ ร่วมกับสำนักงานส่งเสริมเศรษฐกิจดิจิทัล (depa) หน่วยงานในสังกัดฯ และบริษัท ไมโครซอฟท์ (ประเทศไทย) จำกัด จัดขึ้นเมื่อวันที่ 24 กรกฎาคม 2561 ณ โรงแรมอินเตอร์คอนติเนนตัล เขตปทุมวัน กรุงเทพฯ ซึ่งปลัดกระทรวงดิจิทัลฯ ได้กล่าวถึงสถานะของประเทศไทย ในการจัดอันดับต่างๆ ที่เกี่ยวข้องกับการพัฒนาและความสามารถในการแข่งขันด้านดิจิทัล รวมทั้งข้อมูลเกี่ยวกับแผนพัฒนาดิจิทัลที่เป็นเป้าหมายของประเทศไทยในระยะสั้น ระยะกลาง และระยะยาว ตลอดจนโครงการต่างๆ ของรัฐบาล อาทิ โครงการเน็ตประชารัฐ โครงการดิจิทัล พาร์ค ไทยแลนด์ และการจัดตั้งสถาบัน IoT เป็นต้น สำหรับงาน AIBP เป็นการจัดประชุมด้านเทคโนโลยี Internet of Things (IoT) เพื่อธุรกิจระดับอาเซียน มุ่งเน้นกระบวนการ ในการใช้เทคโนโลยีดิจิทัล และผลกระทบที่มีต่อการดำเนินธุรกิจของผู้ประกอบการท้องถิ่น (Digitization of Enterprises) ทั้งนี้ กระทรวงดิจิทัลฯ ได้มอบหมายให้ depa ส่งเสริมและสนับสนุนผู้ประกอบการขนาดกลางและขนาดเล็ก พร้อมช่วยพัฒนานวัตกรรมใหม่ๆ แก่ผู้ประกอบการเหล่านั้น ซึ่งการทำงานร่วมกับ Asia IoT Business Platform จะช่วยให้ผู้ประกอบการภายในประเทศมีโอกาสมากขึ้นในการเปิดตลาดใหม่ในระดับภูมิภาค โดยปัจจุบัน depa มีโครงการที่มุ่งช่วยเหลือกระบวนการใช้เทคโนโลยีดิจิทัลของ SME ในการพัฒนาศักยภาพด้านต่างๆ ซึ่งสามารถใช้ช่องทาง AIBP ในการแลกเปลี่ยนความรู้ด้านดิจิทัล พร้อมทั้งพัฒนาโอกาสทางธุรกิจใหม่ๆ ด้วย
******************

ที่มา : http://www.thaigov.go.th/news/contents/details/14123
