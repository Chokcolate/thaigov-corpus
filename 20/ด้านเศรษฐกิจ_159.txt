รัฐบาลไทย-ข่าวทำเนียบรัฐบาล-ธ.ก.ส. ชู “วิจัย-นวัตกรรม ขับเคลื่อนงานสหกรณ์และ SMEs เกษตร” ในงานประชุมวิชาการประจำปี 2561


วันพฤหัสบดีที่ 16 สิงหาคม 2561
97
พิมพ์
ธ.ก.ส. ชู “วิจัย-นวัตกรรม ขับเคลื่อนงานสหกรณ์และ SMEs เกษตร” ในงานประชุมวิชาการประจำปี 2561
ธ.ก.ส. จัดงานประชุมวิชาการประจำปี 2561 “วิจัยและนวัตกรรม สู่การขับเคลื่อนงานสหกรณ์และ SMEs เกษตร” เปิดเวทีให้เครือข่ายนักวิจัยจากทั่วประเทศ ร่วมแลกเปลี่ยนความรู้และประสบการณ์ พร้อมสนับสนุนงานวิจัยและนวัตกรรมที่สร้างโอกาสทางธุรกิจให้กับกลุ่มลูกค้า
ธ.ก.ส. จัดงานประชุมวิชาการประจำปี 2561 “วิจัยและนวัตกรรม สู่การขับเคลื่อนงานสหกรณ์และ SMEs เกษตร” เปิดเวทีให้เครือข่ายนักวิจัยจากทั่วประเทศ ร่วมแลกเปลี่ยนความรู้และประสบการณ์ พร้อมสนับสนุนงานวิจัยและนวัตกรรมที่สร้างโอกาสทางธุรกิจให้กับกลุ่มลูกค้า เพื่อยกระดับคุณภาพชีวิตเกษตรกรและชุมชน
นางน้ำผึ้ง วงศ์สมิทธิ์ กรรมการธนาคารเพื่อการเกษตรและสหกรณ์การเกษตร (ธ.ก.ส.) และประธานคณะอนุกรรมการธรรมาภิบาลและความรับผิดชอบต่อสังคมและนวัตกรรม นายอภิรมย์ สุขประเสริฐ ผู้จัดการ ธ.ก.ส. เป็นประธานในพิธีเปิดงานประชุมวิชาการประจำปี 2561 เรื่อง “วิจัยและนวัตกรรม...สู่การขับเคลื่อนงานสหกรณ์และ SMEs เกษตร” พร้อมมอบรางวัลเมธีวิจัย ธ.ก.ส. ให้แก่ นักวิจัยที่มีผลงานวิจัยโดดเด่นเป็นที่ยอมรับทั้งระดับชาติและนานาชาติ ณ ห้องแกรนด์บอลรูม โรงแรมรามาการ์เด้นส์ กรุงเทพมหานคร
นายอภิรมย์ สุขประเสริฐ ผู้จัดการ ธ.ก.ส. กล่าวว่า ศูนย์วิจัยและพัฒนานวัตกรรม ธ.ก.ส. (ศวพ.) ได้จัดงานประชุมวิชาการประจำปี ตั้งแต่ปี 2552 ต่อเนื่องมาจนถึงปัจจุบัน เพื่อเป็นเวทีให้เครือข่ายนักวิจัย ธ.ก.ส.จากทั่วประเทศและนักวิจัยจากองค์กรภายนอก ร่วมแลกเปลี่ยนความรู้และประสบการณ์ด้านงานวิจัยและนวัตกรรม โดยงานประชุมวิชาการประจำปี 2561 ได้กำหนดหัวข้อ เรื่อง “วิจัยและนวัตกรรม...สู่การขับเคลื่อนงานสหกรณ์และ SMEs เกษตร” เพื่อสนับสนุนงานวิจัยของเครือข่ายและเป็นข้อมูลในการกำหนดกลยุทธ์ ปรับปรุงพัฒนาการดำเนินงานของธนาคาร ในการช่วยยกระดับคุณภาพชีวิตเกษตรกรและชุมชน รวมถึงการสร้างนวัตกรรมที่นำไปสู่การสร้างโอกาสทางธุรกิจให้กับกลุ่มลูกค้า 3S ได้แก่ Small Smart และ ผู้ประกอบการ SMEs ได้อย่างมีประสิทธิภาพและเกิดประโยชน์สูงสุด ภายใต้แนวคิด “วิจัยนำการพัฒนา” โดยมีนักวิจัยเข้าร่วมงานกว่า 300 คน
ทั้งนี้ภายในงานได้จัดพิธีมอบรางวัลเมธีวิจัย ธ.ก.ส. เพื่อเชิดชูเกียรตินักวิจัย หรือนักพัฒนาที่ทุมเท เสียสละ อุทิศตนทำงานวิจัยหรือพัฒนาในสาขาต่างๆ สร้างประโยชน์ เป็นที่ยอมรับทั้งในระดับชาติและนานาชาติ จำนวน 2 รางวัล คือ รางวัลเมธีวิจัยอาวุโส ธ.ก.ส. ให้แก่  ศาสตราจารย์ดร.เมธา วรรณพัฒน์ ผู้อำนวยการศูนย์วิจัยและพัฒนาทรัพยากรอาหารสัตว์เขตร้อน จากผลงานวิจัยเรื่อง “การผลิตสูตรอาหารข้นใช้เองในฟาร์ม (Home–Made Concentrate, HMC) สำหรับสัตว์เคี้ยวเอื้องโดยใช้วัตถุดิบอาหารสัตว์ที่มีในท้องถิ่นเป็นสำคัญ” และรางวัลเมธีวิจัย ธ.ก.ส. ให้แก่ ผู้ช่วยศาสตราจารย์ดร.วรากร ลิ่มบุตร อาจารย์ประจำภาควิชาวิทยาศาสตร์ประยุกต์ คณะวิทยาศาสตร์ มหาวิทยาลัยสงขลานครินทร์ จากผลงานวิจัยเรื่อง “ชุดตรวจสอบสังกะสีในดินเพื่อเพิ่มผลผลิตและคุณภาพข้าว Zinc field test kit to improve quality of rice”
สำหรับเวทีเสวนาวิชาการในหัวข้อ “วิจัยและนวัตกรรม...สู่การขับเคลื่อนงานสหกรณ์และ SMEs เกษตร” ได้รับเกียรติจาก คุณมณฑา ไก่หิรัญ ผู้จัดการส่งเสริมนวัตกรรม ศูนย์สร้างสรรค์ธุรกิจนวัตกรรมการเกษตร สำนักงานนวัตกรรมแห่งชาติ (องค์กรมหาชน)  ดร.วรรณวิไล  จุลพันธ์ จากคณะเศรษฐศาสตร์ มหาวิทยาลัยแม่โจ้ คุณอายุ  จือปา เจ้าของแบรนด์กาแฟเพื่อสังคม “อาข่า อ่ามา” และ ดร.คมน์ พันธรักษ์ จากคณะพาณิชยศาสตร์และการบัญชี มหาวิทยาลัยธรรมศาสตร์ ร่วมเสวนาฯ นอกจากนี้ ยังมีการนำเสนอผลงานวิจัยและผลิตภัณฑ์ของเครือข่ายนักวิจัยที่ธนาคารให้การสนับสนุนพร้อมทั้งมีการออกบูธจำหน่ายผลิตภัณฑ์ที่ผ่านการค้นคว้าจากนักวิจัย อาทิ เครื่องสำอางน้ำนมแพะจากนนทบุรี ผลิตภัณฑ์แปรรูปสินค้าเกษตรจากกรุงเทพมหานคร เครื่องสำอางจากเห็ดเยื่อไผ่จากนครราชสีมา และกล้วยหอมทองออแกนิกส์จากเพชรบุรี เป็นต้น

ที่มา : http://www.thaigov.go.th/news/contents/details/14641