รัฐบาลไทย-ข่าวทำเนียบรัฐบาล-สธ. ชวนคนไทยออกกำลังกาย เดิน-วิ่ง รู้ทันสุขภาพตนเอง เปิดตัวแอพพลิเคชั่น H4U

วันจันทร์ที่ 27 สิงหาคม 2561
สธ. ชวนคนไทยออกกำลังกาย เดิน-วิ่ง รู้ทันสุขภาพตนเอง เปิดตัวแอพพลิเคชั่น H4U
กระทรวงสาธารณสุข จัดกิจกรรมเดิน – วิ่ง ชวนคนไทยออกกำลังกาย สร้างเสริมสุขภาพ พร้อมเปิดตัวแอพพลิเคชั่น “H4U” Health For You สมุดสุขภาพประชาชน ให้ประชาชนสามารถรู้ทันสุขภาพตนเอง
กระทรวงสาธารณสุข จัดกิจกรรมเดิน – วิ่ง ชวนคนไทยออกกำลังกาย สร้างเสริมสุขภาพ พร้อมเปิดตัวแอพพลิเคชั่น “H4U” Health For You สมุดสุขภาพประชาชน ให้ประชาชนสามารถรู้ทันสุขภาพตนเอง
วันนี้ (27 สิงหาคม 2561) ที่ บริเวณลานหน้าสำนักงานปลัดกระทรวงสาธารณสุข นายแพทย์เสรี ตู้จินดา ประธานคณะที่ปรึกษารัฐมนตรีว่าการกระทรวงสาธารณสุข ให้สัมภาษณ์ภายหลังเป็นประธานเปิดงาน เดิน – วิ่ง     “Health Literacy Little Marathon แข็งแรงดี คนไทยยุค 4.0 รู้ทันสุขภาพ” ว่ากระทรวงสาธารณสุข ได้จัดกิจกรรมเพื่อส่งเสริมให้คนไทยออกกำลังกายเพื่อร่างกายที่แข็งแรง ด้วยการเดิน - วิ่ง ซึ่งทำได้ง่าย ทำได้ทุกเพศ ทุกวัยและทำได้ทุกที่ นอกจากนี้ได้พัฒนาระบบบริการด้านสุขภาพ และระบบบริหารจัดการด้านสาธารณสุข ด้วยเทคโนโลยีดิจิทัลเป็นเครื่องมือเพื่อสื่อสารและสร้างความเข้าใจให้ประชาชนรู้เท่าทันสุขภาพของตนเองและกระตุ้นให้คนไทยดูแลสุขภาพ ผ่านแอพพลิเคชั่น “H4U” Health For You สมุดสุขภาพประชาชน
นายแพทย์เสรี กล่าวต่อว่า แอพพลิเคชั่น “H4U” Health For You สมุดสุขภาพประชาชน เชื่อมโยงข้อมูลของผู้รับบริการด้านการแพทย์และสุขภาพกับระบบสารสนเทศของสถานพยาบาลในสังกัดกระทรวงสาธารณสุขทั่วประเทศ เพื่อให้ประชาชนผู้เป็นเจ้าของข้อมูล สามารถเข้าถึงประวัติการเข้ารับบริการและได้ใช้ประโยชน์จากข้อมูลสุขภาพของตนในด้านต่างๆ ประกอบด้วย ข้อมูลสุขภาพ สถานพยาบาล สมุดสุขภาพครอบครัว ประวัติวัคซีน และการจองคิวออนไลน์เพื่อพบแพทย์ในสถานพยาบาล โดยปัจจุบันแอพพลิเคชั่นดังกล่าวเปิดให้บริการแล้ว ประชาชนสามารถดาวน์โหลดและติดตั้งได้ในโทรศัพท์มือถือทั้งระบบปฏิบัติการ Android และ ระบบ iOS ได้ด้วยตนเอง
ทั้งนี้ภายในงานยังได้รับเกียรติ จาก คุณก้อย รัชวิน วงศ์วิริยะ ดารานักแสดงผู้มีชื่อเสียงในด้านการดูแลสุขภาพ ร่วมเสวนาในหัวข้อ “พลังวิ่ง คนไทยห่างไกลโรค”และร่วมกิจกรรมเดิน-วิ่ง มินิมาราธอน เป็นระยะทาง 2 กิโลเมตร อย่างไรก็ตาม ปัจจุบันหน่วยงานในสังกัดกระทรวงสาธารณสุขทั้งส่วนกลางและภูมิภาค ได้มีการพัฒนานวัตกรรมและเทคโนโลยีอย่างต่อเนื่อง ด้วยยุทธศาสตร์เทคโนโลยีสารสนเทศสุขภาพ (eHealth Strategy) เพื่ออำนวยความสะดวกให้ประชาชนเข้าถึงข้อมูลสุขภาพและสามารถปรับพฤติกรรมตนเองให้สนับสนุนการมีสุขภาพดีและก้าวไปสู่การเป็น Health 4.0 ได้อย่างยั่งยืน
******************* 27 สิงหาคม 2561

ที่มา : http://www.thaigov.go.th/news/contents/details/14916
