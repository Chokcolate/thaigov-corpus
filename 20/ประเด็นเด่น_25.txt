รัฐบาลไทย-ข่าวทำเนียบรัฐบาล-กรมการข้าวชี้แจง ข้อวิจารณ์กรณีรัฐบาลเตรียมใช้นโยบาย ปรับโครงสร้างการผลิตเกษตรกรรม

วันศุกร์ที่ 17 สิงหาคม 2561
กรมการข้าวชี้แจง ข้อวิจารณ์กรณีรัฐบาลเตรียมใช้นโยบาย ปรับโครงสร้างการผลิตเกษตรกรรม
อธิบดีกรมการข้าวชี้แจงข้อวิจารณ์กรณีรัฐบาลเตรียมใช้นโยบาย ปรับโครงสร้างการผลิตเกษตรกรรม
นายอนันต์ สุวรรณรัตน์ อธิบดีกรมการข้าว กระทรวงเกษตรและสหกรณ์ ชี้แจงประเด็นที่นายพายัพ ปั้นเกตุ กล่าววิจารณ์ถึงกรณีรัฐบาลเตรียมใช้นโยบายปรับโครงสร้างการผลิตเกษตรกรรม 23,300 ล้านบาท โดยให้ชาวนาลดพื้นที่ปลูกข้าวนาปรัง จำนวน 3 ล้านไร่ และไปปลูกพืชระยะสั้นหรือทำเกษตรอย่างอื่นแทน และกล่าวหารัฐบาลไร้ความสามารถในการส่งออกข้าวที่ชาวนาผลิตได้ภายในประเทศ ซึ่งนโยบายดังกล่าว เป็นการซ้ำเติมชาวนามากเกินไป เนื่องจากปัจจุบันชาวนาสามารถขายข้าวได้ราคาตันละ 5,000 - 7,000 บาท ถือว่าต่ำมากแทบไม่เหลือกำไร รวมทั้งการลดปริมาณเพาะปลูกก็จะยิ่งทำให้ชาวนามีรายได้ลดลงไปอีก การปลูกพืชระยะสั้น แม้จะใช้น้ำน้อย แต่ตลาดอ่อนไหวง่าย มีราคาต่ำ ตลอดจนรัฐบาลไม่มีหลักประกันราคา ขณะเดียวกันยังมีแนวความคิดเก็บค่าน้ำเพื่อการเกษตร จึงเสมือนยิ่งเป็นการซ้ำเติมชาวนา และเสนอแนะให้รัฐบาลเร่งส่งออกข้าว โดยขอความร่วมมือจากตลาดนำเข้าเดิมในแถบแอฟริกา จีน ฟิลิปปินส์ อินโดนีเชีย และประเทศอื่น เพื่อให้กลับมารับซื้อข้าวจากไทย ซึ่งมีคุณภาพดีกว่าประเทศคู่แข่ง
กรมการข้าวขอชี้แจง ดังนี้
รัฐบาลปัจจุบันโดยกระทรวงเกษตรและสหกรณ์ กระทรวงพาณิชย์ กระทรวงการคลัง และกระทรวงมหาดไทย ร่วมกันจัดทำแผนการผลิตและการตลาดข้าวครบวงจร โดยใช้หลักการตลาดนำการผลิต ต้องทำการผลิตข้าวให้ตรงกับความต้องการของตลาด ทำการปรับโครงสร้างการผลิตข้าว และสร้างความเป็นธรรมในการขายข้าวให้แก่ชาวนา โดยมีเป้าหมายที่จะให้อุปทานข้าวสมดุลกับอุปสงค์ ทำให้ราคาข้าวมีเสถียรภาพ ไม่อ่อนตัวลง ต้นทุนการผลิตข้าวต่ำลง ทำให้ชาวนาขายข้าวได้ในราคาที่สูง มีรายได้เพิ่มมากขึ้น ซึ่งในปี 2561 ชาวนาขายข้าวเปลือกเจ้าได้ตันละ 7,691 – 8,162 บาท และข้าวเปลือกหอมมะลิสามารถขายได้สูงถึงตันละ 15,078 – 17,076 บาท
อย่างไรก็ตามการเพาะปลูกข้าวมีแนวโน้มที่จะเพิ่มมากขึ้น อาจทำให้ข้าวราคาตกต่ำ โดยเฉพาะการปลูกข้าวนาปรัง มีการใช้ทรัพยากรน้ำมาก มีการปลูกอย่างต่อเนื่อง ไม่มีการพักดิน ทำให้สูญเสียความสมดุลของระบบนิเวศน์ รวมทั้งมีการปลูกข้าวในพื้นที่ไม่เหมาะสม ทำให้การปลูกข้าวได้ผลผลิตต่ำ ต้นทุนการผลิตสูง ไม่คุ้มค่ากับการลงทุน รัฐบาลจึงมีนโยบายที่จะลดพื้นที่การปลูกข้าวนาปรัง โดยให้ชาวนาหันไปปลูกพืชอื่นทดแทน อายุสั้น ประหยัดน้ำ และมีตลาดรองรับ เช่น ข้าวโพดเลี้ยงสัตว์ ถั่วเขียว พืชผัก เป็นต้น พร้อมทั้งมีมาตรการการบริหารจัดการน้ำ การถ่ายทอดเทคโนโลยีการผลิต การสนับสนุนปัจจัยการผลิต และการเชื่อมโยงการตลาดให้แก่ชาวนา ซึ่งจะทำให้ชาวนามีรายได้มากกว่าการปลูกข้าว มีคุณภาพชีวิตที่ดีขึ้น ซึ่งการปลูกข้าวโพดเลี้ยงสัตว์มีรายได้มากกว่าการปลูกข้าวนาปรังไร่ละ 1,187.20 บาท (ข้าวโพดเลี้ยงสัตว์ให้ผลตอบแทนไร่ละ 1,450 บาท และข้าวนาปรังให้ผลตอบแทนไร่ละ 306.29 บาท)
---------------------------

ที่มา : http://www.thaigov.go.th/news/contents/details/14634
