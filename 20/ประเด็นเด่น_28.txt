รัฐบาลไทย-ข่าวทำเนียบรัฐบาล-อย.ชี้แจงการตรวจสอบ วัคซีนป้องกันโรคพิษสุนัขบ้า มีระบบการอนุมัติทะเบียนนำเข้าวัคซีนฯ มีการพิจารณาเป็นขั้นตอนอย่างชัดเจน


วันอังคารที่ 21 สิงหาคม 2561
143
พิมพ์
อย.ชี้แจงการตรวจสอบ วัคซีนป้องกันโรคพิษสุนัขบ้า มีระบบการอนุมัติทะเบียนนำเข้าวัคซีนฯ มีการพิจารณาเป็นขั้นตอนอย่างชัดเจน
อย.ชี้แจงมีระบบการอนุมัติทะเบียน นำเข้าวัคซีนป้องกันโรคพิษสุนัขบ้า มีการพิจารณาเป็นขั้นตอนอย่างชัดเจน ระบุ อย.-กรมวิทยาศาสตร์การแพทย์-กรมปศุสัตว์ ตรวจวิเคราะห์วัคซีนป้องกันโรคพิษสุนัขบ้าขึ้นทะเบียนไว้ทั้งหมดที่มีจำหน่าย พบมีประสิทธิภาพตามมาตรฐาน
วันที่ 15 สิงหาคม 2561 นพ.วันชัย สัตยาวุฒิพงศ์ เลขาธิการคณะกรรมการอาหารและยา สำนักงานคณะกรรมการอาหารและยา กระทรวงสาธารณสุข ชี้แจงประเด็นวัคซีน “หมาบ้า” 10 ล.โดส ล่องหน ซึ่งมีสาระสำคัญที่เกี่ยวข้องกับสำนักงานคณะกรรมการอาหารและยารวม 2 ประเด็นดังนี้ 1. การตรวจสอบวัคซีนป้องกันโรคพิษสุนัขบ้า ไม่มีการสุ่มตรวจจากท้องตลาด เน้นใช้วิธีนำเอาจากตัวอย่างที่บริษัทส่งมาให้ตรวจเท่านั้น 2. วัคซีนบางตัวที่เคยถูกเพิกถอนทะเบียน มีการนำเอาทะเบียนเก่า 7-8 ปีก่อน มาแสดงแทน
ข้อชี้แจง
สำนักงานคณะกรรมการอาหารและยา มีระบบการอนุมัติทะเบียนนำเข้าวัคซีนป้องกันโรคพิษสุนัขบ้าโดยมีการพิจารณาอย่างเป็นขั้นตอนอย่างชัดเจนโดยผู้เชี่ยวชาญฯ ซึ่งมีทั้งผู้เชี่ยวชาญภายในและจากภายนอก เช่น จากภาคการศึกษามหาวิทยาลัยต่าง ๆ โดย อย. จะพิจารณาข้อมูลและหลักฐานที่เกี่ยวข้อง เช่น หนังสือรับรองผลิตภัณฑ์ยา หนังสือรับรองการจำหน่ายผลิตภัณฑ์ในประเทศที่มีผลิตภัณฑ์วางจำหน่าย หนังสือรับรองมาตรฐานการผลิตที่ดีของผู้ผลิต ออกโดยหน่วยงานรัฐของประเทศผู้ผลิตในต่างประเทศ เอกสารหลักฐานแสดงข้อมูลคุณภาพการผลิตของวัคซีน รวมไปถึงเอกสารด้านความปลอดภัย ซึ่งนอกจากจะดูในเรื่องเอกสารจากต่างประเทศแล้ว ขณะเดียวกันจะต้องมีการสุ่มตรวจในประเทศด้วย โดย อย. จะทำการสุ่มตรวจวิเคราะห์ร่วมกับกรมวิทยาศาสตร์การแพทย์ อย่างสม่ำเสมอ เช่น กรณีตัวอย่างในปี 2559 สถาบันชีววัตถุ กรมวิทยาศาสตร์การแพทย์ ได้ตรวจพบว่ายา DOG-VAC RABIA เลขทะเบียน 1F 6/53 (B) มีความแรงของวัคซีน (Potency) ต่ำกว่ามาตรฐาน จึงเรียกเก็บยาคืนตั้งแต่ปลายปี 2559 และให้บริษัทฯ ผู้นำเข้าทำลายยาดังกล่าว รวมทั้งถอนทะเบียนวัคซีน และดำเนินคดีตามกฎหมาย
ปัจจุบัน อย. ได้ร่วมกับกรมวิทยาศาสตร์การแพทย์ และกรมปศุสัตว์ ทำการตรวจวิเคราะห์วัคซีนป้องกันโรคพิษสุนัขบ้าขึ้นทะเบียนไว้ทั้งหมดที่มีจำหน่าย พบว่ามีประสิทธิภาพตามมาตรฐานทุกผลิตภัณฑ์ ซึ่งปีนี้มีการตรวจเข้มข้นมากขึ้นทั้งในท้องตลาดและผู้นำเข้า หากวัคซีนที่เคยขึ้นทะเบียนแล้ว สงสัยในเรื่องคุณภาพมาตรฐาน อย.จะทำการรวบรวมข้อมูลและทบทวนทะเบียนตำรับยาโดยเร็ว
ในส่วนของประชาชน อย.ได้ประชาสัมพันธ์ให้ทราบถึง หากพบผลิตภัณฑ์ยาใดที่เป็นอันตราย สามารถแจ้งร้องเรียนได้ที่ สายด่วน อย. 1556 หรือผ่าน Oryor Smart Application หรือสำนักงานสาธารณสุขจังหวัดทุกจังหวัด
---------------------

ที่มา : http://www.thaigov.go.th/news/contents/details/14740