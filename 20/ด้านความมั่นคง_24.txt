รัฐบาลไทย-ข่าวทำเนียบรัฐบาล-ทส. ร่วมพิธีทางศาสนามหามงคล ๕ ศาสนา เนื่องในโอกาสวันเฉลิมพระชนมพรรษา ๒๘ กรกฎาคม ๒๕๖๑ และกิจกรรมรณรงค์ปฏิบัติการจิตอาสา “เราทำความดี ด้วยหัวใจ”

วันเสาร์ที่ 28 กรกฎาคม 2561
ทส. ร่วมพิธีทางศาสนามหามงคล ๕ ศาสนา เนื่องในโอกาสวันเฉลิมพระชนมพรรษา ๒๘ กรกฎาคม ๒๕๖๑ และกิจกรรมรณรงค์ปฏิบัติการจิตอาสา “เราทำความดี ด้วยหัวใจ”
ทส. ร่วมพิธีทางศาสนามหามงคล ๕ ศาสนา เนื่องในโอกาสวันเฉลิมพระชนมพรรษา ๒๘ กรกฎาคม ๒๕๖๑ และกิจกรรมรณรงค์ปฏิบัติการจิตอาสา “เราทำความดี ด้วยหัวใจ”
วันที่ ๒๖ กรกฎาคม พ.ศ. ๒๕๖๑ เวลา ๐๗.๐๐ น. พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อม เข้าร่วมในพิธีทางศาสนามหามงคล ๕ ศาสนา เนื่องในโอกาสวันเฉลิมพระชนมพรรษา ๒๘ กรกฎาคม ๒๕๖๑ ณ ตึกสันติไมตรี (หลังนอก) ทำเนียบรัฐบาล โดยมีพลเอก ประยุทธ์ จันทร์โอชา นายกรัฐมนตรี เป็นประธานในพิธี ทั้งนี้ พิธีทางศาสนาทั้ง ๕ ศาสนา ประกอบด้วย พิธีเจริญพระพุทธมนต์ถวายพระราชกุศล (ศาสนาพุทธ) พิธีดุอาอ์ขอพร (ศาสนาอิสลาม) พิธีอธิษฐานภาวนาขอพร (ศาสนาคริสต์) พิธีการสวดถวายพระพร (ศาสนาพราหมณ์ - ฮินดู) และพิธีสวดอัรดาสขอพรจากพระศาสดา (ศาสนาซิกซ์)
จากนั้น เวลา ๐๙.๑๕ น. รัฐมนตรีว่าการกระทรวงทรัพยากรธรรมชาติและสิ่งแวดล้อม และปลัดกระทรวงทรัพยากรธรรมชาติและสิ่งแวดล้อม เข้าร่วมกิจกรรมรณรงค์ปฏิบัติการจิตอาสา “เราทำความดี ด้วยหัวใจ”
เพื่อเป็นการน้อมสำนึกในพระมหากรุณาธิคุณ แสดงความจงรักภักดี ถวายพระราชกุศล และถวายพระพรชัยมงคล เนื่องในวันเฉลิมพระชนมพรรษาสมเด็จพระเจ้าอยู่หัว เป็นการจัดกิจกรรม Big Cleaning โดยมีนายกรัฐมนตรี และคณะรัฐมนตรี ร่วมกับข้าราชการ ภาคีเครือข่ายภาคเอกชน และประชาชนในบริเวณใกล้เคียงทำเนียบรัฐบาล ร่วมกันพัฒนาพื้นที่ริมคลองเปรมประชากร (ตั้งแต่ริมคลองเปรมประชากร หน้าทำเนียบรัฐบาล สะพานอรทัยถึงสะพานกรุงศรีอยุธยา บริเวณวัดเบญจมบพิตรดุสิตวนาราม) และริมคลองผดุงกรุงเกษม (ตั้งแต่เทเวศร์ถึงคลองมหานาค ตลาดโบ๊เบ๊) โดยสำนักงานปลัดสำนักนายกรัฐมนตรีร่วมกับกรุงเทพมหานครรับผิดชอบดำเนินการ
ในการนี้ นายกรัฐมนตรี คณะรัฐมนตรี หัวหน้าส่วนราชการ ร่วมกิจกรรมจิตอาสาฯ ด้วยการฉีดน้ำล้างถนนทางเท้าบริเวณหน้าทำเนียบรัฐบาล ทาสีสะพานอรทัยและเสาไฟ ตัดแต่งกิ่งต้นไม้ เยี่ยมชมการสาธิตนวัตกรรมของวิทยาลัยเทคโนโลยีและอุตสาหกรรมการต่อเรือพระนครศรีอยุธยา ประกอบด้วย นวัตกรรมเรือลอกตะกอน (ดูดเลน) และนวัตกรรมเครื่องกลอากาศใต้น้ำ พร้อมทั้งแจกอาหารและน้ำดื่มให้แก่จิตอาสาและนักเรียนที่ร่วมกิจกรรมขุดลอกคูคลองตามแนวถนนพระราม ๕ ถนนพิษณุโลก และบริเวณริมคลอง ข้างโรงเรียนราชวินิต มัธยม อีกด้วย
ข่าว,ภาพ,เผยแพร่ : จันทร์เพ็ญ, ธนชัย

ที่มา : http://www.thaigov.go.th/news/contents/details/14208
