รัฐบาลไทย-ข่าวทำเนียบรัฐบาล-​ไทย - เยอรมนี พร้อมแลกเปลี่ยนความร่วมมือด้านอาชีวศึกษา

วันพุธที่ 1 สิงหาคม 2561
​ไทย - เยอรมนี พร้อมแลกเปลี่ยนความร่วมมือด้านอาชีวศึกษา
​ไทย - เยอรมนี พร้อมแลกเปลี่ยนความร่วมมือด้านอาชีวศึกษา
วันนี้ (1 ส.ค. 2561) เวลา 14.30 น. นายเพเทอร์ พรือเกล (H.E. Mr. Peter Prügel) เอกอัครราชทูตสหพันธ์สาธารณรัฐเยอรมนีประจำประเทศไทย เข้าเยี่ยมคารวะ นายกอบศักดิ์ ภูตระกูล รัฐมนตรีประจำสำนักนายกรัฐมนตรี เพื่ออำลาเนื่องในโอกาสพ้นจากหน้าที่ ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รัฐมนตรีประจำสำนักนายกรัฐมนตรีกล่าวขอบคุณเอกอัครราชทูตเยอรมัน ที่ปฏิบัติหน้าที่ในการส่งเสริมความสัมพันธ์ระหว่างทั้งสองประเทศให้แนบแน่นยิ่งขึ้น ตลอดระยะเวลา 3 ปีที่ดำรงตำแหน่ง โดยความสัมพันธ์ไทย – เยอรมนี ดำเนินไปอย่างราบรื่นและพร้อมสานต่อความสัมพันธ์ที่ดีเช่นนี้ต่อไป
ทั้งสองฝ่ายได้หารือถึงความร่วมมือทั้งด้านเศรษฐกิจ การศึกษา วิทยาศาสตร์ เทคโนโลยี และนวัตกรรม โดยเอกอัครราชทูตเยอรมนี ได้เห็นความสำคัญไทยในฐานะศูนย์กลางด้านการคมนาคมและโลจิสติกส์ของภูมิภาค ภาคธุรกิจเยอรมันยังให้ความสนใจในโครงการสำคัญของรัฐบาล อาทิ โครงการระเบียงเศรษฐกิจภาคตะวันออก (EEC)  ซึ่งรัฐมนตรีประจำสำนักนายกรัฐมนตรีได้กล่าวเชิญชวนให้นักลงทุนชาวเยอรมันเข้ามาร่วมลงทุนในโครงการต่าง ๆ โดยเฉพาะในสาขาที่เยอรมนีมีความเชี่ยวชาญ รัฐมนตรีประจำสำนักนายกรัฐมนตรียังกล่าวขอบคุณที่เยอรมนีที่ส่งเสริมความร่วมมือด้านการศึกษา โดยเฉพาะอาชีวศึกษาในรูปแบบต่าง ๆ ทั้งนี้ ไทยมีความสนใจพิเศษเกี่ยวกับโครงการปรับเปลี่ยนทักษะแรงงาน (Workforce Reskilling) เพื่อเตรียมความพร้อมให้กับแรงงานไทยที่กำลังก้าวเข้าสู่สังคมผู้สูงอายุ
ในช่วงท้าย ทั้งสองฝ่ายกล่าวสนับสนุนให้ไทยและเยอรมนียกระดับความร่วมมือให้แน่นแฟ้นขึ้นไปอีกในช่วงที่ไทยจะเป็นประธานอาเซียน ในปี 2562 เพื่อเชื่อมโยงความร่วมมือทั้งในระดับทวิภาคี ไตรภาคี และพหุภาคี ด้วย

ที่มา : http://www.thaigov.go.th/news/contents/details/14279
