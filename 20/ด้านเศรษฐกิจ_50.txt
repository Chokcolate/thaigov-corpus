รัฐบาลไทย-ข่าวทำเนียบรัฐบาล-รัฐมนตรีช่วย ก.อุตฯ ลงใต้ เปิด สมอ.สัญจร เสริมความรู้เรื่องมาตรฐานแบบครบวงจร พร้อมปูพรมตรวจร้านจำหน่ายสินค้าต้องมี มอก. 


วันพฤหัสบดีที่ 26 กรกฎาคม 2561
74
พิมพ์
รัฐมนตรีช่วย ก.อุตฯ ลงใต้ เปิด สมอ.สัญจร เสริมความรู้เรื่องมาตรฐานแบบครบวงจร พร้อมปูพรมตรวจร้านจำหน่ายสินค้าต้องมี มอก.
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เปิดเผยภายหลังเป็นประธานเปิด การสัมมนา “สมอ. สัญจร”
สมอ. สัญจร ลงพื้นที่ภาคใต้ เสริมความรู้เรื่องการมาตรฐานแบบครบวงจร แก่ผู้ประกอบการ SMEs และผู้ผลิตชุมชน พร้อมนำเจ้าหน้าที่ตรวจติดตามร้านจำหน่ายในพื้นที่สุราษฎร์ธานีและใกล้เคียง ขายสินค้าต้องมีมาตรฐาน มอก. และถูกกฎหมาย
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เปิดเผยภายหลังเป็นประธานเปิด การสัมมนา “สมอ. สัญจร” ว่า กระทรวงอุตสาหกรรมให้ความสำคัญกับการส่งเสริมและพัฒนาผู้ประกอบการและ SMEs ตามแนวทาง Industry 4.0 ที่มุ่งเน้นการใช้เทคโนโลยี นวัตกรรม และความคิดสร้างสรรค์ในการเพิ่มประสิทธิภาพการผลิต การบริการ และคุณภาพสินค้า ตลอดจนพัฒนาฝีมือแรงงานให้มีทักษะมากขึ้น เพื่อขับเคลื่อน การพัฒนาประเทศเข้าสู่สังคมดิจิทัลเต็มรูปแบบตามนโยบาย Thailand 4.0 และล่าสุดกระทรวงอุตสาหกรรมได้มีมาตรการส่งเสริม SMEs อีก 9 มาตรการ เพื่อยกระดับเอสเอ็มอีไทย โดยมุ่งเน้นไปที่ "ไมโครเอสเอ็มอี" ดันรายได้สู่ท้องถิ่นทั่วประเทศ ทั้ง 9 มาตรการ ประกอบด้วย
1. การขยายศูนย์ปฏิรูปอุตสาหกรรม (ITC) ทั่วประเทศ 23 แห่ง เพื่อให้เอสเอ็มอีมีพื้นที่ในการพัฒนาสินค้าต้นแบบใหม่ๆ รวมทั้งการบริการที่ปรึกษาแนะนำเชิงลึก และเชื่อมโยงเครือข่ายองค์กรสนับสนุนต่างๆ
2. ศูนย์สนับสนุนช่วยเหลือเอสเอ็มอี (SME Support & Rescue Center: SSRC) ทำหน้าที่เป็น Front Desk บูรณาการที่ปรึกษา รับคำขอกู้เงิน แก้ไขปัญหาและส่งต่อเอสเอ็มอี
3. Train The Coach หรือการสร้างโค้ช
4. SME Big Data โดยจัดทำข้อมูลเอสเอ็มอีของประเทศผ่าน Data Analytic
5. โครงการ Big Brothers หรือโครงการพี่ช่วยน้อง โดยร่วมมือกับบริษัทและองค์กรชั้นนำระดับประเทศและระดับโลก เพื่อช่วยเหลือเอสเอ็มอี
6. Digital Value Chain ผลักดันเอสเอ็มอีสู่ห่วงโซ่การผลิตโลกผ่านดิจิทัลแพลตฟอร์ม B2B
7. โครงการเสริมแกร่งเอสเอ็มอีรอบรู้การเงิน เพื่อพัฒนาเสริมความรู้ด้านการเงินทั้งก่อนกู้และหลังกู้เพื่อให้มีบัญชีที่เป็นระบบ มุ่งเป้าสู่ระบบบัญชีเดียวในอนาคต
8. SME Standard Up ยกระดับเอสเอ็มอีสู่มาตรฐานที่เหมาะสมโดยพัฒนามาตรฐานเฉพาะ (มอก.S) ให้เหมาะสมกับระดับศักยภาพของเอสเอ็มอีและตรงความต้องการของตลาด เริ่มต้นที่กลุ่มสินค้าท่องเที่ยวเป็นลำดับแรก และ
9. การยกระดับเศรษฐกิจฐานชุมชน ผ่านโครงการยกระดับอุตสาหกรรมชุมชนเชื่อมโยงการท่องเที่ยว (CIV 4.0) โดยจะพัฒนาศักยภาพชุมชนค้นหาอัตลักษณ์ชุมชน ทำแผนการพัฒนาและบริหารจัดการอย่างยั่งยืน รวมทั้งผลักดันการแปรรูปผลิตผลการเกษตร โดยมีเป้าหมายยกระดับเศรษฐกิจฐานรากชุมชนมีรายได้เพิ่มไม่น้อยกว่า 25%
ทั้งหมดนี้เป็นมาตรการส่งเสริมและสนับสนุนผู้ประกอบการ SMEs ของรัฐบาล ที่ต้องการขับเคลื่อนภาคอุตสาหกรรมของประเทศสู่ Thailand 4.0 อย่างเป็นรูปธรรมต่อไป
รัฐมนตรีช่วยว่าการกระทรวงอุตสาหกรรม กล่าวเพิ่มเติมว่า การลงพื้นที่ในครั้งนี้ นอกจากจะพบปะผู้ประกอบการและผู้ผลิตชุมชนในท้องถิ่น เพื่อรับทราบปัญหาและอุปสรรคในการทำธุรกิจแล้ว ยังได้เยี่ยมชมกระบวนการผลิตผลิตภัณฑ์ที่มีคุณภาพได้มาตรฐานของผู้ประกอบการยางพาราในพื้นที่ภาคใต้อีก 2 ราย ซึ่งเป็นกลุ่มอุตสาหกรรมเป้าหมายตามนโยบายรัฐบาลที่ให้ความสำคัญ รายแรกคือ บริษัท ศรีตรังโกฟส์ จำกัด เป็นผู้ผลิตถุงมือยางทางการแพทย์จากน้ำยางพารา ที่ส่งออก 95 % รายที่สอง คือบริษัท วงศ์บัณฑิต จำกัด เป็นผู้ผลิตยางแผ่นรมควันและยางแท่งชนิดพิเศษ ซึ่งเป็นวัตถุดิบเพื่อผลิตล้อยางเครื่องบิน รถความเร็วสูง ส่งออกประเทศจีน ยุโรปและอเมริกา
นายอภิจิณ โชติกเสถียร เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวว่า สมอ. ดำเนินงานตามแนวทาง Industry 4.0 ของกระทรวงอุตสาหกรรม โดยส่งเสริมให้ผู้ประกอบการ SMEs และผู้ผลิตชุมชน นำเทคโนโลยีและนวัตกรรมมาช่วยสร้างมูลค่าให้แก่สินค้า เพื่อยกระดับผู้ประกอบการ ตามนโยบาย Thailand 4.0 ขณะเดียวกันได้เดินหน้าส่งเสริมความรู้และสร้างเครือข่ายด้านการมาตรฐานอย่างต่อเนื่อง โดยจัดการสัมมนา “สมอ.สัญจร” ครั้งที่ 3 ขึ้น ที่จังหวัดสุราษฎร์ธานี ภายหลังจากที่ได้จัดไปแล้ว 2 ครั้ง คือ วันที่ 28 กุมภาพันธ์ 2561 ที่จังหวัดพิษณุโลก และวันที่ 16 พฤษภาคม 2561 ที่จังหวัดอุบลราชธานี ซึ่งในครั้งนี้ สมอ. ยังคงรูปแบบเดิมในการจัดกิจกรรม โดยบูรณาการกิจกรรมหลายๆ ด้านที่เกี่ยวข้องกับบทบาทภารกิจการดำเนินงานด้านการมาตรฐานของ สมอ. เพื่อการพัฒนาผู้ประกอบการ SMEs และผู้ผลิตชุมชน มีผู้สนใจเข้าร่วมการสัมมนาจากจังหวัดสุราษฎร์ธานี และใกล้เคียง รวมกว่า 350 คน ภายในงานประกอบด้วยกิจกรรม ดังนี้
• พิธีมอบใบอนุญาต E-License แก่ผู้ได้รับใบอนุญาต จำนวน 3 ราย
• การปล่อยคาราวานตรวจติดตามร้านจำหน่ายในพื้นที่จังหวัดสุราษฎร์ธานี เพื่อตรวจติดตามการจำหน่ายผลิตภัณฑ์ให้เป็นไปตามมาตรฐานอย่างสม่ำเสมอ เพื่อความปลอดภัยของประชาชนผู้บริโภค
• การสัมมนา “การสร้างเครือข่ายบุคลากรท้องถิ่น เพื่อเสริมสร้างคุณภาพชีวิต คุ้มครองสิทธิผู้บริโภค” เพื่อให้ความรู้เกี่ยวกับมาตรฐาน มอก. และการเฝ้าระวังผลิตภัณฑ์อุตสาหกรรมไม่ได้มาตรฐานในพื้นที่ให้แก่เจ้าหน้าที่องค์กรปกครองส่วนท้องถิ่น
• การสัมมนา “ก้าวข้ามอุปสรรคสู่ผลิตภัณฑ์ชุมชนยุค Thailad 4.0” เพื่อแลกเปลี่ยนเรียนรู้ ถึงแนวคิด ความจำเป็น และแนวทางในการนำเทคโนโลยีและนวัตกรรม มาประยุกต์ใช้ในการประกอบกิจการ เพื่อเพิ่มขีดความสามารถในการประกอบการ เพื่อสร้างกลไกในการพัฒนาระบบเศรษฐกิจฐานราก ไปสู่ประเทศไทย ๔.๐
• การสัมมนา “การอนุญาตและการตรวจติดตาม” เพื่อให้ความรู้ด้านกระบวนการยื่นขออนุญาตและความร่วมมือทางวิชาการแก่ผู้ประกอบการ ตลอดจนเตรียมความพร้อมในการยื่นขอรับการรับรองคุณภาพผลิตภัณฑ์ตามมาตรฐาน มอก.
• การสัมมนา “ มอก. S มาตรฐานเพื่อ SMEs ไทย” เพื่อพัฒนาผู้ประกอบการ SMEs ให้มีความรู้ ความเข้าใจในมาตรฐาน มอก.S เพื่อนำไปพัฒนา ยกระดับขีดความสามารถในการผลิตสินค้าให้ได้มาตรฐาน มอก. S รวมทั้งส่งเสริมให้ผู้ประกอบการ SMEs สามารถขอรับการรับรองให้แสดงเครื่องหมาย มอก. S ได้
• การจัดแสดงนิทรรศการจากศูนย์ส่งเสริมอุตสาหกรรมภาคที่ 10 ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Bank) การแสดงผลิตภัณฑ์ของกลุ่มวิสาหกิจชุมชน ที่ประสบความสำเร็จและได้รับการรับรอง มผช.  และคลินิกให้คำปรึกษาแนะนำด้านการรับรองมาตรฐานและการตรวจติดตามผล เป็นต้น
เลขาธิการ สมอ. กล่าวเพิ่มเติมว่า การลงพื้นที่ สมอ.สัญจรในครั้งนี้ นอกจากจะเผยแพร่บทบาทภารกิจการดำเนินงานของ สมอ. แก่ผู้ประกอบการ และผู้ผลิตชุมชนในท้องถิ่นแล้ว ยังได้ดำเนินการตรวจติดตามเฝ้าระวังการจำหน่ายสินค้าให้เป็นไปตามมาตรฐานอย่างสม่ำเสมอและต่อเนื่อง ซึ่งเป็นภารกิจหลักของ สมอ. เพื่อสร้างความมั่นใจให้กับผู้บริโภคในการใช้สินค้าได้อย่างปลอดภัย

ที่มา : http://www.thaigov.go.th/news/contents/details/14175