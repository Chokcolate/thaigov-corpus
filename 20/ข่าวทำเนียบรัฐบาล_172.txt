รัฐบาลไทย-ข่าวทำเนียบรัฐบาล-นายกรัฐมนตรีมอบเงินช่วยเหลือ จำนวน 3 ล้านบาท เพื่อแสดงน้ำใจของคนไทยต่อเหตุการณ์แผ่นดินไหวในอินโดนีเซีย

วันพุธที่ 29 สิงหาคม 2561
นายกรัฐมนตรีมอบเงินช่วยเหลือ จำนวน 3 ล้านบาท เพื่อแสดงน้ำใจของคนไทยต่อเหตุการณ์แผ่นดินไหวในอินโดนีเซีย
นายกรัฐมนตรีมอบเงินช่วยเหลือ จำนวน 3 ล้านบาท เพื่อแสดงน้ำใจของคนไทยต่อเหตุการณ์แผ่นดินไหวในอินโดนีเซีย
วันนี้ (วันพุธที่ 29 สิงหาคม 2561) เวลา 13.30 น ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ได้มอบเงินช่วยเหลือ ให้แก่นายอะฮ์มัด รุซดี (H.E. Mr. Ahmad Rusdi) เอกอัครราชทูตอินโดนีเซียประจำประเทศไทย เป็นจำนวนเงิน 3 ล้านบาท เพื่อแสดงน้ำใจต่อเหตุแผ่นดินไหวที่เกาะลอมบอก ประเทศอินโดนีเซีย นายกรัฐมนตรีได้กล่าวแสดงความเสียใจในนามประชาชน และรัฐบาลไทย
โดยเหตุแผ่นดินไหวบริเวณเกาะลอมบอกครั้งนี้ ส่งผลให้มีผู้เสียชีวิต บาดเจ็บ บ้านเรือนเสียหาย และมีบุคคลไร้ที่อยู่อาศัยจำนวนมาก ซึ่งส่งผลให้นักท่องเที่ยวชาวอินโดนีเซีย และชาวต่างชาติจำนวนมาก ติดอยู่บนภูเขาไฟรินจานี รวมถึงนักท่องเที่ยวไทย ในโอกาสนี้ นายกรัฐมนตรีขอขอบคุณรัฐบาลอินโดนีเซียที่ได้ช่วยประสานงาน อำนวยความสะดวกแก่นักท่องเที่ยวชาวไทยที่ได้รับผลกระทบ
นายกรัฐมนตรีกล่าวว่าขอเป็นกำลังใจให้ประธานาธิบดีอินโดนีเซียในการแก้ไขปัญหา และเชื่อมั่นในรัฐบาลอินโดนีเซียในการดูแลจัดการ ซึ่งหวังว่าจะผ่านเหตุการณ์ครั้งนี้ไปได้ และสามารถฟื้นฟูกลับมาสู่สถานการณ์ปกติได้โดยเร็ว ซึ่งเอกอัครราชทูตอินโดนีเซียกล่าวขอบคุณมิตรไมตรีที่รัฐบาลไทย และคนไทยมีแก่อินโดนีเซีย ทั้งนี้ นายกรัฐมนตรีกล่าวว่า หากมีความช่วยเหลืออื่นใดที่รัฐบาลอินโดนีเซียประสงค์ขอให้เอกอัครราชทูตฯ ประสานแจ้งความต้องการมายังกระทรวงการต่างประเทศ

ที่มา : http://www.thaigov.go.th/news/contents/details/15000
