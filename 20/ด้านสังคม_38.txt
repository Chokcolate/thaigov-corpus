รัฐบาลไทย-ข่าวทำเนียบรัฐบาล-พม. ลงพื้นที่ช่วยเหลือผู้ประสบอุทกภัยในหลายพื้นที่ พร้อมช่วยเหลือผู้ด้อยโอกาสและประสบปัญหาทางสังคม ที่ จ.นครศรีธรรมราช และกระบี่

วันพฤหัสบดีที่ 2 สิงหาคม 2561
พม. ลงพื้นที่ช่วยเหลือผู้ประสบอุทกภัยในหลายพื้นที่ พร้อมช่วยเหลือผู้ด้อยโอกาสและประสบปัญหาทางสังคม ที่ จ.นครศรีธรรมราช และกระบี่
พม. ลงพื้นที่ช่วยเหลือผู้ประสบอุทกภัยในหลายพื้นที่ พร้อมช่วยเหลือผู้ด้อยโอกาสและประสบปัญหาทางสังคม ที่ จ.นครศรีธรรมราช และกระบี่
วันนี้ (2 ส.ค. 61) เวลา 8.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 106/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเกิดฝนตกหนักอย่างต่อเนื่องในพื้นที่หลายจังหวัดของภาคเหนือ ภาคตะวันออกเฉียงเหนือ และภาคกลาง ส่งผลให้เกิดอุทกภัยในพื้นที่จังหวัดต่างๆ อาทิ จังหวัดสกลนคร มุกดาหาร นครพนม และเชียงราย เป็นต้น กระทรวง พม. มีความห่วงใยประชาชนที่ได้รับผลกระทบจากสถานการณ์ดังกล่าว จึงได้กำชับให้พัฒนาสังคมและความมั่นคงของมนุษย์จังหวัด พร้อมทีม One Home เร่งลงพื้นที่ให้ความช่วยเหลือบรรเทาความเดือดร้อนประชาชนในพื้นที่ที่ประสบภัยอย่างเร่งด่วน ตามภารกิจของกระทรวง พม. โดยเฉพาะกลุ่มเป้าหมายของกระทรวง พม. ได้แก่ เด็ก คนพิการ ผู้สูงอายุ และผู้ด้อยโอกาส ทั้งนี้ หากประชาชนที่ประสบภัยและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมประสานหน่วยงานที่เกี่ยวข้อง เพื่อให้ความช่วยเหลืออย่างเต็มที่
สำหรับกรณีชายชราวัย 73 ปี ซึ่งเป็นอดีตทหารผ่านศึก ป่วยเป็นอัมพาต นอนป่วยติดเตียง ช่วยเหลือตัวเองไม่ได้ ด้านภรรยาทอดทิ้งหนีหายไป โดยอาศัยอยู่เพียงลำพังกับหลานชาย ครอบครัวมีฐานะยากจน รายได้ไม่เพียงพอค่าใช้จ่ายภายในครอบครัว ที่จังหวัดนครศรีธรรมราช และกรณีหญิงรายหนึ่ง มีอาชีพรับจ้างกรีดยาง ต้องรับภาระดูแลแม่วัย 61 ปี ที่นอนป่วยติดเตียง และยังไม่ได้ขึ้นทะเบียนเป็นคนพิการ ครอบครัวมีฐานะยากจน อาศัยในบ้านสภาพเก่าทรุดโทรม ที่จังหวัดกระบี่ นั้น ได้กำชับให้พัฒนาสังคมและความมั่นคงของมนุษย์จังหวัดทั้ง 2 จังหวัด ได้แก่ พมจ.นครศรีธรรมราช และ พมจ.กระบี่ พร้อมทีม One Home เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัว เพื่อให้การช่วยเหลือในเบื้องต้นตามภารกิจด้านผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด การปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ นอกจากนี้ พร้อมให้คำปรึกษาแนะนำในเรื่องสวัสดิการสังคม โดยเฉพาะเรื่องการออกบัตรประจำตัวคนพิการแก่หญิงชราดังกล่าว เพื่อขอรับสิทธิตามกฎหมาย ตามความเหมาะสมเพื่อพัฒนาคุณภาพชีวิตที่ดี และร่วมหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/14295
