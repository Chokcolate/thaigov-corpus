รัฐบาลไทย-ข่าวทำเนียบรัฐบาล-กรุงไทยคงประมาณการศก.ไทยปีนี้โต 4.5% มองครึ่งปีหลังโตต่อเนื่อง


วันอังคารที่ 21 สิงหาคม 2561
63
พิมพ์
กรุงไทยคงประมาณการศก.ไทยปีนี้โต 4.5% มองครึ่งปีหลังโตต่อเนื่อง
Krungthai Macro Research ประมาณการเศรษฐกิจไทยปีนี้ โต 4.5% มองเศรษฐกิจในช่วงครึ่งหลังของปีเติบโตต่อเนื่องจากครึ่งปีแรก แต่ไม่ร้อนแรงเหมือนช่วงครึ่งปีแรก
ดร.พชรพจน์ นันทรามาศ ผู้อำนวยการฝ่ายอาวุโส สายงาน Global Business Development and Strategy ธนาคารกรุงไทย ยังคงประมาณการเศรษฐกิจไทยปีนี้ ไว้ที่ 4.5% มองเศรษฐกิจไทยช่วงครึ่งหลังของปียังเติบโตต่อเนื่องจากช่วงครึ่งปีแรก แต่ไม่ร้อนแรงเหมือนช่วงครึ่งปีแรก เพราะในช่วงครึ่งแรกของปีนี้ ภาคเกษตรเติบโตดีมาก จากสภาพอากาศเอื้ออำนวย มองเป็นปัจจัยชั่วคราว จึงคาดว่าการเติบโตจะลดความร้อนแรงลง ทั้งนี้ เศรษฐกิจนอกภาคเกษตรยังคงสามารถขยายตัวได้ในครึ่งหลังปีนี้ และอาจจะดีขึ้นจากไตรมาส 2 ที่ผ่านมา เนื่องจากคาดว่าการก่อสร้างของภาครัฐจะปรับตัวเพิ่มขึ้น
ดร.พชรพจน์ นันทรามาศ กล่าวต่อไปว่า ภาคอุตสาหกรรมอาจเริ่มได้รับผลกระทบจากการเก็บภาษีนำเข้าระหว่างจีนและสหรัฐฯ ที่เริ่มแล้วในไตรมาส 3 นี้ และมีความเสี่ยงจากกำลังซื้อของประเทศตลาดเกิดใหม่(Emerging Market)  เช่น ตุรกี รัสเซีย และอินโดนีเซีย ที่จะชะลอลงจากภาวะการเงินที่ตึงตัว และค่าเงินอ่อนค่าลง
อย่างไรก็ตาม Krungthai Macro Research ประเมินว่า ธนาคารแห่งประเทศไทย(ธปท.) จะยังไม่เร่งปรับอัตราดอกเบี้ยนโยบายขึ้นในปีนี้ แม้ว่าเศรษฐกิจไทยในไตรมาส  2 จะเติบโตได้ดี เนื่องจากเศรษฐกิจไทยไตรมาส  2 เติบโตดีจากปัจจัยชั่วคราวของภาคเกษตรเท่านั้น ขณะที่นอกภาคเกษตรไม่ได้เติบโตร้อนแรงมากนัก สอดคล้องกับคุณภาพสินเชื่อของระบบธนาคารพาณิชย์ยังไม่ได้มีทิศทางดีขึ้นชัดเจนนัก
ฝ่ายสื่อสารองค์กรและภาพลักษณ์
โทร. 0-2208-4178

ที่มา : http://www.thaigov.go.th/news/contents/details/14765