รัฐบาลไทย-ข่าวทำเนียบรัฐบาล-ทส. เปิดเวทีประชุมการจัดการขยะและน้ำเสียในพื้นที่เกาะเต่า เกาะสมุย และเกาะพะงัน จังหวัดสุราษฏร์ธานี

วันจันทร์ที่ 20 สิงหาคม 2561
ทส. เปิดเวทีประชุมการจัดการขยะและน้ำเสียในพื้นที่เกาะเต่า เกาะสมุย และเกาะพะงัน จังหวัดสุราษฏร์ธานี
กระทรวงทรัพยากรธรรมชาติและสิ่งแวดล้อม โดย กรมทรัพยากรทางทะเลและชายฝั่ง จัดการประชุมเชิงปฏิบัติการเพื่อการปฏิรูปและการแก้ไขปัญหาเร่งด่วนด้านทรัพยากรธรรมชาติและสิ่งแวดล้อมตามนโยบายรัฐบาลในพื้นที่จังหวัดสุราษฎร์ธานี
ทส. เปิดเวทีประชุมการจัดการขยะและน้ำเสียในพื้นที่เกาะเต่า เกาะสมุย และเกาะพะงัน จังหวัดสุราษฏร์ธานี
กระทรวงทรัพยากรธรรมชาติและสิ่งแวดล้อม โดย กรมทรัพยากรทางทะเลและชายฝั่ง จัดการประชุมเชิงปฏิบัติการเพื่อการปฏิรูปและการแก้ไขปัญหาเร่งด่วนด้านทรัพยากรธรรมชาติและสิ่งแวดล้อมตามนโยบายรัฐบาลในพื้นที่จังหวัดสุราษฎร์ธานี เรื่องการจัดการขยะและน้ำเสีย พื้นที่เกาะเต่า เกาะพะงัน อำเภอเกาะพะงัน เกาะสมุย อำเภอเกาะสมุย และติดตามความก้าวหน้าการดำเนินโครงการ ทำความดีด้วยหัวใจ ลดภัยสิ่งแวดล้อม โดยเมื่อวันที่18 ส.ค. 2561 รัฐมนตรีว่าการกระทรวงทรัพยากรธรรมชาติและสิ่งแวดล้อม (พลเอก สุรศักดิ์ กาญจนรัตน์) ให้เกียรติเป็นประธานเปิดการประชุม และมีนายจตุพร บุรุษพัฒน์ อธิบดีกรมทรัพยากรทางทะเลและชายฝั่ง พร้อมด้วยนายวิชวุทย์ จินโต ผู้ว่าราชการจังหวัดสุราษฎร์ธานี ตลอดจนนายโสภณ ทองดี รองอธิบดีกรมทรัพยากรทางทะเลและชายฝั่ง อีกทั้งคณะผู้บริหาร และเจ้าหน้าที่ในสังกัดกระทรวง ทส. รวมถึงหัวหน้าส่วนราชการ ผู้นำชุมชน และประชาชนในพื้นที่ เข้าร่วมประชุมในครั้งนี้ ณ ห้องประชุมสำนักงานเทศบาลนครเกาะสมุย อ.เกาะสมุย จ.สุราษฎร์ธานี
ปัญหาขยะมูลฝอยในพื้นที่ทั้ง 3 เกาะ มีขยะมูลฝอยที่เกิดขึ้นจากกิจกรรมต่างๆ ในแต่ล่ะวันเป็นจำนวนมาก ทั้งนี้ ขึ้นอยู่กับฤดูกาลท่องเที่ยวของแต่ละเดือน และมีน้ำเสียจากกองขยะไหลปนเปื้อน ซึ่งการกำจัดขยะยังเป็นไปโดยไม่ถูกวิธี โดยเกาะพะงันมีปริมาณขยะที่เพิ่มมากขึ้นและมีแนวโน้วการเพิ่มขึ้นอย่างต่อเนื่อง ปัจจุบันมีขยะมากถึงปีละ 7,300 ตัน วิธีการจัดการขยะส่วนใหญ่ใช้การฝังกลบและมีโรงกำจัดขยะแต่ไม่สามารถจัดการกับขยะที่เพิ่มมากขึ้นในแต่ละวันได้เพียงพอ จึงมีความจำเป็นเร่งด่วนในการร่วมมือกับทุกภาคส่วน เพื่อแก้ไขปัญหาที่กระทบต่อทรัพยากรทางทะเลและชายฝั่ง
ดังนั้น เมื่อวันที่ 17 สิงหาคม พ.ศ.2561 ที่ผ่านมา กรมทรัพยากรทางทะเลและชายฝั่ง จึงได้อาศัยอำนาจ หน้าที่ ตามความในมาตรา 17 ประกอบมาตรา 3 และมาตรา 27 แห่งพระราชบัญัติส่งเสริมการบริหารจัดการทรัพยากรทางทะเลและชายฝั่ง พ.ศ.2558 ประกอบมาตรา 32 แห่งพระราชบัญัติระเบียบบริหารราชการแผ่นดิน พ.ศ.2535 แก้ไขเพิ่มเติมโดยพระราชบัญัติระเบียบบริหารราชการแผ่นดิน (ฉบับที่ 5) พ.ศ.2545 ออกมาตรการคุ้มครองทรัพยากรทางทะเลและชายฝั่ง บริเวณพื้นที่ เกาะเต่า เกาะพะงัน อำเภอเกาะพะงัน และเกาะสมุย อำเภอเกาะสมุย จังหวัดสุราษฎร์ธานี โดยจะมีผลบังคับใช้ในวันที่ 1 ธันวาคม พ.ศ.2561 ซึ่งที่ผ่านมาได้รับความร่วมมือเป็นอย่างดีจากจังหวัดสุราษฎร์ธานี กองทัพภาคที่ 4 และหน่วยงานทุกภาคส่วน รวมทั้งผู้มีส่วนได้ส่วนเสียที่เกี่ยวข้อง ในการช่วยกันผลักดันให้การดำเนินการครั้งนี้สำเร็จลุล่วงไปด้วยดี พร้อมทั้งเน้นย้ำให้ทุกภาคส่วนช่วยกันรณรงค์ ประชาสัมพันธ์ ดำเนินการตามมาตรการดังกล่าว และหากผู้ใดที่กระทำการฝ่าฟื้นก็จะมีบทลงโทษจำคุกไม่เกินหนึ่งปี หรือปรับไม่เกินหนึ่งแสนบาท หรือทั้งจำทั้งปรับอีกด้วย

ที่มา : http://www.thaigov.go.th/news/contents/details/14734
