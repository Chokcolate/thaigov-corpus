รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาลพร้อมออกสลากสัญจร งวดประจำวันที่ 1 กันยายน 2561 ณ หอประชุมองค์การบริหารส่วนจังหวัดขอนแก่น

วันจันทร์ที่ 27 สิงหาคม 2561
สำนักงานสลากกินแบ่งรัฐบาลพร้อมออกสลากสัญจร งวดประจำวันที่ 1 กันยายน 2561 ณ หอประชุมองค์การบริหารส่วนจังหวัดขอนแก่น
ในการออกรางวัลงวดประจำวันที่ 1 กันยายน 2561 นี้ สำนักงานสลากกินแบ่งรัฐบาลจะเดินทางไปออกรางวัลสลากสัญจร ณ หอประชุมองค์การบริหารส่วนจังหวัดขอนแก่น อำเภอเมืองขอนแก่น จังหวัดขอนแก่น
นางตุ้มทอง มุสิกรัตน์ รองผู้อำนวยการ รักษาการในตำแหน่งผู้อำนวยการสำนักงานสลากกินแบ่งรัฐบาล เปิดเผยต่อผู้สื่อข่าวว่า ในการออกรางวัลงวดประจำวันที่ 1 กันยายน 2561 นี้ สำนักงานสลากกินแบ่งรัฐบาลจะเดินทางไปออกรางวัลสลากสัญจร ณ หอประชุมองค์การบริหารส่วนจังหวัดขอนแก่น  อำเภอเมืองขอนแก่น  จังหวัดขอนแก่น เพื่อเปิดโอกาสให้ประชาชนในต่างจังหวัดได้เห็นขั้นตอนและวิธีการตลอดจนอุปกรณ์ที่ใช้ในการออกรางวัลด้วยตนเอง จะได้ไม่หลงเชื่อข่าวลือเรื่องเลขเด็ดจากกลุ่มมิจฉาชีพที่ทำการหลอกลวงต้มตุ๋น  โดยการส่งจดหมายแอบอ้างว่าสามารถให้ตัวเลขที่จะออกรางวัลได้  สำหรับการออกรางวัลครั้งนี้ ผู้ว่าราชการจังหวัดขอนแก่นให้เกียรติเป็นประธานกรรมการออกรางวัลรวมทั้งข้าราชการระดับสูง ผู้นำชุมชนและผู้แทนสื่อมวลชนในพื้นที่ร่วมเป็นคณะกรรมการออกรางวัล รวมทั้งจะเชิญตัวแทนประชาชนของจังหวัดร่วมทำหน้าที่หมุนวงล้อสลับกับพนักงานหมุนวงล้อของสำนักงานสลากกินแบ่งรัฐบาลด้วย
ประชาชนที่สนใจสามารถเข้าชมการออกรางวัลได้ด้วยตนเองโดยไม่มีค่าใช้จ่าย พร้อมนำบัตรประจำตัวประชาชนแสดงในวันดังกล่าวด้วย นอกจากนี้ ยังสามารถรับชมการถ่ายทอดสดได้ผ่านช่องทางต่างๆ ดังนี้
- สถานีโทรทัศน์ไทยรัฐทีวี ตั้งแต่เวลา 14.00 เป็นต้นไป
- สถานีวิทยุโทรทัศน์กองทัพบก (ช่อง 5) ตั้งแต่เวลา 14.30 น. เป็นต้นไป
- สถานีโทรทัศน์ข่าวสปริงนิวส์ ตั้งแต่เวลา 14.30 น. เป็นต้นไป
- รับฟังการถ่ายทอดเสียงทางสถานีวิทยุกระจายเสียงแห่งประเทศไทย กรมประชาสัมพันธ์ ตั้งแต่เวลา 14.30 น. เป็นต้นไป
รักษาการในตำแหน่งผู้อำนวยการสำนักงานสลากกินแบ่งรัฐบาล กล่าวเพิ่มเติมว่า นอกจากการเดินทางมาออกรางวัลสลากสัญจรแล้ว สำนักงานสลากกินแบ่งรัฐบาลยังได้จัดกิจกรรมเพื่อดูแลสังคม ในวันที่ 31 สิงหาคม 2561 ให้บริการตรวจรักษาโรคทั่วไป และจัดเลี้ยงอาหารกลางวันเด็กนักเรียนที่ศึกษาอยู่ ณ โรงเรียนศรีสังวาลย์ขอนแก่น อำเภอเมืองขอนแก่น  นอกจากนี้ ในวันที่ 1 กันยายน 2561 ยังได้จัดให้บริการตรวจรักษาโรคทั่วไปแก่ประชาชนบริเวณหอประชุมองค์การบริหารส่วนจังหวัดขอนแก่น  สำนักงานสลากกินแบ่งรัฐบาลขอเชิญพี่น้องประชาชนชาวจังหวัดขอนแก่น และจังหวัดใกล้เคียงร่วมชมการออกรางวัลสลากสัญจรครั้งนี้ได้ในวันที่ 1 กันยายน 2561 รวมทั้งติดตามความเคลื่อนไหวและภารกิจที่น่าสนใจของสำนักงานสลากกินแบ่งรัฐบาล ได้ที่  www.glo.or.th

ที่มา : http://www.thaigov.go.th/news/contents/details/14942
