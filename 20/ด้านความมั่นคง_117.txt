รัฐบาลไทย-ข่าวทำเนียบรัฐบาล-ก.แรงงาน พร้อมจัดแข่งขันฝีมือแรงงานอาเซียน ครั้งที่ 12 ลุ้นชิงชัย 26 สาขา

วันพุธที่ 22 สิงหาคม 2561
ก.แรงงาน พร้อมจัดแข่งขันฝีมือแรงงานอาเซียน ครั้งที่ 12 ลุ้นชิงชัย 26 สาขา
.....
วันที่ 22 สิงหาคม 2561 เวลา 09.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานแถลงข่าวการแข่งขันฝีมือแรงงานอาเซียน ครั้งที่ 12 ณ ห้องประชุมจอมพล ป. พิบูลสงคราม ชั้น 5 อาคารกระทรวงแรงงาน โดยการแข่งขันฝีมือแรงงานอาเซียนเป็นข้อตกลงของกลุ่มประเทศสมาชิกอาเซียน ที่กำหนดให้ประเทศสมาชิกอาเซียนหมุนเวียนกันเป็นเจ้าภาพจัดการแข่งขันฯ ทุกๆ 2 ปี และบรรจุไว้เป็นกิจกรรมหนึ่งของแผนงานด้านการพัฒนาทรัพยากรมนุษย์ภายใต้พิมพ์เขียวประชาคมสังคมและวัฒนธรรมอาเซียน (ASEAN Socio-Cultural Community Blueprint) โดยมีจุดมุ่งหมายเพื่อกระตุ้นให้เยาวชนและกำลังแรงงานภูมิภาคอาเซียนเกิดความตื่นตัวและสนใจที่จะพัฒนาทักษะฝีมือของตนให้ทันต่อเทคโนโลยีและทัดเทียมมาตรฐานสากล จะส่งผลให้เยาวชนเหล่านั้นได้ก้าวสู่การเป็นช่างฝีมือในตลาดแรงงาน เพื่อเพิ่มศักยภาพการผลิตและบริการของประเทศในอนาคต
สำหรับการแข่งขันฝีมือแรงงานอาเซียน ครั้งที่ 12 “WorldSkills ASEAN Bangkok 2018”
จะจัดการแข่งขันระหว่างวันที่ 31 สิงหาคม 2561 – 2 กันยายน 2561 ณ อาคารชาเลนเจอร์ 1-2 อิมแพ็ค เมืองทองธานี จังหวัดนนทบุรี สมเด็จพระเทพพระรัตนราชสุดา สยามบรมราชกุมารี เสด็จพระราชดำเนินทรงเปิดงานในวันที่ 30 สิงหาคม เวลา 17.15 น. และพิธีปิดในวันที่ 4 กันยายน มีผู้ร่วมแข่งขันเป็นเยาวชนในกลุ่มประเทศสมาชิกอาเซียน จำนวน 335 คน จาก 10 ประเทศสมาชิกอาเซียน บรูไน กัมพูชา ลาว เมียนมา มาเลเซีย อินโดนีเซีย สิงคโปร์ ฟิลิปปินส์ เวียดนาม และไทย ใน 6 กลุ่มสาขาอาชีพ ดังนี้ (1) กลุ่มสาขาอาชีพเทคโนโลยีอุตสาหกรรมการผลิต (2) กลุ่มสาขาอาชีพเทคโนโลยีการสื่อสาร (3) กลุ่มสาขาอาชีพแฟชั่นและครีเอทีฟ (4) กลุ่มสาขาอาชีพขนส่งและโลจิสติกส์ (5) กลุ่มสาขาอาชีพเทคโนโลยีก่อสร้างและอาคาร และ (6) กลุ่มสาขาบริการส่วนบุคคลและสังคม แบ่งเป็น 24 สาขาทางการ และ 2 สาขาสาธิต รวมเป็น 26 สาขา โดยยึดตามสาขาที่มีการจัดแข่งขันฝีมือแรงงานอาเซียน ครั้งที่ 11 ณ ประเทศมาเลเซีย และการแข่งขันฝีมือแรงงานนานาชาติ ครั้งที่ 44 ณ สหรัฐอาหรับเอมิเรสต์ ซึ่งประเทศไทยจะส่งเยาวชนจำนวน 52 คน เข้าร่วมแข่งขันในทุกสาขาอาชีพ และเยาวชนที่ชนะการแข่งขันในครั้งนี้ จะได้รับโอกาสในการคัดเลือกเป็นตัวแทนของประเทศเข้าร่วมแข่งขันฝีมือแรงงานนานาชาติ ครั้งที่ 45 ที่จัดขึ้น ณ เมืองคาซาน สหพันธรัสเซีย (WorldSkills Kazan 2019) ระหว่างวันที่ 22-27 สิงหาคม 2562
รมว.แรงงาน  กล่าวว่า ประสบการณ์และผลการแข่งขันจะช่วยสะท้อนให้ผู้เข้าแข่งขัน โรงเรียน และภาคธุรกิจ เห็นถึงผลลัพธ์ของระบบการศึกษาและฝึกอบรมในประเทศของตน นอกจากนี้การแข่งขันยังสร้างโอกาสอันดีสำหรับเยาวชนในการสร้างประสบการณ์และสัมผัสอาชีพที่ต้องใช้ทักษะฝีมือด้านต่างๆ จึงขอกำลังใจจากพี่น้องคนไทยทุกท่าน ร่วมส่งแรงใจช่วยลุ้น และเชียร์เยาวชนไทย ให้คว้าชัยชนะเพื่อเป็นเกียรติแก่ประเทศไทย และเป็นเจ้าบ้านที่ดีในการต้อนรับผู้มาเยือน
+++++++++++++++++++++++

ที่มา : http://www.thaigov.go.th/news/contents/details/14828
