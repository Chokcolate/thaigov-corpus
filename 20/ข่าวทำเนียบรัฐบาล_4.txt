รัฐบาลไทย-ข่าวทำเนียบรัฐบาล-นายกรัฐมนตรีเป็นประธานพิธีบำเพ็ญพระราชกุศล อุทิศถวายในหลวงรัชกาลที่ 9 และเจริญพระพุทธมนต์ถวายพระพรชัยมงคล สมเด็จพระนางเจ้าฯ พระบรมราชินีนาถ ในรัชกาลที่ 9 และสมเด็จพระเจ้าอยู่หัว

วันเสาร์ที่ 21 กรกฎาคม 2561
นายกรัฐมนตรีเป็นประธานพิธีบำเพ็ญพระราชกุศล อุทิศถวายในหลวงรัชกาลที่ 9 และเจริญพระพุทธมนต์ถวายพระพรชัยมงคล สมเด็จพระนางเจ้าฯ พระบรมราชินีนาถ ในรัชกาลที่ 9 และสมเด็จพระเจ้าอยู่หัว
นายกรัฐมนตรีเป็นประธานพิธีบำเพ็ญพระราชกุศลอุทิศถวายพระบาทสมเด็จพระปรมินทรมหาภูมิพลอดุลยเดชฯ และเจริญพระพุทธมนต์ถวายพระพรชัยมงคล สมเด็จพระนางเจ้าฯ พระบรมราชินีนาถ ในรัชกาลที่ 9 และสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2561
วันนี้ (21 ก.ค.61) เวลา 18.00 น. พลเอก ประยุทธ์ จันทร์โอชา นายกรัฐมนตรี เป็นประธานในพิธีบำเพ็ญพระราชกุศลอุทิศถวายพระบาทสมเด็จพระปรมินทรมหาภูมิพลอดุลยเดช บรมนาถบพิตร และเจริญพระพุทธมนต์ถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2561 ณ พระลานพระราชวังดุสิต โดยมี นางนราพร จันทร์โอชา ภริยา พร้อมด้วยคณะรัฐมนตรี และข้าราชการชั้นผู้ใหญ่ ตลอดจนประชาชนจำนวนมาก เข้าร่วมในพิธีฯ ตามลำดับพิธีฯ ดังนี้
เมื่อนายกรัฐมนตรีและภริยา เดินทางถึงพระลานพระราชวังดุสิต นายกรัฐมนตรีและภริยา ถวายราชสักการะพระบรมราชานุสรณ์พระบาทสมเด็จพระจุลจอมเกล้าเจ้าอยู่หัว แล้วเข้าสู่พลับพลาพิธี ต่อจากนั้น นายกรัฐมนตรีจุดธูปเทียนเครื่องนมัสการบูชาพระพุทธมณีรัตนปฏิมากร (พระแก้วมรกตน้อย) จุดธูปเทียนเครื่องทองน้อยถวายราชสักการะพระบรมฉายาลักษณ์พระบาทสมเด็จพระปรมินทรมหาภูมิพลอดุลยเดช บรมนาถบพิตร นายกรัฐมนตรีเปิดกรวยกระทงดอกไม้ธูปเทียนแพหน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และพระฉายาลักษณ์สมเด็จพระเจ้าอยู่หัว
จากนั้น เจ้าหน้าที่กรมการศาสนาอาราธนาศีล สมเด็จพระวันรัต เจ้าอาวาสวัดบวรนิเวศวิหาร ให้ศีล พระสงฆ์ 243 รูป สวดมาติกา เจ้าพนักงานภูษามาลาลาดภูษาโยง นายกรัฐมนตรีทอดผ้าไตรพระสงฆ์แถวหน้า จำนวน 10 รูป แล้วข้าราชการชั้นผู้ใหญ่ทอดผ้าไตรจนครบ 243 รูป พระสงฆ์สดับปกรณ์ นายกรัฐมนตรีกรวดน้ำ พระสงฆ์ถวายอนุโมทนา ถวายอดิเรก
ต่อจากนั้น เจ้าหน้าที่กรมการศาสนาอาราธนาประปริตร พระสงฆ์ 243 รูป เจริญพระพุทธมนต์ถวายสมเด็จพระบูรพมหากษัตริยาธิราช พระสยามเทวาธิราช สมเด็จพระปรมินทรมหาภูมิพลอดุลยเดช บรมนาถบพิตร เจริญพระพุทธมนต์ถวายพระพรชัยมงคลสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และสมเด็จพระเจ้าอยู่หัว แล้วนายกรัฐมนตรีประเคนจตุปัจจัยไทยธรรมพระสงฆ์ จำนวน 10 รูป ข้าราชการชั้นผู้ใหญ่ประเคนจตุปัจจัยไทยธรรมจนครบ 243 รูป นายกรัฐมนตรีกรวดน้ำ พระสงฆ์ถวายอนุโมทนา ถวายอดิเรก
จากนั้น นายกรัฐมนตรีกราบที่หน้าพระพุทธมณีรัตนปฏิมากร (พระแก้วมรกตน้อย) กราบที่หน้าเครื่องนมัสการ กราบที่หน้าพระบรมฉายาลักษณ์สมเด็จพระปรมินทรมหาภูมิพลอดุลยเดช บรมนาถบพิตร พระฉายาลักษณ์สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และพระฉายาลักษณ์สมเด็จพระเจ้าอยู่หัว
นายกรัฐมนตรีและภริยา ยืนประนมมือส่งริ้วขบวนอัญเชิญพระพุทธมณีรัตนปฏิมากร (พระแก้วมรกตน้อย) พลอากาศเอก เกษม อยู่สุข กราบพระพุทธมณีรัตนปฏิมากร (พระแก้วมรกตน้อย) เพื่ออัญเชิญกลับพระที่นั่งอัมพรสถาน เจ้าพนักงานอัญเชิญพระพุทธมณีรัตนปฏิมากร (พระแก้วมรกตน้อย) ออกจากพลับพลาพิธี ขึ้นประดิษฐานบนรถยนต์พระประเทียบ  เสร็จภารกิจ นายกรัฐมนตรีและภริยา เดินทางกลับ
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14020
