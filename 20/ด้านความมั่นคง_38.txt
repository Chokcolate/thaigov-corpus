รัฐบาลไทย-ข่าวทำเนียบรัฐบาล-“บิ๊กอู๋”เผย ไทยเตรียมเป็นเจ้าภาพจัดกิจกรรมเฉลิมฉลองครบรอบ 100 ปี ไอแอลโอ 11 เม.ย.62

วันพุธที่ 1 สิงหาคม 2561
“บิ๊กอู๋”เผย ไทยเตรียมเป็นเจ้าภาพจัดกิจกรรมเฉลิมฉลองครบรอบ 100 ปี ไอแอลโอ 11 เม.ย.62
รมว.แรงงาน เผย ประเทศไทยได้รับคัดเลือกเป็นเจ้าภาพจัดกิจกรรมเฉลิมฉลองโอกาสครบรอบ 100 ปี องค์การแรงงานระหว่างประเทศ (ILO) ในวันที่ 11 เมษายน 2562 ภายใต้ธีมจัดงาน Partnership for Decent Work หุ้นส่วนเพื่องานที่มีคุณค่า
เมื่อวันที่ 1 สิงหาคม 2561 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน เปิดเผยภายหลังการประชุมเตรียมความพร้อมจัดงานเฉลิมฉลองครบรอบ 100 ปี องค์การแรงงานระหว่างประเทศ ณ ห้องประชุมรัฐมนตรีว่าการกระทรวงแรงงาน ชั้น 6 อาคารกระทรวงแรงงาน ว่า ในโอกาสครบรอบ 100 ปี องค์การแรงงานระหว่างประเทศ (ILO) ในปี 2562 ประเทศไทยในฐานะที่เป็นประเทศผู้ก่อตั้งและที่ตั้งของสำนักงานเขตภูมิภาคเอเชียแปซิฟิก ได้รับเกียรติจาก ILO ได้รับคัดเลือกเป็น 1 ใน 24 ประเทศที่จะทำการถ่ายทอดสดกิจกรรมเพื่อเฉลิมฉลองในวาระดังกล่าว ซึ่งเป็นประเทศในภูมิภาคเอเชียแปซิฟิกจำนวน 7 ประเทศ ตั้งแต่เวลา 10.00 -11.00 น.ในวันพฤหัสบดีที่ 11 เมษายน 2562
พล.ต.อ.อดุลย์ฯ กล่าวต่อว่า การจัดงานในครั้งนี้ใช้ธีมว่า Partnership for Decent Work หุ้นส่วนเพื่องานที่มีคุณค่า ซึ่งสอดคล้องกับ "Partnership for Sustainability" ซึ่งเป็นธีมของอาเซียนที่ประเทศไทยกำลังจะเป็นเจ้าภาพในปี 2562 และคำว่า “Decent Work”ซึ่งเป็นนโยบายสำคัญที่องค์การแรงงานระหว่างประเทศ ผลักดันมาตั้งแต่ปี พ.ศ.2542 และเป็นธีมของการเฉลิมฉลองครบรอบ 100 ปี ILO ว่า “Social Justice Decent Work” ซึ่งรูปแบบการนำเสนอวิดีทัศน์ สลับกับการถ่ายทอดสด โดยมีสาระสำคัญประกอบด้วย ประวัติศาสตร์ของ ILO กับประเทศไทย ตั้งแต่ปี ค.ศ.1919 ผลงานของประเทศไทยในช่วง 4 ปีของรัฐบาลปัจจุบัน อาทิ พัฒนาการและการแก้ไขกฎหมายสภาพการจ้างงาน การพัฒนาฝีมือแรงงาน การปรับระดับของทิปรีพอร์ต และแรงงานเด็ก โครงการความร่วมมือกับ ILO และการให้สัตยาบันอนุสัญญา ILOเป็นต้น นอกจากนี้ ยังมีพิธีลงนามและเปิดตัวแผนงานระดับชาติว่าด้วยงานที่มีคุณค่า รวมทั้งการปราศรัยและการเฉลิมฉลอง 100 ปี ILO
ทั้งนี้ ที่ผ่านมาประเทศไทยได้ร่วมเฉลิมฉลองในวาระโอกาสครบรอบการก่อตั้ง ILO ทั้งในรอบ 50 ปี 75 ปี และ 90 ปี โดยมีการจัดทำหนังสือที่ระลึก ดวงตราไปรษณียากร การจัดรายการวิทยุ และการจัดงานฉลองครบรอบ 90 ปี โดยผู้อำนวยการใหญ่ ILO และนายกรัฐมนตรีได้ให้เกียรติกล่าวสารผ่านวิดีทัศน์ ผู้อำนวยการ ILO ประจำภูมิภาคเอเชียแปซิฟิก และรัฐมนตรีว่าการกระทรวงแรงงานกล่าวเปิดงาน พร้อมทั้งมีการประชุมอภิปรายระดับไตรภาคีอีกด้วย
-------------------------------
กองเผยแพร่และประชาสัมพันธ์/
ชนินทร เพ็ชรทับ -ข่าว/
สำนักประสานความร่วมมือระหว่างประเทศ-ข้อมูล/
1 สิงหาคม 2561

ที่มา : http://www.thaigov.go.th/news/contents/details/14282
