รัฐบาลไทย-ข่าวทำเนียบรัฐบาล-สธ. กำชับโรงพยาบาลดูแลประชาชนในพื้นที่น้ำท่วม


วันพุธที่ 8 สิงหาคม 2561
269
สธ. กำชับโรงพยาบาลดูแลประชาชนในพื้นที่น้ำท่วม
กระทรวงสาธารณสุข ติดตามการเตรียมพร้อมรับสถานการณ์น้ำท่วมที่จังหวัดเพชรบุรี กำชับโรงพยาบาลทุกแห่งเตรียมแผนป้องกันน้ำท่วม แผนจัดบริการประชาชน และจัดหน่วยแพทย์เคลื่อนที่ สำรวจผู้ป่วยติดเตียง พร้อมสำรองยาให้ผู้ป่วยโรคเรื้อรัง เพิ่ม 1 เดือน
นายแพทย์ธเรศ  กรัษนัยรวิวงค์ รองปลัดกระทรวงสาธารณสุข ให้สัมภาษณ์ว่า ได้รับมอบหมายจากรัฐมนตรีว่าการกระทรวงสาธารณสุข และปลัดกระทรวงสาธารณสุข ลงพื้นที่จังหวัดเพชรบุรีให้กำลังใจและติดตามความพร้อมรับสถานการณ์น้ำท่วม ที่โรงพยาบาลพระจอมเกล้า และโรงพยาบาลท่ายาง จากการตรวจเยี่ยมพบว่า มีแผนการทำงานตามนโยบายที่ให้ไว้เป็นที่เรียบร้อยแล้ว  โดยได้เปิดศูนย์ปฏิบัติการภาวะฉุกเฉินที่สำนักงานสาธารณสุขจังหวัด  สั่งการให้โรงพยาบาลทุกแห่งในจังหวัดได้เตรียมแผนป้องกันน้ำท่วม แผนจัดบริการนอกสถานที่ แผนอพยพผู้ป่วย รวมทั้งสำรวจผู้ป่วยติดเตียง พร้อมให้แนะนำญาติให้ย้ายผู้ป่วยไปนอกพื้นที่ชั่วคราว ในส่วนของผู้ป่วยโรคเรื้อรังที่ต้องรับยาต่อเนื่อง ได้จ่ายยาสำรองเพิ่มอีก 1 เดือน เพื่อไม่ให้ขาดยา จัดหน่วยแพทย์เคลื่อนที่ให้บริการประชาชนในพื้นที่น้ำท่วม และให้สุขศึกษาประชาชนในการป้องกันโรคและภัยสุขภาพ พร้อมทั้งดูแลด้านสุขาภิบาลอาหารและสิ่งแวดล้อมในช่วงน้ำท่วมและภายหลังน้ำลด
ทั้งนี้ จากการประเมิน มีโรงพยาบาลเสี่ยงน้ำท่วม 3 แห่ง ได้แก่ โรงพยาบาลพระจอมเกล้า ได้ย้ายเวชภัณฑ์ อุปกรณ์การแพทย์ ออกซิเจน เครื่องสำรองไฟ เตรียมเครื่องสูบน้ำ กระสอบทราย สำหรับกั้นห้องเอกซเรย์ และเตรียมห้องไอซียูสำรองสำหรับย้ายผู้ป่วยไอซียูศัลยกรรม และได้รับการสนับสนุนจากภาคเอกชน ประชาชน จัดเรือ รถ 6 ล้อ ประจำที่โรงพยาบาล เพื่อรับส่งผู้ป่วยมารับบริการที่แผนกผู้ป่วยนอกกรณีน้ำท่วมเส้นทาง และการเตรียมรับการส่งต่อจากโรงพยาบาลลูกข่ายในจังหวัดเพชรบุรี ส่วนโรงพยาบาลท่ายาง ได้เตรียมเครื่องสูบน้ำ เพื่อเตรียมการระบายน้ำ ทำพนังกั้นน้ำกระสอบทราย และเตรียมจุดบริการประชาชนที่เทศบาลท่ายาง และโรงพยาบาลส่งเสริมสุขภาพตำบลท่าวาย ได้วางแผนรับมือสถานการณ์น้ำท่วมและการดูแลประชาชนในพื้นที่ ร่วมกับอาสาสมัครสาธารณสุขประจำหมู่บ้านในพื้นที่
**************************  8 สิงหาคม 2561

ที่มา : http://www.thaigov.go.th/news/contents/details/14453