รัฐบาลไทย-ข่าวทำเนียบรัฐบาล-นายกฯ เตือนประชาชนระมัดระวังการท่องเที่ยวน้ำตก ชายทะเล พร้อมย้ำให้ จนท.เสนอแนวทางแก้ปัญหาจราจรภายใน 3 เดือน


วันเสาร์ที่ 18 สิงหาคม 2561
14,160
พิมพ์
นายกฯ เตือนประชาชนระมัดระวังการท่องเที่ยวน้ำตก ชายทะเล พร้อมย้ำให้ จนท.เสนอแนวทางแก้ปัญหาจราจรภายใน 3 เดือน
นายกฯ เตือนประชาชนระมัดระวังการท่องเที่ยวน้ำตก ชายทะเล พร้อมย้ำให้ จนท.เสนอแนวทางแก้ปัญหาจราจรภายใน 3 เดือน
วันนี้ (18 ส.ค. 61) พลเอก ประยุทธ์ จันทร์โอชา นายกรัฐมนตรี ห่วงใยพี่น้องประชาชนทั่วประเทศ เนื่องจากในระยะนี้มีฝนตกในหลายพื้นที่จากอิทธิพลของพายุเบบินคา ซึ่งอาจจะทำให้เกิดภาวะน้ำท่วม น้ำป่าไหลหลาก น้ำล้นตลิ่ง และทะเลมีคลื่นสูงมากกว่าปกติ จึงขอให้ประชาชนในพื้นที่เสี่ยงตามที่กรมอุตุนิยมวิทยาออกประกาศเตือน ระมัดระวังการเดินทาง ขนย้ายทรัพย์สินมีค่าขึ้นที่สูง เตรียมอุปกรณ์เพื่อการยังชีพให้พร้อม และติดตามข่าวสารจากทางราชการอย่างใกล้ชิด
"นายกฯ เน้นย้ำ เรื่องการไปเที่ยวน้ำตกจะต้องระมัดระวังตัวเองอย่างมาก หรืออาจเลื่อนการเดินทางออกไปก่อน เพราะที่ผ่านมาเคยเกิดเหตุการณ์น้ำป่าไหลหลากขึ้นแล้ว เมื่อฝนตกหนักป่าจะเก็บน้ำสะสมไว้มาก แล้วไหลบ่าออกมา โดยเราไม่สามารถคาดการณ์ได้ ไม่เหมือนกับการวัดปริมาณน้ำฝนในพื้นที่ต่างๆ รวมทั้งการท่องเที่ยวชายทะเลหากมีคลื่นสูงต้องไม่ลงไปเล่นน้ำ เพราะอาจเสี่ยงอันตรายจนถึงแก่ชีวิตได้"
พร้อมกันนี้ ได้กำชับให้เจ้าหน้าที่ที่อยู่ในพื้นที่ทั้งอุทยาน น้ำตก ชายทะเล และที่อื่น ๆ ให้คำแนะนำ ตักเตือน และตรวจตราดูแลประชาชนด้วย
นอกจากนี้ นายกรัฐมนตรียังได้กล่าวถึงการรายงานข่าวที่ระบุว่า รัฐบาลจะแก้ไขปัญหาจราจรให้ได้ภายใน 3 เดือนนั้น อาจเป็นความเข้าใจที่คลาดเคลื่อน โดยนายกรัฐมนตรีไม่ได้หมายความว่าจะแก้ไขปัญหาดังกล่าวให้ได้ ภายใน 3 เดือน เพราะมีปัจจัยหลายอย่างที่เกี่ยวข้อง เช่น ระบบผังเมืองที่มีมาตั้งแต่อดีต การอยู่ในระหว่างการก่อสร้างรถไฟฟ้า ใต้ดิน-บนดิน ปริมาณรถยนต์ -จักรยานยนต์ ในกรุงเทพมหานครที่มีจำนวนถึง 9.7 ล้านคัน ซึ่งมากกว่าจำนวนรถที่เหมาะสม ถึง 8 เท่ากับ เมื่อเทียบกับ เส้นทางถนนภายในพื้นที่กรุงเทพ  แต่ได้สั่งการให้หน่วยงานหามาตรการ ใหม่เสนอให้นายกรัฐมนตรีพิจารณา เพื่อที่จะลดปัญหาการจราจรติดขัดลงให้ได้มากที่สุดภายใน 3 เดือน

ที่มา : http://www.thaigov.go.th/news/contents/details/14698