รัฐบาลไทย-ข่าวทำเนียบรัฐบาล-นายกรัฐมนตรี ยืนยันไม่เคยแทรกแซงการทำงานขององค์กรอิสระ

วันอังคารที่ 7 สิงหาคม 2561
นายกรัฐมนตรี ยืนยันไม่เคยแทรกแซงการทำงานขององค์กรอิสระ
นายกรัฐมนตรี ยืนยันไม่เคยแทรกแซงการทำงานขององค์กรอิสระใด ๆ ระบุกรณี สนช. เสนอแก้ไขร่าง พ.ร.บ.ประกอบรัฐธรรมนูญแก้ไข พ.ร.บ. ประกอบรัฐธรรมนูญว่าด้วยคณะกรรมการการเลือกตั้ง (กกต.) พ.ศ.2560 เป็นเรื่องของการคัดสรรผู้ตรวจการเลือกตั้งให้มีความเหมาะสม
วันนี้ (7 ส.ค.61) เวลา 13.10 น.   ณ  ตึกบัญชาการ 1 ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) พลเอก ประยุทธ์ จันทร์โอชา นายกรัฐมนตรี ได้กล่าวถึงกรณีที่สมาชิกสภานิติบัญญัติแห่งชาติ (สนช.)  จำนวนหนึ่งต้องการที่จะเสนอร่าง พ.ร.บ.ประกอบรัฐธรรมนูญแก้ไข พ.ร.บ. ประกอบรัฐธรรมนูญว่าด้วยคณะกรรมการการเลือกตั้ง (กกต.) พ.ศ.2560 เกี่ยวกับประเด็นทีว่าด้วยผู้ตรวจการเลือกตั้งว่า เป็นเรื่องของการที่จะทำอย่างไรให้ กกต.ใหม่และ กกต. เก่า ได้ร่วมมือในการที่จะดำเนินการคัดสรรผู้ตรวจการดังกล่าวให้เกิดความเหมาะสม พร้อมยืนยันว่าไม่เคยเข้าไปแทรกแซงการทำงานขององค์กรอิสระใด ๆ ทั้งสิ้น  วันนี้ต้องให้เกียรติกับ กกต. ใหม่ด้วยเพราะเป็นผู้ที่จะต้องทำงานต่อไป ขณะที่ กกต.ชุดเก่าก็จะมีการส่งมอบหน้าที่ เพราะฉะนั้นก็ต้องให้ กกต. ทั้งสองคณะได้มีการหารือร่วมกันเพื่อพิจารณาว่าจะดำเนินการอย่างไร
นอกจากนี้ นายกรัฐมนตรี ได้กล่าวถึงการแก้ไขปัญหาการขาดแคลนแรงงานประมงว่า ปัจจุบันประเทศไทยมีปัญหาการขาดแคลนแรงงานประมงจำนวนมาก แม้จะมีความตกลงการจัดหาแรงงานจาก 4 ประเทศก็ยังมีปัญหาอยู่ เนื่องจากคนไม่ยากทำงานดังกล่าวเพราะงานหนัก เพราะฉะนั้นต้องหาทางออกให้ดีว่าจะดำเนินการอย่างไร โดยรัฐบาลต้องดำเนินการทุกมาตรการอย่างรัดกุม เพื่อไม่ให้เสียประโยชน์โดยรวม และเกิดประโยชน์สูงสุดต่อประเทศชาติ
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14422
