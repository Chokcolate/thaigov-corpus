รัฐบาลไทย-ข่าวทำเนียบรัฐบาล-กรมศุลกากรชี้แจงเอื้อประโยชน์ให้กับบริษัท เชฟรอน หลีกเลี่ยงการจ่ายภาษี

วันศุกร์ที่ 24 สิงหาคม 2561
กรมศุลกากรชี้แจงเอื้อประโยชน์ให้กับบริษัท เชฟรอน หลีกเลี่ยงการจ่ายภาษี
ตามที่ เว็บไซต์ผู้จัดการออนไลน์ (MGR Online) ได้มีการนำข้อความ เฟชบุ๊กของ น.ส. รสนา โตสิตระกูล เผยแพร่และมีการกล่าวถึงผู้บริหารกรมศุลกากรให้คำปรึกษาว่า การส่งน้ำมันไปใช้ที่แท่นขุดเจาะที่ไหล่ทวีปเป็นการส่งออก จึงไม่ต้องเสียภาษี
ตามที่ เว็บไซต์ผู้จัดการออนไลน์ (MGR Online) ได้มีการนำข้อความ เฟชบุ๊กของ น.ส. รสนา โตสิตระกูล อดีตสมาชิกวุฒิสภากรุงเทพมหานครและอดีตสมาชิกสภาปฏิรูปแห่งชาติ (สปช.) ด้านพลังงานมาเผยแพร่และมีการกล่าวถึงผู้บริหารกรมศุลกากรให้คำปรึกษาว่า การส่งน้ำมันไปใช้ที่แท่นขุดเจาะที่ไหล่ทวีปเป็นการส่งออก จึงไม่ต้องเสียภาษี แต่ในการปฏิบัติบริษัทเชฟรอน กลับใช้การสำแดงส่งออกเป็นเท็จ เพื่อหลีกเลี่ยงการจ่ายภาษีสรรพสามิต ทั้งนี้ เมื่อมีข้อสรุปว่า การส่งน้ำมันไปใช้ที่แท่นขุดเจาะ เป็นการใช้ในประเทศที่ต้องเสียภาษีสรรพสามิต ปรากฏว่ากรมสรรพสามิตไม่ดำเนินการปรับบริษัทเชฟรอน แต่เก็บเฉพาะภาษีสรรพสามิต ประมาณ 2,000 ล้านบาท เท่านั้น ซึ่งความผิดของบริษัทเชฟรอนที่หลีกเลี่ยงการจ่ายภาษีและสำแดงการส่งออกเป็นเท็จ เป็นการกระทำความผิดต่อกฎหมาย พร้อมตั้งคำถามถึงกรมศุลกากรว่า มีการพิจารณาความผิดฐานสำแดงเท็จ หลีกเลี่ยงภาษีอากรหรือไม่ อย่างไร เพราะมีหลักฐานว่า บริษัทเชฟรอน ถูกจับน้ำมันเถื่อนที่ด่านสงขลา 1.6 ล้านลิตร นอกจากนี้ ในภายหลังกรมศุลกากรยังมีการยกเลิกใบขนสินค้าที่เป็นการสำแดงการส่งออกเป็นเท็จ เพื่อไม่ต้องปรับบริษัทเชฟรอน โดยให้จ่ายเฉพาะภาษีสรรพสามิตเท่านั้น ใช่หรือไม่
กรมศุลกากรจึงขอชี้แจงข่าวดังกล่าวที่เกี่ยวข้องใน 2 กรณี ดังนี้
1. การส่งน้ำมันไปใช้ที่แท่นขุดเจาะที่ไหล่ทวีป ในคราวแรกบริษัท ปฏิบัติพิธีการศุลกากรส่งออกสินค้า แต่ต่อมา เมื่อมีความเห็นของคณะกรรมการกฤษฎีกา เรื่องเสร็จที่ 1886/2559 ว่า การส่งน้ำมันไปยังแท่นขุดเจาะเป็นการใช้ภายในประเทศ จึงต้องมีการยกเลิกใบขนสินค้า (ซึ่งเป็นการปฏิบัติตามข้อสังเกตุของ สตง. ที่ให้ยกเลิกใบขนสินค้า) และเมื่อไม่ใช่การส่งออก จึงต้องชำระภาษีสรรพสามิต ดังนั้น เมื่อไม่ใช่การส่งออก เป็นการใช้ภายในประเทศ จึงไม่มีอากรศุลกากร และไม่มีความผิดฐานหลีกเลี่ยงอากร ไม่มีค่าปรับตามกฎหมายศุลกากร ส่วนการที่บริษัท ต้องเสียภาษีสรรพสามิตและเบี้ยปรับตามภาษีสรรพสามิตหรือไม่ อย่างไรนั้น เป็นเรื่องที่กรมสรรพสามิตซึ้งเป็นหน่วยงานที่รับผิดชอบดำเนินการ
2. กรณีการจับน้ำมันเถื่อน 1.6 ล้านลิตร เจ้าหน้าที่ศุลกากรได้ตรวจยึดน้ำมันของกลางทั้งหมดจากเรือ supply boat ทั้ง 8 ลำ จำนวนน้ำมันทั้งหมด 1,680,975 ลิตร ภายในเขตทำเนียบท่าเรือนุมัติ ซึ่งยังอยู่ภายในเขตศุลกากร และบริษัท ได้มีคำร้องขอให้เปรียบเทียบงดการฟ้องร้องตามพระราชบัญญัติศุลกากร ยอมรับว่ามีการกระทำผิดฐานพยายามนำของที่ยังไม่ได้ผ่านพิธีการศุลกากรโดยถูกต้องเข้ามาในราชอาณาจักร ตามมาตรา 27 แห่ง พ.ร.บ. ศุลกากร พ.ศ. 2469 และยินยอมยกของกลางน้ำมันไฮสปีดดีเซลให้เป็นของแผ่นดิน ตามเกณฑ์ระงับคดีของกรมศุลกากร เพื่อนำของกลางจำหน่ายเป็นรายได้ของรัฐ และนำส่งเป็นรายได้แผ่นดินแล้ว

ที่มา : http://www.thaigov.go.th/news/contents/details/14897
