รัฐบาลไทย-ข่าวทำเนียบรัฐบาล-รมช.กษ. ตรวจเยี่ยมโครงการปรับเปลี่ยนพื้นที่ทำนาไม่เหมาะสม เพื่อส่งเสริมการประกอบอาชีพปศุสัตว์


วันพฤหัสบดีที่ 2 สิงหาคม 2561
69
รมช.กษ. ตรวจเยี่ยมโครงการปรับเปลี่ยนพื้นที่ทำนาไม่เหมาะสม เพื่อส่งเสริมการประกอบอาชีพปศุสัตว์
รมช.กษ. ตรวจเยี่ยมโครงการปรับเปลี่ยนพื้นที่ทำนาไม่เหมาะสม เพื่อส่งเสริมการประกอบอาชีพปศุสัตว์ ภายใต้มาตรการช่วยเหลือเกษตรกร ปีการผลิต 2559/60 ด้านการผลิต และโครงการอนุรักษ์และพัฒนาการผลิตกระบือ ตามแผนปรับโครงสร้างการผลิตและความมั่นคงทางอาหารด้านปศุสั
นายลักษณ์ วจนนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ตรวจเยี่ยมโครงการปรับเปลี่ยนพื้นที่ทำนาไม่เหมาะสม เพื่อส่งเสริมการประกอบอาชีพปศุสัตว์ ภายใต้มาตรการช่วยเหลือเกษตรกร ปีการผลิต 2559/60 ด้านการผลิต ณ จ.อุบลราชธานี ว่า โครงการดังกล่าว มีวัตถุประสงค์เพื่อลดพื้นที่ปลูกข้าวในพื้นที่ไม่เหมาะสม (S3,N) เพื่อส่งเสริมการเลี้ยงโคเนื้อให้แก่เกษตรกรอย่างยิ่ง และเพื่อวางโครงสร้างการพัฒนาผลิตโคเนื้อทั้งระบบ แบบครบวงจร มีระยะเวลาดำเนินโครงการ ระหว่างวันที่ 1 สิงหาคม 2559 - วันที่ 30 กันยายน 2565 (6 ปี) เกษตรกรต้องปรับเปลี่ยนพื้นที่นา รายละ 5 ไร่ มาปลูกพืชอาหารสัตว์ โดยได้รับเงินอุดหนุน รายละ 20,000 บาท (ไร่ละ 4,000 บาท) โดย ธ.ก.ส. จะจ่ายเงินอุดหนุนค่าจัดทำแปลงหญ้า เมื่อเกษตรกรดำเนินกิจกรรมนั้น ๆ เสร็จสิ้นแล้ว ได้แก่ ค่าเตรียมดิน และค่าระบบน้ำแบบประหยัด
ทั้งนี้ ผลการดำเนินงานของจังหวัดอุบลราชธานี มีการดำเนินการในพื้นที่ 17 อำเภอ 87 กลุ่ม สมาชิกทั้งหมด 685 ราย งบประมาณทั้งสิ้น 171,000,000 บาท แบ่งเป็น โคเนื้อ จำนวน 78 กลุ่ม เกษตรกร 612 ราย ได้รับเงินกู้จาก ธ.ก.ส. รวม จำนวน 150,850,000 บาท กระบือ จำนวน 9 กลุ่ม เกษตรกร 73 ราย ได้รับเงินกู้จาก ธ.ก.ส. รวม จำนวน 20,150,000 บาท
นอกจากนี้ ยังมีโครงการอนุรักษ์และพัฒนาการผลิตกระบือ ตามแผนปรับโครงสร้างการผลิตและความมั่นคงทางอาหารด้านปศุสัตว์ มีวัตถุประสงค์เพื่อเพิ่มปริมาณกระบือและประสิทธิภาพในระบบการผลิต เพื่อปกป้องพันธุ์กระบือเพศเมียวัยเจริญพันธุ์ และเพื่อเสริมสร้างความเข้มแข็งให้กลุ่มเกษตรกรผู้เลี้ยงกระบืออย่างยั่งยืน มีระยะเวลาดำเนินโครงการ เริ่มปีงบประมาณ 2558 สิ้นสุด ปีงบประมาณ 2562 (รวม 5 ปี) ซึ่งการดำเนินงานของจังหวัดอุบลราชธานี ได้ดำเนินการตามหลักเกณฑ์และเงื่อนไขของโครงการฯ โดยผ่านการอนุมัติสินเชื่อจาก ธ.ก.ส. จำนวน 29 กลุ่ม เกษตรกรจำนวน 336 ราย เป็นเงินงบประมาณ จำนวน 34,944,000 บาท ซึ่งการดำเนินงานของอำเภอวารินชำราบ ได้จัดตั้งกลุ่มในรูปแบบกลุ่มวิสาหกิจชุมชนผู้เลี้ยงกระบือเพื่อการอนุรักษ์ จำนวน 1 กลุ่ม ชื่อกลุ่มวิสาหกิจชุมชนผู้เลี้ยงกระบือเพื่อการอนุรักษ์โพธิ์ใหญ่ สมาชิกได้รับการอนุมัติสินเชื่อจาก ธ.ก.ส.รายละ 100,000 บาท เป็นเงิน 2,000,000 บาท และกรมปศุสัตว์ให้เงินอุดหนุนในการจัดทำแปลงพืชอาหารสัตว์อีกรายละ 4,000 บาท ทั้งนี้ สมาชิกที่เข้าร่วมโครงการจะต้องจัดซื้อกระบือแม่พันธุ์ เพื่อเลี้ยงขยายพันธุ์ รายละ 2 ตัว จำนวนกระบือแม่พันธุ์ 60 ตัว กระบือพ่อพันธุ์ประจำกลุ่ม 1 ตัว ลูกเกิด 53 ตัว รายได้จากการจำหน่ายกระบือ 31 ตัว (ตัวละประมาณ 21,000 บาท) คิดเป็นมูลค่า 651,000 บาท นอกจากนี้ เกษตรกรยังมีรายได้จากการจำหน่ายมูลสัตว์ ของธนาคารมูลสัตว์ มูลค่า 62,000 บาทด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/14135