รัฐบาลไทย-ข่าวทำเนียบรัฐบาล-กสร.ออกประกาศขอความร่วมมือช่วยลูกจ้างน้ำท่วม-ดินโคลนถล่ม


วันเสาร์ที่ 4 สิงหาคม 2561
319
พิมพ์
กสร.ออกประกาศขอความร่วมมือช่วยลูกจ้างน้ำท่วม-ดินโคลนถล่ม
กรมสวัสดิการและคุ้มครองแรงงาน ออกประกาศขอความร่วมมือช่วยเหลือลูกจ้างที่ได้รับผลกระทบจากเหตุภัยธรรมชาติ พร้อมย้ำนายจ้าง ลูกจ้างเตรียมพร้อมรับมือ ร่วมมือแก้ไขปัญหา
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า จากสถานการณ์ฝนตกหนักและภาวะน้ำล้นตลิ่งอาจทำให้เกิดภัยธรรมชาติได้ในหลายพื้นที่ ซึ่งทำให้นายจ้าง ลูกจ้างไม่สามารถประกอบกิจการและทำงานได้ตามปกติ ทั้งนี้ เพื่อเป็นการป้องกันและบรรเทาผลกระทบจากสถานการณ์ดังกล่าว กสร. จึงได้ออกประกาศขอความร่วมมือช่วยเหลือลูกจ้างที่ได้รับผลกระทบและเดือดร้อนจากภัยธรรมชาติ โดยขอให้นายจ้างอนุญาตให้ลูกจ้างที่ที่อยู่อาศัยได้รับผลกระทบเป็นเหตุให้เดินทางไปทำงานไม่ได้หรือมาทำงานสาย สามารถหยุดงานโดยไม่ถือเป็นวันลาหรือเป็นความผิด และขอให้นายจ้างจัดทำแผนฉุกเฉินเพื่อเตรียมความพร้อมในการเผชิญและแก้ไขสถานการณ์เพื่อบรรเทาความเดือดร้อนและความสูญเสีย ในส่วนของคณะกรรมการความปลอดภัย อาชีวอนามัย และสภาพแวดล้อมในการทำงานของสถานประกอบกิจการ เจ้าหน้าที่ความปลอดภัยในการทำงานขอให้ร่วมมือปฎิบัติตามแผนฉุกเฉิน ตรวจสอบเกี่ยวกับไฟฟ้า เครื่องจักร อาคารสถานที่ในสถานประกอบกิจการเพื่อป้องกันไม่ให้เกิดอันตรายขึ้น
นายอนันต์ชัย กล่าวต่อไปว่า ขอให้คณะกรรมการสวัสดิการในสถานประกอบกิจการร่วมมือกับนายจ้างในการดูแลและสนับสนุนการจัดสวัสดิการให้ช่วยเหลือลูกจ้างที่ประสบภัยตามความเหมาะสม สำหรับเครือข่ายด้านแรงงานขอให้ติดตามข้อมูลข่าวสารจากลูกจ้างที่ได้รับผลกระทบและประสานงานช่วยเหลือ และขอให้นายจ้าง ลูกจ้าง และองค์การแรงงานปรึกษาหารือร่วมกันในการแก้ไขปัญหาโดยหลักสุจริตใจและความเห็นอกเห็นใจกันเพื่อให้ปัญหาอุปสรรคต่างๆ คลี่คลายและผ่านพ้นวิกฤตไปด้วยดี

ที่มา : http://www.thaigov.go.th/news/contents/details/14347