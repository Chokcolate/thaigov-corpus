รัฐบาลไทย-ข่าวทำเนียบรัฐบาล-รัฐมนตรีฯ อุตตม เปิดงาน SME Matching Day 2018 มหกรรมจับคู่ธุรกิจสู่ตลาดไทย-อินเตอร์

วันพฤหัสบดีที่ 2 สิงหาคม 2561
รัฐมนตรีฯ อุตตม เปิดงาน SME Matching Day 2018 มหกรรมจับคู่ธุรกิจสู่ตลาดไทย-อินเตอร์
รัฐมนตรีฯ อุตตม เปิดงาน SME Matching Day 2018 มหกรรมจับคู่ธุรกิจสู่ตลาดไทย-อินเตอร์
วันนี้ (2 สิงหาคม 2561) นายอุตตม สาวนายน รัฐมนตรีว่าการกระทรวงอุตสาหกรรม เป็นประธานเปิดงาน SME Matching Day 2018 โดยมี นายโชคดี วิศาลสิงห์ ผู้บริหาร บริษัท บางกอก โพสต์ จำกัด (มหาชน) พร้อมด้วยนายสุรัตน์ ลีลาทวีวัฒน์ รองกรรมการผู้จัดการ ธนาคารกสิกรไทย กลุ่มพันธมิตรผู้จัดงานและผู้ประกอบการ ให้การต้อนรับ ณ ห้องบางกอกคอนเวนชันเซ็นเตอร์ บี 2 โรงแรมเซ็นทารา แกรนด์ แอท เซ็นทรัลเวิลด์ กรุงเทพฯ
สำหรับงาน "SME Matching Day 2018" เป็นความร่วมมือของบริษัท บางกอกโพสต์ จำกัด (มหาชน) ผู้ผลิตและจัดจำหน่ายหนังสือพิมพ์ ร่วมกับธนาคารกสิกรไทย จัดมหกรรมพิเศษ เพื่อผู้ประกอบการ SME ไทย ซึ่งจะเป็นการสร้างโอกาสในการจับคู่ธุรกิจ และสร้างโอกาสให้ผู้ประกอบการได้ขยายช่องทางการจัดจำหน่ายเพิ่มมากขึ้นทั้งในประเทศและต่างประเทศ พร้อมกับพัฒนาศักยภาพธุรกิจให้มีประสิทธิภาพ โดยภายในงานประกอบด้วยกิจกรรมหลัก 3 กิจกรรม ได้แก่ 1.กิจกรรม Business Matching จับคู่ธุรกิจ SME กับช่องทางการจัดจำหน่าย ทั้งในกลุ่มค้าปลีก-ค้าส่ง กลุ่มชาองทางออนไลน์ และกลุ่มตลาดต่างประเทศ 2.กิจกรรมสัมมนาเพื่อสร้างความรู้ความเข้าใจกับผู้เข้าร่วมงานในเรื่องทรัพย์สินทางปัญญา เพื่อเตรียมความพร้อมให้ SME ในการบุกตลาดต่างประเทศ และ 3. SME Digital Transformation เป็นการนำเทคโนโลยีเข้ามาแก้ไขและพัฒนาในการทำและขยายเพื่อต่อยอดธุรกิจในอนาคต

ที่มา : http://www.thaigov.go.th/news/contents/details/14308
