รัฐบาลไทย-ข่าวทำเนียบรัฐบาล-พม. POLL จับมือ “นิด้าโพล” เผยผลสำรวจความคิดเห็นทางสังคม “หญิงไทยยุคใหม่ สไตล์ 4.0”


วันพุธที่ 25 กรกฎาคม 2561
348
พม. POLL จับมือ “นิด้าโพล” เผยผลสำรวจความคิดเห็นทางสังคม “หญิงไทยยุคใหม่ สไตล์ 4.0”
พม. POLL จับมือ “นิด้าโพล” เผยผลสำรวจความคิดเห็นทางสังคม “หญิงไทยยุคใหม่ สไตล์ 4.0” พบสังคมส่วนใหญ่ยอมรับความสามารถของหญิงไทย แต่ไม่เห็นด้วยเรื่องงานบ้านเป็นหน้าที่ของผู้หญิงเท่านั้น
วันนี้ (25 ก.ค. 61) เวลา 12.00 น. ที่หอประชุมมนังคศิลา ถนนหลานหลวง กรุงเทพมหานคร นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) โดยสำนักงานส่งเสริมและสนับสนุนวิชาการ 2 (สสว.2) ร่วมกับศูนย์สำรวจความคิดเห็น "นิด้าโพล” สถาบันบัณฑิตพัฒนบริหารศาสตร์ (นิด้า) จัดทำโพลสำรวจความคิดเห็นจากประชาชนในประเด็น "หญิงไทย ยุคใหม่ สไตล์ 4.0” ภายใต้โครงการบูรณาการโครงการด้านสังคมในระดับพื้นที่ กิจกรรมวัดอุณหภูมิทางสังคม " พม. POLL” ครั้งที่ 2/2561
กระทรวงการพัฒนาสังคมและความมั่นคงของมนุษย์ (พม.) ได้ตระหนักถึงพลังของสตรีไทยซึ่งมีส่วนสำคัญในการธำรงรักษาความมั่นคงของครอบครัว ทั้งนี้ เพื่อยกย่องเชิดชูสตรีไทยและส่งเสริม สนับสนุนให้สตรีไทยมีความรู้ ความสามารถ เป็นพลังสำคัญในการพัฒนาสังคมและประเทศชาติอย่างมั่นคง มั่งคั่ง และยั่งยืนต่อไป จึงได้มีการจัดทำโพลสำรวจความคิดเห็นของประชาชนในประเด็น "หญิงไทยยุคใหม่ สไตล์ 4.0” โดยเป็นความร่วมมือระหว่างสำนักงานส่งเสริมและสนับสนุนวิชาการ (สสว.) 1 – 12 ในนาม " พม. POLL” ศูนย์สำรวจความคิดเห็นทางสังคม และศูนย์สำรวจความคิดเห็น "นิด้าโพล” ภายใต้โครงการบูรณาการโครงการด้านสังคมในระดับพื้นที่ กิจกรรมวัดอุณหภูมิทางสังคม (พม. POLL) ครั้งที่ 2/2561 เพื่อดำเนินการศึกษาความคิดเห็นต่อบทบาทและการทำงานของผู้หญิงทั้งงานในบ้านและนอกบ้าน การนิยามความสำเร็จในชีวิตของผู้หญิงในยุคไทยแลนด์ 4.0 และความเท่าเทียมของสถานภาพทางสังคมของผู้หญิงเมื่อเทียบกับผู้ชาย โดยสำรวจความคิดเห็นจากประชาชนทั่วไปอายุระหว่าง 18 - 72 ปี จำนวน 4,800 ตัวอย่าง จาก 24 จังหวัดทั่วประเทศ จากนั้น มีการนำผลสำรวจส่งให้กับหน่วยงานที่เกี่ยวข้อง อาทิ กรมกิจการสตรีและสถาบันครอบครัว (สค.) และกรมกิจการผู้สูงอายุ (ผส.) เพื่อกำหนดนโยบายและแนวทางการดำเนินงานต่อไป
สำหรับ ผลการสำรวจความคิดเห็นทางสังคม " พม. POLL” ครั้งนี้ มีประเด็นที่สำคัญ ดังนี้ 1) ประเด็น "สังคมปัจจุบันมีความเท่าเทียมระหว่างหญิงและชาย” พบว่า ร้อยละ 80.21 เห็นว่า สถานภาพทางสังคมระหว่างหญิงและชาย ในปัจจุบันเท่าเทียมกัน และร้อยละ 79.52 เห็นว่า สังคมให้โอกาสกับผู้หญิงเท่าเทียมกับผู้ชาย 2) ประเด็น "สังคมยอมรับความสามารถของผู้หญิง ทั้งในการเป็นนักบริหารระดับสูง รวมถึงการเป็นนักการเมืองทั้งในระดับท้องถิ่นและระดับประเทศ” พบว่า ร้อยละ 94.46 เห็นว่า ผู้หญิงสามารถเป็นผู้บริหารระดับสูงในองค์กรหรือหน่วยงานต่างๆ ได้ และร้อยละ 94.90 เห็นว่า ผู้หญิงสามารถเป็นนักการเมืองได้ 3) ประเด็น "ความสำเร็จในชีวิตของผู้หญิงปัจจุบัน” พบว่า ร้อยละ 33.71 เห็นว่า ผู้หญิงปัจจุบันมีความก้าวหน้าในหน้าที่การงาน 4) ประเด็น "ผู้หญิงในยุคไทยแลนด์ 4.0 ควรจะเป็นมากที่สุด” พบว่า ร้อยละ 42.08 เห็นว่า ผู้หญิงในยุคไทยแลนด์ 4.0 ต้องทำงานได้ทั้งในบ้านและนอกบ้าน ในขณะที่ร้อยละ 51.20 เห็นว่า หากผู้หญิงทุ่มเทหรือให้เวลากับการทำงานนอกบ้านมากกว่าในบ้าน จะทำให้เกิดปัญหาครอบครัว นอกจากนี้ ร้อยละ 77.31 ไม่เห็นด้วยกับเรื่องการทำงานบ้านเป็นหน้าที่ของผู้หญิงเท่านั้น ทั้งนี้ มีเรื่องที่น่ายินดี คือ คนส่วนใหญ่ร้อยละ 76.83 เห็นว่า ผู้หญิงในยุคไทยแลนด์ 4.0 จำเป็นต้องมีบุตรเมื่อแต่งงานแล้ว เพื่อมีคนไว้ดูแลอาศัยกัน และสังคมยุคไทยแลนด์ 4.0 ในปัจจุบัน เทรนสุขภาพกำลังมาแรง พบว่า ร้อยละ 23.95 เห็นว่า ผู้หญิงควรทำอาชีพเกี่ยวกับการรักษาสุขภาพ และรองลงมาร้อยละ 15.42 ผู้หญิงควรทำอาชีพเกี่ยวกับการใช้ภาษาต่างประเทศ

ที่มา : http://www.thaigov.go.th/news/contents/details/14144