รัฐบาลไทย-ข่าวทำเนียบรัฐบาล-กระทรวงเกษตรฯ จัดพิธีไถ่ชีวิตโค-กระบือ

วันพุธที่ 25 กรกฎาคม 2561
กระทรวงเกษตรฯ จัดพิธีไถ่ชีวิตโค-กระบือ
กระทรวงเกษตรฯ จัดพิธีไถ่ชีวิตโค-กระบือ จำนวน 1,087 ตัว ในโครงการมอบกรรมสิทธิ์โค-กระบือถวายเป็นพระราชกุศล แด่สมเด็จพระเจ้าอยู่หัวมหาวชิราลงกรณ บดินทรเทพยวรางกูร และสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9
นายลักษณ์ วจนนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังพิธีไถ่ชีวิตโค-กระบือ โครงการมอบกรรมสิทธิ์โค-กระบือถวายเป็นพระราชกุศล แด่สมเด็จพระเจ้าอยู่หัวมหาวชิราลงกรณ บดินทรเทพยวรางกูร และสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ณ หอประชุมใหญ่พุทธมณฑล อำเภอพุทธมณฑล จังหวัดนครปฐม ว่า กระทรวงเกษตรและสหกรณ์ โดยกรมปศุสัตว์ได้จัดพิธีไถ่ชีวิตโค-กระบือ โดยไถ่ชีวิตโค-กระบือเพศเมีย จำนวน 1,087 ตัว เป็นโค 1,000 ตัว กระบือ 87 ตัว และนำโค-กระบือที่ได้รับการไถ่ชีวิต ไปให้ความช่วยเหลือแก่เกษตรกรในโครงการธนาคารโค-กระบือ เพื่อเกษตรกร ตามพระราชดำริ ซึ่งโครงการดังกล่าว เป็นโครงการพระราชดำริโครงการหนึ่งของพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งกรมปศุสัตว์รับสนองพระราชดำริดำเนินการมาตั้งแต่ปี พุทธศักราช 2522 เพื่อช่วยเหลือเกษตรให้มีโค-กระบือไว้ใช้แรง และเพิ่มผลผลิตทางการเกษตร
ทั้งนี้ จากการดำเนินงานที่ผ่านมา กระทรวงเกษตรฯ โดยกรมปศุสัตว์ได้ให้ความช่วยเหลือเกษตรกรไปแล้วกว่า 263,279 ราย และยังมีเกษตรกรอยู่ในความดูแลของโครงการกว่า 113,150 ราย ปัจจุบันโครงการธนาคารโค-กระบือเพื่อเกษตรกร ตามพระราชดำริ ก่อให้เกิดประโยชน์ และเป็นคุณูปการแก่เกษตรกรเป็นอย่างมาก อีกทั้งยังมีการบูรณาการร่วมกันในพื้นที่อย่างเป็นระบบ สนับสนุนให้มีการรวมกลุ่มเกษตรกร และให้ชุมชนมีส่วนร่วมในการบริหารโครงการเพื่อให้เกิดความเข้มแข็ง นอกจากนี้ ยังมีการต่อยอดการใช้ประโยชน์ เช่น การใช้มูลสัตว์เป็นปุ๋ยในไร่นา การทำแก๊สชีวภาพ การอนุรักษ์วัฒนธรรมประเพณีในท้องถิ่น อีกทั้งยังได้น้อมนำปรัชญาของเศรษฐกิจพอเพียงมาใช้ในการดำเนินงาน ซึ่งเป็นการสนองแนวพระราชดำริด้านการพัฒนาชนบทที่เน้นการพึ่งตนเอง จึงขอให้เกษตรกรที่จะได้รับมอบโค-กระบือในครั้งนี้เลี้ยงดูแลโค-กระบือเป็นอย่างดี เสมือนเป็นสมาชิกในครัวเรือน และปฏิบัติตามระเบียบและเงื่อนไขของโครงการธนาคารโค-กระบือเพื่อเกษตรกร ตามพระราชดำริ อย่างเคร่งครัดต่อไป
ด้าน นายสรวิศ ธานีโต อธิบดีกรมปศุสัตว์ กล่าวเพิ่มเติมว่า สำหรับโค-กระบือเพศเมีย จำนวน 1,087 ตัว ที่ได้รับการไถ่ชีวิตในวันนี้ กรมปศุสัตว์จะนำไปให้ความช่วยเหลือแก่เกษตรกร ตามระเบียบและหลักเกณฑ์ของโครงการธนาคารโค-กระบือเพื่อเกษตรกร ตามพระราชดำริ ในพื้นที่ต่าง ๆ ได้แก่ 1) จังหวัดนครราชสีมารับมอบ โค  300 ตัว 2) จังหวัดศรีสะเกษ รับมอบโค 200 ตัว กระบือ 87 ตัว 3) จังหวัดชัยนาท รับมอบโค200 ตัว 4) จังหวัดนครพนม รับมอบ โค 100 ตัว 5) จังหวัดร้อยเอ็ดรับมอบโค 100 ตัว และ 6) จังหวัดสกลนคร รับมอบโค 100 ตัว

ที่มา : http://www.thaigov.go.th/news/contents/details/14130
