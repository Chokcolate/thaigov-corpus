รัฐบาลไทย-ข่าวทำเนียบรัฐบาล-"ยุติธรรม" เปิดให้บริการสายด่วนยุติธรรม (Justice Call Center) ๑๑๑๑ กด ๗๗

วันจันทร์ที่ 27 สิงหาคม 2561
"ยุติธรรม" เปิดให้บริการสายด่วนยุติธรรม (Justice Call Center) ๑๑๑๑ กด ๗๗
"ยุติธรรม" เปิดให้บริการสายด่วนยุติธรรม (Justice Call Center) ๑๑๑๑ กด ๗๗
ในวันจันทร์ที่ ๒๗ สิงหาคม ๒๕๖๑ เวลา ๑๐.๐๐ น.
ณ ห้องปฏิบัติการสายด่วนยุติธรรม ชั้น ๒ กองพิทักษ์สิทธิและเสรีภาพ
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานในพิธีเปิดงานให้บริการสายด่วนยุติธรรม (Justice Call Center) ๑๑๑๑ กด ๗๗
เพื่อให้บริการข้อมูลต่างๆ ในภาพรวมของกระทรวงยุติธรรมแก่ประชาชน ตลอด ๒๔ ชั่วโมง โดยไม่เสียค่าใช้จ่าย
ได้แก่ การรับเรื่องร้องเรียนของประชาชนที่ถูกละเมิดสิทธิและเสรีภาพ และการให้คำปรึกษากฎหมายจากนิติกร
และที่ปรึกษากฎหมาย เพื่อให้ประชาชนสามารถเข้าถึงความเป็นธรรมได้มากขึ้น
โดยมี นางสาวปิติกาญจน์ สิทธิเดช อธิบดีกรมคุ้มครองสิทธิและเสรีภาพ
ผู้บริหารหน่วยงานในสังกัดกระทรวงยุติธรรม และเจ้าหน้าที่ที่เกี่ยวข้อง เข้าร่วมฯ
โอกาสนี้ ปลัดกระทรวงยุติธรรม กล่าวว่า กระทรวงยุติธรรม ได้มีนโยบายให้มีการบูรณาการงานบริการประชาชน
โดยส่งเสริมให้กระทรวงยุติธรรมมีระบบ Hotline เพื่อตอบสนองความต้องการของประชาชน
ที่ได้รับความเดือดร้อนและไม่ได้รับความเป็นธรรม
ดังนั้น ถ้าสร้างระบบที่ทุกคนสามารถเข้าถึงและติดต่อได้ จะช่วยให้ประชาชนสามารถเข้าถึงความยุติธรรมได้มากขึ้น
จึงได้ยกระดับการให้บริการสายด่วนคุ้มครองสิทธิและเสรีภาพ ๑๑๑๑ กด ๗๗ จากระดับกรมให้เป็นระดับกระทรวง
โดยใช้ชื่อ “สายด่วนยุติธรรม” (Justice Call Center)
เพื่อให้บริการข้อมูลต่างๆ ในภาพรวมของกระทรวงยุติธรรม และให้คำปรึกษาทางกฎหมายแก่ประชาชน
โดยมีพนักงาน Call Center ให้บริการตลอด ๒๔ ชั่วโมง โดยไม่เสียค่าใช้จ่ายใดใดทั้งสิ้น
นอกจากนี้ กรมคุ้มครองสิทธิและเสรีภาพ ยังได้พัฒนาระบบแอพพลิเคชั่นการจัดการข้อมูลสายด่วน
(Contact Management Application) เพื่อรองรับการให้บริการของหน่วยงานในสังกัดกระทรวงยุติธรรม
ให้สามารถโอนสาย ติดต่อสื่อสาร และเชื่อมโยงข้อมูลระหว่างกระทรวงยุติธรรมกับหน่วยงานในสังกัดได้อีกด้วย

ที่มา : http://www.thaigov.go.th/news/contents/details/14937
