รัฐบาลไทย-ข่าวทำเนียบรัฐบาล-โฆษกรัฐบาลเชิญชวน ผู้สนใจร่วมเป็นสมาชิกไลน์ “ข่าวจริงประเทศไทย”

วันอังคารที่ 31 กรกฎาคม 2561
โฆษกรัฐบาลเชิญชวน ผู้สนใจร่วมเป็นสมาชิกไลน์ “ข่าวจริงประเทศไทย”
โฆษกรัฐบาลเชิญชวน ผู้สนใจร่วมเป็นสมาชิกไลน์ “ข่าวจริงประเทศไทย” 	เพื่อรับทราบข้อมูลข่าวสารที่ถูกต้อง ครอบคลุมทุกรส ทั้งเรื่องนโยบาย  อาหาร และสุขภาพ
วันนี้ ( 31 ก.ค. 61 ) เวลา 14.45 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ               พลโท สรรเสริญ แก้วกำเนิด โฆษกประจำสำนักนายกรัฐมนตรี ได้เปิดเผยว่า คณะกรรมการประชาสัมพันธ์แห่งชาติ ซึ่งมีรองนายกรัฐมนตรี (นายวิษณุ เครืองาม) เป็นประธาน ได้มอบหมายให้กรมประชาสัมพันธ์จัดทำ  Official LINE “ข่าวจริงประเทศไทย” ขึ้น ทั้งนี้ เดิมไลน์ดังกล่าวได้ดำเนินการเพื่อให้บริการประชาชนสำหรับรับทราบข้อมูลในการเดินทางมาร่วมพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ซึ่งมีสมาชิกอยู่ประมาณ 150,000 คน ภายหลังเสร็จสิ้นภารกิจแล้วได้มีการสอบถามสมาชิกไลน์ดังกล่าวไปพบว่ายังต้องการรับบริการเช่นเดิม จึงได้ประสานไปยัง LINE ประเทศไทย เพื่อเปลี่ยนชื่อ Official LINE เป็น “ข่าวจริงประเทศไทย”  โดยปัจจุบันมีสมาชิกจำนวนทั้งสิ้น ประมาณ 220,000 ราย
พร้อมกันนี้ โฆษกประจำสำนักนายกรัฐมนตรี กล่าวเพิ่มเติมว่า จะส่งแนะนำไลน์ดังกล่าวเข้าไปในไลน์สื่อมวลชนประจำทำเนียบรัฐบาล ซึ่งหากผู้ใดสนใจสามารถเข้าไปเป็นสมาชิกในไลน์ดังกล่าวได้ โดยจะมีการส่งข้อมูลข่าวสารต่าง ๆ ที่น่าสนใจให้อย่างต่อเนื่อง ทั้งเรื่องนโยบาย การชี้แจงข้อมูลต่าง ๆ ที่ถูกต้องกรณีที่มีการบิดเบือน ตลอดจนข้อมูลข่าวสารทั่วไปที่ประชาชนให้ความสนใจ เช่น เรื่องอาหาร และสุขภาพ เป็นต้น โดยวันนี้ นายกรัฐมนตรี ได้ขอให้คณะรัฐมนตรีทุกคนเป็นสมาชิกไลน์ “ข่าวจริงประเทศไทย”  เรียบร้อยแล้ว
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14254
