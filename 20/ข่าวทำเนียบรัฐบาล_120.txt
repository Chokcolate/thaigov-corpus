รัฐบาลไทย-ข่าวทำเนียบรัฐบาล-รัฐบาลเตรียมพิจารณาข้อเสนอชาวใต้ ชูริเวียราเมืองไทย พร้อมยกระดับการพัฒนารอบด้าน เพิ่มคุณภาพชีวิตประชาชน


วันอาทิตย์ที่ 19 สิงหาคม 2561
276
พิมพ์
รัฐบาลเตรียมพิจารณาข้อเสนอชาวใต้ ชูริเวียราเมืองไทย พร้อมยกระดับการพัฒนารอบด้าน เพิ่มคุณภาพชีวิตประชาชน
รัฐบาลเตรียมพิจารณาข้อเสนอชาวใต้ ชูริเวียราเมืองไทย พร้อมยกระดับการพัฒนารอบด้าน เพิ่มคุณภาพชีวิตประชาชน
พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า รัฐบาลเตรียมพิจารณาข้อเสนอการพัฒนาเศรษฐกิจและสังคมกลุ่มจังหวัดภาคใต้ฝั่งอ่าวไทยและอันดามันในระหว่างการลงพื้นที่ตรวจราชการและประชุมคณะรัฐมนตรีนอกสถานที่ 20 - 21 ส.ค.นี้ ที่ จ.ระนองและชุมพร
"ประเด็นหลักที่จะพิจารณาคือ 1. การพัฒนาระบบโลจิสติกส์เพื่อสนับสนุนอุตสาหกรรม การค้าการลงทุน และการค้าชายแดน เช่น การก่อสร้างและพัฒนาถนนเลียบชายฝั่งอ่าวไทย (Thailand Rivera) การก่อสร้างเส้นทางรถไฟสายใหม่ พัฒนาท่าเรือ ขยายสนามบินหาดใหญ่ เป็นต้น
2. การพัฒนาศักยภาพด้านการท่องเที่ยว เช่น  ส่งเสริมความปลอดภัยแหล่งท่องเที่ยว ยกระดับและพัฒนาเส้นทางท่องเที่ยว 3. การยกระดับการผลิตและสร้างมูลค่าเพิ่มผลผลิตทางการเกษตร เช่น จัดตั้ง Oil Palm City จัดตั้งเมืองนวัตกรรมและออกแบบไม้ยางพารา เป็นต้น
4. การพัฒนาคุณภาพชีวิต เช่น ส่งเสริมการเป็นศูนย์กลางสุขภาพนานาชาติ และสร้างความเข้มแข็งของชุมชน (OTOP Academy) 5. การพัฒนาทรัพยากรธรรมชาติและสิ่งแวดล้อม เช่น ขุดลอกร่องน้ำ แก้ปัญหาอุทกภัย จัดหาแหล่งน้ำเพื่ออุปโภคและบริโภค เป็นต้น
สำหรับการลงพื้นที่ของนายกรัฐมนตรีในวันที่ 20 ส.ค.61 ที่ จ.ระนอง จะติดตามผลการส่งเสริมการท่องเที่ยวเชิงสุขภาพและแพทย์ทางเลือก (บ่อน้ำพุร้อน) การพัฒนาท่าเรือและการฟื้นฟูท้องทะเลโดยใช้ปะการังเทียม ส่วนที่จังหวัดชุมพร จะติดตามการบริหารจัดการน้ำ เพื่อแก้ปัญหาน้ำท่วมน้ำแล้ง และการจัดสรรน้ำเพื่อการเกษตร รวมทั้งการส่งเสริมภูมิปัญญาท้องถิ่น เพื่อการแปรรูปผลผลิตทางการเกษตร
"นายกฯ เน้นย้ำว่า ภาคใต้มีศักยภาพและโอกาสในการพัฒนาหลายด้าน รัฐบาลจึงจะลงไปช่วยต่อยอดและสนับสนุนให้ชาวใต้ได้ใช้ศักยภาพที่มีอยู่อย่างเต็มที่ เพื่อพัฒนาสังคมและชีวิตความเป็นอยู่ของประชาชนให้ดีขึ้น ซึ่งเป็นภารกิจหน้าที่ของรัฐบาล ไม่ใช่ลงไปเพื่อประโยชน์ทางการเมืองหรือหาเสียงแต่อย่างใด"
.......................................
สำนักโฆษก

ที่มา : http://www.thaigov.go.th/news/contents/details/14711