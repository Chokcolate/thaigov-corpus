รัฐบาลไทย-ข่าวทำเนียบรัฐบาล-ก.แรงงาน ร่วมบูรณาการทุกภาคส่วน เร่งแก้ปัญหาขาดแคลนแรงงานประมง

วันพฤหัสบดีที่ 2 สิงหาคม 2561
ก.แรงงาน ร่วมบูรณาการทุกภาคส่วน เร่งแก้ปัญหาขาดแคลนแรงงานประมง
รมว.แรงงาน ประชุมคณะอนุกรรมการประสานงานการจัดการปัญหาแรงงานต่างด้าวและการค้ามนุษย์ด้านแรงงาน (อกนร.) ครั้งที่ 1/2561 พร้อมบูรณาการทุกหน่วยงานที่เกี่ยวข้อง เร่งแก้ปัญหาขาดแคลนแรงงานประมง
วันที่ 2 สิงหาคม 2561 เวลา 09.00 น. พล.ต.อ. อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานการประชุมคณะอนุกรรมการประสานงานการจัดการปัญหาแรงงานต่างด้าวและการค้ามนุษย์ด้านแรงงาน (อกนร.) ครั้งที่ 1/2561 ณ ห้องประชุม ศ.นิคม จันทรวิทุร อาคารกระทรวงแรงงาน โดยมี นายจรินทร์ จักกะพาก ปลัดกระทรวงแรงงาน ผู้บริหารกระทรวงแรงงาน และหน่วยงานที่เกี่ยวข้อง อาทิ กระทรวงมหาดไทย กระทรวงสาธารณสุข กระทรวงการต่างประเทศ สำนักงานตำรวจแห่งชาติ สำนักงานตรวจคนเข้าเมือง สภาหอการค้าแห่งประเทศไทย สภาอุตสาหกรรมแห่งประเทศไทย เป็นต้น เข้าร่วมประชุม
โดยการประชุมฯ ดังกล่าวเป็นการประชุมเพื่อรับทราบผลการประชุมการแก้ไขปัญหาการขาดแคลนแรงงานประมงทะเล สืบเนื่องจากสมาคมประมงแห่งประเทศไทยแจ้งว่ากำลังประสบปัญหาขาดแคลนแรงงานประมงและได้แจ้งความต้องการจำนวน 42,649 คน และเพื่อพิจารณาแนวทางการจ้างแรงงานต่างด้าวสัญชาติเวียดนาม ซึ่งในปัจจุบันมีแรงงานเวียดนามทำงานอย่างถูกกฎหมายในประเทศไทย จำนวน 1,130 คน เป็นระดับฝีมือ 724 คน ส่งเสริมการลงทุน (BOI) 300 คน มติครม. (ทำงานก่อสร้าง) 100 คน แรงงานนำเข้าตาม MOU 6 คน
รมว.แรงงาน กล่าวว่า เพื่อความมั่นคงของประเทศและความต้องการที่แท้จริงของภาคประมง กระทรวงแรงงานพร้อมจะให้มีการนำเข้าแรงงานตาม MOU ในกิจการประมงทะเลที่ขาดแคลน จึงขอให้แจ้งรายละเอียดว่ามีจังหวัดใดบ้างใน 22 จังหวัดชายทะเลที่ขาดแคลน เพื่อที่จะนำเข้าตาม MOU ต่อไป ในส่วนของการนำเข้าแรงงานในสัญชาติอื่นนั้น ขอเรียนว่าขณะนี้แรงงาน 4 สัญชาติมีเพียงพอแล้ว
++++++++++++++++++++++++++

ที่มา : http://www.thaigov.go.th/news/contents/details/14300
