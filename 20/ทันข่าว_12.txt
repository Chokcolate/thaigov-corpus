รัฐบาลไทย-ข่าวทำเนียบรัฐบาล-ฝนตกทั่วไทย ระวังภัยพายุเบบินคา!


วันเสาร์ที่ 18 สิงหาคม 2561
3,296
ฝนตกทั่วไทย ระวังภัยพายุเบบินคา!
--
กรมอุตุนิยมวิทยาแจ้งเตือนประชาชนให้เฝ้าระวังพายุโซนร้อน “เบบินคา” (BEBINCA) ที่เคลื่อนเข้าสู่ประเทศเวียดนามตอนบน และอ่อนกำลังลงเป็นพายุดีเปรสชันและหย่อมความกดอากาศต่ำปกคลุม สปป.ลาว ส่งผลกระทบต่อประเทศไทย ทำให้มีฝนตกชุกหนาแน่น โดยเฉพาะตอนบนของประเทศรวมถึงภาคอื่น ๆ
มีจังหวัดใดบ้างที่ได้รับผลกระทบ ?
วันที่ 18 สิงหาคม 2561
ภาคเหนือ 8 จังหวัด ได้แก่ แม่ฮ่องสอน เชียงใหม่ เชียงราย ลำพูน ลำปาง สุโขทัย กำแพงเพชร และตาก
ภาคตะวันออกเฉียงเหนือ 5 จังหวัด ได้แก่ ชัยภูมิ เลย หนองบัวลำภู อุดรธานี และหนองคาย
ภาคกลาง 2 จังหวัด ได้แก่ ราชบุรี และกาญจนบุรี
ภาคตะวันออก 4 จังหวัด ได้แก่ นครนายก ปราจีนบุรี จันทบุรี และตราด
ภาคใต้ 6 จังหวัด ได้แก่ เพชรบุรี ประจวบคีรีขันธ์ ชุมพร ระนอง พังงา และภูเก็ต
วันที่ 19 สิงหาคม 2561
ภาคเหนือ 4 จังหวัด ได้แก่ แม่ฮ่องสอน เชียงใหม่ สุโขทัย และตาก
ภาคตะวันออก 3 จังหวัด ได้แก่ จังหวัดปราจีนบุรี จันทบุรี และตราด
ภาคใต้ 6 จังหวัด ได้แก่ ประจวบคีรีขันธ์ ชุมพร ระนอง พังงา ภูเก็ต และกระบี่
เราต้องเตรียมพร้อมอย่างไรในการรับมือ “เบบินคา”?
เมื่อฝนตกหนักติดต่อกันจึงอาจทำให้เกิดน้ำท่วมฉับพลัน น้ำป่าไหลหลาก น้ำล้นตลิ่ง และทะเลอาจมีคลื่นสูง 2 - 4 เมตร ทั้งฝั่งทะเลอันดามันและอ่าวไทย ดังนั้น ขอให้ประชาชนระมัดระวังในการเดินทาง ขนย้ายทรัพย์สินมีค่าขึ้นที่สูง เตรียมอุปกรณ์เพื่อการยังชีพให้พร้อม และไม่อยู่ในจุดที่เสี่ยงอันตราย เช่น ในป่า น้ำตก ภูเขา ฯลฯ นอกจากนี้ จะต้องติดตามข่าวสารสถานการณ์อย่างใกล้ชิดจากหน่วยงานราชการ
ปริมาณน้ำในเขื่อนเป็นอย่างไรบ้าง?
ขณะนี้หน่วยงานที่เกี่ยวข้องได้เร่งระบายและพร่องน้ำออกจากเขื่อนขนาดใหญ่และขนาดกลาง เพื่อรองรับปริมาณน้ำฝนใหม่ที่กำลังจะเข้ามา เช่น เขื่อนแก่งกระจาน จ.เพชรบุรี เขื่อนศรีนครินทร์และเขื่อนวชิราลงกรณ์ จ.กาญจนบุรี เขื่อนรัชชประภา จ.สุราษฎร์ธานี เขื่อนขุนด่านปราการชล จ.นครนายก ฯลฯ เพื่อให้เกิดผลกระทบต่อพื้นที่ท้ายน้ำน้อยที่สุด พร้อมทั้งหมั่นตรวจสอบความมั่นคงของเขื่อน และออกประกาศแจ้งเตือนประชาชนในพื้นที่อย่างสม่ำเสมอ
ทั้งนี้ ประชาชนสามารถติดตามข้อมูลสภาพอากาศและผลกระทบได้จาก เว็บไซต์กรมอุตุนิยมวิทยา  http://www.tmd.go.th หรือสายด่วนพยากรณ์อากาศ โทร. 1182 ตลอด 24 ชั่วโมง
----------------------------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/14697