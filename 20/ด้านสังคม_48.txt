รัฐบาลไทย-ข่าวทำเนียบรัฐบาล-พม. เชิญร่วมงาน Thailand Social Expo 2018 การแสดงผลงานด้านสังคมของรัฐบาล และงานมหกรรมด้านสังคมครั้งแรกของประเทศไทย ที่ฮอลล์ 5-8 อิมแพ็ค เมืองทองธานี


วันจันทร์ที่ 6 สิงหาคม 2561
172
พม. เชิญร่วมงาน Thailand Social Expo 2018 การแสดงผลงานด้านสังคมของรัฐบาล และงานมหกรรมด้านสังคมครั้งแรกของประเทศไทย ที่ฮอลล์ 5-8 อิมแพ็ค เมืองทองธานี
พม. เชิญร่วมงาน Thailand Social Expo 2018 การแสดงผลงานด้านสังคมของรัฐบาล และงานมหกรรมด้านสังคมครั้งแรกของประเทศไทย ที่ฮอลล์ 5-8 อิมแพ็ค เมืองทองธานี
วันที่ 4 ส.ค. 61 ที่ฮอลล์ 5 - 8 ศูนย์การแสดงสินค้าและการประชุมอิมแพ็ค เมืองทองธานี จังหวัดนนทบุรี กระทรวงการพัฒนาสังคมและความมั่นคงของมนุษย์ (พม.) จัดงานมหกรรม Thailand Social Expo 2018 ซึ่งเป็นการแสดงผลงานด้านสังคมของรัฐบาลและงานมหกรรมด้านสังคมครั้งแรกของประเทศไทย โดยบูรณาการความร่วมมือกับภาคีเครือข่าย ด้านสังคมทั้งภาครัฐ ภาคเอกชน ภาคประชาสังคม กว่า 90 องค์กร/หน่วยงาน ที่มาจัดแสดงผลงานนวัตกรรมทางสังคม เทคโนโลยี เพื่อการพัฒนาสังคมและประชาชนกลุ่มเป้าหมายทั้ง เด็กเยาวชน สตรี ผู้สูงอายุ คนพิการ และผู้ด้อยโอกาสในสังคม และเสริมสร้างศักยภาพหน่วยงานด้านสังคมในการขับเคลื่อนการพัฒนาสังคมของประเทศ สร้างพลังความร่วมมือของหน่วยงานด้านสังคมทุกภาคส่วนแสดงผลงานสำคัญด้านการพัฒนาสังคมของประเทศ
งาน Thailand Social Expo 2018 จัดขึ้นระหว่างวันที่ 3-5 สิงหาคม 2561 ตั้งแต่เวลา 09.00 น. เป็นต้นไป ณ ฮอลล์ 5 – 8 ศูนย์การแสดงสินค้าและการประชุมอิมแพ็ค เมืองทองธานี จังหวัดนนทบุรี สำหรับวันนี้ (4 ส.ค. 61) ภายในงานมีกิจกรรมสำคัญที่น่าสนใจมากมาย ซึ่งประกอบด้วย 4 Zone ดังนี้ 1. การประชุมวิชาการ เสวนา ปาฐกถา การแลกเปลี่ยนเรียนรู้ด้านการพัฒนาสังคม และการนำเสนอรายงานสถานการณ์ทางสังคมทั้งในเชิงประเด็นและเชิงกลุ่มเป้าหมาย อาทิ 1.1) การเสวนา หัวข้อ "อารยสถาปัตย์เพื่อคนทั้งมวล” โดยมีนายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา (รมว.กก.) และนายสมคิด สมศรี อธิบดีกรมส่งเสริมและพัฒนาคุณภาพชีวิตคนพิการร่วมเสวนา และนายกฤษณะ ละไล เป็นผู้ดำเนินรายการ 1.2) "พลังสตรี...ขับเคลื่อนเศรษฐกิจและสังคม” โดยมี คุณหญิงณัฐิกา วัธนเวคิน อังอุบลกุล ประธาน AWEN Thailand กล่าวเปิดการเสวนา พร้อมด้วยนายเลิศปัญญา บูรณบัณฑิต อธิบดีกรมกิจการสตรีและสถาบันครอบครัว (สค.) เป็นผู้กล่าวต้อนรับ และมีนายสุภาพ คลี่ขจาย เป็นผู้ดำเนินรายการ 1.3) "Digital Society: การปกป้องคุ้มครองเด็กและเยาวชนในยุคดิจิทัล โดยมีศาสตราจารย์สุริชัย หวันแก้ว ผู้อำนวยการศูนย์ศึกษาสันติภาพและความขัดแย้ง จุฬาลงกรณ์มหาวิทยาลัย ร่วมเสวนา 1.4) "วิสาหกิจเพื่อสังคมเพื่อคนพิการ โดยมี ศาสตราจารย์ วิริยะ นามศิริพงษ์พันธุ์ ร่วมเสวนา และ 1.5) "ภาคส่วนที่สาม (Third sector) กับการพัฒนาสังคมไทยและสังคมโลก โดยมีนายชินชัย ชี้เจริญ กรรมการอำนวยการ/ประธานคณะกรรมการส่งเสริมการจัดสวัสดิการสังคม สภาสังคมสงเคราะห์แห่งประเทศไทยฯ และประธานสภาสังคมสงเคราะห์ระหว่างประเทศ ภูมิภาคเอเชียตะวันออกเฉียงใต้และแปซิฟิก (ICSW Regional Oresident, South East Asia and the Pacific) ร่วมเสวนา เป็นต้น 2. การแสดงผลงานนวัตกรรมด้านสังคมของประเทศไทย ซึ่งเป็นนวัตกรรมเพื่อพัฒนาสังคม ต้นแบบที่ดีของการพัฒนาสังคม เทคโนโลยีเพื่อสังคม อาทิ 2.1) การจำลองบ้านและที่อยู่อาศัยที่เอื้อต่อคนพิการ 2.2) การจำลองสภาพแวดล้อมและสิ่งอำนวยความสะดวกที่เหมาะสมกับผู้สูงอายุ 2.3) นวัตกรรมโรงรับจำนำ 2.4) นวัตกรรมด้านการออม 2.5) การเปิดจองนวัตกรรมสิ่งอำนวยความสะดวกสำหรับคนพิการและผู้สูงอายุ และ 2.6) การให้บริการทางสังคม ได้แก่ การทำบัตรประชาชนเคลื่อนที่ การออกหน่วยให้บริการทำบัตรประจำตัวคนพิการ การลงทะเบียนทำบัตรผู้แสดงความสามารถในที่สาธารณะ รถทันตกรรมเคลื่อนที่ การนวดแผนไทย บริการวัดสายตาและบริการแว่นตา การประมูลทรัพย์หลุดจำนำ เป็นต้น 3. การแสดงผลิตผลด้านสังคมของกลุ่มเป้าหมายและภาคีเครือข่ายทุกภาคส่วน อาทิ 3.1) ธงฟ้าราคาประหยัด 3.2) สินค้า OTOP ตลาดเคหะประชารัฐ เครื่องอุปโภคบริโภคในรูปแบบตลาดชุมชน 3.3) ผลิตภัณฑ์ทอฝัน By พม. 3.4) บริการสินเชื่อเพื่อที่อยู่อาศัย หรือ สินเชื่อประชารัฐ 3.5) การจัดแสดงตัวอย่างบ้านประกอบสำเร็จ (Knock Down) ในราคาประหยัด 3.6) การเปิดจองบ้าน ผ่านระบบ Online ในโครงการการเคหะแห่งชาติ (กคช.) เป็นต้น และ 4. การแสดงศักยภาพของกลุ่มเป้าหมายและภาคีเครือข่าย เพื่อเสริมสร้างเจตคติที่ดี และสร้างสรรค์ของคนในสังคม อาทิ 4.1) การแสดงศิลปิน S2S 4.2) การแสดง Bamboo Dance โดยสมาคมคริสตจักรพันธมิตร และมูลนิธิสายใยแห่งความหวัง 4.3) การแสดงกิจกรรมของสภาเด็กและเยาวชน นอกจากนี้ ทางสำนักงานธนานุเคราะห์ (สธค.) มีการประมูลทรัพย์หลุดจำนำ 3 ช่วงเวลา คือ ช่วงที่ 1 เวลา 11.00 น. ช่วงที่ 2 เวลา 13.00 น. และช่วงที่ 3 เวลา 16.00 น. เป็นต้น
ทั้งนี้ ขอเชิญชวนพี่น้องประชาชนผู้สนใจ ภาคีเครือข่ายทั้งภาครัฐ เอกชน และประชาสังคม รวมทั้งสถาบันการศึกษาเข้าร่วมงาน Thailand Social Expo 2018 ตั้งแต่วันนี้ถึงวันอาทิตย์ที่ 5 สิงหาคม 2561 ตั้งแต่เวลา 09.00 น. เป็นต้นไป ณ ฮอลล์ 5 – 8 ศูนย์การแสดงสินค้าและการประชุมอิมแพ็ค เมืองทองธานี จังหวัดนนทบุรี

ที่มา : http://www.thaigov.go.th/news/contents/details/14376