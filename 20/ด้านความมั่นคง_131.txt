รัฐบาลไทย-ข่าวทำเนียบรัฐบาล-มท. จัดทำยุทธศาสตร์การดำเนินความสัมพันธ์เมืองพี่เมืองน้อง (Sister City) ในระดับจังหวัด

วันอังคารที่ 28 สิงหาคม 2561
มท. จัดทำยุทธศาสตร์การดำเนินความสัมพันธ์เมืองพี่เมืองน้อง (Sister City) ในระดับจังหวัด
มท. จัดทำยุทธศาสตร์การดำเนินความสัมพันธ์เมืองพี่เมืองน้อง
(Sister City) ในระดับจังหวัด
วันนี้ (27 สิงหาคม 2561) เวลา 14.00 น. ณ โรงแรมอโนมา แกรนด์ กรุงเทพฯ นายปวิณ ชำนิประศาสน์ รองปลัดกระทรวงมหาดไทย เป็นประธานการประชุมสัมมนาของกระทรวงมหาดไทย เพื่อจัดทำยุทธศาสตร์การดำเนิน ความสัมพันธ์เมืองพี่เมืองน้อง (Sister City) ในระดับจังหวัด ซึ่งกระทรวงมหาดไทยได้ดำเนินการอบรมสัมมนาระหว่างวันที่ 27 – 28 สิงหาคม 2561 โดยมีผู้เข้าร่วมประชุม ประกอบด้วย ผู้แทนจากจังหวัด ตัวแทนหน่วยงานกระทรวงการต่างประเทศ กระทรวงพาณิชย์ กระทรวงอุตสาหกรรม สภาหอการค้า
นายปวิณ ชำนิประศาสน์ รองปลัดกระทรวงมหาดไทย ได้กล่าวมอบนโยบายให้กับผู้เข้าร่วมการประชุมสัมมนาถึงแนวทางการดำเนินงานของกระทรวงมหาดไทยในระดับจังหวัด โดยการสถาปนาความสัมพันธ์เมืองพี่เมืองน้อง จังหวัดจะต้องคำนึงถึงความเหมาะสมในการจับคู่ความสัมพันธ์กับจังหวัดหรือหน่วยการปกครองของต่างประเทศ อาทิ ความสอดคล้องกันทางด้านประวัติศาสตร์ วัฒนธรรม ความเชื่อมโยงทางเศรษฐกิจซึ่งจะสามารถขยายความร่วมมือกันได้ในอนาคต โดยคู่ความสัมพันธ์จะต้องมีฐานะเทียบเท่าจังหวัดของไทย อาทิ มลรัฐ มณฑล นคร ฯลฯ และอยู่บนพื้นฐานของหลักการความสมศักดิ์ศรี เป็นประโยชน์ และมีความยั่งยืน ซึ่งทั้งสองฝ่ายจะต้องมีศักยภาพ ในการร่วมมือกันอย่างเป็นรูปธรรมในระยะยาว รวมทั้งจังหวัดจะต้อง มีการเตรียมความพร้อมด้านแผนงาน งบประมาณ บุคลากร และกลไกในการติดตาม ประเมินผล และภายหลังการสถาปนาความสัมพันธ์ฯ รวมถึงได้เปิดเผยว่ากระทรวงมหาดไทยร่วมกับกระทรวงการต่างประเทศอยู่ระหว่างร่วมกันยกร่างหลักเกณฑ์ แนวทางปฏิบัติ และขั้นตอน ในการสถาปนาความสัมพันธ์เมืองพี่เมืองน้อง (Sister City) ในระดับจังหวัดเพื่อเป็นแนวทางให้ผู้ปฏิบัติงานระดับพื้นที่สามารถดำเนินการได้ไปในทิศทางเดียวกัน อันจะก่อให้เกิดการสร้างความสัมพันธ์กับประเทศเพื่อนบ้าน การพัฒนาพื้นที่ ได้อย่างยั่งยืนต่อไป
สำหรับการดำเนินความสัมพันธ์เมืองพี่เมืองน้องเป็นนโยบายหนึ่งที่รัฐบาลให้ความสำคัญ ตามมติคณะรัฐมนตรีเมื่อวันที่ 8 สิงหาคม 2560 เห็นชอบในหลักการให้จังหวัดของไทยสามารถดำเนินการสถาปนาความสัมพันธ์ ในระดับจังหวัดของไทยกับจังหวัด/เมือง/มณฑลของทุกประเทศ และมติคณะรัฐมนตรีเมื่อวันที่ 22 สิงหาคม 2560 ได้มีมติให้กระทรวงมหาดไทย (จังหวัดที่ได้สถาปนาความสัมพันธ์แล้ว) พิจารณาดำเนินจัดกิจกรรมภายใต้ การสถาปนาความสัมพันธ์ ฯ ให้เกิดผลเป็นรูปธรรมและเป็นประโยชน์แก่ทั้งสองฝ่ายอย่างเหมาะสม และต่อเนื่อง กระทรวงมหาดไทยจึงได้ดำเนินการจัดประชุมสัมมนาโครงการจัดทำยุทธศาสตร์การดำเนินความสัมพันธ์เมืองพี่เมืองน้อง (Sister City)ในระดับจังหวัด เพื่อรับฟังความคิดเห็น ข้อเสนอแนะ และให้ผู้แทนระดับจังหวัดร่วมกันจัดทำร่างยุทธศาสตร์การดำเนินความสัมพันธ์เมืองพี่เมืองน้องของกระทรวงมหาดไทยในระดับจังหวัดเพื่อเป็นแนวทางการดำเนินการระดับจังหวัดในการขับเคลื่อนการดำเนินความสัมพันธ์ภายใต้กรอบเมืองพี่เมืองน้อง (Sister City) ให้เกิดผลอย่างเป็นรูปธรรมในระยะยาว มีความต่อเนื่อง และเป็นประโยชน์ต่อการพัฒนาทั้งในระดับพื้นที่ และระดับประเทศในภาพรวม ปัจจุบันกระทรวงมหาดไทย ผ่านการดำเนินงานระดับจังหวัดได้มีการสถาปนาความสัมพันธ์เมืองพี่เมืองน้องกับจังหวัดของต่างประเทศแล้วจำนวน 89 คู่ 38 จังหวัด เป็นประเทศเพื่อนบ้าน 17 คู่ สาธารณรัฐประชาชนจีน 35 คู่ ประเทศอื่น ๆ 37 คู่ และอยู่ระหว่างการดำเนินการจำนวน 47 คู่ 22 จังหวัด

ที่มา : http://www.thaigov.go.th/news/contents/details/14949
