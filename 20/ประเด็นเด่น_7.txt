รัฐบาลไทย-ข่าวทำเนียบรัฐบาล-สคบ. ชี้แจงประเด็นวิจารณ์ประกาศคณะกรรมการว่าด้วยสัญญา เรื่อง ให้ธุรกิจให้เช่ารถยนต์และรถจักรยานยนต์เป็นธุรกิจที่ควบคุมสัญญา พ.ศ. 2561


วันพฤหัสบดีที่ 2 สิงหาคม 2561
86
พิมพ์
สคบ. ชี้แจงประเด็นวิจารณ์ประกาศคณะกรรมการว่าด้วยสัญญา เรื่อง ให้ธุรกิจให้เช่ารถยนต์และรถจักรยานยนต์เป็นธุรกิจที่ควบคุมสัญญา พ.ศ. 2561
สคบ. ชี้แจงประเด็นวิจารณ์ประกาศคณะกรรมการว่าด้วยสัญญา เรื่อง ให้ธุรกิจให้เช่ารถยนต์และรถจักรยานยนต์เป็นธุรกิจที่ควบคุมสัญญา พ.ศ. 2561
เมื่อวันที่ 17 กรกฎาคม 2561 พลตำรวจตรี ประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภค  สำนักงานคณะกรรมการคุ้มครองผู้บริโภค รายงานผลการชี้แจงประเด็น วิจารณ์ประกาศคณะกรรมการว่าด้วยสัญญา เรื่อง ให้ธุรกิจให้เช่ารถยนต์และรถจักรยานยนต์เป็นธุรกิจที่ควบคุมสัญญา พ.ศ. 2561 ดังนี้
จากกรณีราชกิจจานุเบกษาเผยแพร่ประกาศคณะกรรมการว่าด้วยสัญญาเรื่อง ให้ให้ธุรกิจให้เช่ารถยนต์และรถจักรยานยนต์เป็นธุรกิจที่ควบคุมสัญญา พ.ศ. 2561 มีผลบังคับใช้ตั้งแต่วันที่ 1 ก.ค. 2561 นี้ ซึ่งส่วนหนึ่งของสาระสำคัญของประกาศฉบับนี้ คือการควบคุมรายละเอียดของสัญญาเช่าซื้อรถยนต์และรถจักรยานยนต์ในส่วนของการกำหนดวิธีการคิดดอกเบี้ย การชี้แจงภาระหนี้สินและอัตราดอกเบี้ยโดยให้ทำเป็นตารางอย่างชัดเจน การกำหนดส่วนลดของดอกเบี้ยในกรณีปิดบัญชี เงื่อนไขการค้ำประกัน การคิดค่าติดตามยึดรถในกรณีบอกเลิกสัญญา เป็นต้น
ข้อสังเกต จากรายงานข่าวปรากฏว่ามีสื่อมวลชนนำไปวิจารณ์ในหนังสือพิมพ์ว่าเป็นการออกกฎหมายโดยทำให้เกิดปัญหาเพิ่มขึ้นหลายประการ ซึ่งเมื่อดูจากรายละเอียดแล้วทำให้ทราบว่าเกิดจากเข้าใจผิด ในรายละเอียดของสัญญาฯ ฉบับดังกล่าว
การดำเนินการ
1. ดำเนินการเผยแพร่ประชาสัมพันธ์ ให้ผู้ประกอบธุรกิจจัดทำตารางแสดงภาระหนี้ตามสัญญาเช่าซื้อสำหรับให้ผู้เช่าซื้อแต่ละรายทราบ โดยระบุอัตราดอกเบี้ยที่แท้จริงต่อปี (effective interest rate) และกรณีผู้เช่าจึงผิดนัดการชำระเงินค่างวด ผู้ประกอบการต้องคิดอัตราเบี้ยปรับไม่เกินดอกเบี้ยที่แท้จริงต่อปี บวกร้อยละ 3 ต่อปี ทั้งนี้ต้องไม่เกินร้อยละ 15 ต่อปี
2. ดำเนินการเผยแพร่ประชาสัมพันธ์ขยายผลให้ผู้บริโภคทราบถึงประกาศฯ ดังกล่าวในวงกว้าง เพื่อเป็นประโยชน์กับผู้บริโภค ให้ได้รับทราบภาระดอกเบี้ยที่แท้จริงต่อปี (Effective Interest Rate) ซึ่งถูกนำมาใช้ในการหักทอนเงินต้นแบบลดต้นลดดอก หากผู้เช่าซื้อประสงค์จะปิดบัญชีค่าเช่าซื้อก่อนครบกำหนดสัญญา จะได้ส่วนลดอัตราดอกเบี้ยที่ยังไม่ถึงกำหนดชำระร้อยละ 50
3. ให้เจ้าหน้าที่ สคบ. ติดตามข้อมูลและลงพื้นที่ตรวจสอบผู้ประกอบธุรกิจ กรณีผู้บริโภคแจ้งเบาะแส หรือร้องเรียนต่อ สคบ. ผ่านทางสื่อต่าง ๆ
ข้อกฎหมาย
1. พระราชบัญญัติคุ้มครองผู้บริโภค พ.ศ. 2522
2. ประกาศคณะกรรมการว่าด้วยสัญญา เรื่อง ให้ธุรกิจให้เช่ารถยนต์และรถจักรยานยนต์ เป็นธุรกิจที่ควบคุมสัญญา พ.ศ. 2561
แนวทางการแก้ไขปัญหา
1. จัดเจ้าหน้าติดตามข้อมูลเพื่อสร้างความเข้าใจกับผู้ประกอบการ
2. ให้คำปรึกษาเกี่ยวกับประกาศคณะกรรมการว่าด้วยสัญญา เรื่อง ให้ธุรกิจให้เช่ารถยนต์และรถจักรยานยนต์เป็นธุรกิจที่ควบคุมสัญญา พ.ศ. 2561
3. รับแจ้งเบาะแสและรับเรื่องราวร้องทุกข์จากผู้บริโภคที่ไม่ได้รับความเป็นธรรมหรือถูกเอารัดเอาเปรียบจากเช่ารถยนต์และรถจักรยานยนต์
-----------------------------

ที่มา : http://www.thaigov.go.th/news/contents/details/14099