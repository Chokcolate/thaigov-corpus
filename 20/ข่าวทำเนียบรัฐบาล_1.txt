รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 20 กรกฎาคม 2561


วันอาทิตย์ที่ 22 กรกฎาคม 2561
1,135
พิมพ์
สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 20 กรกฎาคม 2561
พลเอก ประยุทธ์ จันทร์โอชา นายกรัฐมนตรีได้กล่าวกับประชาชนผ่านรายการ “ศาสตร์พระราชา สู่การพัฒนาอย่างยั่งยืน” ทางสถานีโทรทัศน์รวมการเฉพาะกิจแห่งประเทศไทย ในวันศุกร์ที่ 20 กรกฎาคม 2561 เวลา 20.15 น. ในประเด็นต่าง ๆ ซึ่งสรุปสาระสำคัญดังนี้
เนื่องในโอกาสมหามงคลเฉลิมพระชนมพรรษา สมเด็จพระเจ้าอยู่หัว ทรงเจริญพระชนมพรรษา 66 พรรษา ในวันเสาร์ที่ 28 ก.ค. 61 เพื่อเฉลิมพระเกียรติ และแสดงความจงรักภักดี รัฐบาลจึงขอเชิญชวนให้พสกนิกรชาวไทยทุกภาคส่วนเข้าร่วมพิธีบำเพ็ญพระราชกุศล อุทิศถวาย พระบาทสมเด็จพระปรมินทรมหาภูมิพลอดุลยเดช บรมนาถบพิตร พร้อมทั้งเจริญพระพุทธมนต์ ถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และสมเด็จพระเจ้าอยู่หัว ในวันที่ 21 ก.ค.61 เวลา 18.00 น. ณ พระลานพระราชวังดุสิต และเข้าร่วมพิธีทำบุญตักบาตรข้าวสารอาหารแห้ง แด่พระสงฆ์และสามเณร ทั้งในกรุงเทพมหานคร และทุกจังหวัด และวัดไทยทั่วโลกในวันเสาร์ที่ 28 ก.ค.นี้ เวลา 06.00 น. โดยในช่วงเวลา 19.00 น. จะมีพิธีจุดเทียนถวายพระพรชัยมงคล อย่างพร้อมเพรียงกันทั่วประเทศ ณ ท้องสนามหลวงและส่วนภูมิภาค ณ ศาลากลางจังหวัด รวมทั้งในต่างประเทศ ณ เวลาและสถานที่ที่สถานเอกอัครราชทูตทั่วโลกกำหนด
ในโอกาสเดียวกันนี้ ระหว่างวันที่ 22 – 28 กรกฎาคม 2561 นี้ เป็น “สัปดาห์ส่งเสริมพระพุทธศาสนา วันอาสาฬหบูชา และวันเข้าพรรษา” ได้จัดกิจกรรมทางพระพุทธศาสนา ซึ่งสะท้อนให้เห็นถึงความเจริญรุ่งเรืองทางพระพุทธศาสนาในประเทศไทย ที่ยาวนานถึง 1,400 ปี  และกิจกรรมเฉลิมพระเกียรติสมเด็จพระเจ้าอยู่หัว เพื่อน้อมสำนึกในพระมหากรุณาธิคุณของสมเด็จพระมหากษัตริยาธิราช ของไทยทุกพระองค์ ตลอดจนเทิดทูนสมเด็จพระเจ้าอยู่หัวที่ทรงเป็นพุทธมามกะ และอัครศาสนูปถัมภก โดยทรงปกครองบ้านเมืองด้วย “หลักทศพิธราชธรรม” ทั้งนี้ กิจกรรมการจัด 11 ริ้วขบวน “บรมธาตุพุทธศิลป์ แผ่นดินพระทรงธรรม” ซึ่งนับเป็นครั้งแรกที่มีการอัญเชิญพระบรมสารีริกธาตุ และพระพุทธรูปศักดิ์สิทธิ์ แสดงถึงความเจริญรุ่งเรืองทางพระพุทธศาสนา ทำนุบำรุงและสืบทอดมาถึงปัจจุบัน โดยขอเชิญชวนให้พสกนิกรชาวไทยทุกภาคส่วนร่วมกันแต่งกาย “ชุดสีขาว” เพื่อชมความงดงามตระการตาของริ้วขบวนดังกล่าว ซึ่งจะเคลื่อนจากลานพลับพลามหาเจษฎาบดินทร์ ไปยังมณฑลพิธีท้องสนามหลวง ในวันที่ 22 กรกฎาคม 2561 อีกทั้งร่วมสักการะสิ่งศักดิ์สิทธิ์ที่จะประดิษฐาน ณ มณฑลพิธีท้องสนามหลวง ในวันที่ 28 กรกฎาคม 2561 เพื่อน้อมสักการะถวายเป็นพระราชกุศลแด่สมเด็จพระเจ้าอยู่หัว และเพื่อความเป็นสิริมงคลแก่พสกนิกรชาวไทยทั้งปวงด้วย
นายกรัฐมนตรีกล่าวว่าขอเชิญชวนให้พสกนิกรชาวไทยทุกภาคส่วน ร่วมแสดงพลังความจงรักภักดี และร่วมสดุดีพระเกียรติแด่คุณสมเด็จพระเจ้าอยู่หัว โดยทรงมีพระราชปณิธานในการ “สืบสาน รักษาต่อยอด” โครงการอันเนื่องมาจากพระราชดำริศาสตร์พระราชาและเจริญรอยตามแนวพระราชปณิธานของพระบาทสมเด็จพระปรมินทรมหาภูมิพลอดุลยเดช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เพื่อการบำบัดทุกข์ บำรุงสุข จึงขอเชิญชวนให้พสกนิกรของพระองค์ ได้ร่วมกันทำกิจกรรมจิตอาสา “เราทำความดี ด้วยหัวใจ” อย่างพร้อมเพรียงกันทั่วประเทศ (26 ก.ค. 61) นี้
ทั้งนี้ นายกรัฐมนตรีได้กล่าวเน้นย้ำเพิ่มเติมว่าการรณรงค์เพื่อลดขยะ การลดใช้ถุงพลาสติกและพลาสติกหุ้มฝาขวด (แคปซีล) รวมทั้งมาตรการชายหาดปลอดบุหรี่ ในพื้นที่ 24 จังหวัดชายทะเล ตลอดจนการขยายผลการดำเนินงานทั่วประเทศ ในการลดใช้ถุงพลาสติกหูหิ้ว และโฟมบรรจุอาหารอย่างต่อเนื่อง ภายใต้แนวทางโครงการ “ทำความดีด้วยหัวใจ ลดภัยสิ่งแวดล้อม” โดยบูรณาการพลังประชารัฐ ร่วมมือ ร่วมใจในการป้องกันและแก้ไขปัญหาพลาสติกให้เป็นรูปธรรมและมีประสิทธิภาพ ตลอดจนการลดและคัดแยกขยะมูลฝอยเพื่อเป็นแบบอย่าง “ลดรับ ลดให้ ลดใช้ถุงพลาสติก” โดยส่งเสริมห้างสรรพสินค้า ร้านสะดวกซื้อ ตลาดสดทั่วประเทศ ลดใช้ถุงพลาสติกหูหิ้วและงดใช้โฟมบรรจุอาหาร พร้อมนำไปสู่การปรับเปลี่ยนพฤติกรรมในการใช้บรรจุภัณฑ์ หรือภาชนะที่ใช้ซ้ำได้ เช่น การพกถุงผ้ามาจ่ายตลาด เป็นต้น เพื่อเป็นการรักษาสิ่งแวดล้อมตามแนวทางประชารัฐอย่างยั่งยืน
นายกรัฐมนตรีกล่าวย้ำในตอนท้ายว่า ด้านหนี้ในระบบธนาคารปัจจุบัน ซึ่งมีโครงการคลินิกแก้หนี้ เพื่อช่วยเหลือประชาชนรายย่อย ที่มีปัญหาหนี้บัตรเครดิต บัตรกดเงินสด หรือหนี้สินเชื่อส่วนบุคคลที่ไม่มีหลักประกัน จนกลายเป็นหนี้ไม่ก่อให้เกิดรายได้ พร้อมทั้งไม่สามารถชำระหนี้ได้ภายใน 90 วันนั้น โดยเป็นหนี้อยู่กับธนาคารพาณิชย์ ตั้งแต่ 2 แห่งขึ้นไป สามารถขอรับความช่วยเหลือในการประนอมหนี้ เพื่อดูแลปัญหาให้ได้ข้อยุติ รวมถึงเพื่อให้สามารถบริหารจัดการชำระหนี้ของตนเองได้อย่างเหมาะสม และเป็นเรื่องน่ายินดีว่ามีการขยายระยะเวลาจากเดิม ก่อนวันที่ 1 พฤษภาคม 2560 เพื่อผ่อนผันเป็นการค้างชำระที่เกิน 90 วัน ก่อนวันที่ 1 เมษายน 2561 นอกจากนี้ ผู้เข้าร่วมโครงการยังจะได้รับความรู้ด้านการเงินเพื่อนำไปเสริมสร้างวินัยทางการเงินที่ดีให้กับตนเอง สำหรับประชาชนที่สนใจสมัครเข้าร่วมโครงการ หรือต้องการเข้ารับฟังการบรรยายให้ความรู้ทางการเงิน การบริหารจัดการหนี้ รวมถึงการออมสามารถติดต่อสอบถามเพิ่มเติมได้ที่ Call Center 02-610-2266 และเว็บไซต์ www.คลินิกแก้หนี้.com หรือ www.debtclinicbysam.com
.................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14010