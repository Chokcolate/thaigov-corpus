รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.พัทลุง ขับเคลื่อนงานลดความเหลื่อมล้ำตามนโยบายของรัฐบาล มุ่งส่งเสริมสวัสดิการชุมชนถ้วนหน้า เพื่อเมืองลุงน่าอยู่อย่างยั่งยืน

วันศุกร์ที่ 17 สิงหาคม 2561
รมว.พม. ลงพื้นที่ จ.พัทลุง ขับเคลื่อนงานลดความเหลื่อมล้ำตามนโยบายของรัฐบาล มุ่งส่งเสริมสวัสดิการชุมชนถ้วนหน้า เพื่อเมืองลุงน่าอยู่อย่างยั่งยืน
รมว.พม. ลงพื้นที่ จ.พัทลุง ขับเคลื่อนงานลดความเหลื่อมล้ำตามนโยบายของรัฐบาล มุ่งส่งเสริมสวัสดิการชุมชนถ้วนหน้า เพื่อเมืองลุงน่าอยู่อย่างยั่งยืน
วันนี้ (17 ส.ค. 61) เวลา 09.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ลงพื้นที่จังหวัดพัทลุง เพื่อติดตามการดำเนินงานตามนโยบายของรัฐบาลในการลดความเหลื่อมล้ำของสังคม และการสร้างโอกาสการเข้าถึงบริการของรัฐ โดยเฉพาะกิจกรรมบ้านนาโมเดล และกองทุนสวัสดิการชุมชนตำบลบ้านนา อำเภอศรีนครินทร์ จังหวัดพัทลุง พร้อมทั้งพบปะเยี่ยมเยียนประชาชนกลุ่มเป้าหมายของกระทรวง พม. และมอบเครื่องอุปโภคบริโภคที่จำเป็นให้กับผู้สูงอายุ บ้านพอเพียงชนบท และบ้านมั่นคงเมือง อีกทั้งเยี่ยมชมตลาดนัดที่อยู่อาศัย และนิทรรศการเครือข่ายทีม พม. One Home นอกจากนี้ เป็นประธานในพิธีเปิดงานสมัชชาสวัสดิการชุมชนคนเมืองลุงไม่ทอดทิ้งกัน ครั้งที่ 6 "รวมพลังสร้างบ้านให้พี่น้องเรา” พร้อมรับฟังการประกาศทิศทางของขบวนองค์กรชุมชน เพื่อสร้างเมืองลุงให้น่าอยู่ รวมทั้งเป็นประธานการประชุมทีม พม. One Home จังหวัดพัทลุง เพื่อรับฟังรายงานสถานการณ์ทางสังคมและรายงานการดำเนินงานของหน่วยงานในสังกัดกระทรวง พม. ในพื้นที่ และมอบแนวทางการขับเคลื่อนงานด้านสังคมให้กับทีม พม. One Home
รัฐบาลมีนโยบายเรื่องการลดความเหลื่อมล้ำ เพื่อบรรเทาความเดือดร้อนของประชาชน โดยมีมาตรการต่างๆ เพื่อให้ประชาชนมีคุณภาพชีวิตและความเป็นอยู่ที่ดีขึ้น โดยไม่ทิ้งใครไว้ข้างหลัง ซึ่งกระทรวงการพัฒนาสังคมและความมั่นคงของมนุษย์ (พม.) เป็นกลไกหลักด้านสังคม ที่ขับเคลื่อนงานตามนโยบายของรัฐบาลในการลดความเหลื่อมล้ำของสังคมและการสร้างโอกาสเข้าถึงบริการของรัฐ สำหรับประชาชนทุกกลุ่มเป้าหมาย โดยเฉพาะเด็ก เยาวชน สตรี ผู้สูงอายุ คนพิการ และผู้ด้อยโอกาส ให้มีคุณภาพชีวิตที่ดีด้วยความมั่นคงในชีวิตและมีคุณค่าศักดิ์ศรีความเป็นมนุษย์อย่างเท่าเทียมกันในสังคม โดยกระทรวง พม. ได้ขับเคลื่อนและผลักดันการดำเนินงานจากระดับนโยบายไปสู่การปฏิบัติอย่างเป็นรูปธรรม ด้วยการคำนึงถึงประโยชน์สูงสุดของประชาชนทุกกลุ่มเป้าหมายเป็นสำคัญ รวมทั้งการสร้างความมั่นคงด้านที่อยู่อาศัย โดยเน้นกลุ่มผู้ด้อยโอกาสและผู้มีรายได้น้อย ซึ่งรัฐบาลโดยกระทรวง พม. ได้จัดทำแผนแม่บทการพัฒนาที่อยู่อาศัย ระยะ 20 ปี (พ.ศ. 2560 - 2579) ด้วยวิสัยทัศน์ "คนไทยทุกคนมีที่ อยู่อาศัยถ้วนทั่ว และมีคุณภาพชีวิตที่ดีในปี 2579” เพื่อการยกระดับคุณชีวิตของประชาชนและการสร้างความมั่นคงด้านที่อยู่อาศัยอย่างยั่งยืน
สำหรับการลงพื้นที่จังหวัดพัทลุงในครั้งนี้ ได้เยี่ยมชมการขับเคลื่อนกิจกรรมบ้านนาโมเดล ซึ่งถือเป็นความร่วมมือสำคัญของชุมชน และหน่วยงานภาครัฐท้องถิ่น ในการร่วมกันแก้ไขปัญหาความเดือดร้อนของประชาชนในชุมชน ด้วยการจัดสวัสดิการชุมชนให้กับสมาชิกทุกคน ทั้งเด็ก เยาวชน ผู้สูงอายุ และผู้ด้อยโอกาส เพื่อช่วยเหลือเกื้อกูลกัน รวมถึงการแก้ไขปัญหาด้านที่อยู่อาศัยของผู้ด้อยโอกาสและผู้มีรายได้น้อยของชุมชนบ้านนา นอกจากนี้ ยังได้เป็นประธานในการเปิดงานสมัชชาสวัสดิการชุมชนคนเมืองลุงไม่ทอดทิ้งกัน ครั้งที่ 6 "รวมพลังสร้างบ้านให้พี่น้องเรา” ซึ่งเป็นการพบปะกันปีละครั้งระหว่างสมาชิกในการขับเคลื่อนงานกองทุนสวัสดิการชุมชน โดยได้ดำเนินจัดงานสมัชชาคนเมืองลุงไม่ทอดทิ้งกัน มาแล้วถึง 5 ครั้ง ตั้งแต่ปี 2556 จนถึงปัจจุบัน นับเป็นครั้งที่ 6 โดยงานดังกล่าวมีวัตถุประสงค์เพื่อนำเสนอผลการทำงานของขบวนองค์กรชุมชนและภาคี ประกาศทิศทางการพัฒนาของขบวนองค์กรชุมชนในจังหวัด การช่วยเหลือคนลำบากยากไร้ให้มีที่อยู่อาศัยที่มั่นคงจากความร่วมมือของทุกภาคส่วน เพื่อสร้างความสามัคคีให้คนพัทลุงร่วมกัน และเพื่อดำรงไว้ซึ่ง วิถี วัฒนธรรม ของคนพัทลุง หรือคนเมืองลุง
สำหรับการดำเนินการของกองทุนสวัสดิการชุมชนได้ครอบคลุมการแก้ปัญหาต่างๆ หลายด้าน เช่น การแก้ปัญหาความยากจนในครัวเรือน การแก้ปัญหายาเสพติดในชุมชน การให้การช่วยเหลือผู้ด้อยโอกาส คนพิการ ผู้สูงอายุ ผู้ถูกทอดทิ้ง การแก้ปัญหาด้านสิ่งแวดล้อม และการช่วยเหลือสังคมด้านอื่นๆ เป็นต้น นอกจากนี้ ยังก่อให้เกิดกระบวนการเรียนรู้ขององค์กรชุมชนและภาคส่วนราชการ โดยมีการบูรณาการทำงานร่วมกันอย่างมีระบบ ในการหนุนเสริมให้ประชาชนมีอาชีพ มีรายได้ มีความมั่นคงทางเศรษฐกิจ และมีความสงบสงบสุขในชุมชนมากขึ้น ปัจจุบัน มีกองทุนทั้งหมด 73 กองทุน มีสมาชิกกองทุน จำนวน 88,422 คน ทั้งนี้ การดำเนินการของกองทุนดังกล่าว เป็นการทำความดีเพื่อเสริมสร้างความเข้มแข็งของชุมชนด้วยความร่วมมือจากหลายภาคส่วน ซึ่งขอชื่นชมการขับเคลื่อนงานกองทุนสวัสดิการชุมชนอย่างต่อเนื่อง โดยให้ความสำคัญที่มากกว่าการดูแลสวัสดิการ การเกิด เจ็บป่วย เสียชีวิต ซึ่งในปีนี้ กองทุนฯ ได้ให้ความสำคัญและมุ่งเน้นเรื่องการสร้างที่อยู่อาศัยให้แก่ผู้ด้อยโอกาสในจังหวัดพัทลุง ซึ่งเกิดจากการบูรณาการความร่วมมือของประชาชนทุกภาคส่วน ทั้งภาครัฐ ภาคประชาชน และภาคเอกชน ตามแนวทางประชารัฐของรัฐบาลโดยไม่ทอดทิ้งกัน
อย่างไรก็ตาม ขอขอบคุณเครือข่ายสวัสดิการชุมชนจังหวัดพัทลุง ขบวนองค์กรชุมชน หน่วยงานทุกส่วนราชการ และภาคีเครือข่ายที่เกี่ยวข้องสำหรับความร่วมมือในการแก้ไขปัญหาความเดือดร้อนของประชาชนด้วยการขับเคลื่อนงานด้านสวัสดิการชุมชน และการแก้ไขปัญหาด้านที่อยู่อาศัยที่เห็นผลอย่างเป็นรูปธรรม

ที่มา : http://www.thaigov.go.th/news/contents/details/14682
