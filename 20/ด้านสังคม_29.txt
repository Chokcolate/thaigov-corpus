รัฐบาลไทย-ข่าวทำเนียบรัฐบาล-สธ.ตั้งหน่วยแพทย์ร่วมกับทหาร ดูแลผู้ประสบภัยดินถล่ม ที่ จ.น่าน


วันจันทร์ที่ 30 กรกฎาคม 2561
244
สธ.ตั้งหน่วยแพทย์ร่วมกับทหาร ดูแลผู้ประสบภัยดินถล่ม ที่ จ.น่าน
กระทรวงสาธารณสุข ร่วมกับทหาร ตั้งหน่วยบริการทางการแพทย์ดูแลผู้ประสบภัยดินถล่มที่ อ.บ่อเกลือ  จ.น่าน อย่างต่อเนื่องทั้งร่างกายและจิตใจ
นายแพทย์ธงชัย เลิศวิไลรัตนพงศ์ ผู้ตรวจราชการกระทรวงสาธารณสุข เขตสุขภาพที่ 1 ให้สัมภาษณ์ถึงความคืบหน้าการจัดบริการประชาชนที่ประสบภัยพิบัติดินถล่มที่ อ.บ่อเกลือ จ.น่าน ว่า ศูนย์ปฏิบัติการภาวะฉุกเฉิน  (EOC)สำนักงานสาธารณสุขจังหวัดน่าน ได้ให้การช่วยเหลือด้านการแพทย์และสาธารณสุข ดังนี้ 1.จัดทีมออกปฏิบัติการ ณ จุดเกิดเหตุ ประกอบด้วยชุดปฏิบัติการฉุกเฉินที่ออกปฏิบัติการกู้ชีพระดับสูง และทีมกู้ชีพ จาก อบต.บ่อเกลือเหนือ อบต.ดงพญา อบต.บ่อเกลือใต้ ร่วมค้นหาและให้การช่วยเหลือผู้บาดเจ็บ
2. ตั้งหน่วยปฐมพยาบาล 3 จุด ดูแลรักษาผู้เจ็บป่วย / ผู้ป่วยโรคเรื้องรัง / เด็ก / ผู้พิการ ในพื้นที่ ที่ศูนย์พักพิงวัดบ้านสว้า และโรงเรียนบ้านสว้า เป็นหน่วยบริการร่วมของโรงพยาบาลบ่อเกลือ โรงพยาบาลสมเด็จพระยุพราชปัว และหน่วยทหารในพื้นที่ ให้บริการทั้งด้านร่างกายและจิตใจ มีผู้รับบริการทั่วไป 45 คน ไม่มีผู้ป่วยหนัก ส่วนใหญ่เป็นผู้ป่วยโรคเรื้อรังที่ต้องได้รับยาต่อเนื่อง ส่วนการดูแลเยียวยาด้านจิตใจ ทีม MCTT พบผู้ประสบภัยที่มีบุคคลในครอบครัวเสียชีวิต บางส่วนยังกลัวกับเหตุการณ์ที่เกิดขึ้น ได้ให้ยาคลายเครียดแก่ผู้ที่มีอาการนอนไม่หลับ โดยมีผู้ที่ต้องสังเกตเป็นพิเศษ 2 คน ที่ต้องติดตามดูแลอย่างต่อเนื่องในระยะสองสัปดาห์
“ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข และนพ.เจษฎา โชคดำรงสุข ปลัดกระทรวงสาธารณสุข มีความห่วงใยผู้ประสบภัยกำชับให้ดูแลให้ดีที่สุด พร้อมให้การสนับสนุนอย่างเต็มที่ ทั้งนี้ผู้ประสบภัยส่วนใหญ่ทำใจกับเหตุการณ์ที่เกิดขึ้นได้แล้ว แต่เริ่มกังวลเรื่องทรัพย์สินและสัตว์เลี้ยง เพราะยังไม่สามารถกลับเข้าพื้นที่อันตรายได้ โดยในวันนี้ EOC จะสนับสนุนเพิ่มเติมเรื่องมุ้ง ยาทากันยุง และส่งทีมไปประเมินด้านสุขาภิบาลสิ่งแวดล้อม ” นายแพทย์ธงชัย กล่าว
*************************************   30 กรกฎาคม 2561

ที่มา : http://www.thaigov.go.th/news/contents/details/14219