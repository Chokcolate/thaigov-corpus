รัฐบาลไทย-ข่าวทำเนียบรัฐบาล-นายกรัฐมนตรี เปิดงาน “มหกรรมวิทยาศาสตร์และเทคโนโลยีแห่งชาติ 2561” มั่นใจ “วิทย์สร้างคน สร้างแรงบันดาลใจ 1.2 ล้านเยาวชนไทย”

วันศุกร์ที่ 17 สิงหาคม 2561
นายกรัฐมนตรี เปิดงาน “มหกรรมวิทยาศาสตร์และเทคโนโลยีแห่งชาติ 2561” มั่นใจ “วิทย์สร้างคน สร้างแรงบันดาลใจ 1.2 ล้านเยาวชนไทย”
นายกรัฐมนตรี เปิดงาน “มหกรรมวิทยาศาสตร์ และเทคโนโลยีแห่งชาติ ประจำปี 2561” กับนโยบาย “วิทย์สร้างคน สร้างแรงบันดาลใจ 1.2 ล้านเยาวชนไทย” จัดขึ้น ระหว่างวันที่ 16 – 26 สิงหาคม นี้ ที่อาคาร 2-8 อิมแพ็ค เมืองทองธานี ชู “9 ไฮไลท์สร้างแรงบันดาลใจ”
วันนี้ (17 สิงหาคม) เวลา 9.00 น. ณ ศูนย์ประชุม อิมแพค เมืองทองธานี พลเอกประยุทธ์ จันทร์โอชา นายกรัฐมนตรี เป็นประธานเปิดงาน “มหกรรมวิทยาศาสตร์และเทคโนโลยีแห่งชาติ ประจำปี 2561” จัดขึ้น ระหว่างวันที่ 16 – 26 สิงหาคม นี้ ที่อาคาร 2-8 อิมแพ็ค เมืองทองธานี โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยีพร้อมคณะผู้บริหาร ซึ่งจัดโดยกระทรวงวิทยาศาสตร์และเทคโนโลยี โดยมีภาครัฐ ภาคเอกชนทั้งไทยและต่างประเทศอีก 10 ประเทศ 100 หน่วยงาน เข้าร่วมแสดงผลงานความก้าวหน้าทางวิทยาศาสตร์ เทคโนโลยีและนวัตกรรม เพื่อกระตุ้นความสนใจ สร้างแรงบันดาลใจให้แก่เยาวชน นักวิจัย นักวิทยาศาสตร์และประชาชนทั่วไป
โอกาสนี้ รัฐมนตรีว่าการกระทรวงวิทยาศาสตร์และเทคโนโลยี กล่าวรายงานว่า การจัดงาน “มหกรรมวิทยาศาสตร์ และเทคโนโลยีแห่งชาติ ประจำปี 2561” นั้น ได้มีแนวคิดเพื่อสื่อสารถึงความสาคัญของเป้าหมายการพัฒนาอย่างยั่งยืนขององค์การสหประชาชาติ (Sustainable Development Goals: SDGs) และการเฉลิมฉลองครบรอบ 150 ปี ของการเกิดปรากฏการณ์สุริยุปราคา ณ หว้ากอ จังหวัดประจวบคีรีขันธ์ พร้อมตั้งเป้ามีเด็กเยาวชน ครูและผู้ปกครอง เข้าชมงานประมาณ 1.2 ล้านคน โดย นำ “9 ไฮไลท์สร้างแรงบันดาลใจ ปี 2561” กับประเด็นหลัก ซึ่งอยู่ในกระแสความสนใจแห่งปี อาทิ นิทรรศการ วิทยาศาสตร์...ติดถ้ำ รู้จักกับสภาพทางภูมิศาสตร์ของถ้ำ เที่ยวถ้ำจำลอง เรียนรู้เทคโนโลยี นวัตกรรมการกู้ภัยในถ้ำ นิทรรศการวิกฤตขยะ กับความสนุกที่พลาดไม่ได้ ตื่นเต้น เร้าใจ กับ 4-D Theatre เรื่อง การผจญภัยของแพนด้าก้วนก้วน นิทรรศการเทคโนโลยีเปลี่ยนชีวิต มารู้จักกับผู้ใช้เทคโนโลยีสร้างนวัตกรรม และพบกับนวัตกรรมใหม่ๆ ในโลกอนาคต ตลอดจน นิทรรศการยุคข้อมูลครองโลก ยุคนี้ใครๆ ก็พูดถึง“BIG DATA” มาหาไอเดียการจัดการปริมาณข้อมูลมหาศาลและเพิ่ม ทวีมากขึ้นทุกวันอย่างชาญฉลาด นิทรรศการอาหารแห่งศตวรรษ SuperFood เทรนด์ที่กำลังมาแรงในเรื่องการดูแล สุขภาพ ละครวิทยาศาสตร์ “ฟ้าสว่างที่หว้ากอ” สร้างสรรค์เนื้อหาและเทคนิคการนำเสนอขึ้นใหม่ โดยคณะละคร มรดกใหม่ ซึ่งเป็นการนำหนึ่งในนโยบายหลักของกระทรวงวิทย์ฯ ตามนโยบายของรัฐบาล “วิทย์สร้างคน” มาสู่รูปธรรมเพื่อนำพาประเทศไทยไปสู่การพัฒนาที่ก้าวหน้าด้วยเทคโนโลยีและนวัตกรรมใน อนาคตอันใกล้
จากนั้น นายกรัฐมนตรี กล่าวเปิดงานความตอนหนึ่งว่า มีความยินดี และเป็นเกียรติอย่างยิ่ง ที่ได้มาเป็นประธานในพิธีเปิดงาน “มหกรรมวิทยาศาสตร์ และเทคโนโลยีแห่งชาติ ประจำปี 2561” ในวันนี้ ซึ่งรัฐบาลให้ความสำคัญยิ่งต่อทิศทางยุทธศาสตร์ชาติ 20 ปี เพื่อยกระดับประเทศในทุกด้าน และส่งเสริมการพัฒนาคนทุกช่วงวัย เพื่อเตรียมคนไทยสู่ศตวรรษที่ 21 อย่างสมบูรณ์ พร้อมกล่าวว่า อยากให้เยาวชนทราบว่าวิทยาศาสตร์คืออะไร มีกี่สาขา มีกี่กลุ่ม เช่น วิทยาศาสตร์ด้านสิ่งแวดล้อม เป็นการนำสิ่งแวดดล้อมรอบตัวมาพัฒนาประยุกต์ วิทยาศาสตร์ด้านการประยุกต์ เป็นการนำข้อเท็จจริงมาประยุกต์ใช้ เช่น หนัง Sci-Fi ภาพยนตร์ สารคดีแนววิทยาศาสตร์ ซึ่งเชื่อมโยงการคิดค้นและพัฒนาในด้านต่าง ๆ โดยหวังให้เด็กเยาวชนไทยมีความรู้ด้านวิทยาศาสตร์ เพราะจะเป็นปัจจัยในการพัฒนาศักยภาพให้กับประเทศให้คนไทยมีทักษะความรู้เท่าทันการเปลี่ยนแปลงเทคโนโลยี ตลอดจนการสร้างวัฒนธรรมวิทยาศาสตร์ เพราะว่าองค์ความรู้ทางวิทยาศาสตร์ เทคโนโลยี และนวัตกรรม เป็นปัจจัยสำคัญในการขับเคลื่อนการพัฒนาประเทศ โดยเฉพาะการปรับเปลี่ยนโครงสร้างประเทศไปสู่โครงสร้างเศรษฐกิจและสังคม ฐานนวัตกรรม สนับสนุนนโยบายประเทศไทย 4.0  เพื่อให้ประเทศหลุดพ้นจากกับดักการเป็นประเทศที่มีรายได้ปานกลาง ไปสู่เป็นประเทศที่มีความมั่นคง มั่งคั่ง และยั่งยืน
นายกรัฐมนตรี ยังกล่าวเพิ่มเติมอีกว่า รัฐบาลมีนโยบายส่งเสริมการศึกษาที่มุ่งให้ “การศึกษา และการเรียนรู้เพื่อคนทั้งมวลและให้ทั้งมวลเพื่อการศึกษา และการเรียนรู้ ( Education and Learning for All และ All for Education and Learning )” ซึ่งเป็นหลักคิดหลักปฏิบัติที่ต้องเชื่อมโยงการดำเนินงานจากทุกภาคส่วนสู่คนทุกช่วงวัยไปจนตลอดชีวิต โดยงานมหกรรมวิทยาศาสตร์ฯ ที่จัดขึ้นในครั้งนี้ ทราบว่าได้สร้างสรรค์รูปแบบการนำเสนอที่น่าสนใจ ส่งเสริมการเรียนรู้ผ่านกิจกรรมการเรียนรู้ เพื่อสร้างแรงบันดาลใจแก่เด็กและเยาวชนไทยมากยิ่งขึ้น
ตอนท้ายของการกล่าวเปิดงานฯ นายกรัฐมนตรีได้กล่าวขอขอบคุณหน่วยงานต่าง ๆ ทั้งภาครัฐ ภาคเอกชน ทั้งในและต่างประเทศที่ร่วมพลังในการสร้างแรงบันดาลใจให้เยาวชน และประชาชนทั่วไป อันจะก่อให้เกิดสังคมวิทยาศาสตร์ ใช้ข้อมูล ใช้เหตุและผลประกอบการตัดสินใจ ซึ่งจะส่งผลให้ประเทศไทยเติบโตอย่างเข้มแข็ง และยั่งยืนสืบไป พร้อมกล่าวขอให้การจัดงานประสบผลสำเร็จลุล่วงทุกประการ ขอขอบคุณ และขอให้กำลังใจแก่ผู้ปฏิบัติงานทุกท่าน ให้มีกำลังกายและกำลังใจที่จะทำงานอย่างเข้มแข็ง เพื่อร่วมกันพัฒนางานด้านวิทยาศาตร์และเทคโนโลยีให้มีความเจริญก้าวหน้ายิ่งๆ ขึ้นต่อไป
...............................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14678
