รัฐบาลไทย-ข่าวทำเนียบรัฐบาล-"ยุติธรรม" เปิดสัมมนา "การเสพติด ย้อนอดีตสู่อนาคต" สะท้อนพฤติกรรมการเสพติด ลดปัญหาคนล้นคุก

วันพฤหัสบดีที่ 9 สิงหาคม 2561
"ยุติธรรม" เปิดสัมมนา "การเสพติด ย้อนอดีตสู่อนาคต" สะท้อนพฤติกรรมการเสพติด ลดปัญหาคนล้นคุก
"ยุติธรรม" เปิดสัมมนา "การเสพติด ย้อนอดีตสู่อนาคต" สะท้อนพฤติกรรมการเสพติด ลดปัญหาคนล้นคุก
ในวันพฤหัสบดีที่ ๙ สิงหาคม เวลา ๐๙.๐๐ น. พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานเปิดการสัมมนา เรื่อง การเสพติด ย้อนอดีตสู่อนาคต : ปัญหาและทางออก (Back to the Future of Addiction : Problems and Solutions) ซึ่งกระทรวงยุติธรรม โดยโครงการกำลังใจในพระดำริพระเจ้าหลานเธอ พระองค์เจ้าพัชรกิติยาภา ร่วมกับ สำนักงาน ป.ป.ส. สสส. และศูนย์วิชาการสารเสพติดภาคเหนือ คณะแพทยศาสตร์ มหาวิทยาลัยเชียงใหม่ จัดขึ้นเพื่อถ่ายทอด แลกเปลี่ยนองค์ความรู้เรื่องการเสพติดที่มีมากกว่าการเสพติดยาเสพติดให้โทษ และสร้างความรู้ความเข้าใจต่อพฤติกรรมการเสพติดในบริบทของโลกาภิวัตน์และทุนนิยมสุดโต่งที่สังคมโลกและสังคมไทยประสบอยู่ในปัจจุบัน อันจะนำไปสู่การแสวงหาแนวทาง และนวัตกรรมการแก้ไขปัญหาการเสพติดและการนำกระบวนการทางอาญามาใช้มากเกินไป ซึ่งเป็นสาเหตุหนึ่งที่ทำให้เกิดปัญหาสภาวะผู้ต้องขังล้นเรือนจำ โดยมีนางกรรณิการ์ แสงทอง รองปลัดกระทรวงยุติธรรม นายวิทยา สุริยะวงค์ รองปลัดกระทรวงยุติธรรม ผู้บริหารกระทรวงยุติธรรม ผู้แทนหน่วยงานภาครัฐในกระบวนการยุติธรรมที่เกี่ยวข้องทั้งในและต่างประเทศ นักวิชาการ ภาคประชาชน ภาคประชาสังคม และภาคการศึกษา เข้าร่วมฯ ณ ห้องวิภาวดีบอลรูม A B C โรงแรมเซนทารา แกรนด์ แอท เซ็นทรัลพลาซ่าลาดพร้าว กรุงเทพฯ
ทั้งนี้ งานสัมมนาดังกล่าว จัดขึ้นระหว่างวันที่ ๙ - ๑๐ สิงหาคม ๒๕๖๑ โดยมีปาฐกถาพิเศษจาก พลเอก ไพบูลย์ คุ้มฉายา องคมนตรี การบรรยายพิเศษจากนักวิชาการของมหาวิทยาลัยไซมอน เฟรเซอร์ ประเทศแคนาดา การเสวนาเรื่อง สุดแรงต้าน:การเพิ่มขึ้นของเทคโนโลยีและธุรกิจที่ทำให้เสพติด การบรรยายเรื่อง การเสพติดพฤติกรรม ในมุมมองทางการแพทย์ การเสวนาเรื่อง แนวทางการแก้ไขปัญหาการเสพติดอย่างยั่งยืน และการเสวนาเรื่อง หลากหลายมุมมองต่อปัญหาการเสพติดและคนล้นคุก เป็นต้น
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า สังคมปัจจุบันกำลังถูกคุกคามจากปัญหาสิ่งเสพติด ที่มีอยู่รายล้อมรอบตัว ซึ่งปัญหายาเสพติด เป็นหนึ่งในปัญหาสิ่งเสพติดที่มีอยู่หลายอย่าง อาทิ การเสพติดสื่อออนไลน์ สื่อลามก การเสพติดพฤติกรรม และการเสพติดการใช้กระบวนการยุติธรรมทางอาญาในการจัดการและแก้ไขปัญหา โดยประเทศไทยจะคุ้นเคยกับคำว่ายาเสพติด ซึ่งถูกมองว่าเป็นปัญหาอาชญากรรมที่ต้องจัดการด้วยกระบวนการยุติธรรมทางอาญา โดยโทษจำคุกถูกนำมาใช้แก้ไขปัญหาเพื่อป้องกันอันตรายหรือความเสี่ยงที่อาจเกิดขึ้นได้จากยาเสพติด จนเกิดปัญหาผู้ต้องขังล้นเรือนจำ ทั้งๆ ที่มีปัญหาเรื่องสิ่งเสพติดในชีวิตประจำวันมากมาย แต่กลับถูกมองข้ามและขาดการป้องกันแก้ไข จนนำไปสู่การกระทำผิดกฎหมายและก่อคดีต่างๆ ที่มีให้เห็นในปัจจุบัน
ประเทศไทยมีจำนวนผู้ต้องขังเพิ่มขึ้นทุกเดือน ซึ่งในปัจจุบันมีจำนวนผู้ต้องขังประมาณ ๓๖๐,๐๐๐ ราย โดยมากเป็นอันดับที่ ๖ ของโลก และเมื่อพิจารณาคดีของผู้ต้องขังแล้ว พบว่า มากกว่า ๗๐% เป็นคดีที่เกี่ยวข้องกับยาเสพติด ทั้งนี้หวังเป็นอย่างยิ่งว่า การสัมมนาในครั้งนี้ จะทำให้เกิดการแลกเปลี่ยนความคิดเห็น การบูรณาการการทำงานระหว่างหน่วยงานที่เกี่ยวข้อง จนนำไปสู่การกำหนดแนวทาง แผนงาน โครงการ ให้หน่วยงานที่เกี่ยวข้องตั้งแต่ต้นน้ำ จนถึงปลายน้ำ มองเห็นแนวทางการดำเนินงานเพื่อป้องกันและแก้ไขปัญหาที่ชัดเจนและเป็นรูปธรรมต่อไป
นางกรรณิการ์ฯ กล่าวว่า การสัมมนาในครั้งนี้ จัดขึ้นเพื่อเปิดประเด็นและชักชวนให้ทุกภาคส่วนร่วมคิดและร่วมหาแนวทางป้องกันปัญหาการเสพติด เนื่องด้วยในยุคร่วมสมัย พฤติกรรมการเสพติดของมนุษย์ ไม่จำเป็นต้องเกิดจากยาเสพติดดังที่เคยเข้าใจกันมาแต่เดิม แต่อาจเกิดจากการเสพติดพฤติกรรมที่ทำให้เกิดการตอบสนองในสมองรูปแบบเดียวกันกับการใช้ยาเสพติด ซึ่งกำลังเป็นภัยคุกคามต่อมวลมนุษยชาติ โดยหากเสพติดสิ่งต่างๆ มากเกินไปจะนำไปสู่การเกิดปัญหาต่างๆ ในสังคม จนนำไปสู่การกระทำผิดกฎหมาย และเป็นปัจจัยสำคัญที่ทำให้เกิดปัญหาผู้ต้องขังล้นเรือนจำ

ที่มา : http://www.thaigov.go.th/news/contents/details/14499
