รัฐบาลไทย-ข่าวทำเนียบรัฐบาล-มท.1 ลงพื้นที่ตรวจเยี่ยมและให้กำลังใจประชาชนผู้ประสบภัยดินโคลนถล่ม อำเภอบ่อเกลือ จังหวัดน่าน


วันอังคารที่ 31 กรกฎาคม 2561
116
มท.1 ลงพื้นที่ตรวจเยี่ยมและให้กำลังใจประชาชนผู้ประสบภัยดินโคลนถล่ม อำเภอบ่อเกลือ จังหวัดน่าน
มท.1 ลงพื้นที่ตรวจเยี่ยมและให้กำลังใจประชาชนผู้ประสบภัยดินโคลนถล่ม อำเภอบ่อเกลือ จังหวัดน่าน
เมื่อวันที่ 30 ก.ค. 61 เวลา 11.00 น. พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วย นายฉัตรชัย พรหมเลิศ ปลัดกระทรวงมหาดไทย และผู้บริหารระดับสูงของกระทรวงมหาดไทย ลงพื้นที่ตรวจเยี่ยมและให้กำลังใจประชาชนผู้ประสบภัยดินโคลนถล่ม ณ ศูนย์พักพิงชั่วคราวโรงเรียนบ้านสว้า ตำบลดงพญา อำเภอบ่อเกลือ จังหวัดน่าน โดยมี นายไพศาล วิมลรัตน์ ผู้ว่าราชการจังหวัดน่าน นายปรีชา สมชัย นายอำเภอบ่อเกลือ และหัวหน้าส่วนราชการ ร่วมรายงานสถานการณ์
โอกาสนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย มอบเงินช่วยเหลือแก่ครอบครัวผู้เสียชีวิต จำนวน 8 ราย พร้อมมอบถุงยังชีพแก่ผู้ประสบภัย จำนวน 268 คน รวม 61 ครัวเรือน และเดินพบปะเยี่ยมเยียนให้กำลังใจประชาชนผู้ประสบภัยภายในศูนย์พักพิงฯ
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า สมเด็จพระเจ้าอยู่หัว มีพระราชกระแสให้ทุกหน่วยงาน ทุกคน ทุกฝ่าย ช่วยแก้ไขปัญหาให้พี่น้องประชาชนให้หมดไปให้เร็วที่สุด และพระราชทานกำลังใจแก่ครอบครัวผู้เสียชีวิต และผู้ประสบภัยทุกคน  และรัฐบาลจะช่วยเหลือในการซ่อมแซมที่อยู่ที่อาศัยและชดเชยเยียวยาให้แก่ผู้ประสบภัยทุกราย ในวันนี้มาเป็นกำลังใจให้ทุกคน และขอฝากเจ้าหน้าที่ทั้งท้องถิ่นและท้องที่ดูแลพี่น้องประชาชนอย่างเต็มกำลังความสามารถ
จากนั้นพลเอก อนุพงษ์ฯ และคณะได้เดินทางไปลงพื้นที่บริเวณพื้นที่เกิดภัย ณ บ้านห้วยขาบ หมู่ 7 ตำบลบ่อเกลือเหนือ อำเภอบ่อเกลือ จังหวัดน่าน

ที่มา : http://www.thaigov.go.th/news/contents/details/14241