รัฐบาลไทย-ข่าวทำเนียบรัฐบาล-บีโอไอสำรวจเส้นทางเชื่อม 3 ประเทศ หนุนเอสเอ็มอีไทยขยายลู่ทางโอกาสการลงทุน


วันอังคารที่ 31 กรกฎาคม 2561
166
บีโอไอสำรวจเส้นทางเชื่อม 3 ประเทศ หนุนเอสเอ็มอีไทยขยายลู่ทางโอกาสการลงทุน
บีโอไอขอนแก่น จัดคณะเอสเอ็มอีไทย บุกเส้นทางลงทุน สปป.ลาว เล็งใช้เส้นทางระเบียงเศรษฐกิจหลวงพระบาง-อินโดจีน-เมาะลำไย เชื่อมจังหวัดภาคเหนือตอนล่าง  มุ่งกระจายสินค้า การลงทุน 3 ประเทศ ทั้งไทย-ลาว-เมียนมา
นายอิสระ  อมรกิจบำรุง  ผู้อำนวยการศูนย์เศรษฐกิจการลงทุนภาคที่  3  (บีโอไอขอนแก่น)  เปิดเผยว่า    บีโอไอขอนแก่นร่วมกับสำนักพัฒนาปัจจัยสนับสนุนการลงทุนจัดกิจกรรม “เพิ่มศักยภาพและสร้างเครือข่ายผู้ประกอบการไทย เส้นทางกรุงเทพฯ-หลวงพระบาง”  ระหว่างวันที่ 31 กรกฎาคม ถึง 2 สิงหาคม 2561 นี้ โดยนำคณะผู้ประกอบการขนาดกลางและขนาดย่อม (เอสเอ็มอี) ของไทยในกลุ่มอุตสาหกรรมเกษตรแปรรูป และอาหารสัตว์ ผลิตภัณฑ์พลาสติก และเครื่องสำอางของภาคกลางและภาคตะวันออกเฉียงเหนือ รวมกว่า  30 บริษัท เดินทางไปสร้างเครือข่ายการค้าการลงทุนร่วมกับผู้ประกอบการในแขวงหลวงพระบาง สาธารณรัฐประชาธิปไตยประชาชนลาว (สปป.ลาว)
กิจกรรมสำคัญเอสเอ็มอีไทย จะได้พบกับหอการค้าแขวงหลวงพระบางเพื่อหารือเกี่ยวกับการค้าการลงทุนโดยเฉพาะโอกาสการลงทุนในอุตสาหกรรมท่องเที่ยว ซึ่งเป็นสาขาที่เอสเอ็มอีไทยมีศักยภาพ รวมทั้งจะได้ติดตามความคืบหน้าโครงการระเบียงเศรษฐกิจหลวงพระบาง-อินโดจีน-เมาะลำไย (Luangprabang-Indochina-Mawlamyine Economic Corridor: LIMEC) ซึ่งเป็นความร่วมมือของไทย-ลาว-เมียนมา  จากแขวงหลวงพระบางและแขวงไซยบุรี สู่กลุ่มจังหวัดภาคเหนือตอนล่าง 1 ของไทย ได้แก่ พิษณุโลก อุตรดิตถ์ เพชรบูรณ์ สุโขทัย ต่อไปยังรัฐกะเหรี่ยงและรัฐมอญ ของประเทศเมียนมา เพื่อเชื่อมโยงเส้นทางขนส่งสินค้าและการลงทุนและสร้างความเข้มแข็งทางเศรษฐกิจให้กับ 3 ประเทศในอนาคต
นอกจากนี้บีโอไอยังจะจัดกิจกรรมสร้างเครือข่ายธุรกิจระหว่างเอสเอ็มอีของไทยและ สปป.ลาว ในกลุ่มอุตสาหกรรมท่องเที่ยวและธุรกิจต่อเนื่อง รวมทั้งเยี่ยมชมเขตเศรษฐกิจพิเศษแห่งใหม่ในแขวงหลวงพระบางซึ่งเป็นเขตเศรษฐกิจพิเศษลำดับที่ 13 ของ สปป.ลาว
“ปัจจุบันผู้ประกอบการไทยให้ความสนใจออกไปลงทุนในต่างประเทศมากขึ้น เพื่อขยายโอกาสทางธุรกิจและมองหาลู่ทางเปิดตลาดการลงทุนใหม่ ๆ ซึ่งบีโอไอเป็นอีกหน่วยงานหนึ่งที่มีส่วนช่วยสนับสนุนโดยเฉพาะการนำผู้ประกอบการเอสเอ็มอีเดินทางไปศึกษาพื้นที่ที่มีศักยภาพ ซึ่งพบว่าเส้นทาง LIMEC จะเป็นอีกหนึ่งโอกาสที่จะยกระดับให้ผู้ประกอบการสามารถเชื่อมโยงทางด้านการค้า การลงทุน และการบริการในทุกมิติ” นายอิสระกล่าว
สำหรับหลวงพระบางเป็นพื้นที่ตอนเหนือของ สปป.ลาว ซึ่งเป็นศูนย์กลางการคมนาคมขนส่ง การศึกษา การประกอบธุรกิจ และเป็นพื้นที่อุตสาหกรรมการท่องเที่ยวและธุรกิจต่อเนื่องต่าง ๆ ที่มีศักยภาพและโอกาสในการลงทุนสูง
++++++++++++++++++++++++++++++++

ที่มา : http://www.thaigov.go.th/news/contents/details/14227