รัฐบาลไทย-ข่าวทำเนียบรัฐบาล-ให้ลูกจ้างทำ OT และทำงานในวันหยุดเกิน 36 ชม./สัปดาห์ ผิดกฎหมาย

วันจันทร์ที่ 30 กรกฎาคม 2561
ให้ลูกจ้างทำ OT และทำงานในวันหยุดเกิน 36 ชม./สัปดาห์ ผิดกฎหมาย
กรมสวัสดิการและคุ้มครองแรงงาน ย้ำนายจ้างให้ลูกจ้างทำงานล่วงเวลาและทำงานในวันหยุด
เกิน 36 ชั่วโมงต่อสัปดาห์ ผิดกฎหมายคุ้มครองแรงงาน ฝ่าฝืนมีโทษทั้งจำและปรับ
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน เปิดเผยว่า กฎหมายคุ้มครองแรงงาน กำหนดห้ามนายจ้างให้ลูกจ้างทำงานล่วงเวลาและทำงานในวันหยุด เว้นแต่กรณีที่มีความจำเป็นนายจ้างอาจให้ลูกจ้างทำงานล่วงเวลาและทำงานในวันหยุดได้ แต่ต้องได้รับความยินยอมจากลูกจ้างก่อนเป็นคราว ๆ ไป นอกจากนี้กฎหมายยังกำหนดห้ามนายจ้างให้ลูกจ้างทำงานล่วงเวลาและทำงานในวันหยุดรวมกันเกิน 36 ชั่วโมงต่อสัปดาห์ด้วย
อธิบดีกสร. กล่าวด้วยว่า กรณีที่นายจ้างไม่ปฏิบัติตามกฎหมาย จะมีความผิดโดยมีโทษจำคุกไม่เกิน 6 เดือน ปรับไม่เกิน 1 แสนบาท หรือทั้งจำทั้งปรับ กสร.จึงขอให้นายจ้างปฏิบัติให้ถูกต้อง หากมีข้อสงสัยหรือสอบถามได้ที่ สำนักงานสวัสดิการและคุ้มครองแรงงานกรุงเทพมหานครพื้นที่ 1 ถึง 10 สำนักงานสวัสดิการและคุ้มครองแรงงานจังหวัดทุกจังหวัด หรือโทรศัพท์สายด่วน 1506 กด 3

ที่มา : http://www.thaigov.go.th/news/contents/details/14216
