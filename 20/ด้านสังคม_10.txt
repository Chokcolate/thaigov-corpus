รัฐบาลไทย-ข่าวทำเนียบรัฐบาล-พม. ชื่นชมหญิงพิการสู้ชีวิต พับพวงมาลัยและเหรียญโปรยทานจากริบบิ้น หารายได้เลี้ยงดูลูกสาวพิการตาบอด ที่ จ.กำแพงเพชร พร้อมช่วยเหลือครอบครัวผู้ด้อยโอกาสและประสบปัญหาทางสังคม


วันอังคารที่ 24 กรกฎาคม 2561
76
พม. ชื่นชมหญิงพิการสู้ชีวิต พับพวงมาลัยและเหรียญโปรยทานจากริบบิ้น หารายได้เลี้ยงดูลูกสาวพิการตาบอด ที่ จ.กำแพงเพชร พร้อมช่วยเหลือครอบครัวผู้ด้อยโอกาสและประสบปัญหาทางสังคม
พม. ชื่นชมหญิงพิการสู้ชีวิต พับพวงมาลัยและเหรียญโปรยทานจากริบบิ้น หารายได้เลี้ยงดูลูกสาวพิการตาบอด ที่ จ.กำแพงเพชร พร้อมช่วยเหลือครอบครัวผู้ด้อยโอกาสและประสบปัญหาทางสังคม ที่ จ.สมุทรปราการ และ กทม.
เมื่อวันที่ 24 ก.ค. 61 เวลา 8.30 น. นางสุภัชชา สุทธิพล ผู้ตรวจราชการกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 102/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีหญิงวัย 37 ปี พิการเป็นอัมพาตตั้งแต่ช่วงเอวลงไป ไม่สามารถเดินได้ แต่สู้ชีวิต ประกอบอาชีพพับพวงมาลัยจากริบบิ้น และรับทำเหรียญโปรยทาน เพื่อหารายได้จุนเจือครอบครัว และเลี้ยงดูลูกสาววัย 14 ปี ที่พิการ ตาบอดทั้ง 2 ข้าง ด้านสามีทอดทิ้งไปมีครอบครัวใหม่ ที่จังหวัดกำแพงเพชร จากกรณีดังกล่าว ขอชื่นชมหญิงพิการดังกล่าว ที่มีความขยันหมั่นเพียร มุ่งมั่น และอดทน ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรค ในการดำเนินชีวิต น่ายกย่องเป็นแบบอย่างที่ดีของคนพิการสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดกำแพงเพชร (พมจ.กำแพงเพชร) พร้อมทีม One Home เร่งลงพื้นที่เยี่ยมบ้านและประเมินทางสังคม เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาล พร้อมแนะนำให้คำปรึกษาในเรื่องของกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพในระยะยาว และพัฒนาคุณภาพชีวิตที่ดีต่อไป
อีกกรณีชายชราวัย 86 ปี อาศัยอยู่เพียงลำพังในเพิงสังกะสีสภาพเก่าทรุดโทรมใกล้ผุพัง เต็มไปด้วยกองขยะจำนวนมาก ไม่มีไฟฟ้าและน้ำประปาใช้ อาศัยเพื่อนบ้านแบ่งปันอาหารให้กินประทังชีวิต ที่จังหวัดสมุทรปราการ นั้น ได้กำชับให้พัฒนาสังคมและความมั่นคงของมนุษย์จังหวัดสมุทรปราการ (พมจ.สมุทรปราการ) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และการปรับปรุงสภาพที่อยู่อาศัย ให้มั่นคงแข็งแรง และถูกสุขลักษณะ รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมทั้ง ประสานหน่วยงานที่เกี่ยวข้องเพื่อดำเนินการช่วยเหลือต่อไป
ส่วนกรณีเด็กชายวัย 14 ปี ป่วยเป็นโรคหอบหืด อาศัยอยู่กับครอบครัวรวมกัน 8 ชีวิต ในกระต๊อบสภาพเก่าทรุดโทรมใกล้ผุพัง เด็กชายต้องรับภาระดูแลแม่ที่ป่วยเป็นโรคมะเร็งระยะสุดท้าย และหลานที่ป่วยเป็นโรคธาลัสซีเมีย ทำให้ต้องขาดเรียนบ่อยครั้ง และการเดินทางไปเรียนยากลำบาก ต้องพายเรือเป็นระยะทางหลายกิโลเมตร ครอบครัวมีฐานะยากจน ไม่มีเงินเพียงพอค่ารักษาพยาบาล ที่ย่านบางขุนเทียน กรุงเทพฯ นั้น ได้กำชับให้หน่วยงานที่เกี่ยวข้องในพื้นที่ พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา และการปรับปรุงสภาพที่อยู่อาศัยให้มั่นคงแข็งแรง และถูกสุขลักษณะ รวมถึงดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างต่อเนื่อง อีกทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมหารือแนวทางการช่วยเหลือในระยะยาวต่อไป
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/14079