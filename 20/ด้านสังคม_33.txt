รัฐบาลไทย-ข่าวทำเนียบรัฐบาล-โรงพยาบาลชลบุรีเปิดให้บริการตรวจรักษาผู้ป่วยตามปกติ

วันพุธที่ 1 สิงหาคม 2561
โรงพยาบาลชลบุรีเปิดให้บริการตรวจรักษาผู้ป่วยตามปกติ
ผู้ตรวจราชการกระทรวงสาธารณสุข ยืนยันโรงพยาบาลชลบุรีเปิดให้บริการตรวจรักษาผู้ป่วยได้ตามปกติ จากเหตุไฟไหม้ห้องเก็บของ ใกล้แผนกอายุรกรรมผู้ป่วยนอก มีเพียงรถเข็นผู้ป่วยเสียหายเล็กน้อย
ผู้ตรวจราชการกระทรวงสาธารณสุข ยืนยันโรงพยาบาลชลบุรีเปิดให้บริการตรวจรักษาผู้ป่วยได้ตามปกติ จากเหตุไฟไหม้ห้องเก็บของ ใกล้แผนกอายุรกรรมผู้ป่วยนอก มีเพียงรถเข็นผู้ป่วยเสียหายเล็กน้อย
นายแพทย์สุเทพ เพชรมาก ผู้ตรวจราชการกระทรวงสาธารณสุขเขตสุขภาพที่ 6 ให้สัมภาษณ์ว่า เช้าวันนี้ (1 สิงหาคม 2561) ได้รับรายงานจากนายแพทย์สวรรค์ ขวัญใจพานิช ผู้อำนวยการโรงพยาบาลชลบุรี ว่า เมื่อเวลาประมาณ 07.00 น. ได้เกิดเพลิงไหม้ที่ห้องเก็บของ ใกล้แผนกอายุรกรรมผู้ป่วยนอก เจ้าหน้าที่สามารถดับเพลิงได้ในเวลา 5 นาที ไม่มีผู้ได้รับบาดเจ็บ และห้องดังกล่าวไม่มีเอกสาร อุปกรณ์สำนักงานใด ๆ มีเพียงรถเข็นผู้ป่วยได้รับความเสียหาย
ทั้งนี้ ได้ย้ายจุดตรวจผู้ป่วยแผนกอายุรกรรม และแผนกกระดูกและข้อ ไปยังอาคารอาชีวอนามัย เนื่องจากมีควันไฟ และควันจากอุปกรณ์ดับเพลิง ขณะนี้ ได้ตัดกระแสไฟฟ้าชั่วคราวระหว่างรอเจ้าหน้าที่พิสูจน์หลักฐาน ประชาชนสามารถไปใช้บริการที่โรงพยาบาลชลบุรีได้ตามปกติ ทุกแผนก
***************************** 1 สิงหาคม 2561

ที่มา : http://www.thaigov.go.th/news/contents/details/14262
