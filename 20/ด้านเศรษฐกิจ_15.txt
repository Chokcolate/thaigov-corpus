รัฐบาลไทย-ข่าวทำเนียบรัฐบาล-รมต.อุตตมฯ ร่วมคณะนายกรัฐมนตรี เยี่ยมชมการดำเนินงานของศูนย์แพทย์แผนไทยพนา จ.อำนาจเจริญ

วันจันทร์ที่ 23 กรกฎาคม 2561
รมต.อุตตมฯ ร่วมคณะนายกรัฐมนตรี เยี่ยมชมการดำเนินงานของศูนย์แพทย์แผนไทยพนา จ.อำนาจเจริญ
รมต.อุตตมฯ ร่วมคณะนายกรัฐมนตรี เยี่ยมชมการดำเนินงานของศูนย์แพทย์แผนไทยพนา จ.อำนาจเจริญ
จ.อำนาจเจริญ :  วันนี้ (23 กรกฎาคม 2561) เวลา 11.00 น. นายอุตตม  สาวนายน รัฐมนตรีว่าการกระทรวงอุตสาหกรรม ร่วมคณะนายกรัฐมนตรี (พลเอกประยุทธ์ จันทร์โอชา) เยี่ยมชมการดำเนินงานของศูนย์แพทย์แผนไทยพนา จ.อำนาจเจริญ พร้อมรับฟังบรรยายสรุป เรื่อง โครงการเมืองสมุนไพรอำนาจเจริญ และเยี่ยมชมการดำเนินการการสร้างเครือข่ายผู้เพาะปลูกสมุนไพรในชุมชน การผลิตผลิตภัณฑ์จากสมุนไพร หมอพื้นบ้าน (ภูมิปัญญาพื้นบ้าน) และการส่งเสริมการใช้สมุนไพรในการดูแลรักษาสุขภาพของประชาชน การสาธิตการนวดแผนไทย และการดำเนินงานของคลีนิคบริการศูนย์แพทย์แผนไทยพนา โดยมีนายสุวินัย ต่อศิริสุข เลขานุการรัฐมนตรีว่าการกระทรวงอุตสาหกรรม นายพสุ โลหารชุน ปลัดกระทรวงอุตสาหกรรม นายทองชัย  ชวลิตพิเชฐ รองปลัดกระทรวงอุตสาหกรรม นายสุรพล ชามาตย์  หัวหน้าผู้ตรวจราชการกระทรวงอุตสาหกรรม ร่วมคณะ
ศูนย์แพทย์แผนไทยพนา เป็นศูนย์การแพทย์แผนไทยครบวงจร บริการคลินิกแพทย์แผนไทยเพื่อส่งเสริมสุขภาพ รักษาและฟื้นฟู ผลิตและจำหน่ายยาสมุนไพรที่มีคุณภาพโดยเน้นการใช้สมุนไพรคุณภาพดีในท้องถิ่น เป็นศูนย์ฝึกอบรมวิชาชีพด้านการแพทย์แผนไทย ศึกษาวิจัยและพัฒนาด้านการแพทย์แผนไทยส่งเสริมองค์ความรู้ภูมิปัญญาพื้นบ้าน ผสมผสานกับการแพทย์แผนปัจจุบัน

ที่มา : http://www.thaigov.go.th/news/contents/details/14065
