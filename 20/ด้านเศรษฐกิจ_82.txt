รัฐบาลไทย-ข่าวทำเนียบรัฐบาล-สถาบันคุ้มครองเงินฝากจัดงานครบรอบ 10 ปี ก้าวสู่ทศวรรษที่ 2 แห่งความท้าทาย บนเทรนด์เศรษฐกิจยุคดิจิทัล

วันศุกร์ที่ 3 สิงหาคม 2561
สถาบันคุ้มครองเงินฝากจัดงานครบรอบ 10 ปี ก้าวสู่ทศวรรษที่ 2 แห่งความท้าทาย บนเทรนด์เศรษฐกิจยุคดิจิทัล
สถาบันคุ้มครองเงินฝาก หรือ สคฝ. จัดงานครบรอบ 10 ปี “Deposit Insurance Trends and Challenges in The Digital Era” มุ่งสู่องค์กรดิจิทัล พร้อมเข้าสู่ทศวรรษที่ 2 ของความท้าทายบนกระแสความเปลี่ยนแปลงทางเศรษฐกิจการเงินยุคดิจิทัล
นายกฤษฎา จีนะวิจารณะ ประธานกรรมการสถาบันคุ้มครองเงินฝาก กล่าวว่า สถาบันคุ้มครองเงินฝากเป็นองค์กรของรัฐที่จัดตั้งขึ้นตั้งแต่ ปี 2551 ตามพระราชบัญญัติสถาบันคุ้มครองเงินฝาก พ.ศ. 2551  มีหน้าที่ให้ความคุ้มครองแก่ผู้ฝากในสถาบันการเงิน ในกรณีที่สถาบันการเงินซึ่งอยู่ภายใต้ความคุ้มครองถูกปิดกิจการ โดยผู้ฝากจะได้รับเงินฝากคืนจากสถาบันคุ้มครองเงินฝากอย่างรวดเร็วภายในวงเงินและระยะเวลาที่กฎหมายกำหนดไว้ ซึ่งเป็นหนึ่งในกลไกสำคัญในการสร้างความเชื่อมั่นให้กับประชาชนผู้ฝากเงิน และรักษาเสถียรภาพในระบบสถาบันการเงินไทย
ในโอกาสครบรอบการดำเนินงาน 10 ปี และก้าวเข้าสู่ทศวรรษที่ 2 สคฝ.จึงได้จัดงานครบรอบ 10 ปี สถาบันคุ้มครองเงินฝากขึ้น ภายใต้แนวความคิด “Deposit Insurance Trends and Challenges in The Digital Era” โดยได้รับเกียรติจาก นายวิสุทธิ์ ศรีสุพรรณ รัฐมนตรีช่วยว่าการกระทรวงการคลัง กล่าวปาฐกถาพิเศษในหัวข้อ “ก้าวสู่ทศวรรษแห่งความเปลี่ยนแปลงทางเศรษฐกิจและการเงินไทย”
นอกจากนี้ ยังจัดให้มีการเสวนาใน 2 หัวข้อ ได้แก่ “จับตาเทรนด์การเงินยุคดิจิทัล” ซึ่งเป็นการเสวนาการเปลี่ยนแปลงเทคโนโลยีการเงิน สถานการณ์ FinTech โอกาสและความท้าทายในโลกการเงินยุคดิจิทัล โดยผู้เชี่ยวชาญจากภาครัฐและเอกชน และหัวข้อ “Deposit Insurance Trends and Challenges in Digital Era: Why, how, and for whom?” ซึ่งจะเสวนาในประเด็นที่สำคัญเกี่ยวกับแนวโน้ม และการเปลี่ยนแปลงที่สำคัญของโครงสร้าง และมาตรฐานการกำกับดูแลระบบสถาบันการเงินและระบบคุ้มครอง   เงินฝากในระดับสากล โดยผู้ทรงคุณวุฒิจากสมาคมสถาบันประกันเงินฝากนานาชาติ (IADI) และสถาบันประกันเงินฝากต่างประเทศ
ตลอดช่วงเวลาหนึ่งทศวรรษที่ผ่านมา สคฝ.ตระหนักดีว่าความเชื่อมั่นของผู้ฝากถือเป็นจุดเริ่มต้นของความสำเร็จ จึงได้มีการพัฒนาในด้านต่างๆ อย่างต่อเนื่อง ได้แก่ การปรับปรุงกฎหมายที่เกี่ยวข้องกับ  การจ่ายคืนผู้ฝากให้ สคฝ.จ่ายเงินฝากคืนภายใน 30 วัน โดยผู้ฝากไม่ต้องมายื่นคำขอ การพัฒนาระบบข้อมูลรายผู้ฝาก และการพัฒนาระบบปฏิบัติงานจ่ายคืนผู้ฝาก
“ทศวรรษที่ 2 ของ สคฝ. ถือเป็นภารกิจแห่งความท้าทาย เพราะเป็นยุคของการเปลี่ยนผ่านรูปแบบการเงินและระบบเศรษฐกิจที่จะอิงฐานข้อมูลดิจิทัล จึงเป็นเรื่องสำคัญเร่งด่วนของผู้เกี่ยวข้องกับระบบการเงินของไทย ตลอดจนประชาชนทั่วไป ที่ต้องเตรียมพร้อมรับมือกับการเปลี่ยนแปลงของเทคโนโลยี โดยเฉพาะ  ภาคการเงินที่เปลี่ยนแปลง ซึ่งกำลังเกิดขึ้นในทั่วโลก ดังนั้น การสร้างความมั่นใจให้กับประชาชนในการฝากเงิน และใช้บริการสถาบันการเงิน ยังเป็นพันธกิจที่ สคฝ. ยึดมั่น เพื่อรักษาเสถียรภาพให้แก่ระบบสถาบันการเงินไทย” นายกฤษฎากล่าว
ผู้สนใจสามารถสอบถามข้อมูลเพิ่มเติมเกี่ยวกับเรื่องการคุ้มครองเงินฝาก ได้ทางศูนย์บริการข้อมูลคุ้มครองเงินฝาก โทร.1158 และศึกษาข้อมูลได้ทางเว็บไซต์ www.dpa.or.th, Facebook / Youtube : DPAThailand, Line : @DPAThailand
“สถาบันคุ้มครองเงินฝาก คุ้มครองเพื่อคุณ”
สถาบันคุ้มครองเงินฝาก อาคารเอสเจ อินฟินิท วัน บิสซิเนสคอมเพล็กซ์ ชั้น 25-27 เลขที่ 349 ถนนวิภาวดีรังสิต แขวงจอมพล เขตจตุจักร กรุงเทพมหานคร 10900

ที่มา : http://www.thaigov.go.th/news/contents/details/14315
