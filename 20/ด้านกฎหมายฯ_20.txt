รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษ เรื่อง “ตามรอยเบื้องพระยุคลบาท” แก่กำนัน-ผู้ใหญ่บ้าน

วันศุกร์ที่ 10 สิงหาคม 2561
ม.ล.ปนัดดาฯ บรรยายพิเศษ เรื่อง “ตามรอยเบื้องพระยุคลบาท” แก่กำนัน-ผู้ใหญ่บ้าน
ม.ล.ปนัดดาฯ บรรยายพิเศษ เรื่อง “ตามรอยเบื้องพระยุคลบาท” แก่กำนัน-ผู้ใหญ่บ้าน
เมื่อวันพฤหัสบดีที่ ๙ สิงหาคม ๒๕๖๑ เวลา ๐๘.๓๐ น. ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม บรรยายพิเศษ เรื่อง “'ตามรอยเบื้องพระยุคลบาท กำนัน-ผู้ใหญ่บ้านคือข้าต่างพระเนตรพระกรรณ ผู้มีหน้าที่ดูแลรักษาประชาชน” แก่คณะกำนัน-ผู้ใหญ่บ้านยอดเยี่ยม ประจำปี พ.ศ. ๒๕๖๑ จำนวน ๒๖๔ คน จาก ๗๖ จังหวัดทั่วประเทศ ณ วังวรดิศ ถนนหลานหลวง เขตป้อมปราบศัตรูพ่าย กรุงเทพฯ
ม.ล.ปนัดดาฯ กล่าวว่า “กำนัน ผู้ใหญ่บ้าน ถือเป็นข้าต่างพระเนตรพระกรรณของพระมหากษัตริย์ ด้วยพระองค์ท่านได้ทรงพระกรุณาโปรดเกล้าฯ พระราชทานกำเนิดสถาบันกำนัน - ผู้ใหญ่บ้าน เมื่อวันที่ ๑๐ สิงหาคม พ.ศ. ๒๔๓๕ ภาระหน้าที่ประการสำคัญ คือ การบำบัดทุกข์บำรุงสุข และสร้างความเชื่อมั่นศรัทธาในระบบรัฐให้กับพี่น้องประชาชน ความรักเคารพในตัวท่านจึงนำมาซึ่งความรับผิดชอบอันปรากฏอยู่ตราบจนทุกวันนี้ในทั้ง ๗๖ จังหวัด ผู้เปรียบเสมือนเป็นญาติผู้ใหญ่และเป็นที่ไว้วางใจของผู้คนทั้งหมู่บ้าน ตำบล หรือกว้างใหญ่กว่านั้น ก็ด้วยคุณความดีที่เกิดขึ้นจากตัวท่าน หาใช่ต้องไปหาเสียงหาคะแนนแบบนักการเมือง การให้เกียรติและเชื่อมั่นศรัทธาในตัวท่านก่อให้เกิดความมั่นคงต่อระบบราชการที่เป็นภาพรวมของประเทศ ทั้งการปฏิบัติงานของข้าราชการในส่วนกลางและส่วนภูมิภาค ผมจึงใคร่กล่าวว่าความสง่างามของสถาบันกำนัน-ผู้ใหญ่บ้าน คือ ความเป็นข้าของแผ่นดินที่ชาวไทยทุกคนภาคภูมิใจ ท่านมิใช่นักการเมือง แต่เป็นผู้ทำหน้าที่บำบัดทุกข์บำรุงสุขประชาชนตามพระราชปณิธาน และร่วมกันดำรงรักษาประเทศ"

ที่มา : http://www.thaigov.go.th/news/contents/details/14513
