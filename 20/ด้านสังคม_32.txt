รัฐบาลไทย-ข่าวทำเนียบรัฐบาล-พม. เร่งช่วยเหลือชายชราวัย 60 ปี เป็นอัมพาต มีอาการหลงลืม อาศัยอยู่เพียงลำพัง ที่ย่านอ่อนนุช กทม. พร้อมกำชับทีม One Home เร่งลงพื้นที่ช่วยเหลือผู้ประสบภัยน้ำท่วม ที่ จ.นครพนม


วันอังคารที่ 31 กรกฎาคม 2561
121
พม. เร่งช่วยเหลือชายชราวัย 60 ปี เป็นอัมพาต มีอาการหลงลืม อาศัยอยู่เพียงลำพัง ที่ย่านอ่อนนุช กทม. พร้อมกำชับทีม One Home เร่งลงพื้นที่ช่วยเหลือผู้ประสบภัยน้ำท่วม ที่ จ.นครพนม
พม. เร่งช่วยเหลือชายชราวัย 60 ปี เป็นอัมพาต มีอาการหลงลืม อาศัยอยู่เพียงลำพัง ที่ย่านอ่อนนุช กทม. พร้อมกำชับทีม One Home เร่งลงพื้นที่ช่วยเหลือผู้ประสบภัยน้ำท่วมบ้านเรือนพังเสียหาย ที่ จ.นครพนม
วันนี้ (31 ก.ค. 61) เวลา 9.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 105/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีชายชราวัย 60 ปี ป่วยเป็นอัมพาต ช่วยเหลือตัวเองไม่ได้ และมีอาการหลงลืม ถูกทอดทิ้งให้อาศัยอยู่เพียงลำพังในบ้านสภาพเก่าทรุดโทรม มีเพียงเพื่อนบ้านแบ่งปันอาหารให้กินประทังชีวิต ที่ย่านอ่อนนุช กรุงเทพฯ และกรณีหญิงวัย 59 ปี ต้องรับภาระเพียงลำพังดูแลสามีวัย 60 ปี ที่ประสบอุบัติเหตุถูกรถชนจนกลายเป็นอัมพาต นอนป่วยติดเตียง ช่วยเหลือตัวเองไม่ได้ ร่างกายผอมซูบ ทั้ง 2 ชีวิต อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน ที่จังหวัดอำนาจเจริญ นั้น ได้กำชับให้พัฒนาสังคมและความมั่นคงของมนุษย์จังหวัดอำนาจเจริญ (พมจ.อำนาจเจริญ) พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด การปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมาย ตามความเหมาะสมเพื่อพัฒนาคุณภาพชีวิตที่ดี และร่วมหาแนวทางการช่วยเหลือในระยะยาวต่อไป
อีกกรณีที่จังหวัดนครพนม เกิดภาวะวิกฤต หลังมีฝนตกหนักต่อเนื่อง 3 วัน ทำให้มีบ้านเรือนประชาชนจำนวน หลายพันหลังคาเรือน และพื้นที่ทำการเกษตรกว่า 1,000 ไร่ ได้รับความเดือดร้อนถูกน้ำท่วมพังเสียหาย และได้มีการประกาศเป็นพื้นที่ภัยพิบัติ นั้น ได้กำชับให้พัฒนาสังคมและความมั่นคงของมนุษย์จังหวัดนครพนม (พมจ.นครพนม) พร้อมทีม One Home เร่งลงพื้นที่ให้ความช่วยเหลือบรรเทาความเดือดร้อนของประชาชนในเบื้องต้นโดยด่วน ตามภารกิจของกระทรวง พม. โดยเฉพาะกุลุ่มเป้าหมายของกระทรวงฯ ได้แก่ เด็ก คนพิการ ผู้สูงอายุ และผู้ด้อยโอกาส
ทั้งนี้ หากประชาชนที่ประสบปัญหาและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมให้ความช่วยเหลืออย่างเต็มที่ตามภารกิจต่อไป

ที่มา : http://www.thaigov.go.th/news/contents/details/14245