รัฐบาลไทย-ข่าวทำเนียบรัฐบาล-กสร. เล็งออกกฎหมายคุ้มครองแรงงานในกิจการฟาร์มสัตว์ปีก


วันศุกร์ที่ 10 สิงหาคม 2561
835
พิมพ์
กสร. เล็งออกกฎหมายคุ้มครองแรงงานในกิจการฟาร์มสัตว์ปีก
กรมสวัสดิการและคุ้มครองแรงงาน เดินหน้ายกร่างกฎกระทรวงกำหนดงานที่นายจ้างและลูกจ้างอาจตกลงกันสะสมและเลื่อนวันหยุดประจำสัปดาห์ พ.ศ. .... ตั้งเป้าดูแลแรงงานในฟาร์มเลี้ยงสัตว์ปีกให้สอดคล้องกับลักษณะงานที่แตกต่างจากงานทั่วไป
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า คณะทำงานพิจารณายกร่างกฎกระทรวงกำหนดงานที่นายจ้างและลูกจ้างอาจตกลงกันสะสมและเลื่อนวันหยุดประจำสัปดาห์ พ.ศ. .... ได้พิจารณาออกกฎหมายเพื่อคุ้มครองแรงงานในกิจการฟาร์มเลี้ยงสัตว์ปีก เพื่อให้สอดคล้องกับบริบทและสภาพการจ้าง การทำงานในฟาร์มเลี้ยงสัตว์ปีกที่มีลักษณะแตกต่างจากงานทั่วไปและมีข้อกำหนดที่ต้องเป็นไปตามมาตรฐานความปลอดภัยทางชีวภาพสำหรับฟาร์มสัตว์ปีกอีกด้วย ซึ่งขณะนี้อยู่ระหว่างการพิจารณาเนื้อหาในร่างกฎกระทรวงดังกล่าว
อธิบดีกสร. กล่าวต่อไปว่า ปัจจุบันมีฟาร์มสัตว์ปีกที่ขึ้นทะเบียนกับกรมปศุสัตว์ จำนวน 8,624 ฟาร์ม ซึ่งเป็นสถานประกอบกิจการที่เลี้ยงสัตว์ปีกเพื่อการค้า โดยครอบคลุมถึงพื้นที่เลี้ยง สถานที่เก็บและเตรียมอาหาร บริเวณสำหรับทำลายซาก เป็นต้น ดังนั้นการออกกฎกระทรวงดังกล่าวต้องพิจารณาอย่างรอบคอบ  ถี่ถ้วนเพื่อเป็นการคุ้มครองดูแลแรงงานให้ครอบคลุมทั่วถึง เกิดความยืดหยุ่นและยกระดับคุณภาพชีวิตแรงงาน ตลอดจนเป็นไปตามมาตรฐานแรงงานสากล

ที่มา : http://www.thaigov.go.th/news/contents/details/14507