รัฐบาลไทย-ข่าวทำเนียบรัฐบาล-งานคาราวานส่งเสริมการอ่านและการเรียนรู้ “10 ปี อุบลฯ คนมักอ่าน”


วันอังคารที่ 14 สิงหาคม 2561
113
งานคาราวานส่งเสริมการอ่านและการเรียนรู้ “10 ปี อุบลฯ คนมักอ่าน”
นายการุณ สกุลประดิษฐ์ ปลัดกระทรวงศึกษาธิการ เป็นประธานเปิดงานคาราวานส่งเสริมการอ่านและการเรียนรู้ “10 ปี อุบลฯ คนมักอ่าน” เมื่อวันเสาร์ที่ 11 สิงหาคม 2561 ณ ลานกิจกรรม KFC หน้าห้างสรรพสินค้าสุนีย์ทาวเวอร์ โดยมีผู้มีเกียรติเข้าร่วมงานจำนวนมาก
จังหวัดอุบลราชธานี - นายการุณ สกุลประดิษฐ์ ปลัดกระทรวงศึกษาธิการ เป็นประธานเปิดงานคาราวานส่งเสริมการอ่านและการเรียนรู้ “10 ปี อุบลฯ คนมักอ่าน” เมื่อวันเสาร์ที่ 11 สิงหาคม 2561 ณ ลานกิจกรรม KFC หน้าห้างสรรพสินค้าสุนีย์ทาวเวอร์ โดยมีผู้มีเกียรติเข้าร่วมงานจำนวนมาก เช่น นายเธียรชัย พุทธรังษี รองผู้ว่าราชการจังหวัดอุบลราชธานี, คุณสุชาดา สหัสกุล นายกสมาคมผู้จัดพิมพ์และจัดจำหน่ายหนังสือแห่งประเทศไทย, คุณสุทัศน์ ตริยางกูรศรี รองประธานกรรมการบริษัทสินทรัพย์ ก้าวหน้า คอร์ปอเรชั่น จำกัด, รองศึกษาธิการภาค 13, ศึกษาธิการจังหวัดอุบลราชธานี, ผู้อำนวยการสำนักงาน กศน.จังหวัดอุบลราชธานี, ผู้อำนวยการศูนย์วิทยาศาสตร์เพื่อการศึกษาอุบลราชธานี, หัวหน้าส่วนราชการทุกส่วนราชการ ตลอดจนผู้บริหาร กศน. ครู และนักศึกษา กศน. ทั้งอำเภอทั้ง 25 แห่ง
นายการุณ สกุลประดิษฐ์ กล่าวว่า โครงการกิจกรรมในวันนี้ เป็นอีกหนึ่งโครงการที่ทางกระทรวงศึกษาธิการ โดยสำนักงาน กศน. ได้ขับเคลื่อนนโยบาย ด้านการส่งเสริมการอ่าน ซึ่งเป็นวาระแห่งชาติ ที่มุ่งเน้นการส่งเสริม สนับสนุนให้ภาคีเครือข่ายทุกภาคส่วน ร่วมสร้างสังคมแห่งการอ่านและเรียนรู้ให้บุคคล ชุมชนและสังคมมีลักษณะนิสัยและพฤติกรรมการอ่านเพิ่มขึ้นเป็นเมืองนักอ่าน ปัจจัยแห่งความสำเร็จที่จะพัฒนาคนไทยให้มีความสามารถในด้านการอ่าน และคิดวิเคราะห์อย่างเป็นระบบได้ จำเป็นต้องอาศัยการมีส่วนร่วมของทุกภาคส่วน โดยเฉพาะภาคีเครือข่ายที่จะส่งเสริม การอ่าน คนไทยได้เข้าถึงการอ่าน ให้การรู้หนังสือและลดความเหลื่อมล้ำ ได้รับบริการอย่างเสมอภาค ได้รับโอกาสในการเข้าถึงข่าวสารข้อมูลโดยไม่มีค่าใช้จ่าย
งานสัปดาห์หนังสือและการเรียนรู้จังหวัดอุบลราชธานี จัดขึ้นมาอย่างต่อเนื่อง ในปี 2561 ครบรอบ 10 ปี ในปีนี้เพื่อกระตุ้นและส่งเสริมให้ชาวอุบลฯเห็นความสำคัญของการอ่าน สร้างพลเมืองนักอ่าน และรวมพลังภาคีเครือข่ายทุกภาคส่วนร่วมมือกันเป็นเครือข่ายรักการอ่านเพื่อสนับสนุนให้เกิดการจัดกิจกรรมส่งเสริมการอ่านหลากหลายรูปแบบ รับบริจาคหนังสือ อาสาสมัครส่งเสริมการอ่าน รถส่งเสริมการอ่านเคลื่อนที่ บ้านหนังสือชุมชน ห้องสมุดเคลื่อนที่ชาวตลาด
ขอขอบคุณจังหวัดอุบลราชธานี ที่ได้มีการจัดงานดี ๆ เช่นนี้ให้กับชาวอุบลราชธานี โดยเฉพาะคุณแม่สุนีย์ ตริยางกูรศรี เจ้าของบริษัทสินทรัพย์ ก้าวหน้า คอร์ปอเรชั่น จำกัด พร้อมครอบครัว และพนักงาน ที่ได้สนับสนุนการจัดงานเป็นประจำทุกปี แต่ละปีมีมูลค่าหลายล้านบาท ส่วนราชการทุกภาคส่วน ตลอดจนเครือข่ายต่างๆ ที่มาร่วมกันจัดกิจกรรม ส่งเสริมการอ่านอย่างยิ่งใหญ่ ในครั้งนี้
นายธฤติ ประสานสอน ผู้อำนวยการ สำนักงาน กศน.จังหวัดอุบลราชธานี กล่าวถึงความเป็นมาในการจัดงานครั้งนี้ว่า สืบเนื่องจากการที่จังหวัดอุบลราชธานีโดยหน่วยงาน องค์กรภาครัฐและเอกชน และกลุ่มบุคคลทั่วไป ได้พิจารณาเห็นว่าการอ่านเป็นพื้นฐานของการศึกษาการเรียนรู้และมีส่วนสำคัญในการช่วยให้ชีวิตประสบความสำเร็จอย่างสมบูรณ์ ทั้งในด้านเศรษฐกิจ สังคม และความเป็นอยู่ซึ่งมีผลต่อการพัฒนาตนเองพัฒนาสังคม และพัฒนาประเทศชาติในที่สุด จึงได้ร่วมกันจัดงานสัปดาห์หนังสือและการเรียนรู้อย่างต่อเนื่องตั้งแต่ ปี 2552 เป็นต้นมา
โดยให้ความสำคัญในเรื่องการส่งเสริมให้เด็ก เยาวชนและประชาชน เห็นคุณค่าของการแสวงหาความรู้ ผ่านการอ่าน จากสื่อต่างๆ หนังสือ วารสาร จุลสารและสื่ออื่นๆ ทั้งนี้ กิจกรรมดังกล่าวจะจัดพร้อมกับงานสัปดาห์หนังสือและการเรียนรู้ โดยจัดขึ้นในทุก ๆ ปี ซึ่งในการจัดงานแต่ละปีจะมีคำขวัญเพื่อเป็นการประชาสัมพันธ์และจุดเน้นการจัดงาน ดังนี้
- ในปี 2552 มีคำขวัญว่า “วางทุกงาน อ่านทุกคน วันละ 15 นาที ”
- ในปี 2553 มีคำขวัญว่า “อ่านเพื่อก้าว”
- ในปี 2554 มีคำขวัญว่า “อ่านสร้างสุข”
- ในปี 2555 มีคำขวัญว่า “อ่านเพื่อรู้ เปิดประตูสู่อาเซียน ”
- ในปี 2556 มีคำขวัญว่า “อ่านเพื่อเปลี่ยน”
- ในปี 2557 มีคำขวัญว่า “อ่านเพื่อจินตนาการ”
- ในปี 2558 มีคำขวัญว่า “อ่านเพื่อสร้างอาชีพ”
- ในปี 2559 มีคำขวัญว่า “อ่านเพื่อรู้ สู่มหานครแห่งการอ่าน”
- ในปี 2560 มีคำขวัญว่า “อ่านเพื่อ 9”
- ในปี 2561 มีคำขวัญว่า “10 ปี อุบลฯ คนมักอ่าน”
การจัดงานในแต่ละปีได้รับความสนใจ ความร่วมมือมากขึ้นเป็นลำดับทุกปี เนื่องเป็นกิจกรรมที่มีการให้ความรู้ที่หลากหลาย โดยเฉพาะในปี 2561 สำนักงาน กศน.จังหวัดอุบลราชธานี ได้ร่วมกับสถาบันส่งเสริมพัฒนานวัตกรรมและการเรียนรู้ หรือ สพร. สำนักงาน กศน. และหน่วยงานภาคีเครือข่ายภาครัฐและเอกชน ร่วมกันจัดงานสัปดาห์หนังสือและการเรียนรู้ อุบลราชธานี ครั้งที่ 10 ภายใต้คำขวัญว่า “10 ปี อุบลฯคนมักอ่าน” ขึ้น โดยจะมีกิจกรรม “ขบวนคาราวาน 10 ปี อุบลฯ คนมักอ่าน” เพื่อกระตุ้นและส่งเสริมให้ชาวอุบลราชธานีเห็นความสำคัญของการอ่าน และมีนิสัย รักการอ่านเพิ่มขึ้น จนเป็นการรวมพลังภาคีเครือข่ายทุกภาคส่วนร่วมมือกันเป็นเครือข่ายรักการอ่าน
มีการจัดกิจกรรมส่งเสริมการอ่านที่หลากหลายรูปแบบ เช่น รับบริจาคหนังสือ อาสาสมัครส่งเสริมการอ่าน รถส่งเสริมการอ่านเคลื่อนที่ บ้านหนังสือชุมชน ห้องสมุดเคลื่อนที่ชาวตลาด สำนักงาน กศน.จังหวัดอุบลราชธานีมีกิจกรรมการแข่งขันทักษะทางวิชาการของนักศึกษา กศน. อาทิเช่น การประกวดร้องเพลงลูกทุ่ง/การตอบปัญหาทางด้านการศึกษาขั้นพื้นฐาน การศึกษาทางด้านอาชีพ การศึกษาทางพัฒนาทักษะชีวิตและการศึกษาทางด้านพัฒนาสังคมและชุมชนเป็นต้น และกิจกรรมอื่น ๆ อีกมากมาย
ทั้งหมดนี้ล้วนแต่เป็นกิจกรรมที่เสริมสร้างและเปิดโลกทัศน์ให้แก่นักศึกษา กศน. ได้เป็นอย่างดี อันจะก่อให้เกิดสังคมแห่งการเรียนรู้อย่างยั่งยืนต่อไป และในการดำเนินการจัดงานครั้งนี้ได้รับความร่วมมืออย่างดียิ่งจากผู้ที่มีส่วนเกี่ยวข้องทุกฝ่าย ทั้งคุณแม่สุนีย์ ตริยางกูรศรี เจ้าของพื้นที่/สถาบันส่งเสริมและพัฒนานวัตกรรมการเรียนรู้ รวมทั้งส่วนราชการ ตลอดจนเครือข่ายต่าง ๆ ที่มาร่วมกิจกรรม
Written by บัลลังก์ โรหิตเสถียร,ขอบคุณข้อมูล อ.วัชรีภรณ์ กศน.
Photo Credit วัชรีภรณ์ กศน.
Rewriter/Editor บัลลังก์ โรหิตเสถียร

ที่มา : http://www.thaigov.go.th/news/contents/details/14572