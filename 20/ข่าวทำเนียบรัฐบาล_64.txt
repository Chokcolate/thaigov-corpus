รัฐบาลไทย-ข่าวทำเนียบรัฐบาล-นายกรัฐมนตรีมอบเงินช่วยเหลืออุทกภัยแก่สาธารณรัฐแห่งสหภาพเมียนมา

วันจันทร์ที่ 6 สิงหาคม 2561
นายกรัฐมนตรีมอบเงินช่วยเหลืออุทกภัยแก่สาธารณรัฐแห่งสหภาพเมียนมา
นายกรัฐมนตรีมอบเงินช่วยเหลืออุทกภัยแก่สาธารณรัฐแห่งสหภาพเมียนมา
วันนี้ (จันทร์ 6 ส.ค. 61)  เวลา 09.00 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์  จันทร์โอชา นายกรัฐมนตรี มอบสารแสดงความเสียใจและเงินช่วยเหลือแก่ อู-มโย-มยินตาน (U Myo Myint Than) เอกอัครราชทูตสาธารณรัฐแห่งสหภาพเมียนมาประจำประเทศไทย เพื่อช่วยเหลือเหตุอุทกภัยในหลายพื้นที่ของสาธารณรัฐแห่งสหภาพเมียนมา
นายกรัฐมนตรีกล่าวในนามประชาชนและรัฐบาลไทย แสดงความเสียใจต่อสถานการณ์อุทกภัยในหลายพื้นที่ของเมียนมา เบื้องต้นไทยจะมอบเงินช่วยเหลือจำนวน 3 ล้านบาทผ่านกระทรวงการต่างประเทศ และจะได้มีการหารือในการประชุมคณะรัฐมนตรี เพื่อพิจารณาแนวทางการให้ความช่วยเหลือต่อไป  ทั้งนี้ เอกอัครราชทูตสาธารณรัฐแห่งสหภาพเมียนมาประจำประเทศไทย แสดงความซาบซึ้งต่อไมตรีจิตของประชาชนและรัฐบาลไทย สำหรับเหตุอุทกภัยขณะนี้ เป็นผลมาจากปริมาณน้ำจำนวนมากที่เกิดจากฝนที่ตกอย่างหนัก ทำให้แม่น้ำหลายสายเอ่อล้นและเข้าท่วมบ้านเรือนประชาชน ต้องมีการอพยพประชาชนหลายแสนคนและพื้นที่เกษตรหลายแสนไร่ถูกน้ำท่วมเสียหาย โดยเฉพาะในพื้นที่ภาคตะนาวศรี รัฐกะเหรี่ยง รัฐมอญ และภาคพะโค ความช่วยเหลือของไทยในครั้งนี้สะท้อนให้เห็นถึงระดับความสัมพันธ์ที่แนบแน่นระหว่างสองประเทศและความร่วมมือระหว่างไทยและเมียนมาที่อยู่เคียงข้างกันเสมอ

ที่มา : http://www.thaigov.go.th/news/contents/details/14370
