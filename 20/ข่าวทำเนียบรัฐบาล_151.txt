รัฐบาลไทย-ข่าวทำเนียบรัฐบาล-ร.10 ทรงห่วงใยสถานการณ์น้ำท่วม ขอให้เจ้าหน้าที่ดูแลประชาชนอย่างดีที่สุด รัฐบาลรับใส่เกล้าฯทำงานเต็มที่ ยึดแนวทางแก้ไขปัญหา ร.9

วันเสาร์ที่ 25 สิงหาคม 2561
ร.10 ทรงห่วงใยสถานการณ์น้ำท่วม ขอให้เจ้าหน้าที่ดูแลประชาชนอย่างดีที่สุด รัฐบาลรับใส่เกล้าฯทำงานเต็มที่ ยึดแนวทางแก้ไขปัญหา ร.9
ร.10 ทรงห่วงใยสถานการณ์น้ำท่วม ขอให้เจ้าหน้าที่ดูแลประชาชนอย่างดีที่สุด รัฐบาลรับใส่เกล้าฯทำงานเต็มที่ ยึดแนวทางแก้ไขปัญหา ร.9
วันที่ 25 สิงหาคม 2561 พลเอก ประยุทธ์ จันทร์โอชา นายกรัฐมนตรี เปิดเผยว่า สมเด็จพระเจ้าอยู่หัวทรงห่วงใยสถานการณ์น้ำท่วมในหลายพื้นที่ โดยทรงขอให้เจ้าหน้าที่ดูแลประชาชนอย่างดีที่สุด ในส่วนของรัฐบาล รับใส่เกล้าฯ ทำงานอย่างเต็มที่และยึดแนวทางการบริหารจัดการน้ำตามแนวพระราชดำริของพระบาทสมเด็จพระปรมินทรมหาภูมิพลอดุลยเดชบรมนาถบพิตร เป็นหลักในการดำเนินงาน
หน่วยงานภาครัฐได้บูรณาการและประสานงานกันอย่างใกล้ชิด ทั้งสำนักงานทรัพยากรน้ำแห่งชาติ กรมชลประทาน กรมป้องกันและบรรเทาสาธารณภัย กระทรวงมหาดไทย และจังหวัดที่ประสบภัยทุกพื้นที่ ภายใต้การกำกับของรองนายกรัฐมนตรีที่ได้รับมอบหมายให้ดูแลเรื่องนี้
นายกรัฐมนตรีกล่าวว่า รายงานล่าสุดจากศูนย์ปฏิบัติการน้ำอัจฉริยะพบว่า ยังมีจังหวัดที่ประสบภัยน้ำท่วม 3 จังหวัด คือ จ. สกลนคร นครพนม และเพชรบุรี จากพื้นที่เฝ้าระวังทั้งหมด 8 จังหวัด ปัจจุบันยังคงเฝ้าระวังในลำน้ำสายหลักต่าง ๆ เนื่องจากประเทศไทยยังมีฝนตกเพิ่มขึ้นและมีฝนตกหนักบางแห่ง
สำหรับพื้นที่เพชรบุรีระดับน้ำเริ่มทรงตัวและมีแนวโน้มลดลงคาดว่าจะคลี่คลายลงภายใน 5 วัน ส่วนพื้นที่ลุ่มน้ำยมได้วางแผนรับมือสถานการณ์น้ำโดยใช้บางระกำโมเดลเพื่อแก้ไขปัญหาน้ำท่วมซ้ำซากใน จ.สุโขทัยและพิษณุโลก ด้วยการปรับปฏิทินการเพาะปลูกข้าวนาปีในพื้นที่ลุ่มต่ำ และใช้พื้นที่เป็นแก้มลิงรองรับน้ำหลากในช่วงวิกฤติราว 382,000 ไร่ ซึ่งปีที่แล้วประสบความสำเร็จเป็นอย่างมาก
"นายกฯ กำชับให้ทุกหน่วยออกช่วยเหลือผู้ประสบภัยอย่างทั่วถึง เพื่อบรรเทาความเดือดร้อนให้ได้มากที่สุด พร้อมทั้งแจ้งเตือนประชาชนเกี่ยวกับปริมาณฝนและระดับน้ำอย่างต่อเนื่อง เพื่อให้ทุกคนได้เตรียมการล่วงหน้า ช่วยลดผลกระทบที่อาจจะเกิดขึ้นได้อย่างทันท่วงที"

ที่มา : http://www.thaigov.go.th/news/contents/details/14901
