รัฐบาลไทย-ข่าวทำเนียบรัฐบาล-นายกรัฐมนตรีเชิญชวนประชาชนเข้าร่วมงาน “มหกรรมวิจัยแห่งชาติ 2561 (Thailand Research Expo 2018)” เพื่อสนับสนุนการวิจัยและพัฒนาประเทศสู่ความมั่นคง มั่งคั่ง และยั่งยืน


วันอังคารที่ 7 สิงหาคม 2561
2,356
พิมพ์
นายกรัฐมนตรีเชิญชวนประชาชนเข้าร่วมงาน “มหกรรมวิจัยแห่งชาติ 2561 (Thailand Research Expo 2018)” เพื่อสนับสนุนการวิจัยและพัฒนาประเทศสู่ความมั่นคง มั่งคั่ง และยั่งยืน
นายกรัฐมนตรี กล่าวเชิญชวนประชาชนเข้าร่วมงาน “มหกรรมวิจัยแห่งชาติ 2561 (Thailand Research Expo 2018)” ครั้งที่ 13 จัดขึ้นระหว่างวันที่ 9 – 13 สิงหาคม 2561 ณ โรงแรมเซ็นทาราแกรนด์ และบางกอกคอนเวนชันเซ็นเตอร์ เซ็นทรัลเวิลด์ กรุงเทพฯ
วันนี้ (7 สิงหาคม 2561) เวลา 08.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลอากาศเอก ประจิน จั่นตอง รองนายกรัฐมนตรี นำคณะเข้าพบพลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์และจัดแสดงผลงานวิจัยและนวัตกรรมในกิจกรรม “มหกรรมวิจัยแห่งชาติ 2561 (Thailand Research Expo 2018)” ครั้งที่ 13
ทั้งนี้ สำนักงานคณะกรรมการวิจัยแห่งชาติ (วช.) ในฐานะองค์กรนำทางด้านการพัฒนาสังคมได้รับพระมหากรุณาธิคุณจาก สมเด็จพระเทพรัตนาราชสุดาฯ สยามบรมราชกุมารี จะเสด็จพระราชดำเนินเป็นประธานเปิดงาน ในวันศุกร์ที่ 10 สิงหาคม 2561 โดยมีวัตถุประสงค์เพื่อน้อมรำลึกถึงพระมหากรุณาธิคุณ พระบาทสมเด็จพระปรมินทรมหาภูมิพลอดุลยเดช บรมนาถบพิตร รัชกาลที่ 9 ผู้ทรงเป็น  “พระบิดาแห่งการวิจัยไทย” และเฉลิมพระเกียรติสมเด็จพระเจ้าอยู่หัว มหาวชิราลงกรณ บดินทรเทพยวรางกูร รัชกาลที่ 10 ตลอดจนพระบรมวงศำนุวงศ์ ที่ทรงมีพระมหากรุณาธิคุณต่องานวิจัยไทย รวมทั้งเป็นเวทีระดับชาติ ในการนำเสนอผลการวิจัยที่มีศักยภาพพร้อมใช้ประโยชน์ และเป็นกลไกสำคัญในการบูรณาการเชื่อมโยงความร่วมมือระหว่างองค์กรและเครือข่ายในระบบวิจัยทั่วประเทศ ในการเร่งผลักดัน ให้เกิดการนำผลงานวิจัยและนวัตกรรมไปใช้ประโยชน์ในมิติต่าง ๆ เพื่อสร้างแรงขับเคลื่อน และให้เกิดกลไกสนับสนุนพัฒนาการวิจัยและนวัตกรรมของประเทศเทียบเท่าระดับนานาชาติต่อไป
ภายในงานมีกิจกรรมนิทรรศการที่นำเสนอผลงานมากกว่า 600 เรื่อง ภาคการประชุม 129 หัวข้อเรื่อง และกิจกรรมส่งเสริมการวิจัยและนวัตกรรมต่าง ๆ ประกอบด้วย กิจกรรมการนำเสนอบทความผลงานวิจัย “Thailand Research Expo : Symposium 2018” ที่เปิดโอกาสให้เจ้าของบทความผลงานวิจัยที่ผ่านการพิจารณาได้นำเสนอ จำนวน 101 รวมทั้ง ผลงาน กิจกรรม “Thailand Research Expo 2018 Award” เพื่อมอบรางวัลให้แก่หน่วยงานที่นำเสนอผลงานวิจัย ซึ่งเป็นการถ่ายทอดองค์ความรู้ที่เกิดประโยชน์อย่างมากต่อประเทศไทยโดยรวมอีกด้วย
โอกาสนี้ นายกรัฐมนตรี ได้กล่าวเชิญชวนประชาชนเข้าร่วมงาน “มหกรรมวิจัยแห่งชาติ 2561 (Thailand Research Expo 2018)” ครั้งที่ 13 จัดขึ้นระหว่างวันที่ 9 – 13 สิงหาคม 2561 ณ โรงแรมเซ็นทาราแกรนด์ และบางกอกคอนเวนชันเซ็นเตอร์ เซ็นทรัลเวิลด์ ภายใต้แนวคิด “วิจัยเพื่อพัฒนาประเทศสู่ความมั่นคง มั่งคั่ง และยั่งยืน” ซึ่งจะเป็นการจุดประกายความคิดประชาชนทุกภาคส่วนให้หันมาตระหนักและเห็นความสำคัญของการพัฒนาการวิจัยและส่งเสริมนวัตกรรมของประเทศสู่ความมั่นคง มั่งคั่ง อย่างยั่งยืน ตามนโยบาย “Thailand 4.0” ของรัฐบาลอย่างเป็นรูปธรรมต่อไป
............................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14412