รัฐบาลไทย-ข่าวทำเนียบรัฐบาล-นรม. และ มท.1 เยี่ยมชมการดำเนินงานของศูนย์แพทย์แผนไทยพนา จ.อำนาจเจริญ

วันจันทร์ที่ 23 กรกฎาคม 2561
นรม. และ มท.1 เยี่ยมชมการดำเนินงานของศูนย์แพทย์แผนไทยพนา จ.อำนาจเจริญ
นรม. และ มท.1 เยี่ยมชมการดำเนินงานของศูนย์แพทย์แผนไทยพนา จ.อำนาจเจริญ
วันนี้ (23 ก.ค. 2561) เวลา 11.40 น. พลเอก ประยุทธ์ จันทร์โอชา นายกรัฐมนตรี พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และคณะรัฐมนตรี เยี่ยมชมการดำเนินงานของศูนย์แพทย์แผนไทยพนา อำเภอพนา จังหวัดอำนาจเจริญ โอกาสนี้ นายฉัตรชัย พรหมเลิศ ปลัดกระทรวงมหาดไทย อธิบดี และผู้เกี่ยวข้องร่วมเยี่ยมชมด้วย โดยมีหัวหน้าส่วนราชการ และประชาชนในพื้นที่ ร่วมให้การต้อนรับ
ศูนย์แพทย์แผนไทยพนา เป็นศูนย์บริการแพทย์แผนไทยในลักษณะของการแพทย์ทางเลือก (Alternative Medicine) ดูแลผู้ป่วยในชุมชนร่วมกับทีมหมอครอบครัว โดยผลิตยาจากสมุนไพรเพื่อสนับสนุนโรงพยาบาลชุมชนและสถานีอนามัยในจังหวัดอำนาจเจริญและจังหวัดใกล้เคียง อีกทั้งจำหน่ายให้กับประชาชนผู้สนใจทั่วไป และยังเป็นแหล่งฝึกอบรมด้านแพทย์แผนไทยอีกด้วย
จากนั้น นายกรัฐมนตรี พร้อมด้วยรัฐมนตรีว่าการกระทรวงมหาดไทย และคณะ รับฟังบรรยายเรื่องโครงการเมืองสมุนไพรอำนาจเจริญ ชมการดำเนินการการสร้างเครือข่ายผู้เพาะปลูกสมุนไพรในชุมชน การผลิตผลิตภัณฑ์จากสมุนไพร หมอพื้นบ้าน (ภูมิปัญญาพื้นบ้าน) และการส่งเสริมการใช้สมุนไพรในการดูแลรักษาสุขภาพของประชาชน และชมการสาธิตการนวดแผนไทย และการดำเนินงานของคลีนิคบริการศูนย์แพทย์แผนไทยพนา

ที่มา : http://www.thaigov.go.th/news/contents/details/14059
