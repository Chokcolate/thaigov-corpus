รัฐบาลไทย-ข่าวทำเนียบรัฐบาล-นรม. พร้อมภริยา เข้าเฝ้าฯ ถวายเครื่องสักการะสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เนื่องในวันเข้าพรรษา ประจำปี 2561 ณ วัดราชบพิธสถิตมหาสีมาราม ราชวรวิหาร

วันพุธที่ 1 สิงหาคม 2561
นรม. พร้อมภริยา เข้าเฝ้าฯ ถวายเครื่องสักการะสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เนื่องในวันเข้าพรรษา ประจำปี 2561 ณ วัดราชบพิธสถิตมหาสีมาราม ราชวรวิหาร
นายกรัฐมนตรีพร้อมภริยา เข้าเฝ้าฯ ถวายเครื่องสักการะสมเด็จพระอริยวงศาคตญาณ สมเด็จพระสังฆราช  สกลมหาสังฆปริณายก เนื่องในวันเข้าพรรษา ประจำปี 2561 ณ วัดราชบพิธสถิตมหาสีมาราม ราชวรวิหาร
วันนี้ (1 สิงหาคม 2561) เวลา 14.30 น. ณ วัดราชบพิธสถิตมหาสีมาราม พลเอก ประยุทธ์ จันทร์โอชา นายกรัฐมนตรี พร้อมด้วยนางนราพร จันทร์โอชา ภริยา และพลเอก วิลาศ อรุณศรี เลขาธิการนายกรัฐมนตรีเข้าเฝ้าฯ ถวายเครื่องสักการะแด่สมเด็จพระอริยวงศาตญาณ สมเด็จพระสังฆราช สกลมหาสังฆปริณายก เนื่องในวันเข้าพรรษา ประจำปี 2561
โอกาสนี้ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก กล่าวประทานพรให้กับนายกรัฐมนตรีว่า ขอให้มีแต่ความสุขกายสบายใจ คิดหวังสิ่งใดขอให้ประสบแต่ความสำเร็จ และนำพาประเทศชาติให้เจริญก้าวหน้า โดยนายกรัฐมนตรีได้กราบทูลเกี่ยวกับการเปิดตัวโครงการร้านค้าโทรศัพท์มือถือรับชำระสินค้าจากบัตรสวัสดิการแห่งรัฐ  ซึ่งเป็นโครงการใหม่ที่ไม่เคยทำมาก่อน ทำให้ประชาชนยังไม่เข้าใจ แต่รัฐบาลต้องสร้างความเข้มแข็งให้กับประชาชนฐานรากซึ่งน่าจะสำเร็จในระยะยาว ซึ่งจะมีประชาชนมาลงทะเบียนเพิ่มขึ้นกว่า 1 แสนราย ทั้งนี้ การดำเนินโครงการต่าง ๆ ประชาชนมีความพอใจ และส่วนตัวไม่เคยทำอะไรเพื่อตนเอง แต่ทำเพื่อประเทศชาติ พร้อมกับกราบทูลว่า การเข้าวัด นมัสการพระสงฆ์ถือเป็นประเพณีและการปฎิบัติของชาวไทยพุทธ
ต่อจากนั้น เวลา 15.00 น. นายกรัฐมนตรีพร้อมคณะ เดินทางไปยังวัดเทพศิรินทราวาส เพื่อถวายเครื่องสักการะแด่สมเด็จพระธีรญาณมุนี เจ้าอาวาสวัดเทพศิรินทราวาส เนื่องในวันเข้าพรรษา ประจำปี 2561 ต่อไป
-----------------------------------------------------

ที่มา : http://www.thaigov.go.th/news/contents/details/14275
