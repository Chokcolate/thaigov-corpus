รัฐบาลไทย-ข่าวทำเนียบรัฐบาล-มาแล้ว! ศูนย์รับคำขออนุญาต เบ็ดเสร็จจุดเดียว


วันพุธที่ 15 สิงหาคม 2561
7,541
มาแล้ว! ศูนย์รับคำขออนุญาต เบ็ดเสร็จจุดเดียว
--
"ศูนย์รับคำขออนุญาต" One Stop Service ภาครัฐ เป็นอีกหนึ่งบริการใหม่ล่าสุดที่รัฐบาลให้ความสำคัญอย่างมาก
โดยล่าสุด ครม. ได้อนุมัติให้ตั้งศูนย์รับคำขออนุญาต เพื่อเป็นศูนย์กลางรับคำขออนุญาตจากประชาชนแทนหน่วยงานรัฐ และจัดส่งเรื่องต่อไปยังหน่วยงานต่าง ๆ แบบเบ็ดเสร็จ ณ จุดเดียว ครอบคลุมกฎหมายที่เกี่ยวข้องกับกิจกรรมของประชาชนถึง 76 ฉบับ 44 หน่วยงาน และงานบริการภาครัฐ 375 รายการ
“เร็วกว่า ถูกกว่า และง่ายกว่า” คือ หัวใจสำคัญของศูนย์รับคำขออนุญาต ที่มุ่งขจัดความล่าช้า ความสิ้นเปลือง และทำได้ง่าย โดยประชาชนไม่ต้องลำบากเวลาไปติดต่อราชการ ซึ่งเป็นไปตาม พ.ร.บ.อำนวยความสะดวกในการพิจารณาอนุญาตของทางราชการ พ.ศ. 2558
ถือเป็นการบริการภาครัฐแบบครบวงจรเบ็ดเสร็จที่อาศัยการทำงานแบบบูรณาการ ใช้เทคโนโลยีสารสนเทศที่ทันสมัย ช่วยลดความซ้ำซ้อนในการทำงาน
วันนี้คุณสามารถส่งคำขออนุญาตแบบเบ็ดเสร็จ ณ จุดเดียวได้ที่ช่องทางใดบ้าง?
1. ติดต่อด้วยตนเองได้ที่ ชั้น 1 อาคารสำนักเลขาธิการนายกรัฐมนตรี (สำนักงาน ก.พ. เดิม)
2. ศูนย์ดำรงธรรมจังหวัด
เพื่อยื่นใบคำขออนุญาตตามกฎหมายทั้ง 76 ฉบับ ไม่ว่าจะเป็นพ.ร.บ.ที่ดิน พ.ร.บ.รถยนต์ พ.ร.บ.สิทธิบัตร พ.ร.บ.อาคารชุด พ.ร.บ.สรรพสามิต พ.ร.บ.ศุลกากร ฯลฯ
3. ช่องทางออนไลน์ที่ https://biz.govchannel.go.th/ ซึ่งขณะนี้อยู่ในช่วงทดลองให้บริการจึงเปิดรับคำขอใบอนุญาตเฉพาะ 2 ประเภทธุรกิจใน กทม. ประกอบด้วย ธุรกิจอาหารและเครื่องดื่ม และธุรกิจค้าปลีก รวมทั้งสิ้น 17 ใบอนุญาต
และภายในปี 2561 ประชาชนจะสามารถยื่นคำขอเกี่ยวกับ 2 ธุรกิจดังกล่าวได้ทั่วประเทศ รวมถึงอีก 7 ธุรกิจเพิ่มเติม ได้แก่ ธุรกิจรีสอร์ทขนาดเล็ก สปา ฟิตเนส ก่อสร้างและรับเหมาก่อสร้าง ซ่อมและขายอุปกรณ์อิเล็กทรอนิกส์ สถานพยาบาลสัตว์เลี้ยงขนาดเล็ก ร้านกาแฟและ Co-Working Space
นับเป็นมิติใหม่ของบริการภาครัฐที่จะตอบสนองความต้องการของประชาชนอย่างตรงจุด ยกระดับงานราชการให้ก้าวหน้าสอดคล้องกับนโยบายไทยแลนด์ 4.0
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/14607