รัฐบาลไทย-ข่าวทำเนียบรัฐบาล-นายกรัฐมนตรีให้สัมภาษณ์สื่อมวลชนเกี่ยวกับการช่วยเหลือนักท่องเที่ยวชาวไทยในอินโดนีเซีย


วันอังคารที่ 31 กรกฎาคม 2561
314
พิมพ์
นายกรัฐมนตรีให้สัมภาษณ์สื่อมวลชนเกี่ยวกับการช่วยเหลือนักท่องเที่ยวชาวไทยในอินโดนีเซีย
นายกรัฐมนตรีให้สัมภาษณ์สื่อมวลชนเกี่ยวกับการช่วยเหลือนักท่องเที่ยวชาวไทยในอินโดนีเซีย
วันนี้ (31 กรกฎาคม 2561) เวลา 14.20 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ให้สัมภาษณ์แก่สื่อมวลชนภายหลังการประชุมคณะรัฐมนตรีเกี่ยวกับ การติดตามช่วยเหลือนักท่องเที่ยวชาวไทยเดินทางท่องเที่ยวบริเวณภูเขาไฟรินจานี (Mount Rinjani) ประเทศอินโดนีเซีย และการจัดประกวดมิสยูนิเวิร์ส 2018 สรุปสาระสำคัญ ดังนี้
นายกรัฐมนตรีกล่าวว่าการช่วยเหลือนักท่องเที่ยวชาวไทยเดินทางท่องเที่ยวบริเวณภูเขาไฟรินจานี (Mount Rinjani) ที่เกาะลอมบอก และติดค้างอยู่บริเวณภูเขาไฟดังกล่าว เนื่องจากเหตุแผ่นดินไหวที่อินโดนีเซีย ขณะนี้ทุกคนปลอดภัยและได้รับการช่วยเหลือให้เดินทางลงมาจากบริเวณดังกล่าว โดยใช้เวลาประมาณ 4 ชั่วโมง ซึ่งนักท่องเที่ยวชาวไทยบางส่วนพร้อมที่จะเดินทางกลับ และยังไม่มีความจำเป็นที่จะต้องนำเครื่องบินของทางราชการไทยไปรับนักท่องเที่ยวชาวไทยที่ยังอยู่ในอินโดนีเซีย  นายกรัฐมนตรีแสดงความชื่นชมเจ้าหน้าที่ไทยในพื้นที่ ที่เร่งเดินทางเข้าไปให้ความช่วยเหลือ โดยเฉพาะกระทรวงการต่างประเทศ และสถานเอกอัครราชทูต ณ กรุงจาการ์ตา รวมไปถึงสถานกงสุลกิตติมศักดิ์ ณ เมืองเดนปาซาร์    ทั้งนี้ นักท่องเที่ยวชาวไทยปลอดภัย และไม่มีผู้ใดได้รับบาดเจ็บหรือเสียชีวิต
สำหรับการเป็นเจ้าภาพการจัดประกวดมิสยูนิเวิร์ส 2018 ในประเทศไทย นายกรัฐมนตรีกล่าวว่า เป็นเรื่องที่น่ายินดีที่องค์กรนางงามจักรวาล (Miss Universe Organization) มองเห็นถึงศักยภาพของไทย ซึ่งประเทศไทยได้เคยเป็นเจ้าภาพในการจัดประกวดมิสยูนิเวิร์สมาแล้ว 2 ครั้ง โดยกระทรวงการท่องเที่ยวและกีฬาและกระทรวงวัฒนธรรมที่ได้รับมอบหมายให้กำกับดูแล  อยู่ในช่วงดำเนินการเตรียมจัดการประกวด โดยการประกวดมิสยูนิเวิร์สจะมีการถ่ายทอดไปกว่า 170 ประเทศทั่วโลก อย่างไรก็ดี รัฐบาลยินดีและพร้อมสนับสนุน เพื่อให้คนทั่วโลกรู้จักประเทศไทยมากขึ้น โดยจะมีการเก็บตัวในพื้นที่ต่างๆ โดยเฉพาะเมืองรองของไทยที่มีความสวยงาม และจะเป็นจุดขายด้านการท่องเที่ยวของประเทศไทยต่อไป

ที่มา : http://www.thaigov.go.th/news/contents/details/14253