รัฐบาลไทย-ข่าวทำเนียบรัฐบาล-  มท. ร่วมกับ กต. จัดประชุมเอกอัครราชทูตและกงสุลใหญ่ประจำประเทศเพื่อนบ้านกับผู้ว่าราชการจังหวัดชายแดน

วันพฤหัสบดีที่ 9 สิงหาคม 2561
มท. ร่วมกับ กต. จัดประชุมเอกอัครราชทูตและกงสุลใหญ่ประจำประเทศเพื่อนบ้านกับผู้ว่าราชการจังหวัดชายแดน
กระทรวงมหาดไทยและกระทรวงการต่างประเทศดำเนินการจัดประชุมเอกอัครราชทูตและกงสุลใหญ่ประจำประเทศเพื่อนบ้านกับผู้ว่าราชการจังหวัดชายแดน ในหัวข้อ “ความร่วมมือเพื่อพัฒนาชายแดนที่มั่นคง มั่งคั่ง และยั่งยืน”
กระทรวงมหาดไทยและกระทรวงการต่างประเทศดำเนินการจัดประชุมเอกอัครราชทูตและกงสุลใหญ่ประจำประเทศเพื่อนบ้านกับผู้ว่าราชการจังหวัดชายแดน ในหัวข้อ “ความร่วมมือเพื่อพัฒนาชายแดนที่มั่นคง มั่งคั่ง และยั่งยืน” ซึ่งจัดระหว่างวันที่ 8 -10 สิงหาคม 2561 ณ โรงแรม เดอะ สุโกศล กรุงเทพฯ โดยมีผู้บริหารระดับสูงของกระทรวงมหาดไทย เอกอัครราชทูตและกงสุลใหญ่ประจำประเทศเพื่อนบ้าน ทั้ง 5 ประเทศ ได้แก่ กัมพูชา สปป.ลาว เมียนมา เวียดนาม และมาเลเซีย ผู้ว่าราชการจังหวัดชายแดน 32 จังหวัด และผู้แทนส่วนราชการที่เกี่ยวข้อง รวม 19 หน่วยงาน ร่วมเข้าประชุม
วันนี้ (8 สิงหาคม 2561) เป็นการประชุมหารือข้อเสนอเพื่อสนับสนุนเชิงนโยบายด้านการต่างประเทศตามชายแดน 4 ด้านประเทศ (กัมพูชา สปป.ลาว เมียนมา และมาเลเซีย) ของกระทรวงมหาดไทย เพื่อกำหนดเป้าหมายและแนวทางความร่วมในการส่งเสริมความมั่นคงและเศรษฐกิจตามแนวชายแดนกับกระทรวงการต่างประเทศ
โดยนายสุธี มากบุญ รัฐมนตรีช่วยว่าการกระทรวงมหาดไทยได้มอบนโยบายในการดำเนินความสัมพันธ์กับประเทศเพื่อนบ้าน การพัฒนา และการรักษาความมั่นคงพื้นที่ชายแดน ให้แก่ผู้ว่าราชการจังหวัดชายแดน 32 จังหวัด ควรมีความรู้ความเข้าใจข้อมูลพื้นฐาน ศักยภาพของทั้งพื้นที่ตนเอง และพื้นที่ประเทศเพื่อนบ้าน รวมถึงแนวทางปฏิบัติที่เกี่ยวข้องหลักพิธีทางการทูต บูรณาการความร่วมมือทุกภาคส่วน การจัดทำข้อเสนอควรให้สอดคล้องตั้งแต่ระดับยุทธศาสตร์ นโยบาย แผนพัฒนาจังหวัด/กลุ่มจังหวัด ซึ่งกระทรวงมหาดไทยได้ให้ความสำคัญกับการเชื่อมโยงกับประเทศเพื่อนบ้าน ในการเปิดจุดผ่อนปรน จุดผ่านแดน การพัฒนาระบบการคมนาคมขนส่งและการเดินทาง ให้ใช้กลไกการปกครองท้องที่ท้องถิ่นในการเสริมสร้างหมู่บ้านและชุมชนชายแดนเข้มแข็ง การป้องกันแก้ไขปัญหาการนำเข้าส่งออกสินค้าผิดกฎหมาย ยาเสพติด การลักลอบเข้าเมือง และการค้ามนุษย์ รวมทั้งส่งเสริมเศรษฐกิจ การค้า การลงทุน การท่องเที่ยว วัฒนธรรมประเพณี ความสัมพันธ์ของประชาชนกับประเทศเพื่อนบ้าน
ในช่วงค่ำ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นเจ้าภาพจัดเลี้ยงอาหารค่ำ ให้แก่ผู้เข้าร่วมการประชุม โดยมี นายดอน ปรมัตถ์วินัย รัฐมนตรีว่าการกระทรวงการต่างประเทศ ให้เกียรติร่วมงานด้วย
สำหรับการประชุมในวันที่ 9 สิงหาคม 2561 จะเป็นการประชุมเต็มคณะระหว่างเอกอัครราชทูตและกงสุลใหญ่ไทยประจำประเทศเพื่อนบ้าน และผู้ว่าราชการจังหวัดชายแดนทั้ง 32 จังหวัด เพื่อศึกษาโอกาสและความท้าทาย และกำหนดมาตรการ โครงการนำร่อง รวมทั้งกลไกความร่วมมือระหว่างกระทรวงการต่างประเทศกับกระทรวงมหาดไทยเพื่อขับเคลื่อนยุทธศาสตร์ชาติในการพัฒนาจังหวัดชายแดนของไทยให้มีความมั่นคง มั่งคั่ง และยั่งยืน ด้วยการส่งเสริมความร่วมมือกับประเทศเพื่อนบ้าน และวันที่ 10 สิงหาคม 2561 นายกรัฐมนตรีมีกำหนดเป็นประธานการประชุมเต็มคณะเพื่อให้นโยบายการพัฒนาจังหวัดชายแดนในมิติด้านการต่างประเทศและรับฟังข้อเสนอของเอกอัครราชทูตและผู้ว่าราชการจังหวัด
การประชุมระหว่างเอกอัครราชทูตและกงสุลใหญ่ประจำประเทศเพื่อนบ้านกับผู้ว่าราชการจังหวัดชายแดน ถือเป็นกลไกในการบูรณาการความร่วมมือระหว่างหน่วยงานราชการไทย โดยเฉพาะกระทรวงการต่างประเทศ และกระทรวงมหาดไทยทั้งส่วนกลางและภูมิภาคในการส่งเสริมความมั่นคงและเศรษฐกิจตามแนวชายแดน รวมทั้งดำเนินนโยบายต่างประเทศต่อประเทศเพื่อนบ้านอย่างมีเอกภาพ และเป็นการส่งเสริมการมีส่วนร่วมของพื้นที่ในการกำหนดเป้าหมายสำคัญและแนวทางความร่วมมือในการส่งเสริมความมั่นคงและเศรษฐกิจตามแนวชายแดนให้เกิดความร่วมมือเพื่อการพัฒนาชายแดนตามกรอบยุทธศาสตร์เพื่อขับเคลื่อนยุทธศาสตร์ชาติในการพัฒนาจังหวัดชายแดนของไทยให้มีความมั่นคง มั่งคั่ง และยั่งยืนต่อไป

ที่มา : http://www.thaigov.go.th/news/contents/details/14473
