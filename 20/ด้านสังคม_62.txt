รัฐบาลไทย-ข่าวทำเนียบรัฐบาล-พม. จัดประชุมคณะกรรมการคุ้มครองเด็กแห่งชาติ ขับเคลื่อนงานคุ้มครองเด็ก 5 จังหวัดชายแดนใต้

วันพฤหัสบดีที่ 9 สิงหาคม 2561
พม. จัดประชุมคณะกรรมการคุ้มครองเด็กแห่งชาติ ขับเคลื่อนงานคุ้มครองเด็ก 5 จังหวัดชายแดนใต้
พม. จัดประชุมคณะกรรมการคุ้มครองเด็กแห่งชาติ ขับเคลื่อนงานคุ้มครองเด็ก 5 จังหวัดชายแดนใต้
เมื่อวันที่ 8 ส.ค. 61 เวลา 13.30 น. กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) จัดการประชุมคณะกรรมการคุ้มครองเด็กแห่งชาติ ครั้งที่ 2/2561 โดยมี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุม เพื่อพิจารณานโยบาย แนวทาง และมาตรการด้านการคุ้มครองเด็ก รวมถึงรายงานความก้าวหน้าในการดำเนินงานด้านการคุ้มครองเด็ก โดยมีวาระการพิจารณาที่สำคัญ ได้แก่ แนวทางการดำเนินงานคุ้มครองเด็กในพื้นที่ 5 จังหวัดชายแดนภาคใต้ และแผนพัฒนาศักยภาพพนักงานเจ้าหน้าที่ในการสงเคราะห์เด็กและคุ้มครองสวัสดิภาพเด็ก ตาม พ.ร.บ.คุ้มครองเด็ก ระยะ 3 ปี (พ.ศ. 2562-2564) โดยมีผู้แทนจากหน่วยงานที่เกี่ยวข้อง อาทิ กระทรวง พม. กระทรวงมหาดไทย กระทรวงยุติธรรม กระทรวงศึกษาธิการ กระทรวงสาธารณสุข ศูนย์อำนวยการบริหารจังหวัดชายแดนภาคใต้ (ศอ.บต.) และสำนักงานตำรวจแห่งชาติ เป็นต้น เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
การประชุมครั้งนี้ ผู้แทนจาก ศอ.บต. ได้นำเสนอข้อมูลสถานการณ์ปัญหาด้านเด็กในพื้นที่ 5 จังหวัดชายแดนภาคใต้ ได้แก่ เด็กได้รับบาดเจ็บหรือเสียชีวิต พิการ กำพร้าจากเหตุการณ์ความไม่สงบ เด็กที่ได้รับผลกระทบของการใช้กฎหมายพิเศษ เด็กที่ถูกทอดทิ้งซึ่งเป็นผลจากความสัมพันธ์ของหญิงในพื้นที่กับกำลังพล เด็กที่ต้องแต่งงานในวัยเด็ก เด็กมีภาวะ ขาดสารอาหาร และเด็กที่ต้องออกจาการศึกษากลางคัน เป็นต้น จากสถานการณ์ดังกล่าวพบปัญหาอุปสรรคสำคัญ คือ การขาดแผนหรือมาตรการเฉพาะที่มีความสอดคล้องกับบริบทของพื้นที่ ทัศนคติในพื้นที่ต่อปัญหา รวมถึงความรู้ความเข้าใจในการคุ้มครองเด็กของบุคลากรและหน่วยงานในพื้นที่ ทั้งนี้ ที่ประชุมเห็นสอดคล้องตามข้อเสนอของ ศอ.บต. และขอให้ดำเนินการดังนี้ 1) การจัดทำแผนปฏิบัติการ โดยเพิ่มการมีส่วนร่วมและรับฟังหน่วยงานที่เกี่ยวข้องทั้งภาครัฐและภาคประชาสังคม รวมทั้งเด็ก เยาวชน และสตรีในพื้นที่ ซึ่งเป็นกลุ่มที่ได้รับผลกระทบโดยตรง และการบูรณาการด้านฐานข้อมูลของหน่วยงาน รวมถึง การจัดทำรายงานสถานการณ์ประจำปีของพื้นที่อย่างต่อเนื่อง 2) การเสนอปรับแก้ พ.ร.บ.การบริหารสถานการณ์ฉุกเฉินให้มีการกำหนดแนวปฏิบัติต่อเด็กในชั้นการซักถาม 3) การพัฒนาศักยภาพของ ศอ.บต. ในการดำเนินงานด้านเด็ก 4) การกำหนดมาตรการปกป้องคุ้มครองเด็กภายใต้หลักศาสนา โดยการเสนออายุขั้นต่ำในการสมรสให้สอดคล้องตามประมวลกฎหมายแพ่งและพาณิชย์ และคำนึงถึงสุขภาพของเด็ก อีกทั้งการตั้งคณะทำงานเฉพาะเพื่อพิจารณาร่วมกับคณะกรรมการกลางอิสลามแห่งประเทศไทยและคณะกรรมการกลางอิสลามประจำจังหวัด 5) การพัฒนามาตรการด้านสุขภาพอนามัยของเด็กปฐมวัย โดยส่งเสริมสนับสนุนการจัดการศึกษาในศูนย์พัฒนาเด็กเล็กของ อปท. สร้างความเข้าใจให้กับบุคลากรด้านสาธารณสุขเกี่ยวกับมุมมองและความเข้าใจในหลักศาสนา ส่งเสริมความรู้ให้กับพ่อแม่ผู้ปกครอง สร้างเครือข่ายการทำงานกับผู้นำศาสนา และต๊ะบีแด (หมอตำแย) และสนับสนุนการดำเนินงานในการส่งเสริมพัฒนาการเด็ก และ 6) การพัฒนามาตรการด้าน การปกป้องคุ้มครองเด็กจากความรุนแรง ซึ่งกรรมการฯ มีข้อห่วงกังวลเรื่องอัตรากำลังบุคลากร โดยขอให้มีการหารือกับสำนักงาน ก.พ. และเพิ่มการทำงานกับภาคประชาสังคมมากขึ้น
สำหรับการพิจารณาในวาระแผนพัฒนาศักยภาพพนักงานเจ้าหน้าที่ในการสงเคราะห์เด็กและคุ้มครองสวัสดิภาพเด็ก ตาม พ.ร.บ.คุ้มครองเด็ก ระยะ 3 ปี (พ.ศ.2562 - 2564) ที่ประชุมมีมติเห็นชอบให้มีการอบรมตามแผนดังกล่าว รวมทั้งให้นำข้อเสนอแนะจากกรรมการฯ ไปพิจารณากำหนดแนวทางการพัฒนาพนักงานเจ้าหน้าที่ในภาพรวมทั้งระบบให้เพียงพอต่อความจำเป็นและสถานการณ์ปัญหาของแต่ละพื้นที่ โดยให้มีการจัดทำข้อมูลทั้งจำนวนและความต้องการ เพื่อเสนอพิจารณา ในเรื่องการกำหนดตำแหน่งพนักงานเจ้าหน้าที่ฯ ในโครงสร้างของหน่วยงานที่มีภารกิจรับผิดชอบในการคุ้มครองเด็ก การกำหนดบทบาทของพนักงานเจ้าหน้าที่ฯ ของแต่ละหน่วยงานให้ชัดเจน และการพัฒนาเรื่องความก้าวหน้าในอาชีพ โดยให้ความสำคัญกับกระบวนการสรรหา การบรรจุแต่งตั้ง การพัฒนาศักยภาพ รวมถึงระบบรองรับและสนับสนุนการปฏิบัติงาน ทั้งนี้ ขอให้ดำเนินการและรายงานให้คณะกรรมการฯ ทราบโดยเร็ว
อย่างไรก็ตาม การดำเนินงานคุ้มครองเด็กหลายประเด็นมีความท้าทาย ซับซ้อน และมีมิติในการดำเนินงานที่หลากหลาย ซึ่งจำเป็นต้องมีแนวทางหรือมาตรการดำเนินงานเฉพาะ เพื่อให้สอดคล้องกับบริบทของพื้นที่ ดังนั้น การขับเคลื่อนงานคุ้มครองเด็กเพื่อให้เกิดผลสัมฤทธิ์จำเป็นต้องอาศัยหน่วยงานทุกภาคส่วนในทุกระดับบูรณาการความร่วมมืออย่างเข้มแข็ง พร้อมทั้ง การสร้างและถ่ายทอดนโยบาย ยุทธศาสตร์ ไปสู่การปฏิบัติที่ชัดเจนอย่างเป็นระบบ มีกลไกการดำเนินงาน ตลอดจนข้อมูลและ ระบบสนับสนุนการดำเนินงานที่พร้อมทั้งในส่วนกลางและพื้นที่ โดยตระหนักว่า "การคุ้มครองเด็กมิใช่ภารกิจของหน่วยงานใดหน่วยงานหนึ่ง แต่เป็นความรับผิดชอบร่วมกันของทุกคนและทุกหน่วยงานในการปกป้องคุ้มครองเด็ก ซึ่งเป็นทรัพยากรสำคัญ ในการขับเคลื่อนประเทศในอนาคต เพื่อความอยู่ดี มีสุข และปลอดภัย ตามวิสัยทัศน์ของยุทธศาสตร์การคุ้มครองเด็กแห่งชาติ พ.ศ. 2560 - 2564”

ที่มา : http://www.thaigov.go.th/news/contents/details/14494
