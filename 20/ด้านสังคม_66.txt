รัฐบาลไทย-ข่าวทำเนียบรัฐบาล-พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.กำแพงเพชร นครราชสีมา และปราจีนบุรี


วันศุกร์ที่ 10 สิงหาคม 2561
79
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.กำแพงเพชร นครราชสีมา และปราจีนบุรี
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.กำแพงเพชร นครราชสีมา และปราจีนบุรี
วันนี้ (10 ส.ค. 61) เวลา 08.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 109/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีหญิงวัย 59 ปี สุขภาพร่างกายไม่แข็งแรง ต้องรับภาระเพียงลำพังเลี้ยงดูหลานสาววัย 1 ขวบ ที่ป่วยเป็นโรคลิ้นหัวใจรั่ว เลือดอุดตัน ปากแหว่งเพดานโหว่ และมีปัญหาเรื่องการได้ยิน ด้านแม่ของเด็กหญิงทอดทิ้งหนีไป ครอบครัวมีฐานะยากจน บางวันต้องรินน้ำข้าวใส่น้ำตาลให้หลานกินแทนนม ที่ จังหวัดกำแพงเพชร และกรณีหญิงชราวัย 73 ปี สุขภาพร่างกายไม่แข็งแรง สายตาฝ้าฟาง และแขนขาอ่อนแรง ถูกลูกชายคนเดียวทอดทิ้งไป ไม่เคยกลับมาเหลียวแล อีกทั้งต้องรับภาระเพียงลำพังเลี้ยงดูหลานชายวัย 9 ขวบ ทั้ง 2 ชีวิตอาศัยในบ้านสังกะสีสภาพเก่าทรุดโทรมใกล้ผุพัง ครอบครัวมีฐานะยากจน อาศัยเพื่อนบ้านแบ่งปันอาหารให้กินประทังชีวิต ที่จังหวัดนครราชสีมา อีกกรณีหญิงชราวัย 73 ปี ต้องรับภาระดูแลลูกสาววัย 39 ปี ที่พิการขาด้วน อีกทั้งยังป่วยเป็นโรคหัวใจ และโรคไตระยะสุดท้าย ต้องล้างไตทางช่องท้อง 5 ครั้งต่อวัน ทั้ง 2 ชีวิตอาศัยในบ้านสภาพเก่าทรุดโทรม ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดปราจีนบุรี นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.กำแพงเพชร พมจ.นครราชสีมา และ พมจ.ปราจีนบุรี พร้อมทีม One Home ทั้ง 3 จังหวัด เร่งลงพื้นที่ เพื่อตรวจสอบข้อเท็จจริงและประเมินทางสังคมของทั้ง 3 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด ดูแลเรื่องการศึกษาของเด็กที่กำลังศึกอย่างต่อเนื่องในระยะยาว และดูแลเรื่องการปรับปรุงสภาพที่อยู่อาศัยให้มั่นคงแข็งแรง และถูกสุขลักษณะ พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงให้คำแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคง พร้อมร่วมกันหาแนวทางการช่วยเหลือในระยะยาวต่อไป
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/14517