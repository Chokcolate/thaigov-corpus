รัฐบาลไทย-ข่าวทำเนียบรัฐบาล-ศธ.ลงนามความร่วมมือญี่ปุ่น จัดตั้งสถาบัน Thai-KOSEN

วันอังคารที่ 28 สิงหาคม 2561
ศธ.ลงนามความร่วมมือญี่ปุ่น จัดตั้งสถาบัน Thai-KOSEN
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ ให้การต้อนรับและหารือความร่วมมือด้านการศึกษากับนายฮิเดกิ นิวะ (H.E. Mr. Hideki Niwa)
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ ให้การต้อนรับและหารือความร่วมมือด้านการศึกษากับนายฮิเดกิ นิวะ (H.E. Mr. Hideki Niwa) รัฐมนตรีช่วยว่าการกระทรวงศึกษาธิการ วัฒนธรรม กีฬา วิทยาศาสตร์ และเทคโนโลยี ประเทศญี่ปุ่น หรือ MEXT พร้อมทั้งร่วมลงนามบันทึกความร่วมมือว่าด้วยการพัฒนาทรัพยากรมนุษย์ด้านอุตสาหกรรม ระหว่างกระทรวงศึกษาธิการ และ MEXT เมื่อวันพุธที่ 22 สิงหาคม 2561 ณ ห้องประชุมราชวัลลภ กระทรวงศึกษาธิการ
รมว.ศึกษาธิการ กล่าวว่า การลงนามบันทึกความร่วมมือในครั้งนี้ ถือเป็นวันประวัติศาสตร์อีกวันหนึ่งสำหรับความร่วมมือด้านการศึกษาที่เป็นรูปธรรมระหว่างไทยและญี่ปุ่น สืบเนื่องมาจากการประชุมคณะรัฐมนตรี เมื่อวันที่ 21 สิงหาคม 2561 ได้อนุมัติการจัดทำบันทึกความร่วมมือว่าด้วยการพัฒนาทรัพยากรมนุษย์ด้านอุตสาหกรรม ระหว่างกระทรวงศึกษาธิการของไทย และกระทรวงศึกษาธิการ วัฒนธรรม กีฬา วิทยาศาสตร์ และเทคโนโลยี แห่งประเทศญี่ปุ่น โดยมีสาระสำคัญสองประเด็นหลัก ได้แก่ 1) การก่อตั้งสถาบันการศึกษารูปแบบโคเซน (KOSEN) ในประเทศไทย สนับสนุนนักเรียนนักศึกษาไทยในการไปศึกษาต่อ ณ สถาบันโคเซน (KOSEN) ประเทศญี่ปุ่น และ 2) ส่งเสริมการแลกเปลี่ยนนักเรียนนักศึกษาระหว่างไทยและญี่ปุ่นให้เพิ่มมากขึ้น
บันทึกความร่วมมือฯ ดังกล่าว เกิดจากความร่วมมืออย่างจริงจังของกระทรวงศึกษาธิการ และ MEXT โดย รมว.ศึกษาธิการ ได้เดินทางไปเยี่ยมชมสถาบัน KOSEN ที่ประเทศญี่ปุ่นถึง 2 ครั้ง ทำให้ทราบว่า KOSEN เป็นสถาบันเตรียมนวัตกร ที่มีระบบเป็นที่ยอมรับในระดับสากล สำหรับสถาบัน Thai-KOSEN ที่เกิดจากความร่วมมือครั้งนี้
ในเบื้องต้นคาดว่าจะตั้งห้องเรียนจำนวน 1 ห้อง ที่โรงเรียนจุฬาภรณราชวิทยาลัย ชลบุรี และเปิดรับนักเรียนจำนวน 24 คน จากนั้นจะร่วมกับสถาบันเทคโนโลยีพระจอมเกล้าเจ้าคุณทหารลาดกระบัง (สจล.) และมหาวิทยาลัยเทคโนโลยีพระจอมเกล้าธนบุรี (มจธ.) เพื่อจัดตั้งสถาบัน และเสนอคณะรัฐมนตรีอนุมัติตั้งคณะกรรมการ Thai-KOSEN แห่งชาติ โดยมีรัฐมนตรีว่าการกระทรวงศึกษาธิการเป็นประธาน และมีผู้แทนจากหน่วยงานที่เกี่ยวข้องทั้งภาครัฐและเอกชนร่วมเป็นกรรมการ เพื่อให้ได้มุมมองการบริหารงานที่หลากหลาย นอกจากนี้ในอนาคตจะมีคณะกรรมการบริหารในระดับโรงเรียนด้วย
ขอขอบคุณประเทศญี่ปุ่น สถานเอกอัครราชทูตญี่ปุ่นประจำประเทศไทย ตลอดจนองค์กร JICA ที่ให้ความร่วมมือและสนับสนุนการจัดตั้งสถาบัน Thai-KOSEN อย่างเต็มที่ และแม้ว่านี่จะเป็นเพียงจุดเริ่มต้นของประเทศไทย แต่ก็หวังผลให้เด็กไทยได้รับประโยชน์สูงสุดจากสถาบัน Thai-KOSEN ทั้งในวันนี้และในอนาคต พร้อมขอขอบคุณผู้บริหารระดับสูงจากฝ่ายไทยและฝ่ายญี่ปุ่น ที่ให้เกียรติมาร่วมพิธีลงนามบันทึกความร่วมมือฯ ในครั้งนี้ อาทิ H.E. Mr. Shiro Sadoshima เอกอัครราชทูตญี่ปุ่นประจำประเทศไทย, Mr. Isao Taniguchi ประธาน National Institute of Technology หรือ KOSEN, Mr. Hiroo Tanaka หัวหน้าผู้แทนองค์การ JICA, นายสุเทพ ชิตยวงษ์ เลขาธิการคณะกรรมการการอาชีวศึกษา, นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน, นางวัฒนาพร ระงับทุกข์ รองปลัดกระทรวงศึกษาธิการ, ศาสตราจารย์ชูกิจ ลิมปิจำนงค์ ผู้อำนวยการสถาบันส่งเสริมการสอนวิทยาศาสตร์และเทคโนโลยี (สสวท.) เข้าร่วมงาน
นายฮิเดกิ นิวะ รัฐมนตรีช่วยว่าการกระทรวงศึกษาธิการ วัฒนธรรม กีฬา วิทยาศาสตร์ และเทคโนโลยี ประเทศญี่ปุ่น หรือ MEXT กล่าวว่า ขอขอบคุณ รมว.ศึกษาธิการ ที่ให้ความสนใจระบบการศึกษาแบบ KOSEN ของญี่ปุ่น และเดินทางไปเยี่ยมชมสถาบันถึงประเทศญี่ปุ่น ซึ่งการสร้างนวัตกรถือเป็นการสร้างกำลังคนที่เป็นประโยชน์อย่างยิ่งกับภาคอุตสาหกรรม จึงหวังว่าประเทศไทยจะมีความเข้าใจระบบ KOSEN เป็นอย่างดี อันจะนำไปสู่การจัดตั้งสถาบันการศึกษา Thai-KOSEN ได้อย่างตรงตามวัตถุประสงค์และมีประสิทธิภาพสูงสุด
สำหรับการเดินทางมาประเทศไทยในครั้งนี้ นอกจากจะได้มีโอกาสศึกษาดูงานที่วิทยาลัยอาชีวศึกษาเทคโนโลยีฐานวิทยาศาสตร์ (ชลบุรี) และโรงเรียนจุฬาภรณราชวิทยาลัย ชลบุรี ซึ่งมีนักเรียนนักศึกษาที่จะเติบโตเป็นนวัตกรที่ดี นำไปสู่การพัฒนาประเทศไทยในด้านต่าง ๆ ต่อไปแล้ว ญี่ปุ่นยังได้เข้ามามีส่วนร่วมจัดตั้งสถาบัน Thai-KOSEN เพื่อสร้างฐานรากของระบบการผลิตคนที่มีคุณภาพ และจะช่วยสร้างความสัมพันธ์ของทั้งสองประเทศให้แน่นแฟ้นยิ่งขึ้นอีกด้วย
Written by อรพรรณ ฤทธิ์มั่น
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/14973
