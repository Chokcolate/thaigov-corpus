รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ เป็นประธานในพิธีมอบ เครื่องหมายรับรองการจดทะเบียนการประกอบธุรกิจตลาดแบบตรง จำนวนกว่า 200 บริษัท

วันพุธที่ 29 สิงหาคม 2561
รมต.นร.สุวพันธุ์ฯ เป็นประธานในพิธีมอบ เครื่องหมายรับรองการจดทะเบียนการประกอบธุรกิจตลาดแบบตรง จำนวนกว่า 200 บริษัท
รมต.นร.สุวพันธุ์ฯ เป็นประธานในพิธีมอบ “เครื่องหมายรับรองการจดทะเบียนการประกอบธุรกิจตลาดแบบตรง” จำนวนกว่า 200 บริษัท เป็นการยกระดับและสร้างความน่าเชื่อถือให้กับวงการธุรกิจออนไลน์ในภาพรวมของประเทศ
วันนี้ (29 สิงหาคม 2561) เวลา 13.00 น. ณ โรงแรมอมารี ดอนเมือง กรุงเทพมหานคร นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี ในฐานะประธานกรรมการคุ้มครองผู้บริโภค เป็นประธานในพิธีมอบ “เครื่องหมายรับรองการจดทะเบียนการประกอบธุรกิจตลาดแบบตรง” จำนวน 200 บริษัท โดยมี พลตำรวจตรี ประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภค (สคบ.) และคณะผู้บริหาร สคบ. เข้าร่วมฯ
โอกาสนี้ เลนาธิการ สคบ. ได้กล่าวรายงานว่า รูปแบบของธุรกิจมีการเปลี่ยนแปลงตลอดเวลา และหนึ่งในการค้าขายที่ถือว่าได้มีอัตราการเติบโตสูง มีการขยายตัวอย่างรวดเร็ว มีผู้เกี่ยวข้องจากกลุ่มสังคมที่แตกต่างหลากหลาย และน่าจะเป็นธุรกิจเพียงไม่กี่ประเภทที่มีมูลค่าการค้าขายตั้งแต่หลักสิบบาทจนถึงหลักล้านบาท เพราะด้วยความสะดวกง่าย หลากหลาย รวดเร็วในการเลือกซื้อ จัดส่ง และชำระเงิน ด้วยความสะดวกที่ถือเป็นจุดเด่นของธุรกิจออนไลน์นี่เอง กลับกลายเป็นดาบสองคำมที่มีผู้ประกอบธุรกิจที่มีใจทุจริตใช้เป็นเครื่องมือในการหลอกลวงประชาชนผู้บริโภค และยังเป็นประเด็นปัญหาที่ส่งผลเสียต่อผู้ประกอบธุรกิจที่ตั้งใจทำมาหากิน ซึ่งเป็นคนส่วนใหญ่ของธุรกิจออนไลน์ เป็นภาระและความเสี่ยงของประชาชนที่ต้องใช้ความระมัดระวังมากขึ้นในการทำธุรกรรมออนไลน์อีกด้วย ในการนี้ สคบ. ได้แต่งตั้งคณะกรรมการพิจารณาคัดเลือกผู้ประกอบธุรกิจที่มีคุณภาพ และมีคุณสมบัติตามเกณฑ์เข้ารับ “เครื่องหมายรับรองการจดทะเบียนการประกอบธุรกิจตลาดแบบตรง” จำนวนประมาณ 200 บริษัท นับเป็นอีกก้าวที่สำคัญของการคุ้มครองผู้บริโภคที่มุ่งคุ้มครองสิทธิผู้บริโภคและยกย่องผู้ประกอบธุรกิจที่มีคุณภาพอย่างแท้จริง
จากนั้น รัฐมนตรีประจำสำนักนายกรัฐมนตรี ได้กล่าวแสดงความยินดีภายหลังมอบเครื่องหมายรับรอง ความตอนหนึ่งว่า รัฐบาลได้มอบนโยบายให้ สคบ. ซึ่งเป็นหน่วยงานที่มีภารกิจในการคุ้มครองผู้บริโภคที่ได้รับความเสียหายจากการกระทำของผู้ประกอบธุรกิจ และเป็นผู้รับผิดชอบในการจดทะเบียนการประกอบธุรกิจขายตรงและตลาดแบบตรง ดำเนินการตรวจสอบผู้ประกอบธุรกิจที่จดทะเบียนกับ สคบ. อย่างเข้มงวดเพื่อเป็นการควบคุมคุณภาพของผู้ประกอบธุรกิจตั้งแต่ต้นน้ำ โดยให้จัดทำสัญญลักษณ์สำหรับผู้บริโภคใช้ในการตัดสินใจเลือกผู้ประกอบการในเบื้องต้น และเป็นการสร้างความน่าเชื่อถือให้กับผู้ประกอบธุรกิจที่มีการดำเนินธุรกิจที่โปร่งใส ถูกต้อตามกฎหมาย ใช้แนวคิดตามหลักธรรมาภิบาล คือ เป็นผู้ประกอบธุรกิจที่จดทะเบียนกับ สคบ. อย่างถูกต้อง มีการโฆษณาที่ไม่เกินจริง และขายสินค้าที่มีคุณภาพมาตรฐานโดยมีความรับผิดชอบต่อผู้บริโภค ฯลฯ สคบ. จึงได้จัดโครงการมอบ “เครื่องหมายรับรองการจดทะเบียนการประกอบธุรกิจตลาดแบบตรง” สำหรับผู้ประกอบธุรกิจที่มีคุณสมบัติตามหลักเกณฑ์การขอใช้เครื่องหมายรับรองฯ อันจะเป็นการยกระดับและสร้างความน่าเชื่อถือให้กับวงการธุรกิจออนไลน์ในภาพรวม ซึ่งจะส่งผลดีต่อภาพลักษณ์ของเศรษฐกิจของประเทศไทยในองค์รวมตามนโยบายของรัฐบาลด้วย
.........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15006
