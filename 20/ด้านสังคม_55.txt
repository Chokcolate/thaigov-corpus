รัฐบาลไทย-ข่าวทำเนียบรัฐบาล-พม. พัฒนาศักยภาพเครือข่ายอาสาสมัครหญิงไทยจาก 15 ประเทศ พร้อมใช้รูปแบบ “เพื่อนช่วยเพื่อน” ช่วยเหลือหญิงไทยที่แต่งงานกับชาวต่างชาติ

วันอังคารที่ 7 สิงหาคม 2561
พม. พัฒนาศักยภาพเครือข่ายอาสาสมัครหญิงไทยจาก 15 ประเทศ พร้อมใช้รูปแบบ “เพื่อนช่วยเพื่อน” ช่วยเหลือหญิงไทยที่แต่งงานกับชาวต่างชาติ
พม. พัฒนาศักยภาพเครือข่ายอาสาสมัครหญิงไทยจาก 15 ประเทศ พร้อมใช้รูปแบบ “เพื่อนช่วยเพื่อน” ช่วยเหลือหญิงไทยที่แต่งงานกับชาวต่างชาติ
วันนี้ (7 ส.ค.61) เวลา 15.00 น. ที่โรงแรม เอสดี อเวนิว เขตบางพลัด กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิด "โครงการพัฒนาศักยภาพเครือข่ายอาสาสมัครให้คำปรึกษาแก่หญิงไทยที่แต่งงานกับชาวต่างชาติ” จัดโดย กรมกิจการสตรีและสถาบันครอบครัว (สค.) ระหว่างวันที่ 6 – 10 สิงหาคม 2561 โดยมีผู้เข้าร่วมโครงการฯ จำนวนทั้งสิ้น 70 คนประกอบด้วย เครือข่ายอาสาสมัครหญิงไทยในต่างประเทศจากภูมิภาคอเมริกา ยุโรป และเอเชีย จำนวน 15 ประเทศ รวมทั้งผู้ปฏิบัติงานที่เกี่ยวข้อง
ปัจจุบัน คนไทยจำนวนมากเดินทางไปทั่วโลกด้วยวัตถุประสงค์ที่หลากหลาย ทั้งการหางานทำ ศึกษาต่อ หรือสร้างครอบครัว จากสถิติปัจจุบัน พบว่า มีคนไทยอาศัยอยู่ในภูมิภาคอเมริกา ยุโรป เอเชีย แอฟริกา และแปซิฟิกใต้ จำนวน 1,138,878 คน (ประมาณ 1.13 ล้านคน) ซึ่งรัฐบาลไทยมีความห่วงใยต่อประชากรไทยทุกคน ถึงแม้ว่าจะไม่ได้พำนักอยู่ในราชอาณาจักรไทย ทั้งนี้ พลเอก ประยุทธ์ จันทร์โอชานายกรัฐมนตรี ได้กำชับให้ทุกส่วนราชการดำเนินการส่งเสริมและสนับสนุนให้คนไทยที่พำนักในต่างประเทศเกิดการรวมกลุ่ม เพื่อช่วยเหลือซึ่งกันและกัน และทำประโยชน์ในการสร้างชื่อเสียงต่อประเทศชาติ ทั้งนี้ กระทรวง พม. ได้ดำเนินการส่งเสริมและสนับสนุนให้คนไทยในต่างประเทศรวมตัวกันและช่วยเหลือซึ่งกันและกัน รวมถึงการสนับสนุนให้หญิงไทยสามารถทำงานเพื่อสังคม และรวมตัวกันเพื่อจดทะเบียนเป็นองค์กรสาธารณประโยชน์ในการสร้างภาพลักษณ์ที่ดีให้เห็นถึงความเข้มแข็ง ความรัก ความสามัคคีของคนไทยและหญิงไทย เสมือนเป็นทูตของประเทศไทยในการสร้างความประทับใจให้แก่ชาวต่างชาติ
กระทรวง พม. โดย สค. มีภารกิจสำคัญในการสร้างเสริมเครือข่ายจากทุกภาคส่วนให้มีส่วนร่วมพัฒนาสังคม เพื่อส่งเสริมความเสมอภาคและความเท่าเทียมให้กับประชาชนทุกกลุ่มเป้าหมาย โดยดำเนินการ 2 มิติ ได้แก่ 1.มิติการคุ้มครองและพิทักษ์สิทธิ ด้วยการดำเนินงานผ่านศูนย์ส่งเสริมและประสานการพัฒนาสังคมสำหรับคนไทยในต่างประเทศ และบูรณาการการดำเนินงานภายในกระทรวง พม เพื่อให้การดูแลคนไทยครอบคลุมทุกกลุ่มเป้าหมาย ทั้งเด็ก เยาวชน สตรี ผู้พิการ ผู้สูงอายุ และครอบครัวไทยที่พำนักในต่างประเทศ รวมทั้งหน่วยงานภาคีเครือข่าย ได้แก่ กระทรวงการต่างประเทศ สำนักงานอัยการสูงสุด กรมการจัดหางาน กรมการปกครอง กระทรวงสาธารณสุข สำนักงานตรวจคนเข้าเมือง บริษัท ท่าอากาศยานไทย จำกัด และเครือข่ายอาสาสมัครหญิงไทยในต่างประเทศ สำหรับในปี 2561 จะดำเนินการจัดทำบันทึกข้อตกลงเพิ่มเติมกับสถาบันบัณฑิตพัฒนศิลป์ กระทรวงวัฒนธรรม เพื่อป้องกันและลดความเสี่ยงกรณีการถูกล่อลวงไปต่างประเทศ ในกลุ่มนักเรียนนาฏศิลป์และดนตรีในระดับปริญญาตรีที่กำลัง จะสำเร็จการศึกษา และ 2. มิติด้านการส่งเสริมและช่วยเหลือ ได้แก่ การจดทะเบียนรับรองเป็นองค์กรสาธารณประโยชน์ การสนับสนุนให้องค์กรสาธารณประโยชน์ในต่างประเทศขอรับเงินสนับสนุนกิจกรรมที่เป็นประโยชน์ต่อคนไทยในต่างประเทศจาก "กองทุนส่งเสริมการจัดสวัสดิการสังคม” และการนำเทคโนโลยีมาใช้เป็นช่องทางสนับสนุนและช่วยเหลือคนไทยในต่างประเทศ ซึ่งขณะนี้ มีเครือข่ายที่จดทะเบียนรับรองเป็นองค์กรสาธารณประโยชน์ทั้งหมด 26 องค์กร ใน 10 ประเทศ และมีโครงการที่ได้รับเงินสนับสนุนจากกองทุนฯ แล้ว 8 องค์กร ใน 4 ประเทศ โดยมีรูปแบบการบริการช่วยเหลือคนไทยในต่างประเทศในยุค Thailand 4.0 ที่มุ่งเน้นการใช้เทคโนโลยีด้านการสื่อสารเพื่ออำนวยความสะดวกด้านประสานการดำเนินการช่วยเหลือ ได้แก่ เว็ปไซต์ yingthai.dwf.go.th แอพพลิเคชั่น Yingthai แอพพลิเคชั่นครอบครัว กรมกิจการสตรีและสถาบันครอบครัว "โกลด์ แอพพลิเคชั่น คนไทยใส่ใจผู้สูงอายุ” และ ศูนย์ช่วยเหลือสังคม สายด่วน 1300 โทร. +66 99 130 1300 โดยไม่เสียค่าใช้จ่าย
สำหรับ "โครงการพัฒนาศักยภาพเครือข่ายอาสาสมัครให้คำปรึกษาแก่หญิงไทยที่แต่งงานกับชาวต่างชาติ” เกิดจากการขยายผลจากการขับเคลื่อนภารกิจที่สอดรับกับนโยบายของรัฐบาล ในเรื่อง "การพัฒนาสังคมไทยในต่างประเทศ เพื่อการพัฒนาระบบสวัสดิการสังคมและจิตอาสาสังคม” ผ่านการพัฒนาศักยภาพสตรีที่อยู่ ในต่างประเทศ และการสร้างเครือข่ายอาสาสมัครหญิงไทยในต่างประเทศ เพื่อสนับสนุนให้สตรีไทยในต่างประเทศ มีความเข้มแข็ง สามารถช่วยเหลือดูแลซึ่งกันและกัน โดยอาสาสมัครทั้ง 70 คน จาก 15 ประเทศ ได้เดินทางมายังประเทศไทย และเข้ารับการส่งเสริมและพัฒนาทักษะความรู้ภายใต้การอบรมของกระทรวง พม. โดย สค. ในการนำความรู้กลับไปให้ความช่วยเหลือและให้คำปรึกษาแนะนำกับผู้ที่ยังประสบปัญหาทางสังคมในลักษณะเพื่อนช่วยเพื่อน เนื่องจากคนไทยในชุมชนหรือพื้นที่เดียวกัน ย่อมมีความเข้าใจในบริบทของสังคมและวัฒนธรรม อันจะส่งผลให้ การช่วยเหลือเป็นไปอย่างครอบคลุมและมีประสิทธิภาพ ทั้งนี้ เพื่อความสมบูรณ์ครบถ้วนของการอบรมในครั้งนี้ นอกจากการให้ความรู้เชิงวิชาการ ยังมีเสริมสร้างทักษะการให้ความช่วยเหลือ ด้วยกิจกรรมการศึกษาดูงาน ณ สมาคมส่งเสริมสถานภาพสตรีในพระอุปถัมภ์พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ (บ้านพักฉุกเฉิน) ซึ่งเป็นองค์กรพัฒนาเอกชนที่ให้ความช่วยเหลือผู้หญิงและเด็กที่ประสบปัญหาวิกฤตชีวิต

ที่มา : http://www.thaigov.go.th/news/contents/details/14425
