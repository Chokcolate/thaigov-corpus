รัฐบาลไทย-ข่าวทำเนียบรัฐบาล-พม. แถลงประเด็น “โทรป่วน” ศูนย์ช่วยเหลือสังคม 1300 และการจ่ายเงินสงเคราะห์เพื่อการยังชีพแก่ผู้สูงอายุที่มีรายได้น้อย โครงการลงทะเบียนเพื่อสวัสดิการแห่งรัฐผ่านบัตรสวัสดิการแห่งรัฐ


วันพฤหัสบดีที่ 30 สิงหาคม 2561
218
พม. แถลงประเด็น “โทรป่วน” ศูนย์ช่วยเหลือสังคม 1300 และการจ่ายเงินสงเคราะห์เพื่อการยังชีพแก่ผู้สูงอายุที่มีรายได้น้อย โครงการลงทะเบียนเพื่อสวัสดิการแห่งรัฐผ่านบัตรสวัสดิการแห่งรัฐ
พม. แถลงประเด็นปัญหา “โทรป่วน” ศูนย์ช่วยเหลือสังคม 1300 และการจ่ายเงินสงเคราะห์เพื่อการยังชีพแก่ผู้สูงอายุที่มีรายได้น้อย ในโครงการลงทะเบียนเพื่อสวัสดิการแห่งรัฐผ่านบัตรสวัสดิการแห่งรัฐ
วันนี้ (16 ส.ค. 61) เวลา 13.30 น. ที่บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุจิตรา พิทยานรเศรษฐ์ รองโฆษกกระทรวงการพัฒนาสังคมและความมั่นคงของมนุษย์ เป็นประธานการแถลงผลการดำเนินงานตามภารกิจสำคัญของกระทรวงการพัฒนาสังคมและความมั่นคงของมนุษย์ (พม.) ได้แก่ 1) ประเด็นปัญหา "โทรป่วน" ศูนย์ช่วยเหลือสังคม 1300 โดย นางสาวดรุณี มนัสวานิช ผู้อำนวยการศูนย์ช่วยเหลือสังคม และ 2) ประเด็นการจ่ายเงินสงเคราะห์เพื่อการยังชีพแก่ผู้สูงอายุที่มีรายได้น้อย ในโครงการลงทะเบียนเพื่อสวัสดิการแห่งรัฐ ผ่านบัตรสวัสดิการแห่งรัฐ โดย นางสาวจิรฎา วิวัฒนนะ ผู้อำนวยการกองบริหารกองทุนผู้สูงอายุ
ศูนย์ช่วยเหลือสังคม สายด่วน 1300 เป็นศูนย์กลางในการให้คำปรึกษาแนะนำทางโทรศัพท์ รวมถึงรับแจ้งเรื่องราวร้องทุกข์ และเบาะแสสังคม ใน 10 ประเด็นปัญหาหลักของสังคม ได้แก่ 1) ปัญหาความรุนแรงในครอบครัว 2) ปัญหาการตั้งครรภ์ไม่พร้อม 3) ปัญหาการค้ามนุษย์ 4) ปัญหาผู้ได้รับผลกระทบจากยาเสพติด 5) ปัญหาบุคคลเร่ร่อน ไร้ที่พึ่ง 6) ปัญหาบุคคลขอทาน 7) ปัญหาเด็กและเยาวชน 8) ปัญหาบุคคลสูญหาย 9) ปัญหาผู้สูงอายุ และ 10) ปัญหาคนพิการ ทั้งนี้ ผลการดำเนินการที่ผ่านมา พบว่า มีจำนวนผู้ใช้บริการเพิ่มขึ้นอย่างต่อเนื่อง โดยประเด็นปัญหาสังคมที่ได้รับแจ้งสูงสุด ประกอบด้วย 1) ปัญหาความรุนแรง 2) ปัญหาครอบครัวยากจน 3) คนไร้ที่พึ่ง 4) คนขอทาน และ 5) เด็กและเยาวชนมีพฤติกรรมไม่เหมาะสม สำหรับสถิติการให้ความช่วยเหลือผู้ประสบปัญหาสังคมของศูนย์ช่วยเหลือสังคม ตั้งแต่วันที่ 1 ต.ค. 60 – 31 ก.ค. 61 มีผู้ใช้บริการรวม 84,475 ราย เฉลี่ย 286 ราย/วัน โดยในจำนวนนี้พบว่ามีจำนวนสายโทรผิด/ก่อกวน โทรเข้ามา จำนวน 21,541 ครั้ง คิดเป็น ร้อยละ 24.8 เฉลี่ยสายโทรผิดก่อกวน วันละ 67 ครั้ง แบ่งเป็น 2 ประเภท ดังนี้ 1) ผู้ใช้บริการที่โทรเข้ามาก่อกวน 14,393 ครั้ง ร้อยละ 16.5 ส่วนใหญ่ผู้ใช้บริการมีพฤติกรรมโทรแล้วเงียบ 3,800 ครั้ง การโทรก่อกวน เช่น ใช้คำหยาบคาย ร้องเพลง 2,727 ครั้ง และผู้ใช้บริการโทรมาสำเร็จความใคร่ 265 ครั้ง และ 2) ผู้ใช้บริการโทรผิด 7,148 ครั้ง ร้อยละ 8.2 นอกจากนั้น พบว่า มีหมายเลขโทรศัพท์ที่โทรเข้ามาถึง 230 ครั้ง ในรอบ 1 ปีงบประมาณ ซึ่งเป็นหมายเลขเดียวกัน ซึ่งผลกระทบจากสายก่อกวน/โทรผิด ส่งผลให้เสียโอกาสในการให้ความช่วยเหลือผู้ใช้บริการท่านอื่น โดยแนวทางการดำเนินการของศูนย์ช่วยเหลือสังคม สายด่วน 1300 กรณีผู้มีพฤติกรรมโทรศัพท์ก่อกวน มีดังนี้ 1) เจ้าหน้าที่รับเรื่องทางโทรศัพท์ เฝ้าสังเกตพฤติกรรมการโทร และแจ้งหัวหน้างานสายด่วนให้ทราบ 2) หากโทรผิด/ก่อกวนเกิน 10 ครั้ง หัวหน้างานสายด่วนจะแจ้งผู้ดูแลระบบสายด่วนดำเนินการบล็อกหมายเลขโทรศัพท์ก่อกวนดังกล่าว และ 3) สรุปหมายเลขโทรก่อกวน และทำหนังสือถึงผู้บังคับการสายตรวจและปฏิบัติการพิเศษ เพื่อดำเนินการตรวจสอบและป้องปรามพฤติกรรมโทรศัพท์ก่อกวน ทั้งนี้ ศูนย์ช่วยเหลือสังคม ขอความร่วมมือประชาชนไม่โทรเข้ามาก่อกวนสายด่วน 1300 เพราะทางศูนย์ฯ ต้องการให้ความช่วยเหลือประชาชนที่ประสบปัญหาสังคม ซึ่งบางกรณีมีความต้องการความช่วยเหลือแบบเร่งด่วน และมีผลต่อสวัสดิภาพและความปลอดภัยในชีวิต โดยหากพบ จะมีการดำเนินการทางกฎหมายต่อไป
สำหรับการจ่ายเงินสงเคราะห์เพื่อการยังชีพแก่ผู้สูงอายุที่มีรายได้น้อย ในโครงการลงทะเบียนเพื่อสวัสดิการแห่งรัฐ ผ่านบัตรสวัสดิการแห่งรัฐ นั้น เมื่อวันที่ 15 ส.ค. 61 ได้มีการจัดงาน Kick Off และทำพิธีลงนามบันทึกข้อตกลงร่วมกัน 44 พื้นที่นำร่อง ณ ห้องศรีสุริยวงศ์บอลรูม ชั้น 11 โรงแรม ตวันนา สุรวงศ์ กรุงเทพฯ ซึ่งกระทรวงการคลังได้ริเริ่มแนวคิดในการดำเนินมาตรการช่วยเหลือผู้สูงอายุที่มีรายได้น้อยผ่านบัตรสวัสดิการแห่งรัฐ และผสานความร่วมมือกับกระทรวง พม. รวมทั้งหน่วยงานต่างๆ ที่เกี่ยวข้อง โดยกำหนดแหล่งเงินเข้ากองทุนผู้สูงอายุเพิ่มเติม 2 แหล่ง คือ การให้กรมสรรพสามิต และกรมศุลกากร เรียกเก็บภาษีสรรพสามิตในส่วนที่เกี่ยวกับสินค้าสุราและยาสูบในอัตราร้อยละ 2 แต่ไม่เกิน 4,000 ล้านบาทต่อปี และการรณรงค์ให้ผู้สูงอายุที่มีฐานะดีและไม่เดือดร้อนทางการเงิน บริจาคเบี้ยยังชีพผู้สูงอายุเข้ากองทุนผู้สูงอายุ เพื่อให้เป็นเงินสงเคราะห์เพื่อการยังชีพแก่ผู้สูงอายุที่มีรายได้น้อย ในโครงการลงทะเบียนเพื่อสวัสดิการแห่งรัฐผ่านบัตรสวัสดิการแห่งรัฐ โดยให้คณะกรรมการผู้สูงอายุแห่งชาติมีอำนาจในการจัดสรรเงินดังกล่าว ซึ่งคณะกรรมการผู้สูงอายุแห่งชาติได้มอบหมาย ให้คณะกรรมการบริหารกองทุนเป็นผู้พิจารณาอนุมัติอัตราการจ่ายเงินดังกล่าว โดยให้กระทรวงการคลังเป็นผู้จ่ายเงิน ให้ผู้สูงอายุผ่านบัตรสวัสดิการแห่งรัฐ ซึ่งคณะกรรมการบริหารกองทุนผู้สูงอายุมีมติให้จ่ายเงินในอัตรา ดังนี้ 1) ผู้สูงอายุที่มีรายได้ไม่เกิน 30,000 บาทต่อปี ได้รับเงินเพิ่มเดือนละ 100 บาท จากเดิมได้รับ 300 บาท รวมเป็น 400 บาท และ 2) ผู้สูงอายุ ที่มีรายได้เกินกว่า 30,000 บาท แต่ไม่เกิน 100,000 บาทต่อปี ได้รับเงินเพิ่มเดือนละ 50 บาท จากเดิมได้รับ 200 บาท รวมเป็น 250 บาท โดยจะจ่ายทุกวันที่ 15 ของเดือน เริ่มจ่ายครั้งแรกในวันที่ 15 สิงหาคม 2561 สำหรับเดือนนี้จะเป็นการจ่ายเงินสมทบของเดือนกรกฎาคม 2561 ด้วย ซึ่งเป็นไปตามมติคณะกรรมการบริหารกองทุนผู้สูงอายุที่ได้อนุมัติการจ่ายเงิน เข้าบัตรสวัสดิการแห่งรัฐ ตั้งแต่เดือนกรกฎาคม 2561 ถึงเดือนมีนาคม 2562 ส่วนในระยะต่อไป คณะกรรมการฯ จะพิจารณาอัตราการจ่ายตามสถานะการเงินของกองทุนฯ อีกครั้ง โดยผู้สูงอายุที่ถือบัตรสวัสดิการแห่งรัฐ สามารถนำบัตรไปกดเงินสดได้ ที่ตู้กดเงินอัตโนมัติ (ATM) ของธนาคารกรุงไทยทุกสาขา (เท่านั้น) จำนวนเงินที่สามารถกดได้ขั้นต่ำไม่น้อยกว่า 100 บาท โดยไม่มีค่าธรรมเนียม (ใช้เลขท้ายบัตรประชาชน 6 หลัก ในการกด และทำการเปลี่ยนรหัสตามขั้นตอนหน้าตู้กดเงินสดอัตโนมัติ) หรือจะนำไปรูดซื้อสินค้าที่ร้านธงฟ้า ผ่านแอปพลิเคชัน "ถุงเงิน” ได้ด้วย สำหรับเงินในส่วนนี้ ผู้สูงอายุที่ใช้เงินไม่หมดในเดือนนั้น สามารถสะสมเงินในบัตร เพื่อเก็บไว้ใช้ในเดือนต่อไปได้ นอกจากนี้ รัฐบาลยังส่งเสริมให้มีการดูแลผู้สูงอายุผ่านการดำเนินงานธนาคารเวลา เพื่อให้การดูแลผู้สูงอายุที่อยู่ในภาวะพึ่งพิง และผู้ให้จะได้รับการตอบแทนตามเวลาที่สะสมไว้ โดยการดำเนินงานธนาคารเวลาสำหรับผู้สูงอายุของประเทศไทย ได้รับความร่วมมือจากสำนักงานกองทุนสนับสนุนการสร้างเสริมสุขภาพ(สสส.) และองค์กรปกครองส่วนท้องถิ่น ซึ่งเมื่อวันที่ 14 สิงหาคม 2561 ได้มีการลงนามในบันทึกข้อตกลงว่าด้วยแนวทางปฏิบัติร่วมกันระหว่างหน่วยงานที่เกี่ยวข้อง เรื่องการดำเนินงานธนาคารเวลาสำหรับการดูแลผู้สูงอายุไทย โดยมีหน่วยงานที่เข้าร่วมดำเนินการ ได้แก่ กรมกิจการผู้สูงอายุ กองทุนสนับสนุนการสร้างเสริมสุขภาพ (สสส.) /และองค์กรปกครองส่วนท้องถิ่น จำนวน 44 พื้นที่นำร่อง

ที่มา : http://www.thaigov.go.th/news/contents/details/14651