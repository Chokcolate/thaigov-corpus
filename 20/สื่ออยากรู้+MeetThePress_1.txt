รัฐบาลไทย-ข่าวทำเนียบรัฐบาล-รมต.ทส. พร้อมด้วย รมต.นร. นายกอบศักดิ์ฯ ร่วมกันแถลงข่าวในงาน Meet the Press หัวข้อ “การจัดการ ป่าไม้ไทย อย่างยั่งยืน”


วันศุกร์ที่ 10 สิงหาคม 2561
117
พิมพ์
รมต.ทส. พร้อมด้วย รมต.นร. นายกอบศักดิ์ฯ ร่วมกันแถลงข่าวในงาน Meet the Press หัวข้อ “การจัดการ ป่าไม้ไทย อย่างยั่งยืน”
รมต.ทส. พร้อมด้วย รมต.นร. นายกอบศักดิ์ฯ ร่วมกันแถลงข่าวในงาน Meet the Press หัวข้อ “การจัดการ ป่าไม้ไทย อย่างยั่งยืน” โดยมีกฎหมายรองรับพร้อมยังมี “โครงการสวนป่าประชารัฐ” ที่นำร่องเปิดดำเนินการกว่า 60 แห่งทั่วประเทศจะเป็นประโยชน์และนำความสุขสู่ประชาชน
วันนี้ (9 สิงหาคม 2561) เวลา 11.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายกอบศักดิ์  ภูตระกูล รัฐมนตรีประจำสำนักนายกรัฐมนตรี  ร่วมกันแถลงข่าวในงาน Meet the Press หัวข้อ “การจัดการ ป่าไม้ไทยอย่างยั่งยืน” โดยมีสื่อมวลชนแขนงต่าง ๆ เข้าร่วมงาน ซึ่งสรุปสาระสำคัญดังนี้
รัฐมนตรีว่าการกระทรวงทรัพยากรธรรมชาติและสิ่งแวดล้อม ได้กล่าวถึงแนวทางการปฏิรูปทรัพยากรธรรมชาติของประเทศไทย รวมถึงนโยบายของกระทรวงทรัพยากรธรรมชาติและสิ่งแวดล้อมว่า  การจัดการป่าไม้ของประเทศไทยนั้น รัฐบาลให้ความสำคัญและกำลังดำเนินการมาอย่างต่อเนื่องอยู่ในขณะนี้ ซึ่งทรัพยากรธรรมชาติของประเทศไทยถือเป็นมรดกอันล้ำค่าที่บรรพบุรษไทยได้รักษาสิ่งเหล่านี้ไว้ให้คงอยู่กับอนุชนรุ่นหลัง  ดังนั้น คนไทยทุกคนต้องช่วยกันดูแลรักษาผืนป่าไทยให้คงอยู่ต่อไป  ซึ่งรัฐบาลมีหน้าที่กำกับขับเคลื่อนบูรณาการร่วมกันมากว่า 3 ปีแล้ว พร้อมกันนี้  รัฐมนตรีว่าการกระทรวงทรัพยากรธรรมชาติฯ ยังได้กล่าวของคุณสื่อมวลชน และประชาชนคนไทยทุกคนที่เป็นเครือข่ายเฝ้าระวังพร้อมแจ้งเตือนในโซเชียลมีเดียที่ทำให้รัฐบาลได้รับรู้และรับทราบข้อมูลในพื้นที่ที่เกี่ยวกับป่าไม้ ตลอดจนการบุกรุกพื้นที่ป่า  ฯลฯ  ซึ่งต่างก็มีบทเรียนเกี่ยวกับป่ามากมาย  ขณะที่รัฐบาลกำลังพยายามแก้ไขมติคณะรัฐมนตรีมาโดยตลอด  เพื่อลดความขัดแย้งเกี่ยวกับปัญหาต่าง ๆ ที่เกี่ยวข้องกับป่าไม้   ทั้งนี้ รัฐบาลส่งเสริมให้คนที่ทำดีมีโอกาสทำธุรกิจไม้จากป่าปลูกให้เดินหน้าได้เต็มที่ ซึ่งได้รับการสนับสนุนจากรัฐบาล โดยมีกฎหมายรองรับให้ถูกต้อง
รัฐมนตรีว่าการกระทรวงกระทรวงทรัพยากรธรรมชาติฯ  กล่าวต่อไปว่า  ปัจจุบันประเทศไทยมีพื้นที่ทั้งหมดจำนวนกว่า 500,000 ตารางกิโลเมตร คิดเป็นไร่ จำนวน 323 ล้านไร่  มีป่าไม้ที่สมบูรณ์อยู่จำนวน 102.4 ล้านไร่ หรือคิดเป็นร้อยละ 32% นอกนั้นเป็นป่าอื่น ๆ ซึ่งแสดงให้เห็นว่าประเทศไทยมีพื้นที่สีเขียว 32% ของประเทศ  และรัฐบาลได้กำหนดทิศทางอนาคตโดยมีแผนยุทธศาสตร์ชาติ 20 ปี ซึ่งกำหนดว่า ในอีก 20 ปีข้างหน้านี้ ประเทศไทยเราควรจะมีพื้นที่ป่าไม้ ต้นไม้และพื้นที่สีเขียวไม่น้อยกว่าร้อยละ 55%  ฉะนั้นในปี 2580 คนไทยในวันนั้นจะอยู่กับพื้นที่ที่ป่าไม้และพื้นที่สีเขียวที่อุดมสมบูรณ์ ทั้งนี้ กระทรวงทรัพยากรธรรมชาติฯ ได้กำหนดแผนงาน 4 มาตรการรองรับ ได้แก่   1. การจัดการป่าไม้ด้วยการอนุรักษ์   2. การจัดการป่าไม้เพื่อการสนับสนุนพัฒนาประเทศ 3. การจัดการป่าไม้เพื่อเศรษฐกิจและสังคม และ 4. การปฏิรูปการบริหารจัดการป่าไม้อย่างยั่งยืน
รัฐมนตรีว่าการกระทรวงกระทรวงทรัพยากรธรรมชาติฯ  กล่าวย้ำว่า  การจัดการป่าไม้ด้วยการอนุรักษ์  รัฐบาลต้องมีแผนในการปกป้องอย่างเข้มข้นและฟื้นฟูเพิ่มเติม เช่น การลาดตระเวนโดยเพิ่มหน่วยบินของกระทรวงทรัพยากรธรรมชาติฯ  นอกจากนี้ การจัดการป่าไม้เพื่อการสนับสนุนพัฒนาประเทศนั้นจำเป็นต้องมีอ่างเก็บน้ำไว้ใช้ในฤดูแล้ง
รัฐมนตรีว่าการกระทรวงกระทรวงทรัพยากรธรรมชาติฯ  กล่าวต่อไปว่า การจัดการป่าไม้เพื่อเศรษฐกิจและสังคมนั้น รัฐบาลได้มีโครงการการจัดที่ดินทำกินให้ชุมชนตามนโยบายรัฐบาล โดยการจัดที่ดินทำกินให้แก่ผู้ยากไร้ไม่มีที่ดินทำกินและที่อยู่อาศัยในลักษณะแปลงรวม โดยไม่ให้กรรมสิทธิ์ แต่เป็นการอนุญาตให้เข้าทำประโยชน์ในที่ดินของรัฐเป็นกลุ่มหรือชุมชนในรูปแบบสหกรณ์หรือรูปแบบอื่นที่เหมาะสม รวมทั้งการส่งเสริมการประกอบอาชีพตามศักยภาพของพื้นที่  และการปลูกป่า 3 อย่างได้ประโยชน์ 4 อย่าง ตามแนวพระราชดำริของในหลวงรัชกาลที่ 9 คือรัฐได้ป่า  ประชาชนได้ที่ทำกิน  ขณะเดียวกันรัฐบาลและกระทรวงทรัพยากรธรรมชาติและสิ่งแวดล้อม เห็นว่า การออกกฎหมายเพื่อปกป้องและปฏิรูปป่าไม้เป็นเรื่องสำคัญ จึงพยายามผลักดันกฎหมายที่เกี่ยวข้องกับป่าไม้ หนึ่งในนั้นก็คือ "กฎหมายป่าชุมชน" ซึ่งหลายฝ่ายมีความเห็นตรงกันว่า การให้คนอยู่ร่วมกับป่าและบริหารจัดการพื้นที่ป่าไปด้วยกัน เป็นทางออกที่ดีที่จะช่วยอนุรักษ์ทรัพยากรป่าไม้และเพิ่มพื้นที่สีเขียวให้ประเทศได้อย่างยั่งยืนมากขึ้น  โดยมติคณะรัฐมนตรีเมื่อวันที่ 22 พฤษภาคม 2561 ได้อนุมัติร่างพระราชบัญญัติ (พ.ร.บ.) ป่าชุมชน พ.ศ. .... เพื่อเปิดโอกาสให้คนในชุมชนมีส่วนร่วมกันดูแลผืนป่าและใช้ประโยชน์จากป่าไม้ที่ร่วมกันอนุรักษ์ได้  พร้อมกันนี้ยังอนุมัติร่างพระราชบัญญัติป่าไม้ (ฉบับที่ ..) พ.ศ. .... ที่กำหนดให้ไม้ทุกชนิดที่ขึ้นหรือปลูกขึ้นในที่ดินที่มีกรรมสิทธิ์หรือสิทธิครอบครองตามประมวลกฎหมายที่ดิน ไม่เป็นไม้หวงห้าม ถือเป็นสิทธิเจ้าของที่ดิน แต่ถ้ามีการค้าขายก็ต้องมีกติกาและมีการขออนุญาตตามขั้นตอนของกฎหมายดังกล่าวต่อไป
รัฐมนตรีว่าการกระทรวงกระทรวงทรัพยากรธรรมชาติฯ  ได้กล่าวย้ำในตอนท้ายว่า รัฐบาลได้ส่งเสริมการปลูกไม้มีค่า ที่เรียกกันว่า ไม้ยืนต้นที่มีมูลค่าสูงในที่ดินกรรมสิทธิ์ก็จะเป็นอีกช่องทางหนึ่งที่จะเพิ่มรายได้ให้กับคนไทยทุกภาคส่วนโดยไม่ต้องพึ่งพาการนำเข้าไม้จากต่างประเทศ  อีกทั้ง “โครงการสวนป่าประชารัฐ เพื่อความสุขของคนไทย” จะเป็น “ป่าในเมือง” ที่ตั้งอยู่ในเมืองหรือใกล้เมือง โดยภาครัฐร่วมกับท้องถิ่นและชุมชนดำเนินการร่วมกันในลักษณะของพื้นที่สาธารณะให้ประชาชนเข้ามาใช้ประโยชน์ได้ตามความเหมาะสม เช่น ออกกำลังกาย พักผ่อนหย่อนใจ ศึกษาธรรมชาติ ภายใต้การพัฒนาให้เป็นไปตามวัตถุประสงค์ในการจัดตั้งของแต่ละพื้นที่ โดย “โครงการสวนป่าประชารัฐ”ทั่วประเทศ ในปัจจุบันมีทั้งหมด 111 แห่ง เปิดดำเนินการไปแล้วทั้งสิ้น 60 กว่าแห่งทั่วประเทศ ประกอบด้วยสวนพฤกษศาสตร์ สวนรวมพรรณไม้ป่า 60 พรรษามหาราชินี สวนพฤกษศาสตร์วรรณคดี สวนรุกขชาติ วนอุทยาน หรือพื้นที่อื่นๆ ที่อยู่ในการดูแลของกรมอุทยานแห่งชาติฯ โดยได้มีการกำหนดรูปแบบพื้นที่เพื่อให้ประชาชนได้มาใช้ประโยชน์ มีการปรับปรุงสิ่งอำนวยความสะดวกต่าง ๆ  เส้นทางศึกษาธรรมชาติ ป้ายสื่อความหมาย ลานกีฬา ลานกิจกรรม ลานดนตรี ตลาดประชารัฐ เส้นทางจักรยาน ทางเดิน ทางวิ่ง หรือการออกกำลังกายในรูปแบบต่าง ๆ   อย่างครบถ้วนอีกด้วย
--------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14541