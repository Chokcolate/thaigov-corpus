รัฐบาลไทย-ข่าวทำเนียบรัฐบาล-นายกฯ ให้กำลังใจนักกีฬาเอเชียนเกมส์ แนะพัฒนาด้วยวิทยาศาสตร์การกีฬา พร้อมแสดงความห่วงใยผู้ประสบภัยน้ำท่วมทุกพื้นที่

วันพุธที่ 22 สิงหาคม 2561
นายกฯ ให้กำลังใจนักกีฬาเอเชียนเกมส์ แนะพัฒนาด้วยวิทยาศาสตร์การกีฬา พร้อมแสดงความห่วงใยผู้ประสบภัยน้ำท่วมทุกพื้นที่
นายกฯ ให้กำลังใจนักกีฬาเอเชียนเกมส์ แนะพัฒนาด้วยวิทยาศาสตร์การกีฬา พร้อมแสดงความห่วงใยผู้ประสบภัยน้ำท่วมทุกพื้นที่
พลเอก ประยุทธ์ จันทร์โอชา นายกรัฐมนตรีติดตามการแข่งขันกีฬาเอเชียนเกมส์ 2018 โดยได้ให้กำลังใจนักกีฬาทุกคนและทุกทีมต่อไปไม่ว่าจะได้รับเหรียญจากการแข่งขันหรือไม่ก็ตาม แต่สิ่งที่คาดหวังคือ อยากให้สมาคมกีฬาทุกประเภททบทวนผลงานของตนเอง และตั้งเป้าพัฒนานักกีฬารุ่นใหม่ที่มีฝีมือและความสามารถอย่างจริงจัง เพื่อสร้างชื่อเสียงให้ประเทศชาติ และเป็นต้นแบบให้แก่เยาวชนในการพัฒนาตนเองต่อไปในอนาคต
"นายกฯ เน้นย้ำถึงการนำวิทยาศาสตร์การกีฬาไปใช้ในการพัฒนานักกีฬาตั้งแต่ในระดับเด็ก เยาวชน จนถึงนักกีฬารุ่นใหญ่ เพราะที่ผ่านมาประเทศไทยยังไม่มีการวางแผนและดำเนินการเรื่องนี้อย่างจริงจัง โดยอาศัยเพียงแค่ทักษะฝีมือและพรสวรรค์ส่วนบุคคลเท่านั้น จึงมอบหมายให้ กระทรวงการท่องเที่ยวและกีฬาไปพิจารณาหาแนวทางส่งเสริมวิทยาศาสตร์การกีฬาทั้งในโรงเรียนกีฬา สมาคมกีฬา และทุกจังหวัดหรือทุกภาค"
นอกจากนี้ นายกรัฐมนตรียังได้กล่าวถึงปัญหาน้ำท่วมในหลายพื้นที่ โดยแสดงความห่วงใยประชาชนที่อยู่ในพื้นที่เสี่ยงภัยเนื่องจากมีฝนตกหนักอย่างต่อเนื่อง ทำให้น้ำเอ่อล้นเข้าท่วมในพื้นที่ตัวเมือง อาคารบ้านเรือน และพื้นที่ทางการเกษตร
จึงขอเตือนให้ประชาชนดูแลตนเองและคนในครอบครัว โดยอพยพทั้งคน ทรัพย์สิน และสัตว์เลี้ยงไปอยู่ในที่ที่ปลอดภัย และติดตามข่าวสารจากทางราชการอย่างใกล้ชิด เพราะแม้ว่ารัฐบาล จะวางแผนและบริหารจัดการสถานการณ์น้ำอย่างเต็มที่แล้ว แต่ปริมาณน้ำฝนมีมากจึงทำให้เกิดปัญหาขึ้น
"นายกฯ กำชับให้ทุกหน่วยที่เกี่ยวข้องลงไปแก้ไขปัญหาให้ความช่วยเหลือประชาชนที่ประสบภัยในทุกพื้นที่อย่างเร่งด่วน โดยรัฐบาลจะติดตามสถานการณ์อย่างต่อเนื่อง และพร้อมจะสนับสนุนการปฎิบัติงานอย่างเต็มที่"
.......................................
สำนักโฆษก

ที่มา : http://www.thaigov.go.th/news/contents/details/14834
