รัฐบาลไทย-ข่าวทำเนียบรัฐบาล-รัฐบาล โดยกระทรวงการพัฒนาสังคมและความมั่นคงของมนุษย์ เปิดตัวกิจการเพื่อสังคมที่ได้รับการรับรองเป็นครั้งแรกของประเทศไทย

วันอังคารที่ 28 สิงหาคม 2561
รัฐบาล โดยกระทรวงการพัฒนาสังคมและความมั่นคงของมนุษย์ เปิดตัวกิจการเพื่อสังคมที่ได้รับการรับรองเป็นครั้งแรกของประเทศไทย
รัฐบาล โดยกระทรวงการพัฒนาสังคมและความมั่นคงของมนุษย์ เปิดตัวกิจการเพื่อสังคมที่ได้รับการรับรองเป็นครั้งแรกของประเทศไทย (Social Enterprise) พร้อมพัฒนาประเทศไทยอย่างเป็นองค์รวมในด้านเศรษฐกิจ สังคม ชุมชน สิ่งแวดล้อม ให้เป็นไปตามยุทธศาสตร์ชาติ 20 ปี
วันนี้ (28 สิงหาคม 2561) เวลา 08.30 น. ก่อนการประชุมคณะรัฐมนตรี ณ บริเวณโถงกลางตึกบัญชาการ 1 ทำเนียบรัฐบาล พลเอก ฉัตรชัย สาริกัลยะ รองนายกรัฐมนตรี พร้อมด้วย พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ นำคณะผู้แทนสถานประกอบการที่ได้รับการรับรองกิจการเพื่อสังคม จำนวนทั้งสิ้น 15 กิจการ จากกระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ เข้าพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์สถานประกอบการที่ดำเนินกิจการเพื่อสังคม ที่ได้รับการรับรองจากคณะกรรมการสร้างเสริมกิจการเพื่อสังคมแห่งชาติ  โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ และ นางนภา เศรษฐกร อธิบดีกรมพัฒนาสังคมและสวัสดิการ (พส.) เข้าร่วมฯ
ทั้งนี้ ตามที่รัฐบาลเห็นความสำคัญกับการพัฒนาธุรกิจควบคู่กับการพัฒนาสังคมและสิ่งแวดล้อมที่ยั่งยืน จึงผลักดันนโยบายกิจการเพื่อสังคม (Social Enterprise) โดยบูรณาการการทำงานระหว่างหลายภาคส่วน ทั้งภาครัฐ ภาคเอกชน และภาคประชาสังคม ให้เข้ามามีส่วนร่วมในรูปแบบของ “กิจการเพื่อสังคม” เพื่อการพัฒนาสังคมอย่างยั่งยืน “ปรับเปลี่ยนวิธีคิด” จากองค์กรที่มุ่งเน้นการแก้ปัญหาและพัฒนาชุมชน สังคม หรือสิ่งแวดล้อม เป็นองค์กรที่มีวิธีการบริหารจัดการและมีธรรมาภิบาล โดยนำผลกำไรไปลงทุนกับมนุษย์และสังคมทั้งด้านเศรษฐกิจ สิ่งแวดล้อม สังคม สาธารณสุข และการมีส่วนร่วมของชุมชน
ปัจจุบันกระทรวง พม. โดย พส. ได้ดำเนินการขับเคลื่อนการสร้างเสริมกิจการเพื่อสังคม ดังนี้  1) ประกาศคณะกรรมการสร้างเสริมกิจการเพื่อสังคมแห่งชาติ ว่าด้วยหลักเกณฑ์และวิธีการยื่นคำขอหนังสือรับรองกิจการเพื่อสังคม พ.ศ. 2561 และได้เผยแพร่ทางเว็บไซต์ www.dsdw.go.th 2) แต่งตั้งคณะอนุกรรมการจัดทำแผนการสร้างเสริมกิจการเพื่อสังคม พ.ศ. 2561 –  2564 รับฟังความคิดเห็นของผู้มีส่วนได้ส่วนเสีย และนำข้อคิดเห็นมาประกอบการจัดทำร่างแผนกิจการเพื่อสังคมต่อไป 3) จัดงาน Kick off Social Enterprise : SE เมื่อวันที่ 13 มิถุนายน 2561 ที่ตลาดหลักทรัพย์แห่งประเทศไทย เพื่อเป็นการส่งเสริม สนับสนุน เผยแพร่ และประชาสัมพันธ์ ให้ภาคธุรกิจที่สนใจได้รับทราบและยื่นคำขอหนังสือรับรองกิจการเพื่อสังคม 4) จัดประชุมเชิงปฏิบัติการ “สร้างเสริมกิจการเพื่อสังคมกับงานพัฒนาสังคม (Social Enterprise: SE) ภายใต้งาน Thailand Social Expo เมื่อวันที่ 5 สิงหาคม 2561 ณ ห้องประชุมฟินิกซ์ 5 ศูนย์แสดงสินค้าและการประชุม อิมแพ็ค เมืองทองธานี จังหวัดนนทบุรี ซึ่งมี นายกอบศักดิ์ ภูตระกูล รัฐมนตรีประจำสำนักนายกรัฐมนตรี เป็นประธานการประชุมฯ โดยมีการจัดเวทีวิชาการได้สะท้อนแง่คิดที่สำคัญเกี่ยวกับการพัฒนาธุรกิจเพื่อสังคมในประเทศไทย การรับรองกิจการเพื่อสังคม และการสนับสนุน Social Enterprise ในหลากหลายมิติ และ 5) แต่งตั้งคณะอนุกรรมการพิจารณาคำขอหนังสือรับรองกิจการเพื่อสังคม ซึ่งมีผู้ยื่นขอรับรองและผ่านการรับรองคุณสมบัติเป็นครั้งแรกในประเทศไทย จำนวน 15 กิจการ ได้แก่
1) บริษัท ดอยคำผลิตภัณฑ์อาหาร จำกัด 2) บริษัท เรย์วิสาหกิจเพื่อสังคม จำกัด  3) บริษัท สานพลัง วิสาหกิจเพื่อสังคม จำกัด  4) บริษัท เเดรี่โฮม จำกัด  5) บริษัท กาแฟอาข่า อ่ามา จำกัด 6) บริษัท สยามออร์แกนิค จำกัด  7) บริษัท แจสเบอร์รี่ จำกัด  8) กลุ่มเกษตรกรทำนา นาโส่ 9) มูลนิธิแม่ฟ้าหลวงในพระบรมราชูปถัมภ์ 10) บริษัท เด็กพิเศษ วิสาหกิจเพื่อสังคม จำกัด 11) บริษัท ลุมพินี พร็อพเพอร์ตี้ เซอร์วิส แอนด์ แคร์ จำกัด 12) บริษัท คิดคิด จำกัด  13) มูลนิธิโรงพยาบาลเจ้าพระยาอภัยภูเบศรในพระอุปถัมภ์ฯ 14) สหกรณ์กรีนเนท จำกัด และ 15) บริษัท โลเคิล อไลค์ จำกัด โดยสถานประกอบการที่ได้รับการอนุมัติรับรองจะได้รับการสร้างภาพลักษณ์ขององค์กรแล้ว ยังสามารถได้รับสิทธิประโยชน์อื่นๆ อาทิ การยกเว้นภาษีเงินได้ ตามพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ 621) พ.ศ. 2559
โอกาสนี้ นายกรัฐมนตรีได้กล่าวชื่นชมพร้อมสนับสนุนสถานประกอบการที่เข้ามามีบทบาทร่วมกันในการดำเนินกิจการเพื่อสังคม โดยให้ทุกภาคส่วนได้ขับเคลื่อนประเทศในการพัฒนาเศรษฐกิจสังคมและชุมชนร่วมกัน สอดคล้องกับยุทธศาสตร์ชาติ 20 ปี ต่อไป
...................................................................
กลุ่มประชาสัมพันธ์และเผยแพร่  สำนักโฆษก

ที่มา : http://www.thaigov.go.th/news/contents/details/14957
