รัฐบาลไทย-ข่าวทำเนียบรัฐบาล-นายฮิเดะอะกิ โอมุระ ผู้ว่าราชการจังหวัดไอจิ ประเทศญี่ปุ่น เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี

วันพุธที่ 22 สิงหาคม 2561
นายฮิเดะอะกิ โอมุระ ผู้ว่าราชการจังหวัดไอจิ ประเทศญี่ปุ่น เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี
นายฮิเดะอะกิ โอมุระ ผู้ว่าราชการจังหวัดไอจิ ประเทศญี่ปุ่น เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี
วันนี้ (22 ส.ค. 61) เวลา 13.30 น. นายฮิเดะอะกิ โอมุระ (Mr. Hideaki Ohmura) ผู้ว่าราชการจังหวัดไอจิ ประเทศญี่ปุ่น เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี ในโอกาสเดินทางเยือนไทย ณ ห้องสีเหลือง ตึกสันติไมตรี ทำเนียบรัฐบาล สรุปสาระสำคัญการหารือดังนี้
รองนายกรัฐมนตรียินดีต้อนรับผู้ว่าราชการจังหวัดไอจิ ที่นำคณะผู้แทนภาคเอกชนจากจังหวัดไอจิ เดินทางเยือนไทยในครั้งนี้พร้อมแสดงความขอบคุณภาครัฐและเอกชนของจังหวัดไอจิ ที่สนับสนุนให้การสัมมนาส่งเสริมการลงทุนในไทยที่เมืองนาโกยาประสบความสำเร็จเป็นอย่างดี
ผู้ว่าราชการจังหวัดไอจิ กล่าวว่าปัจจุบันมีบริษัทฯ จากไอจิ ลงทุนในไทยกว่า 450 แห่ง เพิ่มขึ้นกว่า 20% ในช่วง 5 ปีที่ผ่านมา และคิดเป็น 1/3 ของมูลค่าการลงทุนจากญี่ปุ่นทั้งหมดในไทย โดยมีบริษัทที่สำคัญคือ Toyota และ Denso แสดงให้เห็นว่าภาคเอกชนญี่ปุ่นมีความเชื่อมั่นในศักยภาพของเศรษฐกิจไทย
ในการนี้ รองนายกรัฐมนตรีกล่าวว่ารัฐบาลได้มีการปฏิรูปอุตสาหกรรมไทย ตามนโยบาย Thailand 4.0 พร้อมทั้งได้เชิญชวนภาคเอกชนของจังหวัด ไอจิ เข้ามาลงทุนในอุตสาหกรรมเป้าหมาย และ EEC รวมทั้งมีส่วนร่วมในศูนย์ปฏิรูปอุตสาหกรรมแห่งอนาคต (Industry Transformation Center : ITC) ในไทย
รองนายกรัฐมนตรียังแสดงความชื่นชมภาคเอกชนของจังหวัดไอจิ ที่มีเทคโนโลยีและนวัตกรรมที่ทันสมัยมากมาย รวมถึงสถาบันการศึกษาและวิจัยที่มีความโดดเด่น ซึ่งผู้ว่าราชการจังหวัดไอจิ ยินดีสนับสนุนภาคเอกชนให้เข้ามาลงทุนใน ITC ของไทยรวมถึงแลกเปลี่ยนความรู้ ความชำนาญในด้านเทคโนโลยีและนวัตกรรมใหม่ๆ แก่ไทยด้วย
โอกาสนี้ ผู้ว่าราชการจังหวัดไอจิขอให้รัฐบาลไทยช่วยผลักดันการขยายขนาดเครื่องบินของการบินไทย รวมทั้งการเพิ่มเที่ยวบินตรงของสายการบิน low cost airline ในเส้นทางกรุงเทพฯ-นาโกยาด้วย ซึ่งจะช่วยสนับสนุนการดำเนินธุรกิจ และกระชับความสัมพันธ์ระหว่างประชาชนของทั้งสองประเทศ
ก่อนจบการสนทนา รองนายกรัฐมนตรีย้ำว่ารัฐบาลไทยพร้อมดูแลและมอบสิทธิประโยชน์ต่างๆ ให้แก่ภาคเอกชนญี่ปุ่นที่มาลงทุนในไทย หากมีปัญหาหรือข้อติดขัดใดขอให้ประสานกับสำนักงานคณะกรรมการส่งเสริมการลงทุน (BOI) ได้โดยตรง
*******************

ที่มา : http://www.thaigov.go.th/news/contents/details/14825
