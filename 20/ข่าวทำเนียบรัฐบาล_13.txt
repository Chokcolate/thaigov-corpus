รัฐบาลไทย-ข่าวทำเนียบรัฐบาล-นายกรัฐมนตรีพบปะนักศึกษา พร้อมเยี่ยมชมนิทรรศการผลงานนักศึกษา ม.อุบลราชธานี แนะให้นักศึกษาพัฒนาตนเองอยู่เสมอ ให้ทันกับเทคโนโลยีและสถานการณ์ เรียนให้สอดคล้องกับการพัฒนาประเทศในอนาคต

วันอังคารที่ 24 กรกฎาคม 2561
นายกรัฐมนตรีพบปะนักศึกษา พร้อมเยี่ยมชมนิทรรศการผลงานนักศึกษา ม.อุบลราชธานี แนะให้นักศึกษาพัฒนาตนเองอยู่เสมอ ให้ทันกับเทคโนโลยีและสถานการณ์ เรียนให้สอดคล้องกับการพัฒนาประเทศในอนาคต
นายกรัฐมนตรีพบปะนักศึกษา พร้อมเยี่ยมชมนิทรรศการผลงานนักศึกษา ม.อุบลราชธานี แนะให้นักศึกษาพัฒนาตนเองอยู่เสมอ ให้ทันกับเทคโนโลยีและสถานการณ์ เรียนให้สอดคล้องกับการพัฒนาประเทศในอนาคต
วันนี้ (24 ก.ค.61) เวลา 07.40 น. พลเอก ประยุทธ์ จันทร์โอชา นายกรัฐมนตรี เดินทางมายังอาคารเทพรัตนสิริปภา มหาวิทยาลัยอุบลราชธานี ตำบลเมืองศรีไค อำเภอวารินชำราบ จังหวัดอุบลราชธานี เพื่อเป็นประธานการประชุมการพัฒนาเศรษฐกิจและสังคมกลุ่มจังหวัดภาคตะวันออกเฉียงเหนือตอนล่าง 2 (ราชธานีเจริญศรีโสธร : อุบลราชธานี อำนาจเจริญ ศรีสะเกษ และยโสธร) และเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 5/2561 ณ ห้องบอลรูม เอบี ชั้น 2 อาคารเทพรัตนสิริปภา โดยก่อนการประชุมฯ นายกรัฐมนตรี ได้พบปะกับนักศึกษามหาวิทยาลัยอุบลราชธานี ที่มาให้การต้อนรับอย่างเป็นกันเองและอบอุ่น
พร้อมเยี่ยมชมนิทรรศการแสดงผลงานของนักศึกษาและมหาวิทยาลัยอุบลราชธานี ประกอบด้วย 1) โครงการวิจัยพัฒนาจิ้งหรีดเพื่อเป็นอาหารแห่งอนาคตแบบครบวงจร โดยมีเป้าหมายที่จะพัฒนาให้จิ้งหรีดเป็นสัตว์เศรษฐกิจใหม่ของภูมิภาค และเกษตรกรสามารถเพาะเลี้ยงจำหน่ายเป็นอาชีพหลักได้ ซึ่งขณะนี้ได้มีการแปรรูปเป็นผลิตภัณฑ์จากจิ้งหรีด 2 รูปแบบ คือ ชนิดผงพร้อมชง กับชนิดก้อนแบบคริกเก็ตคิ้ว ซึ่งสามารถรับประทานได้ง่ายและสะดวก โดยในอนาคตจะพัฒนาผลิตภัณฑ์ชนิดผงพร้อมชงให้มีกลิ่นที่ดียิ่งขึ้น
2) ผักเกษตรอินทรีย์ จากศูนย์การเรียนรู้เกษตรอินทรีย์เมืองศรีไค เป็นการรวมกลุ่มของประชาชนในชุมชนปลูกผักอินทรีย์ในโรงเรือนแบบยกโต๊ะ  ซึ่งการปลูกผักดังกล่าวนอกจากปลอดสารพิษแล้วยังป้องกันเชื้อราในดิน ทำให้ได้ผลผลิตที่ดีมีคุณภาพปลอดภัยต่อผู้บริโภค
3) ผลิตภัณฑ์แปรรูปจากข้าวเม่า เช่น ข้าวเม่าแปรรูปบรรจุถุงสำหรับหุงและรับประทานได้ทันที ก๋วยจั๊บญวนจากข้าวเม่า ผลิตภัณฑ์ผงข้าวเม่าพร้อมชง ฯลฯ
4) คณะเภสัชศาสตร์มหาวิทยาลัยอุบลฯ นำเสนอผลงานวิจัยเกี่ยวกับการแปรรูปพืชสมุนไพรที่ดำเนินการร่วมกับศูนย์แพทย์แผนไทยพนา ทั้งผลิตภัณฑ์ยา อาหารเสริม และเครื่องสำอาง เช่น ผลิตภัณฑ์สมุนไพรจากขมิ้น ฟ้าทะลายโจร ผลิตภัณฑ์เครื่องสำอางเซรั่มจากสมุนไพร สครับมะขาม อาหารเสริมเห็ดนางรม (แบบเม็ด) มีสรรพคุณบำรุงร่างกาย ต้านอนุมูลอิสระ ช่วยบรรเทาอาการเจ็บปวดสำหรับผู้มีอาการเป็นโรคเก๊า และเจลพริก บรรเทาอาการปวด ขณะนี้ผลิตภัณฑ์เห็ดนางรมและเจลพริก อยู่ระหว่างดำเนินการในเรื่องการจดสิทธิบัตรจาก อย. คาดว่าจะสามารถดำเนินการได้เรียบร้อยในเร็ว ๆ นี้และพัฒนาเป็นผลิตภัณฑ์สำหรับจำหน่ายให้ผู้บริโภคต่อไป
5) ผลิตภัณฑ์ต้นแบบผ้าจากเปลือกไหม ผลงานของนายกฤษดา รัตนางกูร คณะศิลปประยุกต์และสถาปัตยกรรมศาสตร์ มหาวิทยาลัยอุบลราชธานี ซึ่งเป็นการนำเปลือกไหมที่ดึงทิ้งมาพัฒนาต่อยอดทอเป็นผลิตภัณฑ์ผ้าเปลือกไหมที่สวยงาม ซึ่งเป็นการพัฒนาต่อยอดสู่ความยั่งยืนในการสร้างตราสินค้าให้กับชุมชน
6) ทีมหุ่นยนต์ กันเกรา (นักศึกษามหาวิทยาลัยอุบลฯ) ซึ่งเป็นทีมชนะเลิศการแข่งขันหุ่นยนต์ ABU แห่งประเทศไทย ประจำปี 2561 (แชมป์ ABU Robocon 2018 Thailand) และเป็นตัวแทนประเทศไทยไปเข้าร่วมแข่งขัน ABU Robocon 2018  ณ สาธารณรัฐสังคมนิยมเวียดนามในวันที่ 24 - 28 สิงหาคม 2561
โอกาสนี้ นายกรัฐมนตรีได้กล่าวชื่นชมการดำเนินงานต่าง ๆ ดังกล่าว พร้อมย้ำการลดต้นทุนการผลิตในเรื่องของการทำเกษตรอินทรีย์เพื่อให้ได้ผลผลิตและราคาที่เพิ่มขึ้น รวมทั้งแนะนำให้นักศึกษาเรียนในสาขาที่สอดคล้องกับอุตสาหกรรมเป้าหมายของประเทศ และการพัฒนาประเทศในอนาคต และมีการพัฒนาตนเองอย่างต่อเนื่องให้ทันกับสถานการณ์และเทคโนโลยีที่เปลี่ยนแปลงอยู่ตลอดเวลา ขณะเดียวกันได้ให้กำลังใจกับทีมหุ่นยนต์กันเกรา (นักศึกษามหาวิทยาลัยอุบลฯ) ซึ่งเป็นตัวประเทศไทยไปเข้าร่วมแข่งขัน ABU Robocon 2018 ณ สาธารณรัฐสังคมนิยมเวียดนาม ขอให้ทุกคนตั้งใจมั่น ทำหน้าที่ตนเองอย่างเต็มที่แม้ผลที่ออกมาจะเป็นอย่างไรก็ตาม และให้นำผลที่ได้มาพัฒนาให้ดียิ่งขึ้นต่อไปอีก และขอให้ทุกคนประสบความสำเร็จ
----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14077
