รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐฝรั่งเศสประจำประเทศไทย เข้าเยี่ยมคารวะนายกรัฐมนตรี ในโอกาสพ้นจากหน้าที่

วันพุธที่ 22 สิงหาคม 2561
เอกอัครราชทูตสาธารณรัฐฝรั่งเศสประจำประเทศไทย เข้าเยี่ยมคารวะนายกรัฐมนตรี ในโอกาสพ้นจากหน้าที่
เอกอัครราชทูตสาธารณรัฐฝรั่งเศสประจำประเทศไทย เข้าเยี่ยมคารวะนายกรัฐมนตรี ในโอกาสพ้นจากหน้าที่
วันนี้ (22 สิงหาคม 2561) เวลา 13.30 น. นายฌีล การาชง เอกอัครราชทูตสาธารณรัฐฝรั่งเศสประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสพ้นจากหน้าที่ ณ ทำเนียบรัฐบาล สรุปสาระสำคัญดังนี้
นายกรัฐมนตรีกล่าวชื่นชมการทำหน้าที่ในฐานะเอกอัครราชทูตสาธารณรัฐฝรั่งเศสประจำประเทศไทย ตลอดระยะเวลาที่ดำรงตำแหน่ง ทำให้ความสัมพันธ์ไทย-ฝรั่งเศสมีพลวัตเพิ่มขึ้นในทุกมิติ โดยนายกรัฐมนตรีกล่าวอวยพรให้การทำงานในตำแหน่งใหม่ประสบความสำเร็จ พร้อมขอบคุณหนังสือจากประธานาธิบดีมาครงที่ยินดีกับความสำเร็จในการช่วยเหลือทีมหมูป่าอะคาเดมี รวมถึงการเสนอให้ความช่วยเหลือจากฝรั่งเศส ซึ่งสะท้อนถึงมิตรไมตรีและความผูกพันของประชาชนทั้งสองประเทศ ในโอกาสนี้นายกรัฐมนตรียังได้กล่าวแสดงความยินดีกับทีมชาติฝรั่งเศสที่คว้าชัยชนะในศึกฟุตบอลโลกที่ผ่านมาได้อย่างสวยงาม
ด้านเอกอัครราชทูตสาธารณรัฐฝรั่งเศสประจำประเทศไทยกล่าวขอบคุณนายกรัฐมนตรีและรัฐบาลที่ทำให้การทำงานประสบความสำเร็จ โดยได้รับความร่วมมือเป็นอย่างดี โดยเฉพาะจากกระทรวงการต่างประเทศ
ทั้งนี้ นายกรัฐมนตรีกล่าวขอให้นักลงทุนฝรั่งเศสมั่นใจและตัดสินใจเข้ามาลงทุนในประเทศไทย พร้อมย้ำถึงความจริงใจของรัฐบาลที่จะกระชับและเพิ่มพูนความสัมพันธ์ด้านเศรษฐกิจกับฝรั่งเศส จากการวางยุทธศาสตร์ชาติระยะ 20 ปี ซึ่งจะทำให้ทิศทางและนโยบายการพัฒนาประเทศ โดยเฉพาะในเขต EEC มีความต่อเนื่องในระยะยาว
ทั้งสองฝ่ายยินดีที่ได้รับทราบว่าภาคเอกชนทั้งสองประเทศมีความตื่นตัวอย่างยิ่งหลังจากการเยือนสาธารณรัฐฝรั่งเศสของนายกรัฐมนตรีที่ผ่านมา โดยหวังว่า ทั้งสองฝ่ายจะรักษาและเพิ่มพูนพลวัตนี้ต่อไป ทั้งนี้ ไทยประสงค์จะให้ฝรั่งเศสเข้ามาเป็นหุ้นส่วนในการพัฒนาและส่งเสริมความเชื่อมโยงภายใต้นโยบาย Thailand +1 และ ACMECS
ในปี 2562 ไทยจะเป็นประธานอาเซียน โดยให้ความสำคัญกับการส่งเสริมความเป็นแกนกลางของอาเซียน การสร้างสันติภาพ เสถียรภาพ ความเชื่อมโยง และการพัฒนาอย่างยั่งยืนที่มีประชาชนเป็นศูนย์กลางโดยไม่ทิ้งใครไว้ข้างหลัง และจะส่งเสริมการมีปฏิสัมพันธ์กับประเทศต่าง ๆ รวมถึงฝรั่งเศส ให้มีบทบาทที่สร้างสรรค์ในภูมิภาคมากขึ้น โดยไทยพร้อมให้การต้อนรับ หากประธานาธิบดีมาครงเดินทางเยือนประเทศไทย เพื่อเข้าร่วมการประชุม East Asia Summit
*********************************

ที่มา : http://www.thaigov.go.th/news/contents/details/14816
