รัฐบาลไทย-ข่าวทำเนียบรัฐบาล-นายกรัฐมนตรีเผยเตรียมใช้ มาตรา 44 คลายล็อกพรรคการเมืองเร็ว ๆ นี้ ยืนยันไม่มีการปรับคณะรัฐมนตรี

วันอังคารที่ 28 สิงหาคม 2561
นายกรัฐมนตรีเผยเตรียมใช้ มาตรา 44 คลายล็อกพรรคการเมืองเร็ว ๆ นี้ ยืนยันไม่มีการปรับคณะรัฐมนตรี
นายกรัฐมนตรีเผยเตรียมใช้ มาตรา 44 คลายล็อกพรรคการเมืองเร็ว ๆ นี้ ยืนยันไม่มีการปรับคณะรัฐมนตรี
วันนี้ (28 สิงหาคม 2561) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการเป็นประธานประชุมคณะรัฐมนตรีถึงการประชุมร่วมกับคณะรักษาความสงบแห่งชาติ (คสช.) ว่า วันนี้เป็นการหารือร่วมกันของ คสช. ในประเด็นคลายล็อกให้กับพรรคการเมือง โดยในการหารือได้มีการพูดคุยในรายละเอียดว่าจะทำอย่างไรไปสู่การเลือกตั้งตามกำหนดเวลาที่มีอยู่ ซึ่งรัฐบาล และคสช. ไม่ได้มุ่งหวังที่จะทำให้การเลือกตั้งล่าช้าออกไปจากโรดแมปที่กำหนดไว้ ทั้งนี้ ในที่ประชุมได้มีการหารือในประเด็นการคลายล็อก เมื่อ พ.ร.ป.ว่าด้วยการเลือกตั้ง ส.ส. และ พ.ร.ป.ว่าด้วยการได้มาซึ่ง ส.ว.โปรดเกล้าฯ ลงมา ก็จะสามารถให้ดำเนินกิจกรรมทางการเมืองได้ในบางเรื่อง เช่น การประชุม การแก้ข้อบังคับ การตั้งกรรมการบริหารพรรค การรับสมาชิก เป็นต้น รวมถึงการแก้ไขข้อขัดข้องตามที่พรรคการเมืองเสนอมาจากที่ได้มีการประชุมร่วมกับพรรคการเมืองต่าง ๆ เมื่อเดือนเมษายนที่ผ่านมา เช่น ห้วงเวลาที่จัดให้มีทุนประเดิม การหาสมาชิก และการสรรหาผู้สมัครของแต่ละพรรคเน้นหลักการให้สมาชิกมีส่วนร่วม ส่วนเรื่องการทำไพรมารีโหวตก็เช่นกัน ทั้งหมดถือเป็นเพียงการหารือเท่านั้น พร้อมกล่าวยืนยันว่าจะเป็นไปตามกรอบเวลาเดิม เลือกตั้งเร็วที่สุดจะเป็นในเดือน ก.พ. 2562
นายกรัฐมนตรีกล่าวต่อไปว่า การเลือกตั้งจำเป็นต้องพิจารณาตามที่ กกต.เสนอมา คือ จะต้องเป็นในวันอาทิตย์เพื่อให้เกิดความสะดวกในการเตรียมการและการลงคะแนน วันอาทิตย์แรกที่กำหนดไว้ คือวันอาทิตย์ที่ 24 ก.พ. ซึ่งก็ยังเป็นตามกรอบเวลาเดิม สิ่งสำคัญที่สุดคือเราต้องดูว่าจากนี้เป็นต้นไป เราจะต้องทำอย่างไรกันต่อไป วันนี้เรากำลังรอกฎหมายอีกฉบับหนึ่งลงมาในเดือน ก.ย. เมื่อกฎหมายลงมาจะมีเวลาอีก 90 วัน ซึ่งการปลดล็อกต่างๆให้สามารถดำเนินการได้ในช่วง กันยายน – ธันวาคม ก็เป็นระยะเวลา 90 วัน ซึ่งจะแก้ปัญหาได้ทั้งหมด เพื่อให้เกิดความเป็นธรรม สำหรับทุกพรรคการเมืองที่มีอยู่ในปัจจุบัน
ผู้สื่อข่าวถามว่า เรื่องของไพรมารีโหวตสรุปจะให้พรรคไปหามาแล้วเข้าสู่ที่ประชุมคณะกรรมการบริหารพรรคใช่หรือไม่ นายกรัฐมนตรีกล่าวว่า "รอดูก่อน ก็แก้ปัญหานั้นแหละ" ผู้สื่อข่าวถามต่อว่าจะออกเป็นมาตรา 44 ใช่หรือไม่ นายกรัฐมนตรีกล่าวว่า "เร็วๆนี้"
ส่วนกรณีกระแสข่าวการปรับ ครม. นายกรัฐมนตรีกล่าวว่า ตนเป็นหัวหน้ารัฐบาล เป็นนายกรัฐมนตรี ยังไม่รู้เลยว่าจะปรับใคร ยืนยันว่าไม่มีอะไรจะปรับทั้งสิ้น ในส่วนบทบาททางการเมืองของตัวเองที่เคยพูดไว้นั้น วันนี้ บอกไว้ได้เลยว่า จะติดตามความเคลื่อนไหวของทุกพรรคการเมืองว่าเป็นอย่างไร เราถึงจะสามารถกำหนดบทบาทของตัวเองได้อย่างเหมาะสมถูกต้องก็เท่านั้น วันนี้ยังไม่ได้ตัดสินใจอะไรทั้งสิ้น เพราะยังมีเวลาอีกตั้งหลายเดือน
-------------------------------------------------

ที่มา : http://www.thaigov.go.th/news/contents/details/14979
