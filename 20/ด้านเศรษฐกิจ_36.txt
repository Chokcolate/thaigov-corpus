รัฐบาลไทย-ข่าวทำเนียบรัฐบาล-รมช.ลักษณ์ ติดตามความพร้อมในการผลิตวัคซีนป้องกันโรคพิษสุนัขบ้าในประเทศไทย

วันพุธที่ 25 กรกฎาคม 2561
รมช.ลักษณ์ ติดตามความพร้อมในการผลิตวัคซีนป้องกันโรคพิษสุนัขบ้าในประเทศไทย
รมช.ลักษณ์ ติดตามความพร้อมในการผลิตวัคซีนป้องกันโรคพิษสุนัขบ้าในประเทศไทย
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ติดตามความพร้อมในการผลิตวัคซีนป้องกันโรคพิษสุนัขบ้าในประเทศไทย ณ สำนักเทคโนโลยีชีวภัณฑ์สัตว์ อ.ปากช่อง จ.นครราชสีมา ว่า กระทรวงเกษตรและสหกรณ์ โดยกรมปศุสัตว์ มีแนวทางการดำเนินงานในการผลิตวัคซีนป้องกันโรคพิษสุนัขบ้าในประเทศไทย โดยการเข้าร่วมวิจัยกับสถาบันการศึกษา คือ โครงการพัฒนาวัคซีนป้องกันโรคพิษสุนัขบ้า ชนิดเชื้อตายผลิตจากเซลล์เพาะเลี้ยง (Vero cell) สำหรับคนและสัตว์ โดยสถาบันวัคซีนแห่งชาติ และมหาวิทยาลัยมหิดล ระยะเวลา 5.5 - 6 ปี แบ่งเป็น ในปี 2561 - 2562 จะมีการคัดเลือกเชื้อไวรัส ในโครงการคัดเลือกสายพันธุ์ไวรัสโรคพิษสุนัขบ้าในประเทศไทยสำหรับพัฒนาเป็นวัคซีน จากนั้นในปี 2563 จะมีการพัฒนาวัคซีนในห้องปฏิบัติการ ในโครงการพัฒนาวัคซีนป้องกันโรคพิษสุนัขบ้าชนิดเชื้อตายผลิตจากเซลล์เพาะเลี้ยง (Vero cell) สำหรับสัตว์ในระดับปฏิบัติการ ในปี 2564 - 2565 จะมีการพัฒนาวัคซีนในระดับ pilot scale ในโครงการพัฒนาวัคซีนป้องกันโรคพิษสุนัขบ้าชนิดเชื้อตายผลิตจากเซลล์เพาะเลี้ยง (Vero cell) สำหรับสัตว์ใน GMP pilot plant ในปี 2566 การทดสอบวัคซีนในสัตว์ ในโครงการทดสอบวัคซีนป้องกันโรคพิษสุนัขบ้าชนิดเชื้อตายผลิตเซลล์เพาะเลี้ยง (Vero cell) สำหรับสัตว์ในภาคสนาม และในปี 2567 การขึ้นทะเบียนยา โดยสำนักงานคณะกรรมการอาหารและยา ทั้งนี้ แผนการผลิตวัคซีนในระดับอุตสาหกรรม ทางองค์การเภสัชกรรมจะผลิตวัคซีนสำหรับคน ส่วนกรมปศุสัตว์จะผลิตวัคซีนสำหรับสัตว์
สำหรับโครงการพัฒนาวัคซีนป้องกันโรคพิษสุนัขบ้าสำหรับสัตว์ โดยคณะสัตวแพทย์ศาสตร์ มหาวิทยาลัยเกษตรศาสตร์ มีแนวทางการดำนินงาน 2 แนวทาง คือ 1) จะมีการพัฒนาวัคซีนป้องกันโรคพิษสุนัขบ้าชนิดเชื้อตายในเซลล์ BHK21 ระยะเวลา 5 ปี แบ่งเป็น การพัฒนาในระดับห้องปฏิบัติการ 2 ปี และการพัฒนาในระดับ Pilot scale 3 ปี และ 2) การพัฒนาวัคซีนป้องกันโรคพืษสุนัขบ้าที่ให้ทางปากสำหรับสุนัข ระยะเวลา 5 ปี แบ่งเป็น การพัฒนาในระดับห้องปฏิบัติการ 2 ปี และการพัฒนาในระดับ Pilot scale 3 ปี
นอกจากนี้ ยังมีแนวทางการดำเนินงานในการนำเข้า bulk vaccine เพื่อแบ่งบรรจุ มีแผนการดำเนินการ ในระยะ 3 ปี ได้แก่ 1) การศึกษาความเป็นไปได้ในการนำเข้า bulk vaccine เพื่อแบ่งบรรจุ 2) การปรับปรุงโรงงานเพื่อยื่นขอรับรอง GMP และ 3) การขึ้นทะเบียนยาแบ่งบรรจุ กับสำนักงานคณะกรรมการอาหารและยา

ที่มา : http://www.thaigov.go.th/news/contents/details/14134
