รัฐบาลไทย-ข่าวทำเนียบรัฐบาล-มหาดไทยแจ้งทุกจังหวัดเตรียมการจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในวันเฉลิมพระชนมพรรษา 86 พรรษา 12 สิงหาคม 2561


วันอังคารที่ 31 กรกฎาคม 2561
8,190
มหาดไทยแจ้งทุกจังหวัดเตรียมการจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในวันเฉลิมพระชนมพรรษา 86 พรรษา 12 สิงหาคม 2561
มหาดไทยแจ้งทุกจังหวัดเตรียมการจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในวันเฉลิมพระชนมพรรษา 86 พรรษา 12 สิงหาคม 2561
วันนี้ (31 ก.ค. 2561) ที่กระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เปิดเผยว่า ด้วยรัฐบาลได้กำหนดจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในโอกาสวันเฉลิมพระชนมพรรษา 86 พรรษา 12 สิงหาคม 2561 นับเป็นมหามงคลพิเศษเป็นอย่างยิ่งที่ปวงชนชาวไทยทุกหมู่เหล่าจะได้ร่วมกันแสดงความกตัญญูกตเวที เพื่อน้อมสำนึกในพระมหากรุณาธิคุณและแสดงความจงรักภักดีถวายเป็นพระราชกุศลเนื่องในโอกาสมหามงคลฯ ดังกล่าว
เพื่อให้การจัดกิจกรรมเฉลิมพระเกียรติฯ ในส่วนภูมิภาคเป็นไปด้วยความเรียบร้อยและสมพระเกียรติ กระทรวงมหาดไทยได้แจ้งให้ทุกจังหวัดเตรียมการจัดงานเฉลิมพระเกียรติเนื่องในวันเฉลิมพระชนมพรรษา 86 พรรษา 12 สิงหาคม 2561 โดยประดับพระฉายาลักษณ์สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 บริเวณหน้าศาลากลางจังหวัด ประดับธงชาติร่วมกับธงอักษรพระนามาภิไธย “ส.ก.” พร้อมระบายผ้าฟ้าขาว โดยรอบอาคาร และประดับไฟส่องสว่าง ณ บริเวณศาลากลางจังหวัดและสถานที่ตามที่พิจารณาเห็นว่าเหมาะสม รวมทั้งถนนสายสำคัญในจังหวัดให้สวยงาม ตลอดเดือนสิงหาคม 2561 และจัดสถานที่ลงนามถวายพระพรชัยมงคล ณ บริเวณศาลากลางจังหวัดหรือสถานที่ตามที่พิจารณาเห็นเหมาะสม โดยจัดโต๊ะหมู่ประดับพระฉายาลักษณ์สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 พร้อมระบายผ้าฟ้าขาว เครื่องราชสักการะ ประดับธงชาติร่วมกับธงอักษรพระนามาภิไธย “ส.ก.” ในระหว่างวันที่ 6-12 สิงหาคม 2561 และมอบหมายเจ้าหน้าที่คอยตรวจสอบดูแลให้อยู่ในสภาพเรียบร้อย รวมทั้งแจ้งส่วนราชการ รัฐวิสาหกิจ อำเภอ องค์กรปกครองส่วนท้องถิ่น ดำเนินการเช่นเดียวกับจังหวัด และเชิญชวนบริษัท ห้างร้าน ประชาชนร่วมประดับพระฉายาลักษณ์สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และประดับธงชาติร่วมกับธงอักษรพระนามาภิไธย “ส.ก.” ระบายผ้าฟ้าขาว พร้อมประดับไฟส่องสว่าง บริเวณด้านหน้าอาคารสำนักงานและที่พักอาศัยให้สวยงาม
สำหรับการจัดกิจกรรมเฉลิมพระเกียรติฯ ในส่วนภูมิภาค ในวันที่ 12 สิงหาคม 2561 ณ ศาลากลางจังหวัดหรือสถานที่เหมาะสม ประกอบด้วย 1) การจัดพิธีทำบุญตักบาตรพระสงฆ์และสามเณร จำนวน 87 รูป หรือจำนวนตามที่จังหวัดเห็นเหมาะสม 2) จัดพิธีลงนามถวายพระพร 3) จัดพิธีถวายเครื่องราชสักการะและพิธีจุดเทียนถวายพระพรชัยมงคล พร้อมกับส่วนกลางในเวลา 19.00 น. 4) จัดแสดงมหรสพภายหลังเสร็จสิ้นพิธีจุดเทียนถวายพระพรชัยมงคล โดยให้ประสานกับสำนักงานวัฒนธรรมจังหวัดเพื่อกำหนดจัดการแสดงมหรสพที่มีรูปแบบเป็นการสืบสานและอนุรักษ์ศิลปะวัฒนธรรมไทยอันดีงามตามที่เห็นสมควร และแจ้งอำเภอและองค์กรปกครองส่วนท้องถิ่นในจังหวัดจัดกิจกรรมเฉลิมพระเกียรติเช่นเดียวกับจังหวัด
ปลัดกระทรวงมหาดไทย กล่าวเพิ่มเติมว่า ในโอกาสอันเป็นมหามงคลนี้ กระทรวงมหาดไทย ขอเชิญชวนพี่น้องประชาชนทุกหมู่เหล่าร่วมแต่งกายด้วยชุดไทย ชุดผ้าไทย หรือชุดสุภาพโทนสีฟ้าอ่อน และเข้าร่วมการจัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ในส่วนภูมิภาค ณ ศาลากลางจังหวัด หรือสถานที่ที่จังหวัดกำหนด และร่วมกันขับร้องเพลงสดุดีพระแม่เจ้า  เพื่อน้อมสำนึกในพระมหากรุณาธิคุณและแสดงความจงรักภักดีเนื่องในโอกาสมหามงคลฯ ดังกล่าว

ที่มา : http://www.thaigov.go.th/news/contents/details/14246