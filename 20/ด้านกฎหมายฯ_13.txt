รัฐบาลไทย-ข่าวทำเนียบรัฐบาล-กระทรวงยุติธรรม ลงพื้นที่ติดตามผลการดำเนินงาน  Kalasin Happiness Model “คนกาฬสินธุ์ไม่ทิ้งใครไว้ข้างหลัง”

วันจันทร์ที่ 6 สิงหาคม 2561
กระทรวงยุติธรรม ลงพื้นที่ติดตามผลการดำเนินงาน  Kalasin Happiness Model “คนกาฬสินธุ์ไม่ทิ้งใครไว้ข้างหลัง”
กระทรวงยุติธรรม ลงพื้นที่ติดตามผลการดำเนินงาน Kalasin Happiness Model “คนกาฬสินธุ์ไม่ทิ้งใครไว้ข้างหลัง”
เมื่อวันอาทิตย์ที่ ๕ สิงหาคม ๒๕๖๑
ณ ห้องประชุมโสมพะมิตร ชั้น ๔ ศาลากลางจังหวัดกาฬสินธุ์
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
เป็นประธานการประชุมเพื่อกำกับและติดตามการปฏิบัติราชการในภูมิภาค
พร้อมทั้งมอบนโยบายการปฏิบัติราชการให้แก่หัวหน้าส่วนราชการในจังหวัดกาฬสินธุ์
และติดตามความก้าวหน้าผลการดำเนินโครงการ Kalasin Happiness Model
“คนกาฬสินธุ์ไม่ทิ้งใครไว้ข้างหลัง”
รองนายกรัฐมนตรี และรัฐมนตรีว่าการกระทรวงยุติธรรม ได้ติดตามการดำเนินงานช่วยเหลือประชาชน
จังหวัดกาฬสินธุ์ในด้านต่าง ๆ ทั้งในด้านการอำนวยความยุติธรรม
ในเรื่องการติดตามสถานการณ์หนี้นอกระบบ และลูกหนี้ที่ไม่ได้รับความเป็นธรรมจังหวัดกาฬสินธุ์
โดยกำชับให้ศูนย์ช่วยเหลือลูกหนี้และประชาชนที่ไม่ได้รับความเป็นธรรม
เร่งดำเนินการทางกฏหมาย เพื่อให้หนี้นอกระบบหมดไปจากจังหวัด
ในด้านการเกษตร นอกจากส่งเสริมด้านการผลิตแล้ว สิ่งที่สำคัญ คือ ต้องส่งเสริมด้านการตลาด
และการสร้างเอกลักษณ์เฉพาะของสินค้าหรือการสร้างแบรนด์เพื่อยกระดับสินค้าทางการเกษตร
ด้านการศึกษาเกี่ยวกับการทดสอบทางการศึกษาระดับชาติขั้นพื้นฐาน หรือ O-net ที่ต่ำกว่าเกณฑ์
และเน้นย้ำเรื่องอาหารกลางวันให้กับนักเรียน
โดยมอบหมายให้ศึกษาธิการจังหวัดตรวจสอบติดตามอย่างใกล้ชิด
ด้านการชลประทาน ได้มอบหมายให้ติดตามสถานการณ์อุกทภัยในบางพื้นที่อย่างใกล้ชิด
และกำชับให้หน่วยงานด้านชลประทานตรวจสอบปริมาณความจุของเขื่อนลำปาว
ด้านการปราบปรามยาเสพติด ขอให้ดำเนินการยุทธการฟ้าแดดสงยางของจังหวัดอย่างต่อเนื่อง
เนื่องจากปัญหายาเสพติดเป็นเรื่องที่หยุดไม่ได้ และทุกภาคส่วนต้องประสานความร่วมมือระหว่างกัน
รวมทั้งติดตามเรื่องด้านพัฒนาคุณภาพชีวิตขั้นพื้นฐานของประชาชน และด้านการท่องเที่ยว
นอกจากนี้ ได้ชื่นชมผู้ว่าราชการจังหวัดกาฬสินธุ์และคณะทำงานทุกภาคส่วนที่ช่วยกันขับเคลื่อน
โครงการ Kalasin Happiness Model : คนกาฬสินธุ์ไม่ทิ้งใครไว้ข้างหลัง
ซึ่งส่งผลให้ประชาชนจังหวัดกาฬสินธุ์มีคุณภาพชีวิตที่ดีขึ้นและมีรายได้เพิ่มมากขึ้น
พร้อมทั้งกำหนดแนวทางการดำเนินงานโดยตั้งเป้าที่จะทำให้ประชากรมีตัวเลขรายได้ต่อหัวต่อคนเพิ่มขึ้น
โอกาสนี้ ศาตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
นายธวัชชัย ไทยเขียว รองปลัดกระทรวงยุติธรรม
พันตำรวจโท ประวุธ วงศ์สีนิล รองอธิบดีกรมสอบสวนคดีพิเศษ
พันตำรวจโท วิชัย สุวรรณประเสริฐ ผู้อำนวยการกองคดีเทคโนโลยีและสารสนเทศ
ในฐานะรองผู้อำนวยการศูนย์ช่วยเหลือลูกหนี้และประชาชนที่ไม่ได้รับความเป็นธรรม
และคณะทำงานศูนย์ช่วยเหลือลูกหนี้ฯ ลงพื้นที่จังหวัดกาฬสินธุ์
เพื่อพบปะประชาชนที่ได้รับความเดือดร้อนจากปัญหาหนี้สิน จำนวนกว่า ๓๐๐ คน
โดยมีผู้แทนจากหน่วยงานที่เกี่ยวข้อง ประกอบด้วย กระทรวงยุติธรรม ธนาคารออมสิน
ธนาคารเพื่อการเกษตรและสหกรณ์การเกษตร สถาบันบริหารจัดการธนาคารที่ดิน (องค์การมหาชน)
สภาเกษตรกร และมหาวิทยาลัยกาฬสินธุ์ เข้าร่วม
พันตัรวจโท ประวุธฯ กล่าวว่า ดีเอสไอได้รับมอบภารกิจจากกระทรวงยุติธรรม
ในการอำนวยความยุติธรรมเพื่อลดความเหลื่อมล้ำ สนับสนุน การแก้ไขปัญหาหนี้นอกระบบ
และยกระดับคุณภาพชีวิตของคนในจังหวัดกาฬสินธุ์อย่างบูรณาการและยั่งยืน
ตามโครงการ Kalasin Happiness Model “คนกาฬสินธุ์ ไม่ทิ้งใครไว้ข้างหลัง”
โดยมีประชาชนกลุ่มเป้าหมายในพื้นที่ ประกอบด้วย กลุ่มชาวบ้านที่ได้รับผลกระทบ
จากการถูกกลุ่มนายทุนฟ้องขับไล่ออกจากที่ดินจากการทำสัญญาขายฝาก
กลุ่มชาวบ้านอำเภอท่าคันโท และอำเภอกมลาไสย
ถูกหลอกให้ชักชวนรวมกลุ่มกันกู้ยืมเงินและภายหลังถูกฟ้องร้องให้ชำระหนี้
และเกษตรกรอีกหลายพื้นที่ได้รับผลกระทบและไม่ได้รับความเป็นธรรมจากปัญหาหนี้นอกระบบ
นอกจากนี้ ได้ร่วมกับมหาวิทยาลัยกาฬสินธุ์ สำนักงานยุติธรรมจังหวัด และจังหวัดกาฬสินธุ์
ในการสร้างกระบวนการเรียนรู้กฎหมายที่เกี่ยวกับปัญหาหนี้นอกระบบให้กับประชาชน
เช่น การทำสัญญากู้ยืมเงิน การขายฝาก การให้คำปรึกษากฎหมายแก่ประชาชน
การสร้างเครือข่ายเจ้าหน้าที่รัฐ สถาบันการศึกษาภาคประชาสังคม และภาคประชาชนในพื้นที่
ให้ได้มีโอกาสแลกเปลี่ยนประสบการณ์สร้างรูปแบบในการป้องกัน แก้ไข
และช่วยเหลือประชาชนที่เดือดร้อนและไม่ได้รับความเป็นธรรมจากปัญหาหนี้นอกระบบ
โดยได้นำนวัตกรรม The Choice เกมทางเลือก-ทางรอด เป็นเครื่องมือในการสร้างการเรียนรู้

ที่มา : http://www.thaigov.go.th/news/contents/details/14395
