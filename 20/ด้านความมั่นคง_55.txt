รัฐบาลไทย-ข่าวทำเนียบรัฐบาล-ทส. เปิดสวนป่าประชารัฐ เพื่อความสุขของคนไทย “ สวนรุกชาติปรุใหญ่ .... ป่าในเมือง”


วันจันทร์ที่ 6 สิงหาคม 2561
166
ทส. เปิดสวนป่าประชารัฐ เพื่อความสุขของคนไทย “ สวนรุกชาติปรุใหญ่ .... ป่าในเมือง”
ทส. เปิดสวนป่าประชารัฐ เพื่อความสุขของคนไทย “ สวนรุกชาติปรุใหญ่ .... ป่าในเมือง”
วันเสาร์ที่ 4 สิงหาคม 2561 เวลา 09.00 - 10.30 น. รัฐมนตรีว่าการกระทรวงทรัพยากรธรรมชาติและสิ่งแวดล้อม (พลเอก สุรศักดิ์ กาญจนรัตน์) เป็นประธานเปิดโครงการป่าในเมือง สวนป่าประชารัฐ เพื่อความสุขของคนไทย ซึ่งเป็นการดำเนินงานตามนโยบายของรัฐบาล พลเอก ประยุทธ์ จันทร์โอชา นายกรัฐมนตรี ที่ต้องการให้คนอยู่ร่วมกับป่า สร้างป่า ดูแลป่า ปลูกป่า สร้างป่าชุมชน ทำป่าในเมือง ปลูกไม้ยืนต้นในเขตเมืองให้มากขึ้น ณ สวนรุกขชาติปรุใหญ่ ตำบลปรุใหญ่ อำเภอเมือง จังหวัดนครราชสีมา ดำเนินการโดยกรมป่าไม้ เพื่อให้เป็นสถานที่พักผ่อนหย่อนใจ สถานที่ออกกำลังกาย สถานที่จัดกิจกรรมต่างๆ รวมถึงเป็นแหล่งเรียนรู้ ตลอดจนแหล่งอาหารธรรมชาติของชุมชนใกล้เคียง การศึกษาวิจัยเกี่ยวกับทรัพยากรป่าไม้และความหลากหลายทางชีวภาพ ของนักเรียน นักศึกษา และของประชาชนชาวจังหวัดนครราชสีมา โดยภายในงานจัดให้มีการแสดงนิทรรศการ ผลงานของหน่วยงานและเครือข่าย การเปิดตลาดประชรัฐเพื่อจำหน่ายสินค้าคุณภาพของจังหวัดนครราชสีมา โดยมีส่วนราชการ สถาบันการศึกษา ภาคเอกชน และประชาชนร่วมงานกว่า 1000 คน
สวนรุกขชาติปรุใหญ่ อดีตพื้นที่แห่งนี้เป็นที่ดินรกร้างว่างเปล่าและเป็นป่าตามมาตรา 4 (1) แห่งพ.ร.บ.ป่าไม้ พ.ศ.2484 จ.นครราชสีมา และถูกปรับปรุ จัดสร้างให้เป็นสวนรุกขชาติเมื่อวันที่ 7 กรกฎาคม 2504 เนื่องจากเป็นป่าเต็งรังธรรมชาติที่อยู่ใกล้ตัวเมือง ห่างจากตัวเมืองนครราชสีมาเพียง 6 กิโลเมตร ต่อมาจึงมีการโอนสวนรุกขชาติปรุใหญ่ให้แก่สำนักงานป่าไม้และได้ขึ้นทะเบียนเป็นสวนรุกขชาติของกรมป่าไม้ เลขที่ 383 วันที่ 23 มิถุนายน 2522 กระทั่งปี 2526 คณะกรรมการจำแนกประเภทที่ดิน จ.นครราชสีมา มีมติเห็นชอบให้เป็นป่าไม้ถาวรของชาติ ซึ่งมีขนาดเนื้อที่รวม 421 ไร่ ปัจจุบันยังกลายเป็นสถานที่ตั้งสำนักงานของหน่วยงานกรมป่าไม้และกรมอุทยานแห่งชาติ สัตว์ป่าและพันธุ์พืช รวมถึงเป็นสถานที่พักผ่อนและออกกำลังกายของประชาชนชาวนครราชสีมา

ที่มา : http://www.thaigov.go.th/news/contents/details/14392