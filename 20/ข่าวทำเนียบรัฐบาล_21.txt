รัฐบาลไทย-ข่าวทำเนียบรัฐบาล-นายกรัฐมนตรีมอบเงินช่วยเหลือแก่เอกอัครราชทูต สปป.ลาว ประจำประเทศไทย

วันพุธที่ 25 กรกฎาคม 2561
นายกรัฐมนตรีมอบเงินช่วยเหลือแก่เอกอัครราชทูต สปป.ลาว ประจำประเทศไทย
นายกรัฐมนตรีมอบเงินช่วยเหลือแก่เอกอัครราชทูต สปป.ลาว ประจำประเทศไทย
วันนี้ (พ 25 ก.ค. 61) เวลา 14.00 น. พลเอกประยุทธ์ จันทร์โอชา นายกรัฐมนตรีมอบเงินช่วยเหลือจำนวน 5 ล้านบาทแก่นายแสง สุขะทิวง เอกอัครราชทูต สปป.ลาวประจำประเทศไทย ณ ห้องสีม่วง ตึกไทยคู่ฟ้า ทำเนียบรัฐบาล
นายกรัฐมนตรี ได้มอบเงินช่วยเหลือจำนวน 5 ล้านบาท หรือ ประมาณ 1,300 ล้านกีบ แก่นายแสง สุขะทิวง เอกอัครราชทูต สปป.ลาว เพื่อแสดงความห่วงใยและน้ำใจของประชาชนชาวไทย ในฐานะมิตรประเทศที่ใกล้ชิด สำหรับใช้ช่วยบรรเทาผลกระทบจากเหตุกรณีเขื่อนเซเปียน – เซน้ำน้อย ที่ชำรุดเสียหายสืบเนื่องจากการที่มีฝนตกหนักอย่างต่อเนื่องทำให้มีปริมาณนำ้จำนวนมาก จนเกิดเหตุอุทกภัย ทำให้เกิดความสูญเสียต่อชีวิตและทรัพย์สินของประชาชนที่อาศัยอยู่ในพื้นที่ ที่แขวงจำปาสักและแขวงอัตตะปือ ทางภาคใต้ของสาธารณรัฐประชาธิปไตยประชาชนลาว โอกาสนี้ นายกรัฐมนตรียังกล่าวว่า พร้อมให้ความช่วยเหลือทั้งในด้านอาหาร น้ำสะอาด ยา และเต็นท์พลาสติก ในการบรรเทาอุทกภัยในครั้งนี้อย่างเต็มที่ ซึ่งขณะนี้ ทราบว่าหน่วยงานที่เกี่ยวข้องทั้งทหารและพลเรือน อาสาบรรเทาสาธารณภัยได้มีการประชุมเพื่อร่วมกันกำหนดแนวทางการให้ความช่วยเหลือต่อไป
เอกอัครราชทูต สปป.ลาว ได้กล่าวแสดงความซาบซึ้งในไมตรีของรัฐบาลและประชาชนไทย ความช่วยเหลือของรัฐบาลและประชาชนไทยครั้งนี้ ยืนยันให้เห็นถึงมิตรภาพและน้ำจิตน้ำใจคนไทยที่มีต่อเพื่อนทั้งในยามปกติและเมื่อเพื่อนต้องการความช่วยเหลือ เป็นมิตรภาพที่แท้จริง ขอขอบคุณอีกครั้ง ขณะนี้ทราบว่า หน่วยงานของลาวได้เร่งแก้ไขและให้ความช่วยเหลือประชาชนในพื้นที่ดังกล่าวอย่างเต็มที่
โอกาสเดียวกันนี้ นายกรัฐมนตรียังได้มีสารแสดงความเสียใจส่งไปถึงนายทองลุน สีสุลิด  นายกรัฐมนตรีแห่งสาธารณรัฐประชาธิปไตยประชาชนลาว  เชื่อว่าด้วยความมุ่งมั่นของประชาชนชาวลาว พี่น้องชาวลาวจะสามารถก้าวผ่านภัยพิบัติในครั้งนี้และสถานการณ์จะผ่านพ้นไปด้วยดีในเร็ววัน

ที่มา : http://www.thaigov.go.th/news/contents/details/14148
