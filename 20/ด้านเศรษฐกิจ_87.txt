รัฐบาลไทย-ข่าวทำเนียบรัฐบาล-โรงเรียนเตรียมทหารร่วมมือกับกรุงไทย สร้างสังคมไร้เงินสดแห่งแรกของกองทัพ  


วันศุกร์ที่ 3 สิงหาคม 2561
137
พิมพ์
โรงเรียนเตรียมทหารร่วมมือกับกรุงไทย สร้างสังคมไร้เงินสดแห่งแรกของกองทัพ
ผู้บัญชาการทหารสูงสุด เป็นประธานเปิดงาน Student ID Smart Card Smart AFAPS 4.0 เพื่อศึกษาและพัฒนาระบบการบริการจัดการทางการเงินผ่านระบบ Digital Platform ของธนาคารกรุงไทย โดยมีโรงเรียนเตรียมทหารเป็นต้นแบบ
ในวันนี้ (3 สิงหาคม 2561) พลเอก ธารไชยยันต์ ศรีสุวรรณ ผู้บัญชาการทหารสูงสุด เป็นประธานเปิดงาน Student ID Smart Card Smart AFAPS 4.0 เพื่อศึกษาและพัฒนาระบบการบริการจัดการทางการเงินผ่านระบบ Digital Platform ของธนาคารกรุงไทย โดยมีโรงเรียนเตรียมทหารเป็นต้นแบบ ในการพัฒนาสู่ความเป็นสถาบันอัจฉริยะและสังคมไร้เงินสด โดยมี พลตรี กนกพงษ์ จันทร์นวล ผู้บัญชาการโรงเรียนเตรียมทหาร และ นายผยง ศรีวณิช กรรมการผู้จัดการใหญ่ ธนาคารกรุงไทย ร่วมงาน ที่สโมสรกองบัญชาการกองทัพไทย
พลตรี กนกพงษ์ จันทร์นวล กล่าวว่า กองทัพพร้อมที่จะก้าวสู่สังคมไร้เงินสด โดยนำเทคโนโลยีที่ทันสมัยมาใช้ประโยชน์ในการอำนวยความสะดวกต่อการดำเนินชีวิตประจำวันและช่วยเหลือการบริหารจัดการการศึกษา โดยจัดทำบัตรนักเรียนเตรียมทหาร กรุงไทย IPAC ที่ตอบโจทย์ในทุกๆ วัน ของนักเรียนเตรียมทหารได้อย่างลงตัว โดยมีระบบบันทึกเวลาเข้ารับการศึกษาแบบอัจฉริยะ และเป็นบัตรแสดงตนประเภท RFID ด้วยการบันทึกภาพใบหน้าของผู้ใช้บัตร พร้อมระบุวัน เวลา ID Number แบบ Realtime รวมทั้งสามารถใช้จ่ายแทนเงินสดได้อีกด้วย ซึ่งจะพัฒนาโรงเรียนเตรียมทหารสู่สังคมไร้เงินสด (AFAPS Cashless Society) ตอบสนองนโยบาย National E-Payment และสอดคล้องกับระบบราชการไทยในบริบทนโยบาย Thailand 4.0 ของรัฐบาล ซึ่งจะทำให้โรงเรียนเตรียมทหาร มีระบบเทคโนโลยีที่มีประสิทธิภาพ และสมบูรณ์พร้อมใช้งาน กระบวนการจัดการเรียนการสอนเกิดประสิทธิภาพสูงสุดและเป็นต้นแบบให้กับสถาบันการศึกษาและหน่วยงานอื่นๆ ของกองบัญชาการกองทัพไทยต่อไป
นายผยง ศรีวณิช กล่าวถึงความร่วมมือในครั้งนี้ว่า ธนาคารพร้อมให้การสนับสนุนโรงเรียนเตรียมทหารขับเคลื่อนโครงการดังกล่าว โดยจะนำนวัตกรรมทางการเงินมาให้บริการอย่างครบวงจร ภายใต้แนวคิด  KTB Total Solution ซึ่งเป็นการสร้างสังคมไร้เงินสดแห่งแรกของกองทัพ โดยบัตรนักเรียนเตรียมทหาร ที่ธนาคารจัดทำขึ้นเป็นบัตรแบบ "Smart Student ID Card" ที่เชื่อมโยงทุกการใช้ชีวิตภายในโรงเรียน โดยเป็นทั้งบัตรเดบิตและบัตรสำหรับเช็คเวลาเข้าเรียน ขึ้นรถบัส เข้าห้องสมุด ใช้ยืม-คืน หนังสือในห้องสมุด เข้าหอนอน เข้ายิมเพื่อออกกำลังกาย ใช้จ่ายแทนเงินสด ตลอดจนใช้เข้าห้องรักษาพยาบาล นอกจากนี้ ยังมีวงเงินคุ้มครองอุบัติเหตุ 1 แสนบาท พร้อมชดเชยค่ารักษาพยาบาล 5 พันบาท จากโรงพยาบาลที่ร่วมโครงการ นอกจากนี้ เพื่ออำนวยความสะดวกให้กับบุคลากรภายในโรงเรียนและผู้ปกครองนักเรียนได้อย่างเต็มประสิทธิภาพ ธนาคารจะสนับสนุนและพัฒนาบริการจัดการทางการเงินด้านอื่นๆ ผ่านระบบ KTB Digital Platform ในอนาคตอีกด้วย
ฝ่ายสื่อสารองค์กรและภาพลักษณ์
โทร. 0-2208-4176-8

ที่มา : http://www.thaigov.go.th/news/contents/details/14333