รัฐบาลไทย-ข่าวทำเนียบรัฐบาล-สธ. ไทย หารือ สธ. เมียนมา ยกระดับความร่วมมือด้านสาธารณสุข

วันพฤหัสบดีที่ 23 สิงหาคม 2561
สธ. ไทย หารือ สธ. เมียนมา ยกระดับความร่วมมือด้านสาธารณสุข
กระทรวงสาธารณสุขไทย และกระทรวงสาธารณสุข สาธารณรัฐแห่งสหภาพเมียนมา หารือทวิภาคี จัดทำแผนปฏิบัติการฉบับใหม่ พ.ศ. 2562 – 2564 ภายใต้ข้อตกลงความร่วมมือด้านสาธารณสุขระหว่างสองประเทศ
กระทรวงสาธารณสุขไทย และกระทรวงสาธารณสุข สาธารณรัฐแห่งสหภาพเมียนมา หารือทวิภาคี จัดทำแผนปฏิบัติการฉบับใหม่ พ.ศ. 2562 – 2564 ภายใต้ข้อตกลงความร่วมมือด้านสาธารณสุขระหว่างสองประเทศ
วันนี้ (23 สิงหาคม 2561) นายแพทย์ศุภกิจ ศิริลักษณ์ หัวหน้าผู้ตรวจราชการกระทรวงสาธารณสุข ได้รับมอบหมายจากปลัดกระทรวงสาธารณสุขเป็นหัวหน้าคณะผู้แทนไทย จากกระทรวงสาธารณสุข พร้อมด้วยผู้แทนจากกระทรวงการต่างประเทศ เข้าร่วมการประชุมทวิภาคีระหว่างไทยและเมียนมา เพื่อหารือการจัดทำแผนปฏิบัติการปี พ.ศ.2562 - 2564 (Thailand-Myanmar Bilateral High Officials Meeting on Workplan 2019-2021) ณ กรุงย่างกุ้ง สาธารณรัฐแห่งสหภาพเมียนมา
นายแพทย์ศุภกิจให้สัมภาษณ์ว่า การประชุมทวิภาคีครั้งนี้ มีวัตถุประสงค์ที่สำคัญคือการทบทวนการดำเนินงานของแผนปฏิบัติการปี พ.ศ.2559-2561 ภายใต้ข้อตกลงความร่วมมือด้านสาธารณสุขระหว่างสองประเทศ ใน 8 ด้าน ได้แก่ การเฝ้าระวังโรค การส่งเสริมความปลอดภัยของอาหารและยา การส่งเสริมการแพทย์ดั้งเดิม การกำกับเครื่องมือแพทย์และเครื่องสำอาง การควบคุมและป้องกันโรคติดต่ออุบัติใหม่ การควบคุมและป้องกันโรคติดต่อข้ามพรมแดน  การส่งเสริมสุขภาพ และด้านอื่น ๆ ที่มีความสนใจร่วมกัน ซึ่งผลการดำเนินงานมีความก้าวหน้าในหลายด้าน  โดยทั้งสองฝ่ายเห็นพ้องต้องกันว่าต้องมีการพัฒนาความร่วมมือในระดับพื้นที่ชายแดนให้เข้มแข็งยิ่งขึ้น
นายแพทย์ศุภกิจกล่าวต่อว่า ที่ประชุมได้ยกร่างแผนปฏิบัติการปี พ.ศ.2562 - 2564 ซึ่งยังคงความร่วมมือใน 8 ด้าน และเพิ่มการให้บริการสุขภาพผ่านการจัดตั้งหน่วยแพทย์เคลื่อนที่ (Mobile medical services) ให้บริการประชาชนในรัฐยะไข่ สาธารณรัฐแห่งสหภาพเมียนมา ซึ่งเป็นประเด็นที่ฝ่ายเมียนมาให้ความสำคัญสูงสุด และไทยยินดีให้การสนับสนุน ซึ่งกรมการแพทย์ ได้จัดทีมสำรวจพื้นที่ในรัฐยะไข่แล้วเมื่อต้นสัปดาห์ที่ผ่านมา โดยจะเสนอร่างแผนปฏิบัติการฉบับนี้ ในการประชุมระดับรัฐมนตรีว่าการกระทรวงสาธารณสุขของทั้งสองประเทศ เพื่อพิจารณาให้ความเห็นชอบในวันที่ 24 สิงหาคม 2561 ซึ่งแผนปฏิบัติการฉบับใหม่นี้จะช่วยยกระดับความร่วมมือของสองประเทศให้มีความเข้มแข็งยิ่งขึ้นและไทยพร้อมดำเนินงานตามแผนดังกล่าวอย่างเต็มที่
***********************************  23 สิงหาคม 2561

ที่มา : http://www.thaigov.go.th/news/contents/details/14852
