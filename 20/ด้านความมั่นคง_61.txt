รัฐบาลไทย-ข่าวทำเนียบรัฐบาล-กระทรวงมหาดไทยร่วมกับสำนักงานรัฐบาลดิจิทัลขับเคลื่อนการดำเนินการ ยกเลิกสำเนาเอกสารราชการเพื่ออำนวยความสะดวกให้ประชาชน

วันพุธที่ 8 สิงหาคม 2561
กระทรวงมหาดไทยร่วมกับสำนักงานรัฐบาลดิจิทัลขับเคลื่อนการดำเนินการ ยกเลิกสำเนาเอกสารราชการเพื่ออำนวยความสะดวกให้ประชาชน
กระทรวงมหาดไทยร่วมกับสำนักงานรัฐบาลดิจิทัลขับเคลื่อนการดำเนินการ
ยกเลิกสำเนาเอกสารราชการเพื่ออำนวยความสะดวกให้ประชาชน
เมื่อวันที่ 7 สิงหาคม 2561 เวลา 13.30 น. ณ ห้องประชุมราชสีห์ ศาลาว่าการกระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทยเป็นประธานการประชุมคณะทำงานขับเคลื่อนโครงการพัฒนาระบบประเมินความพึงพอใจของประชาชนต่อการให้บริการของหน่วยงานภาครัฐ (Citizen Feedback) และการยกเลิกสำเนาเอกสารราชการ (Zero Copy) ของกระทรวงมหาดไทย โดยมี นางไอรดา เหลืองวิไล รองผู้อำนวยการสำนักงานรัฐบาลดิจิทัล (สพร.) ผู้แทนกรม และหน่วยงานรัฐวิสาหกิจในสังกัดกระทรวงมหาดไทยเข้าร่วมประชุม
ในการประชุมครั้งนี้ นางไอยรดา เหลืองวิไล รองผู้อำนวย สพร. ได้ชี้แจงแนวทางการดำเนินการตามโครงการพัฒนาระบบประเมินความพึงพอใจของประชาชนต่อการให้บริการของหน่วยงานภาครัฐ (Citizen Feedback) และการยกเลิกสำเนาเอกสารราชการ (Zero Copy) ของกระทรวงมหาดไทยซึ่งสืบเนื่องมาจากการเข้าร่วมประชุมและรับมอบนโยบายจากคณะกรรมการขับเคลื่อนการพัฒนารัฐบาลดิจิทัล ครั้งที่ 1/2561 เมื่อวันที่ 9 มีนาคม 2561 มีมติเห็นชอบให้ส่วนราชการเร่งรัดยกเลิกการเรียกสำเนาเอกสารจากประชาชนเพื่อเป็นการลดภาระประชาชนเมื่อมารับบริการ ซึ่งได้ขอความร่วมมือให้กระทรวงมหาดไทยเร่งดำเนินการปักหมุดตำแหน่งจุดบริการประชาชน และการตอบแบบสำรวจความพร้อมออนไลน์ของจุดให้บริการประชาชนให้ครบทุกจุดบริการของกระทรวงมหาดไทย เพื่อทาง สพร. ได้เชื่อมโยงฐานข้อมูลแสดงจุดการให้บริการประชาชนทั่วประเทศ การบอกสถานะการยกเลิกสำเนาและข้อมูลเกี่ยวข้องการใช้บริการผ่านแอปพลิเคชั่น CITIZENinfo เพื่อให้ประชาชนได้ดาวน์โหลดเพื่อใช้บริการโดยคาดว่าจะเปิดตัวในปลายเดือนสิงหาคม 2561 นี้
ทั้งนี้ นายนิสิต จันทร์สมวงศ์ รองปลัดกระทรวงมหาดไทย ได้ชี้แจงว่ากระทรวงมหาดไทยได้เร่งดำเนินโครงการให้สอดคล้องกับนโยบายของรัฐบาล และอยู่ระหว่างการเร่งรัดขับเคลื่อนการดำเนินงาน พร้อมได้สั่งการให้ทุกกรม หน่วยงานในสังกัดสำนักงานปลัดกระทรวงมหาดไทย และรัฐวิสาหกิจในสังกัดกระทรวงมหาดไทยเร่งติดตามการปักหมุดตำแหน่งจุดบริการประชาชนของกระทรวงมหาดไทย และให้แต่ละหน่วยงานเร่งตรวจสอบความพร้อมทุกจุดให้บริการที่มีความพร้อมอย่างจริงจัง  ซึ่งกระทรวงมหาดไทยได้ถือเป็นกระทรวงหลักในการยกเลิกการร้องขอสำเนาจากประชาชนเพื่ออำนวยความสะดวกให้ประชาชนสามารถรับบริการจากภาครัฐได้สะดวก รวดเร็ว และถูกต้อง เพื่อเป็นการอำนวยความสะดวกประชาชน และขับเคลื่อนการพัฒนาการบริการให้สอดคล้องกับยุทธศาสตร์ชาติ นโยบายไทยแลนด์ 4.0 และรัฐบาลดิจิทัลต่อไป

ที่มา : http://www.thaigov.go.th/news/contents/details/14438
