รัฐบาลไทย-ข่าวทำเนียบรัฐบาล-นายกรัฐมนตรียืนยันรัฐบาลมีเจตนาดูแลผู้บริโภคเป็นหลัก และพยายามแก้ปัญหาสารเคมีมาโดยตลอด

วันอังคารที่ 28 สิงหาคม 2561
นายกรัฐมนตรียืนยันรัฐบาลมีเจตนาดูแลผู้บริโภคเป็นหลัก และพยายามแก้ปัญหาสารเคมีมาโดยตลอด
นายกรัฐมนตรียืนยันรัฐบาลมีเจตนาดูแลผู้บริโภคเป็นหลัก และพยายามแก้ปัญหาสารเคมีมาโดยตลอด
วันนี้ (28 สิงหาคม 2561) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการเป็นประธานประชุมคณะรัฐมนตรีถึงการพิจารณายกเลิกการนำเข้าและใช้สารเคมี พาราควอต คลอร์ไพริฟอส และไกโฟเซตว่า เรื่องสารเคมีทางการเกษตรรัฐบาลพยายามแก้ปัญหามาโดยตลอดถ้าเรามองมุมเดียวก็ใช่ แต่รัฐบาลนี้เจตนามุ่งมั่นจะดูแลผู้บริโภคอยู่แล้ว โดยเฉพาะอย่างยิ่งจะเห็นได้จากที่รัฐบาลเร่งรัดการดำเนินการเรื่องเกษตรอินทรีย์ แต่บางพื้นที่ยังทำไม่ได้เพราะมีการใช้สารเคมีต่าง ๆ มาตลอด แต่ก็เริ่มลดลงการใช้ลงไปเป็นสินค้าปลอดภัยหรือจีเอ็มพีก่อนจะไปเป็นสินค้าอินทรีย์ บางพื้นที่ทำเกษตรอินทรีย์ได้อยู่แล้วหลายสิบปีมาแล้วก็ทำไปตรงไหนที่ใช้ยาเคมีเยอะแยะไปหมดก็ต้องไปสู่จีไอพี ต้องพิจารณาแยกแยะให้ออกว่าจะทำอย่างไร
นายกรัฐมนตรีกล่าวต่อไปว่า การปรับลดการใช้สารเคมีนั้นไม่ยากหรอก วันนี้ต้องไปพิจารณาทบทวนทั้งหมดโดยตั้งคณะกรรมการขึ้นมาดูแลเรื่องนี้แล้ว ดังนั้น รัฐบาลในฐานะที่อยู่ตรงกลางต้องมีการดำเนินการ 2 ทางคือจำเป็นต้องคุ้มครองผู้บริโภคดำเนินการทั้งจีไอพี - อินทรีย์ และต่อไปก็ต้องมาดูว่าภาคการเกษตรต้องการอะไร ถ้าร้องเรียนว่าไม่มีแรงงานขาดแรงงานด้านการเกษตรมีปัญหาเรื่องการกำจัดวัชพืช รัฐบาลก็ต้องไปหาอะไรที่มาชดเชยทดแทนการกำจัดวัชพืชซึ่งกำลังให้มีการทดลองที่เห็นก็มีทั้งที่คนไทยผลิตออกมาแล้วใช้ได้จริงหรือเปล่า ต้องมองทั้ง 2 อย่าง แต่ท้ายที่สุดเจตนารมณ์ของรัฐบาลต้องคุ้มครองผู้บริโภคให้ได้มากที่สุด ดังนั้นทุกอย่างต้องมีวิธีการแก้ปัญหาต่าง ๆ ให้เกิดความชัดเจนให้ได้โดยเร็วที่สุด
------------------------------------------------

ที่มา : http://www.thaigov.go.th/news/contents/details/14985
