รัฐบาลไทย-ข่าวทำเนียบรัฐบาล-พม. จับมือภาคีเครือข่ายภาครัฐ 20 หน่วยงาน ร่วมถอดบทเรียน เพิ่มประสิทธิภาพการป้องกันและปราบปรามการค้ามนุษย์ของประเทศไทยในทุกมิติ

วันพุธที่ 15 สิงหาคม 2561
พม. จับมือภาคีเครือข่ายภาครัฐ 20 หน่วยงาน ร่วมถอดบทเรียน เพิ่มประสิทธิภาพการป้องกันและปราบปรามการค้ามนุษย์ของประเทศไทยในทุกมิติ
พม. จับมือภาคีเครือข่ายภาครัฐ 20 หน่วยงาน ร่วมถอดบทเรียน เพิ่มประสิทธิภาพการป้องกันและปราบปรามการค้ามนุษย์ของประเทศไทยในทุกมิติ
วันนี้ (15 ส.ค. 61) เวลา 12.00 น. นางสาวอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์ เป็นประธานรับฟังการนำเสนอผลการถอดบทเรียนในการประชุมเชิงปฏิบัติการถอดบทเรียนการดำเนินงานป้องกันและปราบปรามการค้ามนุษย์ของประเทศไทย โดยมีผู้แทนจากภาคีเครือข่ายที่ดำเนินงานต่อต้านการค้ามนุษย์ จำนวนกว่า 70 คน จาก 20 หน่วยงานภาครัฐ เข้าร่วมประชุม ณ ห้องโคลีเซียม ชั้น 6 โรงแรมแบ็งค็อก มิดทาวน์ กรุงเทพฯ
กระทรวงการพัฒนาสังคมและความมั่นคงของมนุษย์ (พม.) โดยกองต่อต้านการค้ามนุษย์ ได้กำหนดจัดการประชุม เชิงปฏิบัติการถอดบทเรียนการดำเนินงานป้องกันและปราบปรามการค้ามนุษย์ของประเทศไทย โดยมีวัตถุประสงค์เพื่อให้ ภาคีเครือข่ายภาครัฐที่ดำเนินงานต่อต้านการค้ามนุษย์ จำนวน 20 หน่วยงาน ได้ร่วมกันทบทวนและถอดบทเรียนการดำเนินงานป้องกันและปราบปรามการค้ามนุษย์ที่ผ่านมาของประเทศไทย โดยมีการประชุมกลุ่มย่อยระดมสมองวิเคราะห์จุดอ่อน และ จุดแข็ง ทบทวนปัญหาและอุปสรรค รวมทั้งถอดบทเรียนความสำเร็จและข้อท้าทายที่ประเทศไทยยังต้องแก้ไข และเพิ่ม ความพยายามในการดำเนินงานดังกล่าวให้สำเร็จ จากผลการดำเนินงานที่สำคัญ 3 ด้าน ดังนี้ 1) การดำเนินคดีกับผู้กระทำผิด 2) การคุ้มครองช่วยเหลือผู้เสียหายจากการค้ามนุษย์ และ 3) การป้องกันปัญหาการค้ามนุษย์และกลุ่มเสี่ยงถูกนำไปแสวงหาผลประโยชน์จากการค้ามนุษย์ทุกรูปแบบ
สำหรับข้อมูลจากผลการประชุมในครั้งนี้ ทางกระทรวง พม. และภาคีเครือข่ายภาครัฐที่เกี่ยวข้องจะได้นำไปใช้เป็นกรอบแนวทางปฎิบัติงานเพื่อเพิ่มประสิทธิภาพการป้องกันและปราบปรามการค้ามนุษย์ของประเทศไทยในทุกมิติ นอกจากนี้ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้กำหนดให้มีการประชุมติดตามผลการดำเนินงานเป็นประจำทุกเดือน เพื่อเป็นอีกหนึ่งช่องทางในการประสานงานอย่างใกล้ชิด เพื่อขับเคลื่อนและเร่งรัดการดำเนินงาน หรือร่วมกันแก้ไขปัญหาและอุปสรรคของแต่ละหน่วยงาน เพื่อให้สามารถบรรลุเป้าหมายทั้ง 3 ด้าน อย่างเป็นรูปธรรมต่อไป

ที่มา : http://www.thaigov.go.th/news/contents/details/14626
