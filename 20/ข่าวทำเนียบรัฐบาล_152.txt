รัฐบาลไทย-ข่าวทำเนียบรัฐบาล-สารแสดงความยินดีระหว่างนายกรัฐมนตรีและที่ปรึกษาแห่งรัฐ สาธารณรัฐแห่งสหภาพเมียนมา เนื่องในโอกาสครบรอบ 70 ปี การสถาปนาความสัมพันธ์ทางการทูตไทย – เมียนมา

วันจันทร์ที่ 27 สิงหาคม 2561
สารแสดงความยินดีระหว่างนายกรัฐมนตรีและที่ปรึกษาแห่งรัฐ สาธารณรัฐแห่งสหภาพเมียนมา เนื่องในโอกาสครบรอบ 70 ปี การสถาปนาความสัมพันธ์ทางการทูตไทย – เมียนมา
สารแสดงความยินดีระหว่างนายกรัฐมนตรีและที่ปรึกษาแห่งรัฐ สาธารณรัฐแห่งสหภาพเมียนมา เนื่องในโอกาสครบรอบ 70 ปี การสถาปนาความสัมพันธ์ทางการทูตไทย – เมียนมา
-คำแปลอย่างไม่เป็นทางการ-
ข้อความสารจากพลเอกประยุทธ์ จันทร์โอชา นายกรัฐมนตรี
ถึงนางออง ซาน ซู จี ที่ปรึกษาแห่งรัฐ สาธารณรัฐแห่งสหภาพเมียนมา
ในโอกาสครบรอบ 70 ปี การสถาปนาความสัมพันธ์ทางการทูตไทย – เมียนมา
โดยที่ปีนี้เป็นปีเฉลิมฉลองโอกาสครบรอบ 70 ปี การสถาปนาความสัมพันธ์ทางการทูต ระหว่างราชอาณาจักรไทยกับสาธารณรัฐแห่งสหภาพเมียนมา ข้าพเจ้าถือเป็นเกียรติที่จะแสดงความยินดีและนำความปรารถนาดีมายังท่านและผ่านท่านไปยังประชาชนเมียนมา
ตลอด 70 ปีที่ผ่านมา ความสัมพันธ์อันเป็นเอกลักษณ์ระหว่างไทยกับเมียนมากำหนดโดยเจตนารมณ์ที่แท้จริงของการเป็นเพื่อนบ้านที่ดี ความเข้าใจ และการมีเป้าหมายร่วมกัน ตลอดจนมิตรภาพที่ยาวนานระหว่างประชาชนของสองประเทศ  และด้วยรากฐานของความร่วมมือและไมตรีจิตระหว่างกันนี้ทำให้ประเทศของเราทั้งสองสามารถผ่านพ้นความท้าทายต่างๆ ร่วมกันและพัฒนาไปด้วยกันสู่การเป็น “หุ้นส่วนยุทธศาสตร์โดยธรรมชาติ” ที่มีความเชื่อมโยงซึ่งหยั่งรากลึกในทุกสาขา รวมทั้งมีความมุ่งมั่นอย่างแน่วแน่ที่จะเสริมสร้าง ความเป็นหุ้นส่วนที่เข้มแข็งยิ่งขึ้น เพื่อให้เกิดประโยชน์แก่ประชาชนและภูมิภาคของเราอย่างแท้จริง
เพื่อฉลองโอกาสที่สำคัญยิ่งนี้ ข้าพเจ้าถือเป็นเกียรติที่จะยืนยันเจตนารมณ์ของรัฐบาลแห่งราชอาณาจักรไทยที่จะร่วมมืออย่างใกล้ชิดกับรัฐบาลสาธารณรัฐแห่งสหภาพเมียนมาเพื่อส่งเสริมการพัฒนา ความเจริญก้าวหน้าและความเจริญรุ่งเรืองของทั้งสองประเทศรวมทั้งอาเซียนและภูมิภาคของเรา ข้าพเจ้าจึงขอใช้โอกาสนี้แสดงความขอบคุณอย่างจริงใจต่อรัฐบาลสาธารณรัฐแห่งสหภาพเมียนมาและประชาชนเมียนมาที่ให้ความไว้วางใจและส่งเสริมความสัมพันธ์ที่สร้างสรรค์และใกล้ชิดยิ่งกับราชอาณาจักรไทย
*********************************
-คำแปลอย่างไม่เป็นทางการ-
ข้อความสารจากนางออง ซาน ซู จี ที่ปรึกษาแห่งรัฐ สาธารณรัฐแห่งสหภาพเมียนมา
ถึงพลเอกประยุทธ์ จันทร์โอชา นายกรัฐมนตรี
ในโอกาสครบรอบ 70 ปี การสถาปนาความสัมพันธ์ทางการทูตไทย – เมียนมา
ในโอกาสพิเศษครบรอบ 70 ปี การสถาปนาความสัมพันธ์ทางการทูตระหว่างสาธารณรัฐแห่งสหภาพเมียนมากับราชอาณาจักรไทย ในนามของรัฐบาลและประชาชนเมียนมาและตัวข้าพเจ้าเอง ข้าพเจ้าถือเป็นเกียรติที่จะแสดงความยินดีและนำความปรารถนาดีมายังท่านและผ่านท่านไปยังรัฐบาล และประชาชนไทยให้มีความเจริญก้าวหน้าและความรุ่งเรืองสืบไป
เมียนมากับไทยไม่ใช่เป็นเพียงเพื่อนบ้านใกล้ชิดที่มีพรมแดนร่วมกันเป็นระยะทางยาวและมีความคล้ายคลึงกันทางวัฒนธรรม หากแต่ยังเป็นเพื่อนสมาชิกในครอบครัวอาเซียนที่มีเป้าหมายร่วมกัน ตลอด 70 ปีที่ผ่านมา เมียนมากับไทยมีความสัมพันธ์ฉันมิตรบนพื้นฐานของการเป็นเพื่อนบ้านที่ดีและหลักการอยู่ร่วมกันอย่างสันติ พร้อมทั้งร่วมมือกันในหลายสาขาอันนำมาซึ่งผลประโยชน์ร่วมกันของประชาชนของเรา
การแลกเปลี่ยนการเยือนระดับสูงที่เกิดขึ้นบ่อยครั้ง กอปรกับการเสริมสร้างมิตรภาพระหว่างผู้นำทำให้ความสัมพันธ์ฉันมิตรระหว่างประเทศทั้งสองของเราพัฒนาไปสู่การเป็นหุ้นส่วนยุทธศาสตร์โดยธรรมชาติ ในช่วงหลายปีที่ผ่านมา เมียนมากับไทยมีความร่วมมือในกรอบอนุภูมิภาคต่างๆ เพื่อมุ่งสร้างสันติภาพและความเจริญรุ่งเรืองให้กับภูมิภาคของเรา รวมทั้งช่วยเหลือซึ่งกันและกันในเวลาที่ต้องการ ข้าพเจ้าเชื่อมั่นว่าสายสัมพันธ์แห่งมิตรภาพและความร่วมมือด้านการค้าและเศรษฐกิจระหว่างประเทศทั้งสองของเราจะเจริญงอกงามต่อไปในอนาคต
ข้าพเจ้าขอถือโอกาสนี้ส่งความปรารถนาดีมายังราชอาณาจักรไทยและประชาชนไทยให้มีสุขภาพดี มีความสุข มีความก้าวหน้าและเจริญรุ่งเรืองสืบไป
*********************************

ที่มา : http://www.thaigov.go.th/news/contents/details/14911
