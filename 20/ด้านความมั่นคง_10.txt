รัฐบาลไทย-ข่าวทำเนียบรัฐบาล-รอง นรม. และ รมว.กห. ตรวจเยี่ยมฝ่ายความมั่นคงในพื้นที่ จว.อุบลราชธานี  ย้ำทำงานเชิงรุกยึดประชาชนเป็นศูนย์กลาง จี้เร่งสางหนี้นอกระบบและเสริมการอยู่ดีกินดีของชาวบ้าน

วันจันทร์ที่ 23 กรกฎาคม 2561
รอง นรม. และ รมว.กห. ตรวจเยี่ยมฝ่ายความมั่นคงในพื้นที่ จว.อุบลราชธานี  ย้ำทำงานเชิงรุกยึดประชาชนเป็นศูนย์กลาง จี้เร่งสางหนี้นอกระบบและเสริมการอยู่ดีกินดีของชาวบ้าน
ในบ่ายวันเดียวกันของ 23 ก.ค. 61 พล.อ.ประวิตร วงษ์สุวรรณ รอง นรม. และ รมว.กห. พร้อมคณะ ได้เดินทางไปตรวจเยี่ยมการปฏิบัติงานของ กอ.รมน.จว. รวมทั้ง หน่วยทหารพัฒนาภาค 5 และมณฑลทหารบกที่ 22 โดยย้ำส่วนราชการในพื้นที่ให้บูรณาการระบบกล้องวงจรปิดร่วมกัน
และขอให้ประสานทำงานร่วมกับกองกำลังป้องกันชายแดนในการสกัดกั้นการลำเลียงยาเสพติดและสินค้าผิดกฎหมาย โดยเฉพาะสินค้าการเกษตรที่ควบคุมและห้ามนำเข้า ซึ่งเป็นส่วนให้ราคาพืชผลการเกษตรตกต่ำ พร้อมทั้งขอให้ร่วมกับฝ่ายปกครอง ดูแลสนับสนุนการแก้ปัญหาปากท้องของประชาชน โดยใช้กลไก “ประชารัฐ” เสริมสร้างความเข้มแข็งของกระบวนการชุมชน พร้อมทั้งขอให้เตรียมความพร้อม ตอบสนองให้การช่วยเหลือและป้องกันภัยพิบัติ โดยเฉพาะอุทกภัยจากมรสุมในพื้นที่ให้ทันต่อเหตุการณ์
ต่อจากนั้น ได้เดินทางไปตรวจเยี่ยมและให้กำลังใจการปฏิบัติงานของเจ้าหน้าที่ตำรวจ ณ  สถานีตำรวจภูธร อำเภอเมืองอุบลราชธานี และสถานีตำรวจภูธร อำเภอวารินชำราบ โดยย้ำการปฏิบัติงานของตำรวจ ขอให้ยึดประชาชนเป็นศูนย์กลาง และริเริ่มงานเชิงรุกให้มากขึ้น เพื่อป้องกันและลดปัญหาอาชญากรรม รวมทั้งให้เข้าไปช่วยเหลือดูแลชาวบ้านแก้ปัญหาหนี้นอกระบบและบังคับใช้กฎหมายจริงจังกับนายทุนเถื่อนปล่อยกู้ในพื้นที่  โดยให้ จัดตั้ง “ศูนย์ป้องกันและปราบปรามหนี้นอกระบบ” ระดับภาคและจังหวัด บูรณาการทำงานร่วมกันระหว่าง กอ.รมน.จว. ทหาร ตำรวจ อัยการ ศาล และ ปปง. ให้มีผลในทางปฏิบัติที่เป็นรูปธรรมในทุกพื้นที่  พร้อมทั้ง ผบ.ตร.ช่วยดูแลปรับปรุงสถานีตำรวจทั่วประเทศ รวมทั้งพัฒนาการบริการและระบบอำนวยความยุติธรรมให้กับประชาชนอย่างต่อเนื่อง  ทั้งนี้ ขอให้ผู้บังคับบัญชาทุกระดับ กวดขันวินัยกำลังพลอยู่เสมอ โดยไม่ให้มีการเรียกรับส่วยหรือละเลยการปฏิบัติหน้าที่อย่างเด็ดขาด

ที่มา : http://www.thaigov.go.th/news/contents/details/14056
