รัฐบาลไทย-ข่าวทำเนียบรัฐบาล-การตรวจเยี่ยมการดำเนินงานแก้ไขปัญหาหนี้นอกระบบโดยองค์กรการเงินชุมชน ณ จังหวัดศรีสะเกษและจังหวัดอุบลราชธานี

วันจันทร์ที่ 23 กรกฎาคม 2561
การตรวจเยี่ยมการดำเนินงานแก้ไขปัญหาหนี้นอกระบบโดยองค์กรการเงินชุมชน ณ จังหวัดศรีสะเกษและจังหวัดอุบลราชธานี
กระทรวงการคลังได้ลงพื้นที่ตรวจเยี่ยมการดำเนินงานแก้ไขปัญหาหนี้นอกระบบโดยองค์กรการเงินชุมชน ณ กลุ่มออมทรัพย์ตลาดสดกันทรารมย์ อำเภอกันทรารมย์ จังหวัดศรีสะเกษ
นายพรชัย  ฐีระเวชที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลังเปิดเผยว่า นายอภิศักดิ์  ตันติวรวงศ์ รัฐมนตรีว่าการกระทรวงการคลัง พร้อมด้วยนายวิสุทธิ์ ศรีสุพรรณรัฐมนตรีช่วยว่าการกระทรวงการคลัง และผู้บริหารกระทรวงการคลังได้ลงพื้นที่ตรวจเยี่ยมการดำเนินงานแก้ไขปัญหาหนี้นอกระบบโดยองค์กรการเงินชุมชน ณ กลุ่มออมทรัพย์ตลาดสดกันทรารมย์ อำเภอกันทรารมย์ จังหวัดศรีสะเกษ ซึ่งเป็นองค์กรการเงินชุมชนต้นแบบของธนาคารออมสินที่มีการบริหารจัดการการเงินและแก้ไขปัญหาหนี้นอกระบบได้สำเร็จและมีประสิทธิภาพโดยจากสภาพปัญหาในอดีตผู้ค้าในตลาดสดสามัคคีกันทรารมย์ประสบปัญหาหนี้นอกระบบ (แก๊งหมวกกันน็อก)ค่อนข้างรุนแรง เนื่องจากมีลักษณะอาชีพที่มีรายได้ไม่มั่นคงเพียงพอทำให้เข้าถึงสินเชื่อในระบบได้ยาก ต่อมาเมื่อปี 2558 กลุ่มแม่ค้าได้ร่วมกันจัดตั้งกลุ่มออมทรัพย์ตลาดสดสามัคคีกันทรารมย์ขึ้น โดยระดมเงินออมจากสมาชิกเป็นรายวัน ขั้นต่ำวันละ 20 บาท และนำไปให้สมาชิกกู้ยืมเพื่อปิดหนี้นอกระบบหรือเป็นเงินทุนหมุนเวียนในการค้าขาย รวมถึงได้มุ่งเน้นส่งเสริมการออมทรัพย์ของผู้กู้ยืมเงินจากกลุ่มควบคู่ไปด้วยกัน จนถึงปัจจุบันกลุ่มสามารถช่วยเหลือแก้ไขปัญหาหนี้นอกระบบให้แก่สมาชิกแล้ว 201 ราย เป็นเงิน 12.55 ล้านบาท (เฉลี่ย 62,458 บาทต่อราย)
ในโอกาสนี้ รัฐมนตรีว่าการกระทรวงการคลังได้แสดงความชื่นชมและขอบคุณผู้นำกลุ่มออมทรัพย์ตลาดสดสามัคคีกันทรารมย์ ที่ได้มุ่งมั่นพัฒนากลุ่มจนสามารถช่วยเหลือสมาชิกได้อย่างเข้มแข็งพร้อมกับได้มอบนโยบายให้ธนาคารของรัฐถอดบทเรียนขององค์กรการเงินชุมชนที่ประสบความสำเร็จในการแก้ไขปัญหาหนี้นอกระบบเพื่อนำไปใช้เป็นโมเดลสำหรับขยายผลไปยังองค์กรการเงินชุมชนอื่น ๆ โดยปรับใช้ให้เหมาะสมตามบริบทของพื้นที่ทั้งนี้ ขอให้ธนาคารเป็นพี่เลี้ยงสนับสนุนด้านระบบงาน ระบบบัญชี ให้ความรู้ทางการเงิน ประสานหน่วยงานมาให้ความรู้ทางกฎหมาย และพิจารณาให้เงินทุนเพิ่มเติมตามศักยภาพขององค์กรการเงินชุมชนแต่ละแห่งด้วย ซึ่งกระทรวงการคลังมุ่งหวังให้องค์กรการเงินชุมชนทุกรูปแบบเข้ามามีบทบาทช่วยเหลือแก้ไขปัญหาหนี้นอกระบบเพื่อยกระดับคุณภาพชีวิตให้กับประชาชนทั่วประเทศได้อย่างเป็นรูปธรรมและยั่งยืนต่อไป
นอกจากนี้ รัฐมนตรีการกระทรวงการคลังยังได้มอบหมายให้ผู้ช่วยรัฐมนตรีประจำกระทรวงการคลัง (ศาสตราจารย์ ดร.นฤมล  ภิญโญสินวัฒน์) และผู้บริหารกระทรวงการคลัง ตรวจเยี่ยมกิจกรรมการแก้ไขปัญหาหนี้นอกระบบและสร้างรายได้จากการประกอบอาชีพ ณ ศูนย์การเรียนรู้เศรษฐกิจพอเพียงบ้านหนองเอาะ-หนองสิม อำเภอตระการพืชผล จังหวัดอุบลราชธานี ซึ่งเป็นชุมชนต้นแบบอีกแห่งหนึ่ง โดยปัจจุบันแทบไม่พบปัญหาหนี้นอกระบบในชุมชน เนื่องจากสมาชิกได้ร่วมกันประกอบอาชีพเสริม (เลี้ยงสัตว์และปลูกพืช) ทั้งยังได้พัฒนาตนเองให้เป็นหมู่บ้านท่องเที่ยวเชิงวัฒนธรรมและเรียนรู้วิถีชีวิตแบบเศรษฐกิจพอเพียง จึงทำให้สมาชิกมีรายได้สม่ำเสมอตลอดปีและเป็นภูมิคุ้มกันที่ช่วยให้ไม่ต้องพึ่งพาการกู้ยืมเงินนอกระบบได้เป็นอย่างดี
สำนักงานเศรษฐกิจการคลัง
โทรศัพท์สายด่วน 1359

ที่มา : http://www.thaigov.go.th/news/contents/details/14061
