รัฐบาลไทย-ข่าวทำเนียบรัฐบาล-พม. ร่วมกับสภาสตรีแห่งชาติในพระบรมราชินูปถัมภ์ จัดงานวันสตรีไทย ประจำปี 2561 ภายใต้แนวคิด “สตรีไทยก้าวไกลด้วยพระบารมี”

วันพฤหัสบดีที่ 2 สิงหาคม 2561
พม. ร่วมกับสภาสตรีแห่งชาติในพระบรมราชินูปถัมภ์ จัดงานวันสตรีไทย ประจำปี 2561 ภายใต้แนวคิด “สตรีไทยก้าวไกลด้วยพระบารมี”
พม. ร่วมกับสภาสตรีแห่งชาติในพระบรมราชินูปถัมภ์ จัดงานวันสตรีไทย ประจำปี 2561 ภายใต้แนวคิด “สตรีไทยก้าวไกลด้วยพระบารมี”
วันที่ 1 ส.ค. 61 เวลา 17.00 น. ที่ห้องรอยัล จูบิลี่ บอลรูม อาคารชาเลนเจอร์ ศูนย์แสดงสินค้าและการประชุมอิมแพ็คเมืองทองธานี อำเภอปากเกร็ด จังหวัดนนทบุรี สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ทรงพระกรุณาโปรดเกล้าฯ ให้สมเด็จพระเทพรัตนราชสุดาฯ สยามบรมราชกุมารี เสด็จแทนพระองค์ฯ เป็นองค์ประธานในงาน "วันสตรีไทย ประจำปี 2561” ภายใต้แนวคิด "สตรีไทยก้าวไกลด้วยพระบารมี” พร้อมทั้งพระราชทานโล่เชิดชูเกียรติ สตรีไทยดีเด่น จำนวน 150 คน และเยาวสตรีไทยดีเด่น จำนวน 25 คน ซึ่งจัดขึ้นโดยกระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) ร่วมกับสภาสตรีแห่งชาติในพระบรมราชินูปถัมภ์ โดยมี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. และผุ้แทนหน่วยงานที่เกี่ยวข้อง เฝ้ารับเสด็จ
ในโอกาสที่สมเด็จพระนางเจ้าสิริกิติ์ พระบรมราชินีนาถในรัชกาลที่ 9 ทรงพระกรุณาโปรดเกล้าโปรดกระหม่อม พระราชทานให้วันที่ 1 สิงหาคมของทุกปี เป็น "วันสตรีไทย” และพระราชทานพระราชานุญาตให้ใช้ "ดอกคัทลียา ควีนสิริกิติ์” เป็นดอกไม้สัญลักษณ์ประจำวันสตรีไทย และเมื่อวันที่ 1 สิงหาคม 2546 เป็นครั้งแรกของการจัดงานวันสตรีไทย โดยสมเด็จพระนางเจ้าฯ พระบรมราชินีนาถในรัชกาลที่ 9 ได้ทรงพระกรุณาโปรดเกล้าฯ ให้สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินแทนพระองค์ทรงเปิดงานวันสตรีไทย พร้อมทั้งอัญเชิญพระราชดำรัสของ สมเด็จพระนางเจ้าฯ พระบรมราชินีนาถ เรื่องหน้าที่สำคัญเบื้องต้นของสตรี 4 ประการ คือ ประการที่ 1 พึงทำหน้าที่ของแม่ ให้สมบูรณ์ ประการที่ 2 พึงทำหน้าที่ของแม่บ้านให้ดี ประการที่ 3 พึงรักษาเอกลักษณ์ของความเป็นสตรีไทย และประการที่ 4 พึงฝึกฝนตัวเองให้มีความรู้ความสามารถยิ่งขึ้น
กระทรวงการพัฒนาสังคมและความมั่นคงของมนุษย์ (พม.) ตระหนักถึงพลังของสตรีไทย ซึ่งมีส่วนสำคัญในการธำรงรักษาความมั่นคงของครอบครัว รวมทั้งเพื่อยกย่องเชิดชูสตรีไทย และส่งเสริมสตรีไทยในการพัฒนาศักยภาพด้านความรู้ความสามารถ เป็นพลังในการพัฒนาสังคมและประเทศชาติอย่างยั่งยืน จึงได้ร่วมกับสภาสตรีแห่งชาติในพระบรมราชินูปถัมภ์ ซึ่งถือเป็นภาคีเครือข่ายร่วมพัฒนาศักยภาพของสตรีไทยมาอย่างต่อเนื่อง ได้กำหนดจัดงาน "วันสตรีไทย ประจำปี 2561” ภายใต้แนวคิด "สตรีไทยก้าวไกลด้วยพระบารมี” โดยกระทรวง พม. ได้น้อมนำพระราชดำรัสของสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เรื่องหน้าที่สำคัญเบื้องต้นของสตรี 4 ประการ มาเป็นพันธกิจที่สำคัญในการดำเนินงานด้านสตรีของประเทศ และกระตุ้นให้ทุกภาคส่วนในสังคมตระหนักถึงความสำคัญในบทบาทหน้าที่ ความรู้ความสามารถ และคุณค่าของสตรีไทย รวมทั้งตระหนังถึงศักดิ์ศรีความเป็นมนุษย์ของสตรี การส่งเสริมศักยภาพและพิทักษ์คุ้มครองสิทธิของสตรีและความเสมอภาคระหว่างเพศ สำหรับปี 2561 ในโอกาสมหามงคลเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสวันเฉลิมพระชนมพรรษา 28 กรกฎาคม 2561 สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในโอกาสวันเฉลิมพระชนมพรรษา 86 พรรษา 12 สิงหาคม 2561 และสมเด็จพระเทพรัตนราชสุดาฯ สยามบรมราชกุมารี เนื่องในโอกาสวันเฉลิมพระชนมพรรษา 63 พรรษา 2 เมษายน 2561
สำหรับกิจกรรมสำคัญภายในงาน ประกอบด้วย 1) นิทรรศการทีน่าสนใจ ได้แก่ นิทรรศการเฉลิมพระเกียรติ สมเด็จพระเจ้าอยู่หัวมหาวชิราลงกรณ บดินทรเทพยวรางกูร นิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และนิทรรศการเฉลิมพระเกียรติสมเด็จพระเทพรัตนราชสุดาฯ สยามบรมราชกุมารี นิทรรศการนำเสนอผลงานสตรีไทยดีเด่นและเยาวสตรีไทยดีเด่น นิทรรศการแสดงผลสำรวจความคิดเห็น "หญิงไทยยุคใหม่ สไตล์ 4.0” นิทรรศการผลิตภัณฑ์ของกระทรวง พม. (ผลิตภัณฑ์จากร้านทอฝัน by พม. และศูนย์เรียนรู้การพัฒนาสตรีและครอบครัว เป็นต้น และ 2) บูธแสดงผลงานและจำหน่ายผลิตภัณฑ์จากภาคีเครือข่าย ได้แก่ กรมส่งเสริมการปกครองท้องถิ่นและกรมการพัฒนาชุมชน กระทรวงมหาดไทย มูลนิธิสายใจไทยในพระบรมราชูปถัมภ์ ร้านจิตรลดา มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และ ร้านจำหน่ายผลิตภัณฑ์ฝีมือคนพิการของสำนักส่งเสริมอาชีพและพัฒนาคนพิการสภาสังคมสงเคราะห์แห่งประเทศไทยในพระบรมราชูปถัมภ์
นอกจากนี้ งาน "วันสตรีไทย ประจำปี 2561” ยังมีกิจกรรมสำคัญในช่วงเช้าที่ผ่านมา คือ พิธีแสดงความยินดีกับสตรีไทยดีเด่น และเยาวสตรีไทยดีเด่น ประจำปี 2561 ซึ่งมีการมอบเข็มดอกคัทลียา(สัญลักษณ์วันสตรีไทย) และเข็มสตรีไทยดีเด่น แก่สตรีไทยดีเด่น ประจำปี 2561 จำนวน 150 คน โดย นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางวันดี กุญชรยาคง จุลเจริญ ประธานสภาสตรีแห่งชาติในพระบรมราชินูปถัมภ์ อีกทั้งการมอบเกียรติบัตรแก่เยาวสตรีดีเด่นประจำปี 2561 จำนวน 25 คน โดย นางสาวศุภร รัตนพงศ์ ผู้ตรวจราชการกระทรวงวัฒนธรรมและ การเสวนา "สตรีไทยก้าวไกลด้วยพระบารมี”

ที่มา : http://www.thaigov.go.th/news/contents/details/14294
