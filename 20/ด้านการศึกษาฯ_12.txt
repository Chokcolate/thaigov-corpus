รัฐบาลไทย-ข่าวทำเนียบรัฐบาล-ผลประชุม ก.พ.อ. 5/2561

วันพฤหัสบดีที่ 26 กรกฎาคม 2561
ผลประชุม ก.พ.อ. 5/2561
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 5/2561 เมื่อวันพุธที่ 25 กรกฎาคม 2561
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 5/2561 เมื่อวันพุธที่ 25 กรกฎาคม 2561 ณ ห้องประชุม ศาสตราจารย์วิจิตร ศรีสอ้าน ชั้น 5 สำนักงานคณะกรรมการการอุดมศึกษา โดยมีสาระสำคัญสรุปดังนี้
● แต่งตั้งศาสตราจารย์ 3 ราย
ที่ประชุมให้ความเห็นชอบให้นำความกราบบังคมทูลเพื่อทรงพระกรุณาโปรดเกล้าฯ แต่งตั้งข้าราชการพลเรือนในสถาบันอุดมศึกษา ให้ดำรงตำแหน่งศาสตราจารย์ และให้ความเห็นชอบการได้รับเงินประจำตำแหน่งศาสตราจารย์ จำนวน 3 ราย ดังนี้
รศ.พอพันธ์ อุยยานนท์ ให้ดำรงตำแหน่งศาสตราจารย์ ในสาขาวิชาเศรษฐศาสตร์ มหาวิทยาลัยสุโขทัยธรรมาธิราช
รศ.อานัฐ ตันโช ให้ดำรงตำแหน่งศาสตราจารย์ ในสาขาวิชาปฐพีศาสตร์ มหาวิทยาลัยแม่โจ้
รศ.อรทัย ชวาลภาฤทธิ์ ให้ดำรงตำแหน่งศาสตราจารย์ ในสาขาวิชาวิศวกรรมสิ่งแวดล้อม จุฬาลงกรณ์มหาวิทยาลัย
● ผลการพิจารณากลั่นกรองคุณสมบัติและผลงานทางวิชาการ
ที่ประชุมรับทราบสรุปผลการพิจารณากลั่นกรองคุณสมบัติและผลงานทางวิชาการของผู้เสนอขอกำหนดตำแหน่งผู้ช่วยศาสตราจารย์ รองศาสตราจารย์ ศาสตราจารย์ และศาสตราจารย์ได้รับเงินเดือนขั้นสูงของข้าราชการพลเรือนในสถาบันอุดมศึกษา ซึ่งอยู่ในระหว่างการพิจารณาของ ก.พ.อ. ระหว่างเดือนมิถุนายน-กรกฎาคม 2561 มีจำนวนทั้งสิ้น 31 ราย ประกอบด้วยตำแหน่งศาสตราจารย์และศาสตราจารย์ได้รับเงินเดือนขั้นสูง 4 ราย ตำแหน่งผู้ช่วยศาสตราจารย์และรองศาสตราจารย์ จำนวน 27 ราย
● รายงานผลการดำเนินงานเกี่ยวกับคุณวุฒิ
ที่ประชุมรับทราบผลการดำเนินงานของคณะอนุกรรมการเกี่ยวกับคุณวุฒิ ซึ่งได้พิจารณาคุณวุฒิของผู้ยื่นคำร้องที่สำเร็จการศึกษาจากต่างประเทศ เพื่อบรรจุและแต่งตั้งเป็นข้าราชการพลเรือนในสถาบันอุดมศึกษา ซึ่งภายหลังจากการพิจารณาคุณวุฒิตามเกณฑ์มาตรฐานหลักสูตรระดับบัณฑิตศึกษาของ ศธ. ทั้งในส่วนของคุณสมบัติผู้เข้าศึกษา ระบบการศึกษา รายวิชา ระยะเวลาการศึกษา ตลอดจนจำนวนหน่วยกิตตามหลักสูตร รวมไปถึงบทคัดย่อวิทยานิพนธ์ วิทยานิพนธ์ เกณฑ์การวัดผลการศึกษา และเกณฑ์การสำเร็จการศึกษาต่าง ๆ คณะอนุกรรมการเกี่ยวกับคุณวุฒิได้มีมติชะลอการรับรองคุณวุฒิ พร้อมมีหนังสือแจ้งไปยังผู้ยื่นคำร้อง และแจ้งไปยังมหาวิทยาลัยและหน่วยงานที่มีหน้าที่กำกับดูแลสถาบันการศึกษา เพื่อรับทราบมติการรับรองคุณวุฒิดังกล่าว ซึ่งเป็นผลการพิจารณาเฉพาะรายบุคคลเป็นรายกรณีไป
Written by นวรัตน์ รามสูต
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/14164
