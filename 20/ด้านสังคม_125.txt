รัฐบาลไทย-ข่าวทำเนียบรัฐบาล-พม. หารือหน่วยงานด้านป้องกันและปราบปรามการค้ามนุษย์ เร่งติดตามและขับเคลื่อนงานตามข้อเสนอแนะ TIP Report 2561 ของสหรัฐฯ

วันจันทร์ที่ 27 สิงหาคม 2561
พม. หารือหน่วยงานด้านป้องกันและปราบปรามการค้ามนุษย์ เร่งติดตามและขับเคลื่อนงานตามข้อเสนอแนะ TIP Report 2561 ของสหรัฐฯ
พม. หารือหน่วยงานด้านป้องกันและปราบปรามการค้ามนุษย์ เร่งติดตามและขับเคลื่อนงานตามข้อเสนอแนะ TIP Report 2561 ของสหรัฐฯ
วันนี้ (27 ส.ค. 61) เวลา 13.30 น. ที่ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมหารือแนวทางการดำเนินงานตามข้อเสนอแนะในรายงานการค้ามนุษย์ของสหรัฐอเมริกา หรือ Trafficking in Persons Report (TIP Report) ประจำปี 2561 โดยมี ผู้แทนหน่วยงานที่เกี่ยวข้องกับการดำเนินงานป้องกันและปราบปรามการค้ามนุษย์ จำนวน  60 คน  เข้าร่วม อาทิ สำนักงานอัยการสูงสุด สำนักงานศาลยุติธรรม กระทรวงยุติธรรม กระทรวงแรงงาน  กระทรวงการต่างประเทศ และสำนักงานตำรวจแห่งชาติ เป็นต้น
การประชุมในครั้งนี้ ที่ประชุมได้มีการติดตามผลการดำเนินงานของหน่วยงานที่เกี่ยวข้องกับการดำเนินงานป้องกันและปราบปรามการค้ามนุษย์ ใน 3 ด้านสำคัญ ได้แก่ 1) ด้านดำเนินคดี โดยหน่วยงานบังคับใช้กฎหมายได้มุ่งเน้นการเพิ่มประสิทธิภาพบุคลากรในกระบวนการยุติธรรม เพื่อดำเนินคดีกับผู้กระทำผิดเกี่ยวกับการค้ามนุษย์ การนำมาตรการเร่งรัดในการดำเนินคดีค้ามนุษย์ที่มีเจ้าหน้าที่ของรัฐเข้าไปเกี่ยวข้อง เพื่อใช้ในการปฏิบัติงานอย่างเคร่งครัด และการตรวจสถานบริการหรือสถานประกอบกิจการกลุ่มเสี่ยง เพื่อป้องปรามพฤติกรรมที่เข้าข่ายการค้ามนุษย์และแรงงานผิดกฎหมาย 2) ด้านคุ้มครองช่วยเหลือ โดยมุ่งเน้นการวางระบบคุ้มครองช่วยเหลือให้กับผู้เสียหายจากการค้ามนุษย์ให้ได้มาตรฐานสากล โดยเฉพาะการเยียวยาทางด้านจิตใจของผู้เสียหายจากการค้ามนุษย์ และการให้เงินทุนเริ่มต้นชีวิตใหม่แก่ผู้เสียหาย ภายหลังกลับคืนสู่สังคม และ 3) ด้านการป้องกัน โดยได้กำหนดมาตรการตรวจแรงงานและสถานประกอบการอย่างเข้มข้น  การพิจารณาเพิ่มสิทธิประโยชน์ให้แรงงานต่างด้าวสามารถทำงานทั่วประเทศได้ และการตรวจสอบบริษัทที่นำคนต่างด้าวเข้ามาทำงานในประเทศไทย
นอกจากนี้ ที่ประชุมได้มีการกำหนดกรอบเวลาและกติการ่วมกันในการจัดทำรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 ซึ่งประเทศไทยต้องจัดส่งรายงาน TIP Report ประจำปี 2561 ให้กับสหรัฐอเมริกาภายในวันที่ 31 มกราคม 2562
ทั้งนี้ ภายหลังการประชุมดังกล่าว พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า พลเอก ประวิตร วงษ์สุวรรณ รองนายกรัฐมนตรี ได้ลงนามในคำสั่งแต่งตั้งคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ และมอบหมายให้ รมว.พม. เป็นประธานอนุกรรมการดังกล่าว เพื่อเป็นกลไกหลักในการทำหน้าที่กำกับ ติดตาม และให้ข้อเสนอแนะเพื่อขับเคลื่อนการดำเนินงานของหน่วยงานที่เกี่ยวข้องในการป้องกันและปราบปรามการค้ามนุษย์ ให้มีประสิทธิภาพและเห็นผลเป็นรูปธรรมตั้งแต่เดือนกันยายน 2561 เป็นต้นไป และกำหนดให้มีการประชุมเป็นประจำทุกเดือน เพื่อกำกับและติดตามงานอย่างใกล้ชิด ต่อเนื่อง และมีประสิทธิภาพ

ที่มา : http://www.thaigov.go.th/news/contents/details/14943
