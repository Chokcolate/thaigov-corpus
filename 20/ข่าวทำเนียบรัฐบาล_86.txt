รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุม กพอ. ครั้งที่ 2/61 รับทราบความก้าวหน้าการลงทุนในพื้นที่เขต EEC ครึ่งปีแรก 61 เพิ่มขึ้น 122% การดำเนินงานโครงการโครงสร้างพื้นฐาน ก้าวหน้าเป็นไปตามแผน


วันศุกร์ที่ 10 สิงหาคม 2561
491
พิมพ์
นายกรัฐมนตรีเป็นประธานประชุม กพอ. ครั้งที่ 2/61 รับทราบความก้าวหน้าการลงทุนในพื้นที่เขต EEC ครึ่งปีแรก 61 เพิ่มขึ้น 122% การดำเนินงานโครงการโครงสร้างพื้นฐาน ก้าวหน้าเป็นไปตามแผน
นายกรัฐมนตรีเป็นประธานประชุม กพอ. ครั้งที่ 2/61 รับทราบความก้าวหน้าการลงทุนในพื้นที่เขต EEC ครึ่งปีแรก 61 เพิ่มขึ้น 122% การดำเนินงานโครงการโครงสร้างพื้นฐาน ก้าวหน้าเป็นไปตามแผนที่วางไว้
วันนี้ (10 ส.ค.61) เวลา 13.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายเขตพัฒนาพิเศษภาคตะวันออก (กพอ.) ครั้งที่ 2/2561 ร่วมกับผู้ที่เกี่ยวข้อง สรุปสาระสำคัญของผลการประชุมได้ดังนี้
1. ความร่วมมือระหว่างประเทศมีความก้าวหน้าดึง Pearson ลงพื้นที่ สร้างหลักสูตรการศึกษาพัฒนาบุคคลากรใน EEC
ในระยะ 3 เดือนที่ผ่านมา สำนักงานคณะกรรมการนโยบายเขตพัฒนาพิเศษภาคตะวันออก (สกพอ.)
เดินทาง Roadshow ในหลายประเทศเพื่อดึงดูดนักลงทุนสำคัญและขับเคลื่อนความร่วมมือระหว่างประเทศ อาทิ ร่วมคณะนายกรัฐมนตรีเดินทางเยือนสหราชอาณาจักรและฝรั่งเศสอย่างเป็นทางการ วันที่ 20 – 26 มิถุนายน 2561 ในการนี้ ได้มีการหารือกับบริษัท Pearson ด้านการพัฒนาบุคลากร เพื่อสนับสนุนการพัฒนาบุคลากรในการรองรับการพัฒนา 10 อุตสาหกรรม ในพื้นที่ EEC
เมื่อวันที่ 16 กรกฎาคม 2561 สกพอ. ได้ลงนามบันทึกความเข้าใจ Framework for Human Resources Development Collaboration ซึ่งเป็นการสานต่อความร่วมมือภายหลังการเยือนสหราชอาณาจักรอย่างเป็นทางการของนายกรัฐมนตรี โดยบริษัท เพียร์สัน มีแผนการดำเนินงานชัดเจนที่จะนำแนวทางการพัฒนาแรงงานด้วยระบบ Business and Technician Education Council (BTEC) ซึ่งเป็นหลักสูตรอาชีวะศึกษาที่มีคุณภาพและเป็นที่ยอมรับของบริษัทชั้นนำทั่วโลกเข้ามาปรับใช้ให้สอดคล้องตรงกับความต้องการแรงงานของภาคอุตสาหกรรมใน EEC
ที่ประชุมรับทราบความก้าวหน้าความร่วมมือกับ Pearson โดยวันนี้ (10 สิงหาคม) ทางคณะ Pearson ลงพื้นที่เพื่อพบปะสถาบันอาชีวะศึกษาในพื้นที่ EEC แล้ว
ทั้งนี้ การดำเนินการในด้านการศึกษา สกพอ. มีการทำงานแบบบูรณาการร่วมกับ 3 กระทรวง ได้แก่ กระทรวงศึกษาธิการ กระทรวงแรงงาน และกระทรวงวิทยาศาสตร์และเทคโนโลยีเพื่อขับเคลื่อนสัตหีบโมเดลพัฒนาบุคลากรในพื้นที่ EEC
2. การลงทุนในพื้นที่เขตพัฒนาพิเศษภาคตะวันออก (EEC) ครึ่งปีแรก 2561 เพิ่มขึ้น 122%
การขอรับการส่งเสริมการลงทุนในพื้นที่เขตพัฒนาพิเศษภาคตะวันออก (EEC) ครึ่งปีแรก (มกราคม-มิถุนายน) ปี 2561 มีจำนวนทั้งสิ้น 142 โครงการ คิดเป็นเงินลงทุนรวม 183,230 ล้านบาท เพิ่มขึ้น 122% ในช่วงระยะเวลาเดียวกันของปีก่อน
ที่ประชุมรับทราบ ประกาศสิทธิประโยชน์อุตสาหกรรมเป้าหมายที่ 11 คืออุตสาหกรรมป้องกันประเทศของคณะกรรมการส่งเสริมการลงทุน (BOI) อีกด้วย
3. การดำเนินงานโครงการโครงสร้างพื้นฐาน มีความก้าวหน้าและเป็นไปตามแผนที่วางไว้
3.1 โครงการรถไฟความเร็วสูงเชื่อม 3 สนามบิน มีบริษัทเอกชนให้ความสนใจถึง 31 ราย จาก 7 ประเทศ
การพัฒนาโครงการรถไฟความเร็วสูงเชื่อม 3 สนามบิน ในระยะที่ 1 (ช่วงท่าอากาศยานดอนเมืองถึงท่าอากาศยานอู่ตะเภา) มีบริษัทเอกชนสนใจเข้าซื้อเอกสารการคัดเลือกเอกชนร่วมลงทุน ทั้งสิ้น 31 ราย จาก 7 ประเทศ และมีขั้นตอนการดำเนินงาน ดังนี้
ตอบคำถามนักลงทุน                                   วันที่ 26 กรกฎาคม 2561
การจัดประชุมชี้แจงเอกสารคัดเลือกครั้งที่ 2       วันที่ 24 กันยายน 2561
เปิดรับซองข้อเสนอของผู้ยื่นข้อเสนอ               วันที่ 12 พฤศจิกายน 2561
ประกาศผลผู้ยื่นข้อเสนอ                               เดือนมกราคม 2562
ลงนามสัญญาร่วมลงทุน                                เดือนกุมภาพันธ์ 2562
เปิดให้บริการโครงการฯ                                ปลายปี 2566
นอกจากนี้ ที่ประชุมเห็นชอบแผนการดำเนินโครงการรถไฟความเร็วสูงเชื่อม 3 สนามบิน ระยะที่ 2 (ส่วนต่อขยายท่าอากาศยานอู่ตะเภาผ่าน ระยอง จันทบุรี และตราด) โดยขณะนี้อยู่ในขั้นตอนของการเตรียมการศึกษาและออกแบบโครงการฯ
3.2 โครงการศูนย์ซ่อมบำรุงท่าอากาศยานอู่ตะเภา ระยะที่ 1 พร้อมประกาศเชิญชวนให้เอกชนร่วมลงทุนภายในเดือนกันยายน 2561
ที่ประชุมเห็นชอบกรอบการพัฒนาโครงการศูนย์ซ่อมบำรุงท่าอากาศยานอู่ตะเภา ระยะที่ 1 พร้อมทั้งหลักเกณฑ์วิธีการ เงื่อนไขและกระบวนการในการร่วมลงทุนกับเอกชนหรือให้เอกชนเป็นผู้ลงทุน โดยมีขั้นตอนการดำเนินงาน ดังนี้
ลงนาม MOU เช่าที่ดิน                                 เดือนสิงหาคม 2561
ประกาศเชิญชวนให้เอกชนร่วมลงทุน               เดือนกันยายน 2561
ประกาศผลผู้ยื่นข้อเสนอ                               เดือนพฤศจิกายน 2561
ลงนามสัญญาร่วมลงทุน                                เดือนธันวาคม2561
เปิดให้บริการโครงการฯ                                 ปี 2564
3.3 โครงการท่าเรือแหลมฉบัง ระยะที่ 3 พัฒนาโครงการเพิ่มประสิทธิภาพรองรับการขยายตัวปริมาณสินค้า
ที่ประชุมรับทราบความก้าวหน้าการดำเนินโครงการฯ ปัจจุบันอยู่ระหว่างการศึกษาและวิเคราะห์โครงการฯโดยมีขั้นตอนการดำเนินงาน ดังนี้
เปิดรับฟังความคิดเห็นภาคเอกชนครั้งที่ 4          เดือนสิงหาคม2561
ประกาศเชิญชวนเอกชนร่วมลงทุน                    เดือนกันยายน 2561
กำหนดให้เอกชนยื่นข้อเสนอ                          เดือนมกราคม 2562
คัดเลือกเอกชนร่วมลงทุน                               เดือนกุมภาพันธ์ 2562
3.4 โครงการท่าเรืออุตสาหกรรมมาบตาพุด ระยะที่ 3 เตรียมเปิดสัมมนารับฟังความคิดเห็นจากภาคเอกชน ครั้งที่ 3
ที่ประชุมรับทราบความก้าวหน้าการดำเนินโครงการฯ ขณะนี้อยู่ระหว่างการดำเนินการศึกษารูปแบบการให้เอกชนเข้าร่วมลงทุนโดยมีขั้นตอนการดำเนินงาน ดังนี้
เปิดรับฟังความคิดเห็นภาคเอกชนครั้งที่ 3           เดือนสิงหาคม 2561
ประกาศเชิญชวนเอกชนร่วมลงทุน                    เดือนตุลาคม2561
กำหนดให้เอกชนยื่นข้อเสนอ                           เดือนธันวาคม2561
คัดเลือกเอกชนร่วมลงทุน                               เดือนกุมภาพันธ์ 2562
4. โครงการพัฒนาเขตส่งเสริมอุตสาหกรรมและนวัตกรรมดิจิทัล (Digital Park Thailand : EECd) แต่งตั้งคณะกรรมการ PPP EECd
ที่ประชุมมีมติเห็นชอบแต่งตั้งคณะกรรมการคัดเลือกเอกชนร่วมลงทุนโครงการ EECd
-------------------------------------
กลุ่มประชาสัมพันธ์และเผยแพร่ สำนักโฆษก
(ข้อมูลจากฝ่ายเลขานุการคณะกรรมการนโยบายเขตพัฒนาพิเศษภาคตะวันออก)

ที่มา : http://www.thaigov.go.th/news/contents/details/14539