รัฐบาลไทย-ข่าวทำเนียบรัฐบาล-โฆษกประจำสำนักนายกรัฐมนตรี แถลงผลการประชุมคณะรัฐมนตรีอย่างเป็นทางการนอกสถานที่ ครั้งที่ 6/2561


วันพุธที่ 22 สิงหาคม 2561
456
พิมพ์
โฆษกประจำสำนักนายกรัฐมนตรี แถลงผลการประชุมคณะรัฐมนตรีอย่างเป็นทางการนอกสถานที่ ครั้งที่ 6/2561
โฆษกประจำสำนักนายกรัฐมนตรีได้เปิดเผยว่าที่ประชุมคณะรัฐมนตรีมีมติเห็นชอบแก้ไขร่างกฎกระทรวงคมนาคมเกี่ยวกับหลักเกณฑ์ วิธีการ เงื่อนไขการขอและออกใบอนุญาตขับรถรถยนต์ รวมถึงการขอต่ออายุใบอนุญาตฯ
วันนี้ (21 สิงหาคม 61 ) ณ ห้องประชุมชั้น  4 อาคารคณะวิศวกรรมศาสตร์ สถาบันเทคโนโลยีพระจอมเกล้าเจ้าคุณทหารลาดกระบัง (สจล.) วิทยาเขตชุมพรเขตรอุดมศักดิ์ ตำบลชุมโค อำเภอปะทิว จังหวัดชุมพร ภายหลังเสร็จสิ้นการประชุมคณะรัฐมนตรี (ครม.) อย่างเป็นทางการนอกสถานที่ ครั้งที่ 6/2561 โดยพลโท สรรเสริญ แก้วกำเนิด โฆษกประจำสำนักนายกรัฐมนตรี แถลงผลการประชุมคณะรัฐมนตรีอย่างเป็นทางการนอกสถานที่ ครั้งที่ 6/2561 ซึ่งสรุปสาระสำคัญดังนี้
พลโท สรรเสริญ แก้วกำเนิด โฆษกประจำสำนักนายกรัฐมนตรีได้เปิดเผยว่าที่ประชุมคณะรัฐมนตรีมีมติเห็นชอบแก้ไขร่างกฎกระทรวงคมนาคมเกี่ยวกับหลักเกณฑ์ วิธีการ เงื่อนไขการขอและออกใบอนุญาตขับรถยนต์รวมถึงการขอต่ออายุใบอนุญาตฯ ให้สอดคล้องกับสถานการณ์ปัจจุบัน เพื่อส่งผลดีต่อการแก้ไขปัญหาการลดจำนวนอุบัติเหตุบนท้องถนนของรถยนต์และจักรยานยนต์ รวมทั้งให้มีการควบคุมดูแลผู้ที่ใช้ยานพาหนะทั้งหลายให้มีความพร้อมในการปฏิบัติตามกฎกระทรวงดังกล่าว โดยเฉพาะเน้นใบรับรองแพทย์ ซึ่งจะต้องแสดงว่าผู้ที่จะขอใบอนุญาตฯ นอกจากไม่มีโรคประจำตัวแล้ว ยังจะต้องไม่มีสภาวะของโรคที่อาจจะเป็นอันตรายต่อการขับรถยนต์ และจักรยานยนต์ เช่น มีอาการทางประสาท หรือมีความบกพร่องทางระบบการได้ยินและระบบการมองเห็น ทั้งนี้ เพื่อป้องกันไม่ให้เกิดอุบัติเหตุบนท้องถนนได้ดียิ่งขึ้น
...........................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14803