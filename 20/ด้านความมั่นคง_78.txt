รัฐบาลไทย-ข่าวทำเนียบรัฐบาล-มท. ผุดไอเดียรวมแอปพลิเคชั่นให้บริการของหน่วยงานไว้ในแอปพลิเคชั่นเดียว

วันศุกร์ที่ 10 สิงหาคม 2561
มท. ผุดไอเดียรวมแอปพลิเคชั่นให้บริการของหน่วยงานไว้ในแอปพลิเคชั่นเดียว
มท. ผุดไอเดียรวมแอปพลิเคชั่นให้บริการของหน่วยงานไว้ในแอปพลิเคชั่นเดียว
เมื่อวันที่ 9 สิงหาคม 2561 เวลา 14.00 น. นายบุญธรรม เลิศสุขีเกษม รองปลัดกระทรวงมหาดไทย เป็นประธานการประชุมคณะทำงานขับเคลื่อนมหาดไทย 4.0 ครั้งที่ 3/2561 ณ ห้องประชุมสำนักตรวจราชการและเรื่องราวร้องทุกข์ อาคารดำรงราชานุภาพ กระทรวงมหาดไทย โดยมีผู้แทนหน่วยงาน กรม รัฐวิสาหกิจในสังกัดกระทรวงมหาดไทยเข้าร่วมการประชุม
รองปลัดกระทรวงมหาดไทย ได้ชี้แจงว่า กระทรวงมหาดไทยให้ความสำคัญการพัฒนาไปสู่การเป็นมหาดไทย 4.0 ซึ่งขณะนี้ทุกหน่วยงานได้ดำเนินการสำรวจระบบการให้บริการของหน่วยงานผ่านแอปพลิเคชั่น ทั้งระบบในเว็บไซต์และมือถือเพื่อเร่งพัฒนาต่อยอดจัดทำแอปพลิเคชั่นรวมระบบการให้บริการของหน่วยงานในสังกัดกระทรวงมหาดไทยผ่านโมบายแอปพลิเคชั่น ซึ่งคาดว่าจะเปิดตัวแอปพลิเคชั่นรวมระบบการให้บริการของกระทรวงมหาดไทยในระยะแรกเพื่อให้บริการหมายเลขติดต่อหน่วยงาน และการรับเรื่องร้องเรียนจากการให้บริการหน่วยงานในสังกัดกระทรวงมหาดไทย ภายในเดือนกันยายน 2561
ทั้งนี้ ในปัจจุบันหน่วยงาน กรม รัฐวิสาหกิจในสังกัดกระทรวงมหาดไทยได้ดำเนินการสำรวจแอปพลิเคชั่นที่มีอยู่ ซึ่งสามารถใช้งานผ่านระบบมือถือได้จำนวน 17 แอปพลิเคชั่น ได้แก่ ตรวจสอบข้อมูลบัตรแรงงานต่างด้าว และระบบ DOPA Plus บริการข้อมูลเบื้องต้นของกรมการปกครอง สืบค้นหมายเลขโทรศัพท์หัวหน้าส่วนราชการกรมที่ดิน (LandFone) และให้บริการค้นหาตำแหน่งรูปแปลงที่ดินด้วยระบบภูมิสารสนเทศทางอินเทอร์เน็ต (LandsMaps) ของกรมที่ดิน DPM Reporter การให้บริการ ข้อมูลสาธารณภัยของกรมป้องกันและบรรเทาสาธารณภัย ระบบตรวจสอบหนังสือราชการของกรมส่งเสริมการปกครองส่วนท้องถิ่น MWA onMobile ของการประปานครหลวง PWA 1662 และ PWA Wallet Application ของการประปาส่วนภูมิภาค MEA Smart life และ MEA EV ของการไฟฟ้านครหลวง Pea Smart Plus ของการไฟฟ้าส่วนภูมิภาค ศูนย์ร้องเรียนองค์การตลาดขององค์การตลาด MOI 1567, SPOND, MOI MAIL และLine@Mahadthai ของสำนักงานปลัดกระทรวงมหาดไทย
นอกจากนี้ ยังได้เร่งจัดทำ “รหัสกลางมาตรฐานการปกครอง” เพื่อเชื่อมต่อฐานข้อมูลแต่ละหน่วยงานของกระทรวงมหาดไทย และจะพัฒนาเป็นระบบฐานข้อมูลกลางด้านการปกครองและการบริหารราชการแผ่นดินในระดับพื้นที่ ซึ่งจะเป็นประโยชน์สำหรับรัฐบาล หน่วยงานภาครัฐในการนำไปใช้วิเคราะห์สำหรับการบริหารจัดการ และจะให้บริการข้อมูลพื้นฐานแก่หน่วยงานภาครัฐและภาคเอกชนไปใช้ประโยชน์ เช่น ข้อมูลพื้นฐานการปกครองท้องที่ การปกครองท้องถิ่น ข้อมูลโครงสร้างพื้นฐาน เป็นต้น ซึ่งกระทรวงมหาดไทยจะนำเสนอข้อมูลในปลายเดือนสิงหาคม 2561 นี้

ที่มา : http://www.thaigov.go.th/news/contents/details/14527
