รัฐบาลไทย-ข่าวทำเนียบรัฐบาล-รองนรม.พล.อ. ฉัตรชัยฯ  เป็นประธานการประชุม เตรียมการจัดโครงการเดิน-วิ่ง เพื่อสุขภาพและบริโภคอาหารปลอดภัย Great food  Good Run 2018

วันจันทร์ที่ 27 สิงหาคม 2561
รองนรม.พล.อ. ฉัตรชัยฯ  เป็นประธานการประชุม เตรียมการจัดโครงการเดิน-วิ่ง เพื่อสุขภาพและบริโภคอาหารปลอดภัย Great food  Good Run 2018
รองนรม.เชิญชวนประชาชนร่วมโครงการเดิน-วิ่ง เพื่อสุขภาพและบริโภคอาหารปลอดภัย ในวันที่ 23 ธันวาคม 2561
วันนี้ (27 สิงหาคม 2561) เวลา 10.30 น. ณ ห้องประชุม 2503 ตึกบัญชาการ 2 ทำเนียบรัฐบาล  พลเอก ฉัตรชัย     สาริกัลยะ  รองนายกรัฐมนตรี เป็นประธานการประชุมเตรียมการจัดโครงการ เดิน – วิ่ง เพื่อสุขภาพและบริโภคอาหารปลอดภัย Great food  Good Run 2018 ร่วมกับหน่วยงานที่เกี่ยวข้อง สรุปสาระสำคัญดังนี้
ปัจจุบันมีผู้ป่วยกลุ่มโรค NCDs (Non-Communicable diseases) หรือกลุ่มโรคไม่ติดต่อเรื้อรังในประเทศไทยกว่า14 ล้านคน โดยมีผู้ป่วยจำนวนกว่า 400,000 คน เสียชีวิตจากกลุ่มโรคดังกล่าว ซึ่งมีสาเหตุมาจากการใช้ชีวิตที่มีพฤติกรรมเสี่ยง เช่น ดื่มเหล้า สูบบุหรี่ ขาดการออกกำลังกาย ชอบรับประทานอาหารหวาน/มัน/เค็มจัด หรือมีความเครียดสะสม  ดังนั้นกระทรวงพาณิชย์และ สำนักงานกองทุนสนับสนุนการสร้างเสริมสุขภาพ(สสส.) เห็นความสำคัญของการออกกำลังกายและบริโภคอาหารปลอดภัยจึงจัดทำโครงการเดิน-วิ่งเพื่อสุขภาพและบริโภคอาหารปลอดภัย เพื่อสร้างความตะหนักรู้ให้สังคมเกิดความตื่นตัวและเห็นความสำคัญของการใส่ใจสุขภาพด้วยการออกกำลังกายรวมทั้งบริโภคอาหารที่ดีต่อสุขภาพ รวมทั้งเกิดการรับรู้ถึงคุณประโยชน์ อาหารสุขภาพในวงกว้างทำให้เกิดการขยายตลาดสินค้าเพื่อสุขภาพ โดยเฉพาะสินค้าเกษตรอินทรีย์ เกษตรปลอดภัย ผลิตภัณฑ์สินค้าเกษตร นวัตกรรม ซึ่งจะส่งผลสะท้อนไปสู่รายได้และชีวิตความเป็นอยู่ที่ดีขึ้นของเกษตรกร  โครงการเดิน-วิ่ง จัดขึ้นภายใต้ชื่องาน  "Great food  Good Run 2018 " ระหว่างวันที่ 22 - 23 ธันวาคม2561 โดยมีกลุ่มเป้าหมายคือนักวิ่งและประชาชนทั่วไปจำนวน 5,000 รายและเชิญหน่วยงานที่เกี่ยวข้อง ตั้งแต่ต้นน้ำถึงปลายน้ำเรื่องสินค้าเกษตรและอาหารตลอดจนหน่วยงานที่ดูแลพื้นที่ทั้งในส่วนกลางและส่วนภูมิภาคเข้าร่วมเป็นภาคี ได้แก่ กระทรวงเกษตรและสหกรณ์ กระทรวงสาธารณสุข กระทรวงมหาดไทย กองบัญชาการตำรวจนครบาล และสำนักงานกรุงเทพมหานคร
สำหรับรูปแบบการจัดกิจกรรมจะมีการจัดแสดงและจำหน่ายสินค้า (Expo) ได้แก่สินค้าเกษตรอินทรีย์ เกษตรปลอดภัย และผลิตภัณฑ์สินค้าเกษตรนวัตกรรมรวมสินค้าธงฟ้า  เพื่อสร้างการรับรู้ในเรื่องอาหารสุภาพแก่ประชาชน โดยจัดกิจกรรมเดิน - วิ่ง ในวันอาทิตย์ที่ 23 ธันวาคม 2561 โดยกำหนดระยะทาง 3 กม. 5 กม.และ 10 กม. จุดเริ่มต้นและจุดสิ้นสุดคือสนามกีฬาศุภชลาศัย ซึ่งผู้ที่ได้รับรางวัลชนะเลิศจะได้รับถ้วยรางวัลจากนายกรัฐมนตรี ซึ่งรายได้ทั้งหมดหลังหักค่าใช้จ่ายในการดำเนินการจะสมทบทุนเข้ามูลนิธิหรือกองทุนช่วยเหลือสังคม เช่น มูลนิธิเกี่ยวกับผู้สูงอายุ เพราะจุดประสงค์ของโครงการที่ไม่หวังผลตอบแทนและเป็นกิจกรรมที่จัดขึ้นเพื่อประโยชน์ต่อสังคมโดยรวมและจัดตั้งมูลนิธิส่งเสริมอาหารเพื่อสุขภาพ เพื่อดำเนินกิจกรรมการส่งเสริมการบริโภคการบริโภคอาหารอย่างปลอดภัยและต่อเนื่อง
…………………………………………………………………
สำนักโฆษก

ที่มา : http://www.thaigov.go.th/news/contents/details/14928
