รัฐบาลไทย-ข่าวทำเนียบรัฐบาล-เริ่มแล้ว! มาตรการหักเงินเดือนใช้หนี้ กยศ. แก้ไขปัญหาคนเบี้ยวหนี้


วันศุกร์ที่ 10 สิงหาคม 2561
8,470
เริ่มแล้ว! มาตรการหักเงินเดือนใช้หนี้ กยศ. แก้ไขปัญหาคนเบี้ยวหนี้
--
นโยบายแก้ไขปัญหากองทุนเงินให้กู้ยืมเพื่อการศึกษา หรือ กยศ. ทั้งระบบให้มีประสิทธิภาพ ให้มีการกู้และนำเงินส่งคืนอย่างรัดกุม เหมาะสม เป็นอีกหนึ่งการดำเนินงานของรัฐบาลที่ต้องการสร้างวินัยและความรับผิดชอบให้เกิดขึ้นในสังคมไทย โดยการผลักดันให้มีกฎหมายใหม่ ซึ่งมีผลบังคับใช้แล้ว สำหรับ พ.ร.บ.กองทุนเงินให้กู้ยืมเพื่อการศึกษา พ.ศ. 2560 ที่ได้กำหนดให้หน่วยงานทั้งภาครัฐและเอกชน มีหน้าที่หักเงินได้ของผู้กู้ยืมเงิน กยศ. ซึ่งเป็นพนักงานหรือลูกจ้างในสังกัดเพื่อชำระเงินกู้ยืม
แม้ในช่วงหลายปีที่ผ่านมา กยศ. จะมีความจริงจังในการติดตามทวงหนี้ ทั้งการฟ้องร้อง ไกล่เกลี่ย จัดโครงการรณรงค์ชำระหนี้ จูงใจผู้กู้ยืมมาชำระหนี้ให้เป็นปกติ หรือมาชำระหนี้เพื่อปิดบัญชี โดยมีสิ่งจูงใจหลายอย่าง เช่นการลดเบี้ยปรับกรณีค้างชำระ และให้ส่วนลดเงินต้นแก่ผู้ที่มีประวัติชำระหนี้ดี
อย่างไรก็ตาม กองทุน กยศ. ที่ปัจจุบันมีผู้กู้ซึ่งอยู่ระหว่างชำระหนี้จำนวน 3,500,000 ราย กลับมีผู้ผิดนัดชำระหนี้ถึง 2,100,000 ราย หรือราวร้อยละ 60 คิดเป็นเงินค้างชำระ 68,000 ล้านบาท โดยแบ่งออกเป็นกลุ่มผิดนัดชำระหนี้ที่ยังไม่ถูกดำเนินคดี 1,200,000 ราย และกลุ่มที่ถูกดำเนินคดีแล้ว 1,000,000 ราย
แล้วจะทำอย่างไรให้การผิดนัดชำระหนี้หมดไป?
เมื่อวันที่ 7 ส.ค. 61 ราชกิจจานุเบกษาได้เผยแพร่ประกาศ เรื่อง กำหนดหลักเกณฑ์ วิธีการ และเงื่อนไขการหักเงินได้พึงประเมิน เพื่อชำระเงินกู้ยืมคืนกองทุนเงินให้กู้ยืมเพื่อการศึกษา โดยให้หน่วยงานซึ่งเป็นกระทรวง ทบวง กรม สำนักงาน หรือหน่วยงานอื่นใดของรัฐ หักเงินได้ของข้าราชการ พนักงานราชการ และลูกจ้างประจำในสังกัด ซึ่งเป็นผู้กู้ยืมเงินตามจำนวนที่กองทุนฯ แจ้งให้ทราบ แล้วนำส่งผ่านระบบของกรมบัญชีกลาง และกรมบัญชีกลางจะโอนเงินดังกล่าวให้กับกรมสรรพากร เพื่อชำระหนี้คืนให้กับ กยศ.ต่อไป โดยมีผลบังคับตั้งแต่วันที่ 1 ก.ค. 61 เป็นต้นมา
ทำให้เมื่อเดือน ก.ค. 61 เป็นเดือนแรกที่กรมบัญชีกลางได้นำร่องหักเงินเดือนข้าราชการและลูกจ้างประจำของรัฐเพื่อนำส่งให้แก่กรมสรรพากร และหลังจากนี้ กยศ. จะแจ้งข้อมูลผู้กู้ยืมเงินเพื่อให้ทุกหน่วยราชการที่มีการใช้ระบบจ่ายตรงเงินเดือน (Direct Payment) จำนวน 224 แห่ง หักเงินเดือนเพื่อนำเงินไปชำระคืนแก่ กยศ. จนครบทุกราย โดยจะแจ้งให้ลูกหนี้ทราบเพื่อเตรียมตัวก่อนไม่น้อยกว่า 60 วัน
สำหรับภาคเอกชน หน่วยงานรัฐวิสาหกิจ และองค์กรปกครองส่วนท้องถิ่นนั้น ทาง กยศ. เอง ก็ไม่ได้นิ่งนอนใจ เตรียมออกกฎหมายในลักษณะเดียวกัน ซึ่งคาดว่าจะเริ่มแจ้งหักเงินเดือนได้ตั้งแต่ต้นปี 2562 เป็นต้นไป โดยจะเริ่มจากบริษัทที่มีขนาดใหญ่ก่อน และค่อย ๆ ทยอยไปยังกลุ่มธุรกิจขนาดกลางและขนาดเล็กตามลำดับ รวมถึงหน่วยงานอื่น ๆ ที่เหลือ โดยจะต้องประกาศในราชกิจจานุเบกษาเพื่อให้มีผลบังคับใช้เช่นกัน
ส่วนผู้กู้ยืมที่ประกอบธุรกิจ ไม่ได้รับเงินเดือนผ่านนายจ้าง กยศ. จะยังคงดำเนินการติดตามหนี้อย่างต่อเนื่อง โดยใช้ข้อมูลที่อยู่ หมายเลขโทรศัพท์ รวมถึงวิธีการอื่น ๆ เช่นเดียวกับสถาบันการเงินทั่วไป เพื่อให้ได้เงินกลับคืนสู่กองทุนและนำไปใช้หมุนเวียนในการให้โอกาสทางการศึกษาแก่นักเรียนนักศึกษาในรุ่นถัดไป
นับเป็นการสนับสนุนการขยายโอกาส และพัฒนาการศึกษาของประเทศ ตามแนวทางของรัฐบาลเพื่อให้เยาวชนไทยได้รับการศึกษาที่มีคุณภาพได้มาตรฐานอย่างเท่าเทียม อันนำไปสู่การช่วยยกระดับความเป็นอยู่ของประชาชนให้ดีขึ้นและเป็นการพัฒนาสังคมไทยให้ยั่งยืนต่อไป
หากมีข้อสงสัย สอบถามเพิ่มเติมได้ที่
ฝ่ายบริหารหนี้กองทุนเงินให้กู้ยืมเพื่อการศึกษา
โทร. ‭02 016 4888‬ ต่อ 590-593 หรืออีเมล ‭debtslf@studentloan.or.th‬
----------------------------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/14503