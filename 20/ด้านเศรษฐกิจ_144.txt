รัฐบาลไทย-ข่าวทำเนียบรัฐบาล-หัวเว่ยขยายลงทุน “คลาวด์ เซอร์วิส”  เสริมพลังเครือข่ายอินเตอร์เน็ตในไทย

วันอังคารที่ 14 สิงหาคม 2561
หัวเว่ยขยายลงทุน “คลาวด์ เซอร์วิส”  เสริมพลังเครือข่ายอินเตอร์เน็ตในไทย
บีโอไอเผย “หัวเว่ย” ยักษ์ใหญ่จากจีน เตรียมขยายการลงทุนในไทยอีก 700 ล้านบาท ดำเนินกิจการ คลาวด์ เซอร์วิส (CLOUD SERVICE) เพื่อเสริมพลังของเครือข่ายอินเทอร์เน็ต และโครงสร้างพื้นฐานด้านดิจิทัลของไทย
นายนฤตม์ เทอดสถีรศักดิ์ รองเลขาธิการคณะกรรมการส่งเสริมการลงทุน (บีโอไอ) เปิดเผยว่า   เมื่อเร็วๆ นี้ คณะอนุกรรมการพิจารณาโครงการได้พิจารณาอนุมัติให้การส่งเสริมการลงทุนแก่บริษัท หัวเว่ย เทคโนโลยี (ประเทศไทย) จำกัด เพื่อดำเนินกิจการ คลาวด์ เซอร์วิส (Cloud Service) เงินลงทุนทั้งสิ้น 700 ล้านบาท ตั้งกิจการในดาต้า เซ็นเตอร์ ที่นิคมอุตสาหกรรมอมตะซิตี้ จังหวัดชลบุรี และอีกแห่งที่กรุงเทพมหานคร โดยจะให้บริการแก่หน่วยงานภาครัฐของไทย และภาคเอกชนทั้งไทยและต่างชาติ และบุคคลทั่วไป
โครงการคลาวด์เซอร์วิสของหัวเว่ย จะเป็นหนึ่งในโครงสร้างพื้นฐานด้านดิจิทัลของประเทศไทย เป็นเครื่องมือที่จะช่วยเพิ่มประสิทธิภาพในการทำงานของภาครัฐและเอกชน อีกทั้งยังช่วยให้ประชาชนเข้าถึงบริการอิเล็กทรอนิกส์ของภาครัฐได้สะดวกมากขึ้น เนื่องจากเทคโนโลยีคลาวด์ทำให้เกิดการจัดสรรทรัพยากรพื้นฐานด้านอินเตอร์เน็ต ซึ่งจะช่วยให้ประสิทธิภาพในการประมวลผลเพิ่มขึ้น และทำให้ผู้ประกอบการโดยเฉพาะผู้ประกอบการขนาดกลางและขนาดย่อม (เอสเอ็มอี) สามารถลดต้นทุนด้านการลงทุนในโครงสร้างพื้นฐานด้วย
ปัจจุบัน มีผู้ได้รับส่งเสริมการลงทุนในกิจการคลาวด์ เซอร์วิส จำนวน 7 ราย เงินลงทุนรวมกว่า 1,140 ล้านบาท  ทั้งนี้ บริษัท หัวเว่ย เทคโนโลยี (ประเทศไทย) จำกัด ได้รับส่งเสริมการลงทุนไปก่อนหน้านี้แล้ว 3 โครงการ ได้แก่ กิจการสนับสนุนการค้าและการลงทุน กิจการสำนักงานใหญ่ข้ามประเทศ และกิจการบริการเทคโนโลยีดิจิทัล
*********************************************************************

ที่มา : http://www.thaigov.go.th/news/contents/details/14575
