รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.ขอนแก่น มุ่งพัฒนาคุณภาพชีวิตด้านทีอยู่อาศัยเพื่อกลุ่มคนไร้บ้าน เพิ่มการจ้างงานคนพิการ พร้อมสานพลังประชารัฐพัฒนาคุณภาพชีวิตทุกกลุ่มเป้าหมาย

วันพุธที่ 22 สิงหาคม 2561
รมว.พม. ลงพื้นที่ จ.ขอนแก่น มุ่งพัฒนาคุณภาพชีวิตด้านทีอยู่อาศัยเพื่อกลุ่มคนไร้บ้าน เพิ่มการจ้างงานคนพิการ พร้อมสานพลังประชารัฐพัฒนาคุณภาพชีวิตทุกกลุ่มเป้าหมาย
รมว.พม. ลงพื้นที่ จ.ขอนแก่น มุ่งพัฒนาคุณภาพชีวิตด้านทีอยู่อาศัยเพื่อกลุ่มคนไร้บ้าน เพิ่มการจ้างงานคนพิการ พร้อมสานพลังประชารัฐพัฒนาคุณภาพชีวิตทุกกลุ่มเป้าหมาย
วันนี้ (22 ส.ค. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหาร ลงพื้นที่จังหวัดขอนแก่น เพื่อขับเคลื่อนและติดตามงานตามนโยบาย รัฐบาลในการลดความเหลื่อมล้ำของสังคม และการสร้างโอกาสการเข้าถึงบริการของรัฐ สำหรับประชาชนกลุ่มเป้าหมายของกระทรวง การพัฒนาสังคมและความมั่นคงของมนุษย์ (พม.) ประกอบด้วย 1) การส่งมอบบ้านผู้สูงอายุ ภายใต้โครงการปรับปรุงที่อยู่อาศัย สำหรับผู้สูงอายุ ซึ่งเป็นผู้มีรายได้น้อยและผู้ยากไร้ ณ บ้านเลขที่ 42 หมู่ 17 ตำบลศิลา อำเภอเมือง จังหวัดขอนแก่น 2) พิธียกเสาเอกศูนย์ฟื้นฟูและพัฒนาศักยภาพคนไร้บ้านจังหวัดขอนแก่น ตำบลในเมือง อำเภอเมือง จังหวัดขอนแก่น 3) พิธีเปิดเวที
รวมพลังคนต้นแบบ พม. จังหวัดขอนแก่น "มุ่งสู่ผู้นำด้านสังคม ไม่ทิ้งใครไว้ข้างหลัง” ณ โรงแรมราชาวดี รีสอร์ท แอนด์ โฮเท็ล 4) งาน "การขับเคลื่อนงานประชารัฐด้านสังคมเพื่อคนพิการ” ร่วมกับบริษัทกลุ่มเซ็นทรัล เพื่อรองรับการจ้างงานคนพิการ ณ ห้างสรรพสินค้าเช็นทรัลพลาซ่า จังหวัดขอนแก่น และ 5) พิธีเปิด "คลินิกให้คำปรึกษาสำหรับหญิงไทยในสังคมพหุวัฒนธรรม (คลินิกสะใภ้ไทย-เขยฝรั่ง) ณ ศูนย์เรียนรู้การพัฒนาสตรีและครอบครัวรัตนาภา จังหวัดขอนแก่น นอกจากนี้ มีการประชุมเพื่อรับฟังรายงานสถานการณ์ทางสังคมและรายงานการดำเนินงาน พร้อมมอบแนวทางการขับเคลื่อนงานด้านสังคมในพื้นที่อย่างบูรณาการให้กับทีม พม. (One Home) ซึ่งประกอบด้วยหน่วยงานสังกัดกระทรวง พม. ในพื้นที่จังหวัดขอนแก่น กาฬสินธุ์ ร้อยเอ็ด และมหาสารคาม
กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) ตระหนักถึงสถานการณ์ของผู้สูงอายุในสังคมไทย โดยเฉพาะการดูแลผู้สูงอายุให้ได้รับความสะดวก ปลอดภัย และดำเนินชีวิตได้อย่างปกติสุขและ มีคุณค่า ในสังคม จึงได้ดำเนินโครงการปรับปรุงที่อยู่อาศัยสำหรับผู้สูงอายุ ซึ่งเป็นผู้มีรายได้น้อยและผู้ยากไร้ ซึ่งสอดรับกับนโยบายของกระทรวง พม. ในการพัฒนาคุณภาพชีวิตด้วยความมั่นคงด้านที่อยู่อาศัยอย่างเหมาะสม น่าอยู่ และมีสภาพแวดล้อมที่ดี รวมถึง การพัฒนาสถาบันครอบครัวและชุมชนให้มีความเข้มแข็ง โดยประสานความร่วมมือกับภาคีเครือข่ายทุกภาคส่วนตามแนวทาง ประชารัฐ ซึ่งในวันนี้ มีการส่งมอบบ้านผู้สูงอายุให้แก่นายประสิทธิ นามบุญเรือง ภายใต้โครงการปรับปรุงที่อยู่อาศัยสำหรับผู้สูงอายุ ซึ่งเป็นผู้มีรายได้น้อยและผู้ยากไร้ ณ บ้านเลขที่ 42 หมู่ 17 ตำบลศิลา อำเภอเมือง จังหวัดขอนแก่น
ศูนย์ฟื้นฟูและพัฒนาศักยภาพคนไร้บ้านจังหวัดขอนแก่น โดยสถาบันพัฒนาองค์กรชุมชน (องค์การมหาชน) หรือ พอช. ร่วมกับกรมพัฒนาสังคมและสวัสดิการ (พส.) ตระหนักถึงปัญหาและการแก้ไขปัญหาความเดือดร้อนของกลุ่มคนไร้บ้านในด้าน ที่อยู่อาศัย เพื่อให้กลุ่มคนไร้บ้านซึ่งเป็นกลุ่มคนที่มีความยากลำบากในสังคมได้มีความมั่นคงในที่อยู่อาศัยและมีความปลอดภัย ในการดำรงชีวิตด้วยคุณภาพชีวิตที่ดี จึงได้สร้างศูนย์ฟื้นฟูและพัฒนาศักยภาพคนไร้บ้านในหลายจังหวัดใหญ่ของประเทศ ซึ่งในวันนี้ มีพิธียกเสาเอกศูนย์ฟื้นฟูและพัฒนาศักยภาพคนไร้บ้านจังหวัดขอนแก่น ตำบลในเมือง อำเภอเมือง จังหวัดขอนแก่น เพื่อเป็นศูนย์ตั้งหลักของชีวิตในการพัฒนายกระดับคุณภาพชีวิตของคนไร้บ้าน ผ่านการทำกิจกรรมต่างๆ ร่วมกัน ทั้งด้านความเป็นอยู่ กลุ่มอาชีพ สวัสดิการ กองทุนพัฒนาคุณภาพชีวิตคนไร้บ้าน และความมั่นคงด้านที่อยู่อาศัยในระยะยาว พร้อมด้วยสิ่งอำนวย ความสะดวกทุกมิติ เช่น การดูแลด้านสุขภาพอนามัย การศึกษา และสิ่งแวดล้อมที่เหมาะสมกับบริบทวิถีความเป็นอยู่ ผ่านการบูรณาการความร่วมมือของภาคีเครือข่ายทุกภาคส่วนตามแนวทางประชารัฐ เพื่อสร้าง ความเข้มแข็งให้กับกลุ่มเครือข่ายคนไร้บ้านมีสภาพความเป็นอยู่อย่างมีคุณภาพที่ดี ภายใต้สังคมที่ไม่ทอดทิ้งกันหรือไม่ทิ้งใครไว้ข้างหลัง
สำหรับงาน "การขับเคลื่อนงานประชารัฐด้านสังคมเพื่อคนพิการ” โดยกรมส่งเสริมและพัฒนาคุณภาพชีวิตคนพิการ (พก.) มีการขับเคลื่อนงานตามนโยบายรัฐบาลที่มุ่งลดความเหลื่อมล้ำทางสังคม และสร้างโอกาสเข้าถึงบริการของรัฐ ภายใต้แนวคิด "ไม่ทิ้งใครไว้ข้างหลัง” เพื่อให้คนพิการมีความเข้มแข็ง มีอาชีพ มีรายได้ที่มั่นคง สามารถพึ่งพาตนเองได้อย่างยั่งยืน โดยใช้กลไก ด้านกฎหมายตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 มาตรา 33 กำหนดให้นายจ้าง หรือเจ้าของสถานประกอบการ และหน่วยงานของรัฐ ที่มีจำนวนลูกจ้างหรือผู้ปฏิบัติงานตั้งแต่ 100 คนขึ้นไป ต้องรับคนพิการเข้าทำงานในอัตรา 100 : 1 มาตรา 34 ถ้าหากสถานประกอบการไม่สามารถรับคนพิการ ตามมาตรา 33 หรือให้สัมปทานตามมาตรา 35 ให้ส่งเงินเข้ากองทุนส่งเสริมและพัฒนาคุณภาพชีวิตคนพิการ และมาตรา 35 หากสถานประกอบการไม่สามารถจ้างงานคนพิการตามมาตรา 33 และไม่ส่งเงินเข้ากองทุนฯ ตามมาตรา 34 สามารถส่งเสริม การจ้างงานตามมาตรา 35 ได้ เช่น การให้พื้นที่สำหรับคนพิการขายสินค้า การจ้างเหมาบริการคนพิการ หรือผู้ดูแลคนพิการ ให้ทำงาน ทั้งนี้ สถิติการจ้างงานคนพิการในสถานประกอบการและหน่วยงานของรัฐ ปี 2561 (ข้อมูล ณ วันที่ 7 สิงหาคม 2561) พบว่า สถานประกอบการทั่วประเทศที่ต้องปฏิบัติตามกฎหมายมี 13,300 แห่ง ต้องจ้างคนพิการ 64,571 ราย ขณะนี้ มีการจ้างงาน คนพิการตามมาตร 33 34 และ 35 63,441 ราย คิดเป็น ร้อยละ 98.24 และการปฏิบัติตามกฎหมายของหน่วยงานภาครัฐที่ต้องรับ คนพิการเข้าทำงานเป้าหมาย 12,500 ราย ซึ่งมีการรับคนพิการเข้าทำงานแล้ว 10,256 ราย คิดเป็น ร้อยละ 82.05
ทั้งนี้ บริษัทกลุ่มเซ็นทรัล เป็นธุรกิจภาคเอกชนชั้นนำของประเทศและเป็นต้นแบบแห่งความสำเร็จด้านการส่งเสริมการจ้างงานคนพิการตามมาตรา 33 และ 35 ที่สามารถดำเนินการเกินกว่าร้อยละ 100 ตามกฎหมาย โดยมีการจ้างงานคนพิการแล้ว 746 คน
ในขณะที่ ต้องจ้างคนพิการ 721 คน ตามกฎหมาย จากพนักงานทั้งหมด 73,276 คน โดยในปี 2561 บริษัทกลุ่มเซ็นทรัล มีการขับเคลื่อนงานด้านการพัฒนาศักยภาพคนพิการร่วมกับศูนย์พัฒนาศักยภาพและอาชีพคนพิการ สังกัด พก. 4 แห่ง โดยการส่งเสริมอาชีพนวดแผนไทย บาลิสต้า และคาร์แคร์ อีกทั้งได้กำหนดแผนความร่วมมือในการจัดตั้งศูนย์ซ่อมเครื่องใช้ไฟฟ้าในนาม Power Buy และระบบ Call Center ภายในศูนย์พัฒนาศักยภาพและอาชีพคนพิการจังหวัดขอนแก่น โดยผู้ที่ผ่านหลักสูตรช่างซ่อมเครื่องใช้ไฟฟ้า และคอมพิวเตอร์ และสามารถให้คำแนะนำและบริการลูกค้าในลักษณะ Call Center จะมีการพิจารณารับเป็นพนักงานบริษัทกลุ่มเซ็นทรัล เพื่อส่งเสริมให้คนพิการมีอาชีพ มีรายได้อย่างมั่นคงในระยะยาว อันเป็นพลังของสังคมต่อไป
สำหรับคลินิกให้คำปรึกษาสำหรับหญิงไทยในสังคมพหุวัฒนธรรม (คลินิกสะใภ้ไทย-เขยฝรั่ง) โดยกรมกิจการสตรีและสถาบันครอบครัว (สค.) ร่วมกับคณะมนุษยศาสตร์และสังคมศาสตร์ มหาวิทยาลัยขอนแก่น (มข.) จัดตั้งขึ้นเพื่อเป็นศูนย์ให้คำปรึกษา และให้ความรู้ความเข้าใจเกี่ยวกับสิทธิต่างๆ เมื่อสมรสกับชาวต่างประเทศ การเข้าถึงช่องทางการช่วยเหลือความสามารถในการปรับตัวและสร้างสัมพันธภาพกับบุคคล และความสามารถหลีกเลี่ยงความเสี่ยงที่อาจเกิดขึ้นเมื่อย้ายถิ่นไปอยู่ต่างประเทศ และการอบรมให้ความรู้จาก สค. การให้ความช่วยเหลือ การให้คำปรึกษา กับผู้ที่ประสบปัญหาในลักษณะเพื่อนช่วยเพื่อน โดยการดำเนินการช่วยเหลือคนไทยในต่างประเทศใน 2 มิติ คือ 1) มิติการคุ้มครองและพิทักษ์สิทธิ ดำเนินการผ่านศูนย์ส่งเสริมและประสานการพัฒนาสังคมสำหรับคนไทยในต่างประเทศ บูรณาการการดำเนินงานภายในกระทรวง รวมทั้งภาคีเครือข่ายภาครัฐและเครือข่ายอาสาสมัครหญิงไทยในต่างประเทศ และ 2) มิติด้านการส่งเสริมและช่วยเหลือ ได้แก่ การรับรองเป็นองค์กรสาธารณประโยชน์ การสนับสนุนให้องค์กรสาธารณประโยชน์ในต่างประเทศขอรับเงินสนับสนุนกิจกรรมที่เป็นประโยชน์ต่อคนไทยในต่างประเทศจาก "กองทุนส่งเสริมการจัดสวัสดิการสังคม” และการใช้เทคโนโลยีด้านการสื่อสารช่วยอำนวยความสะดวกด้านกาประสานความช่วยเหลืออย่างมีประสิทธิภาพ ได้แก่ เว็บไซต์ yingthai.dwf.go.th แอพพลิเคชั่น Yingthai แอพพลิเคชั่นครอบครัว กรมกิจการสตรีและสถาบันครอบครัว "โกลด์ แอพพลิเคชั่นคนไทยใส่ใจผู้สูงอายุ” และศูนย์ช่วยเหลือสังคม สายด่วน 1300 โทรหมายเลข +66 99 130 1300 โดยไม่เสียค่าใช้จ่าย
นอกจากนี้ มีการประชุมเพื่อรับฟังรายงานสถานการณ์ทางสังคมและรายงานการดำเนินงาน พร้อมมอบแนวทางการขับเคลื่อน งานด้านสังคมในพื้นที่อย่างบูรณาการให้กับทีม พม. (One Home) ซึ่งประกอบด้วยหน่วยงานสังกัดกระทรวง พม. ในพื้นที่จังหวัดขอนแก่น กาฬสินธุ์ ร้อยเอ็ด และมหาสารคาม โดยได้เน้นย้ำถึงการบูรณาการความร่วมมือในพื้นที่ตามแนวทางประชารัฐทั้งภาครัฐ เอกชน และประชาสังคม เพื่อช่วยเหลือและประสานส่งต่อกลุ่มเป้าหมายได้อย่างมีประสิทธิภาพ ด้วยการกำหนดนโยบายทีม One Home หรือ Model ในการทำงานในพื้นที่ หรือแผนพัฒนาภาค เพื่อเชื่อมโยงกับภาคีเครือข่ายทุกภาคส่วนในพื้นที่ และการใช้ข้อมูลแผนที่ทางสังคม(Social Map) และฐานข้อมูลอื่นๆ ด้วยเทคโนโลยีสารสนเทศ ที่ทันสมัย และให้ศูนย์ช่วยเหลือสังคม สายด่วน 1300 เป็นอีกช่องทางหนึ่งเพื่อการเข้าถึงผู้ประสบปัญหาในภาวะวิกฤตได้อย่างรวดเร็วทันเหตุการณ์

ที่มา : http://www.thaigov.go.th/news/contents/details/14832
