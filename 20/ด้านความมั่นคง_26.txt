รัฐบาลไทย-ข่าวทำเนียบรัฐบาล-โรงเรียน จชต.ร่วมจัด"สัปดาห์วันภาษาไทย" "บิ๊กน้อย"หน.ผทพ./รมช.ศธ.กำชับพัฒนาทุกมิติ-เผยผลสอบONETดีขึ้น


วันอาทิตย์ที่ 29 กรกฎาคม 2561
155
โรงเรียน จชต.ร่วมจัด"สัปดาห์วันภาษาไทย" "บิ๊กน้อย"หน.ผทพ./รมช.ศธ.กำชับพัฒนาทุกมิติ-เผยผลสอบONETดีขึ้น
—-
125 โรงเรียนชายแดนใต้ ร่วมจัด “สัปดาห์วันภาษาไทย” เพื่อธำรงไว้ซึ่งความเป็นชาติไทยร่วมกัน  เผย “บิ๊กน้อย” ติดตามการพัฒนาคุณภาพทุกมิติ หลังตั้งศูนย์พัฒนาการเรียนการสอนทุกพื้นที่ พร้อมจัดอบรมครูแกนนำผู้สอน ส่งผลให้คะแนนสอบ ONET ดีขึ้น
“ในวันภาษาไทยแห่งชาติ ประจำปี ๒๕๖๑ ซึ่งตรงกับวันที่ ๒๙ กรกฎาคม ของทุกปี จังหวัดชายแดนภาคใต้ 125 โรงเรียนได้ร่วมกันจัดกิจกรรมสัปดาห์ภาษาไทย ๒๓-๒๙ กรกฎาคม ๒๕๖๑ ขึ้นทุกโรงเรียน เพื่อธำรงไว้ซึ่งความเป็นชาติไทยร่วมกัน” ดร.ประสิทธิ์ หนูกุ้ง” เผยพัฒนาการศึกษาภาษาไทยดีขึ้นทุกระดับ หลังรัฐบาลตั้งศูนย์พัฒนาการเรียนการสอนภาษาไทยถึงทุกพื้นที่
รัฐบาลชุดปัจจุบัน ได้ให้ความสำคัญในการพัฒนาประเทศในทุกด้าน โดยเฉพาะด้านการจัดการศึกษาในเขตพัฒนาพิเศษเฉพาะกิจจังหวัดชายแดนภาคใต้ ได้จัดตั้ง “ศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.)” หรือ “ศึกษาธิการส่วนหน้า” และได้จัดให้มี “ศูนย์พัฒนาการจัดการเรียนการสอนภาษาไทย จังหวัดชายแดนภาคใต้” อยู่ภายใต้การกำกับติดตามของ ศปบ.จชต. ขึ้น ทำหน้าที่ ประสานงานและบูรณาการการจัดการศึกษาและส่งเสริม พัฒนา ด้านภาษาไทย ทั้งแก่บุคลากรและผู้เรียนภาครัฐ เอกชน และสถาบันการศึกษาที่เปิดสอนหลักสูตรอิสลามศึกษาในพื้นที่ให้เป็นเอกภาพ และติดตามประเมินผลบูรณาการการทำงานอย่างจริงจัง
รวมทั้ง สร้างการรับรู้สู่ภาคประชาสังคมอย่างต่อเนื่อง เพื่อให้คุณภาพการเรียนการสอนภาษาไทยดีขึ้น นำไปสู่การจัดการเรียนรู้ในวิชาอื่นๆ มีคุณภาพ ส่งผลให้มีความสันติสุขที่ยั่งยืน
ขณะที่ พลเอก สุรเชษฐ์ ชัยวงศ์ หัวหน้าผู้แทนพิเศษของรัฐบาลและรัฐมนตรีช่วยว่าการกระทรวงศึกษาธิการ ได้ให้นโยบายและติดตามการพัฒนาคุณภาพภาษาไทยในพื้นที่จังหวัดชายแดนภาคใต้ทุกมิติ ตั้งแต่ระดับก่อนประถมศึกษาถึงระดับอุดมศึกษา จึงถือเป็นเรื่องที่เน้นเป็นพิเศษ เพราะนอกจากจะเป็นการส่งเสริมในการเรียนรู้ให้ผู้เรียนได้ใช้เป็นเครื่องมือในการแสวงหาความรู้วิชาอื่นๆ อย่างมีประสิทธิภาพ เกิดประสิทธิผลแล้ว ยังเป็นการสร้างความเป็นเอกลักษณ์ในการอยู่ร่วมกันในฐานะพลเมืองไทยที่มีความเป็นหนึ่งเดียว โดยใช้ภาษาไทยเป็นสื่อกลางในการติดต่อสื่อสารแบบราชการที่มีการสืบทอดมายาวนาน
โดยการส่งเสริมการใช้ภาษาไทยทั้งการฟัง การพูด การอ่าน และการเขียน ซึ่งเป็นการส่งเสริมและพัฒนาตั้งแต่ระดับก่อนประถมศึกษาเป็นต้นไป ไม่ว่าเด็กจะอยู่ในการดูแลของสังกัดใดในจังหวัดชายแดนภาคใต้
การดำเนินงานตามเป้าหมายดังกล่าว ได้มีการจัดทำแผนพัฒนาการจัดการเรียนการสอนภาษาไทย ระยะ 4 ปี (2561-2564) เป็นกรอบขับเคลื่อนงาน มีการกำหนดให้มี “ศูนย์พัฒนาการเรียนการสอนภาษาไทย” ในสำนักงานศึกษาธิการจังหวัด สำนักงานเขตพื้นที่การศึกษาประถมศึกษา/มัธยมศึกษา และสำนักงานการศึกษาเอกชนจังหวัด/อำเภอในจังหวัดชายแดนภาคใต้ และได้ มีการพัฒนาครูผู้สอนแกนนำ เพื่อไปนำขยายผลในพื้นที่ รวมทั้งการดำเนินการประกวดเรียงความในระดับต่างๆ เพื่อเสริมสร้างความมั่นคงของชาติและส่งเสริมการใช้ภาษาไทย เป็นประจำทุกเดือน การสอบวัดคุณภาพผู้เรียนระดับประถมศึกษาปีที่1-3 การเร่งรัดคุณภาพการศึกษาระดับชาติ NT และ O-NET ซึ่งผลการประเมินมีค่าพัฒนาที่ดีขึ้น ซึ่งจะต้องพัฒนาครูและนักเรียนในระยะเร่งด่วนและระยะยาว 4 ปี ต่อไป
สำหรับการประเมินการสอบระดับชาติ O-NET  มีระดับคะแนนชั้น ป.6  ปี 2560 มีค่าคะแนนการสอบเฉลี่ย เป็นที่น่าพอใจ และได้มีการตั้งคณะนิเทศอาสา จำนวน 190 คน จาก 190 โรงเรียน ร่วมขับเคลื่อนคุณภาพการศึกษาในปีการศึกษา 2561 สร้างเครือข่าย 1 โรงมีเครือข่าย 10 โรง ขยายเต็มพื้นที่ในจังหวัดชายแดนภาคใต้ ทั้ง โรงเรียนของรัฐ เอกชน และโรงเรียนตำรวจตระเวนชายแดน
ดร.ประสิทธิ์ กล่าวด้วยว่า การจัดการเรียนการสอนภาษาไทยในจังหวัดชายแดนภาคใต้ มีการพัฒนาการที่ดีขึ้น อันเป็นผลมาจากกิจกรรมต่างๆ ที่แก้ปัญหาได้อย่างเป็นรูปธรรม และได้รับความร่วมมืออย่างดีจากทุกภาคส่วนในการส่งเสริมสนับสนุน และในปีการศึกษา 2561 ได้รวบรวมนวัตกรรมและผลงานดีเด่นของโรงเรียนในพื้นที่ที่มีผลการประเมินการสอบ O-NET สูงกว่าระดับชาติ มานำเสนอที่ “งานแสดงนวัตกรรมการเรียนการสอนภาษาไทยในจังหวัดชายแดนใต้” ระหว่างวันที่ 8 – 9 พฤษภาคม 2561 ณ หาดใหญ่ฮอล์ ชั้น 5 ศูนย์การค้าเซ็นทรัลเฟสติวัล หาดใหญ่ ซึ่งได้มีการคัดเลือก Best of the best practices เพื่อนำกลับไปใช้ในโรงเรียนต่อไป
“พลเอก สุรเชษฐ์  ชัยวงศ์  หัวหน้าผู้แทนพิเศษของรัฐบาลและรัฐมนตรีช่วยว่าการกระทรวงศึกษาธิการ ได้ให้ความสำคัญกับคลังสมองของนักเรียน โดยส่งเสริมให้ทุกโรงเรียนมีห้องสมุดที่มีคุณภาพ และมีหนังสืออ่านค้นคว้าให้มากขึ้น เพื่อส่งเสริมการใช้ภาษาไทย ในการเข้ารับการศึกษาต่อในอนาคต ที่จะใช้สอบแข่งขันกับคนอื่นๆ ได้ดียิ่งขึ้น” หัวหน้าศูนย์พัฒนาการเรียนการสอนภาษาไทยจังหวัดชายแดนภาคใต้  กล่าว

ที่มา : http://www.thaigov.go.th/news/contents/details/14215