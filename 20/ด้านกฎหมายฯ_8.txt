รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดีร่วมกับกระทรวงพัฒนาสังคมและความมั่นคงของมนุษย์ลงนามบันทึกความร่วมมือการให้ความช่วยเหลือผู้เสียหายจากการค้ามนุษย์เพื่อบังคับคดีให้เป็นไปตามคำพิพากษา 


วันจันทร์ที่ 6 สิงหาคม 2561
143
กระทรวงยุติธรรม โดยกรมบังคับคดีร่วมกับกระทรวงพัฒนาสังคมและความมั่นคงของมนุษย์ลงนามบันทึกความร่วมมือการให้ความช่วยเหลือผู้เสียหายจากการค้ามนุษย์เพื่อบังคับคดีให้เป็นไปตามคำพิพากษา
กรมบังคับคดีร่วมกับกระทรวงพัฒนาสังคมและความมั่นคงของมนุษย์ลงนามบันทึกความร่วมมือการให้ความช่วยเหลือผู้เสียหายจากการค้ามนุษย์เพื่อบังคับคดีให้เป็นไปตามคำพิพากษา
เมื่อวันอาทิตย์ที่ ๕ สิงหาคม ๒๕๖๑ เวลา ๑๓.๐๐ น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ ให้เกียรติเป็นสักขีพยานในการลงนามบันทึกความร่วมมือว่าด้วยการให้ความช่วยเหลือผู้เสียหายจากการค้ามนุษย์เพื่อบังคับคดีให้เป็นไปตามคำพิพากษา ระหว่าง กระทรวงการพัฒนาสังคมและความมั่นคงของมนุษย์ กับกรมบังคับคดี กระทรวงยุติธรรม โดยมีนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ และนางสาวรื่นวดี สุวรรณมงคล อธิบดีกรมบังคับคดี ร่วมลงนาม ณ ห้องฟีนิกซ์ ๒ อาคารอิมแพ็ค เอ็กซิบิชั่น เซ็นเตอร์ ฮอลล์ ๕ – ๘ เมืองทองธานี จังหวัดนนทบุรี
นางสาวรื่นวดี สุวรรณมงคล อธิบดีกรมบังคับคดี กล่าวว่า ความร่วมมือกันระหว่างกรมบังคับคดี และกระทรวงการพัฒนาสังคมและความมั่นคงของมนุษย์ เป็นการให้ความช่วยเหลือผู้เสียหายจากการค้ามนุษย์ในการบังคับคดีเกี่ยวกับค่าสินไหมทดแทนและค่าเสียหาย เพื่อการลงโทษให้เป็นไปตามเจตนารมณ์ของกฎหมายและมีประสิทธิภาพมากยิ่งขึ้น โดยกรมบังคับคดีสนับสนุนการมีส่วนร่วมในการบังคับคดีเกี่ยวกับค่าสินไหมทดแทนและค่าเสียหายเพื่อการลงโทษให้มีความรวดเร็วยิ่งขึ้น ได้แก่ การยึดทรัพย์สิน กรมบังคับคดีจะกำหนดผู้ประสานงานกับกระทรวงการพัฒนาสังคมและความมั่นคงของมนุษย์ในการตั้งเรื่องบังคับคดี โดยขอให้กระทรวงการพัฒนาสังคมและความมั่นคงของมนุษย์แจ้งนัดหมายล่วงหน้าอย่างน้อย ๓ วันทำการ เว้นแต่เป็นกรณีจำเป็นเร่งด่วนให้แจ้งล่วงหน้า ๑ วันทำการ การอายัดทรัพย์สิน การอายัดเงินฝากในบัญชีธนาคารของจำเลย โดยกระทรวงการพัฒนาสังคมและความมั่นคงของมนุษย์ไม่ต้องเดินทางมาตั้งเรื่องอายัดทรัพย์สินที่กรมบังคับคดี การเก็บรักษาทรัพย์สินที่ยึด ณ สถานที่เก็บรักษาทรัพย์สินกรมบังคับคดี เว้นแต่ในกรณีที่จะต้องเก็บรักษาทรัพย์สินนอกสถานที่ กรมบังคับคดีและกระทรวงการพัฒนาสังคมและความมั่นคงของมนุษย์จะร่วมกันจัดหาสถานที่เก็บรักษาทรัพย์สินที่ยึดประจำท้องที่พร้อมพนักงานรักษาความปลอดภัยภายใต้การดูแลของเจ้าพนักงานบังคับคดี การจำหน่ายทรัพย์สิน การตรวจสอบรับรองบัญชี และการจ่ายเงินส่วนได้จากการบังคับคดี โดยกรมบังคับคดีจะส่งบัญชีแสดงรายรับ – จ่าย ไปให้กระทรวงการพัฒนาสังคมและความมั่นคงของมนุษย์ตรวจรับรองบัญชี ทางไปรษณีย์ โดยไม่ต้องเดินทางไปตรวจรับรองบัญชีด้วยตนเอง
นอกจากนี้ ทั้งสองฝ่ายตกลงที่จะให้การสนับสนุนซึ่งกันและกัน ด้านวิชาการ บุคลากร หรือด้านอื่นๆ ตามความจำเป็นเพื่อให้คำปรึกษา แนะนำ แลกเปลี่ยนความรู้ และประสบการณ์ในการบังคับคดีเกี่ยวกับค่าสินไหมทดแทน และค่าเสียหายเพื่อการลงโทษโดยการยึด อายัด และจำหน่ายทรัพย์สิน เพื่อให้ความช่วยเหลือแก่ผู้เสียหายจากการค้ามนุษย์ในการบังคับคดีให้เป็นไปตามคำพิพากษาอย่างมีประสิทธิภาพและรวดเร็วยิ่งขึ้น อันจะเป็นผลดีต่อสิทธิของผู้เสียหายจากการค้ามนุษย์ที่พึ่งจะได้รับ และภาพลักษณ์ที่ดีของประเทศไทยในการป้องกันและปราบปรามการค้ามนุษย์ต่อไป

ที่มา : http://www.thaigov.go.th/news/contents/details/14361