รัฐบาลไทย-ข่าวทำเนียบรัฐบาล-รองนรม.พล.อ.ฉัตรชัย ฯ เยี่ยมชม โครงการพัฒนาเครือข่ายคนพิการ และพัฒนาศูนย์เรียนรู้คนพิการด้วยปรัชญาเศรษฐกิจพอเพียง จังหวัดขอนแก่น

วันพุธที่ 22 สิงหาคม 2561
รองนรม.พล.อ.ฉัตรชัย ฯ เยี่ยมชม โครงการพัฒนาเครือข่ายคนพิการ และพัฒนาศูนย์เรียนรู้คนพิการด้วยปรัชญาเศรษฐกิจพอเพียง จังหวัดขอนแก่น
รองนรม.พล.อ.ฉัตรชัยฯ ชื่นชมความคืบหน้าของโครงการพัฒนาเครือข่ายคนพิการและพัฒนาศูนย์เรียนรู้คนพิการด้วยปรัชญาเศรษฐกิจพอเพียงเพื่อลดช่องว่างและความเหลื่อมล้ำในสังคมส่งผลดีต่อการพัฒนาคุณภาพชีวิตของคนพิการอย่างแท้จริง
วันนี้ (22 สิงหาคม 2561) เวลา 13.00 น. พลเอก ฉัตรชัย สาริกัลยะ รองนายกรัฐมนตรี เดินทางไปจังหวัดขอนแก่น เยี่ยมชมผลการดำเนินงาน โครงการพัฒนาเครือข่ายคนพิการ และพัฒนาศูนย์เรียนรู้คนพิการด้วยปรัชญาเศรษฐกิจพอเพียง จังหวัดขอนแก่น โดยมี ดร.สุปรีดา อดุลยานนท์ ผู้จัดการสำนักงานกองทุนสนับสนุนการสร้างเสริมสุขภาพ (สสส.) กล่าวรายงานการดำเนินงานของโครงการสำหรับโครงการพัฒนาเครือข่ายคนพิการ และพัฒนาศูนย์เรียนรู้คนพิการด้วยปรัชญาเศรษฐกิจพอเพียง จังหวัดขอนแก่น ซึ่งมีวัตถุประสงค์เพื่อสนุบสนุนคนพิการที่มีศักยภาพให้สามารถ พัฒนาผลิตภัณฑ์ และนำไปสู่การพึ่งตัวเองได้และมีความรู้ไปเผยแพร่ให้คนพิการคนอื่น ๆ จนเกิดรูปแบบการจัดการศูนย์เรียนรู้เพื่อขยายผลในอำเภอและจังหวัดอื่น ๆ  เพื่อพัฒนาคนพิการให้รวมตัวแลกเปลี่ยนเรียนรู้พึ่งพาตัวเองได้ รวมไปถึงการสนับสนุนคนพิการในระดับอำเภอเกิดธุรกิจเพื่อสังคมและธนาคารต้นไม้มาหนุนเสริมการพัฒนาเครือข่ายคนพิการและพัฒนาศูนย์การเรียนรู้คนพิการด้วยปรัชญาของเศรษฐกิจพอเพียงได้อย่างต่อเนื่อง ภายใต้แนวความคิดคนพิการสุขภาพดี คุณภาพชีวิตดี และอยู่ในสิ่งแวดล้อมที่ดี เพื่อให้คนพิการมีอาชีพพึ่งพาตัวเองได้อย่างยั่งยืน ผ่านกระบวนการมีส่วนร่วมแบบประชารัฐ ภาครัฐ ภาคประชาสังคม เครือข่ายปราชญ์ชาวบ้านและพหุภาคีภาคอีสานนำไปสู่ความสามารถทางการแข่งขันในเชิงธุรกิจภายใต้การดำเนินการแบบธุกิจเชิงสังคม (Social Enterprise: SE)
จากนั้น รองนายกรัฐมนตรี ได้กล่าวถึงการลงพื้นที่รับทราบการดำเนินงานโครงการพัฒนาเครือข่ายคนพิการ และพัฒนาศูนย์เรียนรู้คนพิการด้วยปรัชญาเศรษฐกิจพอเพียง จังหวัดขอนแก่น ที่ สสส. โดยแผนสุขภาวะประชากรกลุ่มเฉพาะ ร่วมกับมูลนิธิพัฒนาชุมชนอย่างยั่งยืนเพื่อคุณภาพชีวิตดีมูลนิธินวัตกรรมทางสังคม และภาคีเครือข่ายคนพิการ จังหวัดขอนแก่น ซึ่งถือเป็นการดำเนินงานที่สำคัญเป็นไปตามนโยบายของรัฐบาลที่มุ่งมั่นในการดำเนินงานเพื่อลดความเหลื่อมล้ำ และยกระดับคุณภาพชีวิตคนพิการในทุกด้านให้สามารถอยู่ในสังคมได้อย่างมีเกียรติ มีศักดิ์ศรี มีความสุข และมีคุณภาพชีวิตที่ดีขึ้น
รองนายกรัฐมนตรีกล่าวเพิ่มเติมว่า การเปลี่ยนมุมมองคนด้อยโอกาส จาก "ภาระ" เป็น "พลัง" เปลี่ยนจาก "เห็นใจ" เป็น "เข้าใจ" ถือเป็นหัวใจสำคัญที่รองนายกรัฐมนตรีเชื่อว่า จะทำให้ปัญหาความเหลื่อมล้ำสูญสลายไปจากสังคมไทย ซึ่งเป็นไปตามหลักคิดของพลเอก ประยุทธ์ จันทร์โอชา นายกรัฐมนตรี ที่ว่า "เราจะเดินหน้าไปด้วยกัน" และ "จะไม่ทิ้งใครไว้ข้างหลัง" ภาคอีสานเป็นพื้นที่ที่มีจำนวนคนพิการมากที่สุดในประเทศ โดยเฉพาะในจังหวัดขอนแก่น ซึ่งจากการดำเนินงานของ สสส.และภาคีเครือข่ายในปัจจุบันทำเกิดการจ้างงานคนพิการที่มีอาชีพ และรายได้ประจำมากกว่า 50% ของจำนวนคนพิการทั้งจังหวัด เป็นผลมาจากความเข้มแข็งในกระบวนการดำเนินงานรูปแบบ “ประชารัฐ”  ในพื้นที่จังหวัดขอนแก่น ที่ช่วยสร้างจุดเปลี่ยนสำคัญ โดยเฉพาะอย่างยิ่ง สิ่งสำคัญที่สุดคือความร่วมมือจากทุกภาคส่วน
รองนายกรัฐมนตรีกล่าวต่อไปอีกว่า จากโมเดลการดำเนินงานของจังหวัดขอนแก่นนี้ จะเป็นต้นแบบในการเดินหน้าและขยายผลไปสู่เป้าหมายให้เกิดการจ้างงานในพื้นที่ต่าง ๆ และสนับสนุนอาชีพคนพิการตามแนวทางประชารัฐให้ได้ตามเป้าหมาย 55,445 อัตรา ทั่วประเทศ ภายในปี 2562 นี้ ในนามของรัฐบาลพร้อมสนับสนุนให้โมเดลการการจ้างงานคนพิการรูปแบบประชารัฐ ซึ่งเป็นความร่วมมือในการขับเคลื่อนของภาครัฐ นำโดย กระทรวงการพัฒนาสังคมและความมั่นคงของมนุษย์ กระทรวงแรงงาน ภาคเอกชน และภาคประชาสังคม ให้ขยายประโยชน์ไปยังคนพิการทั่วทุกพื้นที่ เพื่อร่วมสร้างจุดเปลี่ยนของสังคมไทย โดยไม่ทิ้งใครไว้ข้างหลัง
ในช่วงท้าย รองนายกรัฐมนตรีได้เยี่ยมชมการประกอบอาชีพคนพิการ อาทิเช่น นวดแผนไทย การทำงานแก้วพ่นทราย งานเข้ากรอบรูป ทำลังไม้  เฟอร์นิเจอร์ไม้พาเลส เย็บผ้า ตัดผม เป็นต้น โดยกล่าวชื่นชมเครือข่ายคนพิการ มีศักยภาพ สามารถอาชีพสร้างรายได้ให้แก่ตนเองและครอบครัว รวมทั้งการเปิดพื้นที่ให้คนพิการได้มีโอกาสมีส่วนร่วมและมีปฏิสัมพันธ์กับสังคม พร้อมสร้างการมีส่วนร่วมระหว่างคนพิการและคนไม่พิการผ่านการทำงาน ซึ่งถือเป็นการลดช่องว่างและความเหลื่อมล้ำในสังคม รวมทั้งเป็นปัจจัยสำคัญต่อการพัฒนาคุณภาพชีวิตของคนพิการอย่างยั่งยืนต่อไป
……………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14818
