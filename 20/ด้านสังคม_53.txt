รัฐบาลไทย-ข่าวทำเนียบรัฐบาล-พม. ชื่นชมเด็กชายสู้ชีวิตวัย 11 ปี ที่มีอาการผิดปกติทางร่างกาย ไม่สามารถหายใจทางจมูกได้ ถักพรมเช็ดเท้าและไม้ถูพื้นขาย เพื่อหารายได้จุนเจือครอบครัว ที่ จ.ขอนแก่น


วันอังคารที่ 7 สิงหาคม 2561
109
พม. ชื่นชมเด็กชายสู้ชีวิตวัย 11 ปี ที่มีอาการผิดปกติทางร่างกาย ไม่สามารถหายใจทางจมูกได้ ถักพรมเช็ดเท้าและไม้ถูพื้นขาย เพื่อหารายได้จุนเจือครอบครัว ที่ จ.ขอนแก่น
พม. ชื่นชมเด็กชายสู้ชีวิตวัย 11 ปี ที่มีอาการผิดปกติทางร่างกาย ไม่สามารถหายใจทางจมูกได้ ถักพรมเช็ดเท้าและไม้ถูพื้นขาย เพื่อหารายได้จุนเจือครอบครัว ที่ จ.ขอนแก่น พร้อมเร่งกำชับทีม One Home ช่วยเหลือผู้ประสบภัยน้ำท่วม ที่ จ.เพชรบุรี
วันนี้ (7 ส.ค. 61) เวลา 9.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 107/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเด็กชายวัย 11 ขวบ ที่ป่วยมีอาการผิดปกติทางร่างกาย ตาโปน ใบหน้าหักแบน ไม่สามารถหายใจทางจมูกได้ ต้องเจาะคอใส่ท่อเพื่อช่วยในการหายใจ แต่สู้ชีวิต ถักพรมเช็ดเท้าและไม้ถูพื้นขาย เพื่อหารายได้จุนเจือครอบครัว อาศัยอยู่กับตาและยายวัย 60 ปี อีกทั้ง ตา-ยายยังต้องรับภาระดูแลหลานสาววัยเรียนอีก 2 คน ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดขอนแก่น และกรณีหญิงวัย 40 ปี มีอาชีพรับจ้างตัดอ้อย ต้องรับภาระเพียงลำพังดูแลแม่แก่ชราวัย 83 ปี ที่ป่วยเป็นโรคไตระยะสุดท้าย และโรคเบาหวาน มีแผลกดทับทั่วทั้งร่างกาย ต้องให้อาหารทางสายยาง นอนป่วยติดเตียง ช่วยเหลือตัวเองไม่ได้ อีกทั้งต้องเลี้ยงดูลูกอีก 2 คน วัย 10 ขวบ และ 4 ขวบ ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดประจวบคีรีขันธ์ นั้น ขอชื่นชมเด็กชายวัย 11 ขวบ ที่มีจิตใจเข้มแข็ง ขยันหมั่นเพียร และมุมานะอดทน มีความตั้งใจช่วยเหลือครอบครัว โดยไม่ย่อท้อ ต่อความยากลำบาก แม้อุปสรรคทางร่างกาย นับว่าเป็นตัวอย่างที่ดีของเด็กละเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.ขอนแก่น และ พมจ.ประจวบคีรีขันธ์ พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วย ของผู้ที่ป่วยอย่างใกล้ชิด ดูแลเรื่องการศึกษาของเด็กทั้งหมดอย่างต่อเนื่องในระยะยาว พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงให้คำแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคงในระยะยาวต่อไป
สำหรับสถานการณ์น้ำในเขื่อนแก่งกระจาน จังหวัดเพชรบุรี มีปริมาณสูงขึ้นอย่างต่อเนื่อง และมีแนวโน้มว่าจะเกิด น้ำท่วมฉับพลัน กระทรวง พม. มีความห่วงใยประชาชนในพื้นที่ที่ได้รับผลกระทบ จึงกำชับให้พัฒนาสังคมและความมั่นคงของมนุษย์จังหวัดเพชรบุรี (พมจ.เพชรบุรี) พร้อมทีม One Home เร่งลงพื้นที่ให้ความช่วยเหลือบรรเทาความเดือดร้อน ในเบื้องต้นของประชาชนในพื้นที่อย่างเร่งด่วนตามภารกิจของกระทรวง พม. โดยเฉพาะกุลุ่มเป้าหมายของกระทรวง พม. ได้แก่ เด็ก คนพิการ ผู้สูงอายุ และผู้ด้อยโอกาส พร้อมกำชับให้หน่วยงานที่เกี่ยวข้อง คอยเฝ้าระวังสถานการณ์น้ำ อย่างใกล้ชิด เพื่อร่วมกันหาแนวทางการช่วยเหลือต่อไป
ทั้งนี้ หากประชาชนที่ประสบปัญหาและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมให้ความช่วยเหลืออย่างเต็มที่ตามภารกิจ

ที่มา : http://www.thaigov.go.th/news/contents/details/14414