รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.ระนองและชุมพร มุ่งคุ้มครองผู้เสียหายจากการค้ามนุษย์ตามมาตรฐานสากล พร้อมสานพลังประชารัฐเพื่อยกระดับภาพชีวิตที่ดีของประชาชนทุกกลุ่มเป้าหมาย

วันจันทร์ที่ 20 สิงหาคม 2561
รมว.พม. ลงพื้นที่ จ.ระนองและชุมพร มุ่งคุ้มครองผู้เสียหายจากการค้ามนุษย์ตามมาตรฐานสากล พร้อมสานพลังประชารัฐเพื่อยกระดับภาพชีวิตที่ดีของประชาชนทุกกลุ่มเป้าหมาย
รมว.พม. ลงพื้นที่ จ.ระนองและชุมพร มุ่งคุ้มครองผู้เสียหายจากการค้ามนุษย์ตามมาตรฐานสากล พร้อมสานพลังประชารัฐเพื่อยกระดับภาพชีวิตที่ดีของประชาชนทุกกลุ่มเป้าหมาย
วันนี้ (20 ส.ค. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคง ของมนุษย์ (รมว.พม.) พร้อมด้วยคณะผู้บริหาร ลงพื้นที่จังหวัดระนอง และชุมพร เพื่อขับเคลื่อนและติดตามงานตามนโยบายรัฐบาล ในการลดความเหลื่อมล้ำของสังคม และการสร้างโอกาสการเข้าถึงบริการของรัฐ สำหรับประชาชนกลุ่มเป้าหมายของกระทรวงการพัฒนาสังคมและความมั่นคงของมนุษย์ (พม.) ณ สถานคุ้มครองสวัสดิภาพผู้เสียหายจากการค้ามนุษย์จังหวัดระนอง บ้านพักเด็กและครอบครัว จังหวัดระนอง โรงเรียนผู้สูงอายุ ตำบลราชกรูด อำเภอเมือง จังหวัดระนอง ศูนย์พัฒนาคุณภาพชีวิตและส่งเสริมอาชีพผู้สูงอายุ ตำบลราชกรูด อำเภอเมือง จังหวัดระนอง และบ้านพักเด็กและครอบครัวจังหวัดชุมพร นอกจากนี้ มีการประชุมเพื่อรับฟังรายงาน สถานการณ์ทางสังคมและรายงานการดำเนินงาน พร้อมมอบแนวทางการขับเคลื่อนงานด้านสังคมในพื้นที่อย่างบูรณาการ ให้กับทีม พม. (One Home) ซึ่งประกอบด้วยหน่วยงานสังกัดกระทรวง พม. ในพื้นที่จังหวัดระนอง พังงา ภูเก็ต กระบี่ ตรัง สุราษฎร์ธานี และชุมพร
จังหวัดระนอง มีการลงพื้นที่ ณ สถานคุ้มครองสวัสดิภาพผู้เสียหายจากการค้ามนุษย์ จังหวัดระนอง เดิมชื่อสถานคุ้มครอง และพัฒนาอาชีพ (ชาย) จังหวัดระนอง สังกัดกองต่อต้านการค้ามนุษย์ สำนักงานปลัดกระทรวง พม. มีวัตถุประสงค์เพื่อรองรับภารกิจด้านการป้องกันและแก้ไขปัญหาการค้ามนุษย์ตาม พ.ร.บ. ป้องกันและปราบปรามการค้ามนุษย์ พ.ศ. 2551 และฉบับแก้ไขเพิ่มเติม ได้แก่ 1) เป็นสถานรับตัวผู้เสียหายจากการค้ามนุษย์ตามกฎหมาย 2) ให้การคุ้มครองสวัสดิภาพ ฟื้นฟูเยียวยา การช่วยเหลือด้านกฎหมาย การฝึกอบรมพัฒนาทักษะ การส่งกลับไปยังประเทศเดิมหรือภูมิลำเนา การติดตามประเมินผล 3) ให้การคุ้มครองสวัสดิภาพชั่วคราวแก่บุคคลอันควรเชื่อได้ว่าเป็นผู้เสียหายฯ 4) เป็นหน่วยประสานและดำเนินการร่วมกับเครือข่ายในการป้องกันและแก้ไขปัญหาการค้ามนุษย์ ระดับพื้นที่ และ 5)  เป็นศูนย์เรียนรู้การคุ้มครองสวัสดิภาพผู้เสียหายฯ เป็นต้น สำหรับผลการดำเนินการให้ความช่วยเหลือ ตั้งแต่วันที่ 24 พ.ย. 51 ถึง 10 ส.ค. 61 รวมทั้งสิ้น 404 คน แบ่งเป็นผู้เสียหายฯ 278 คน และผู้ประสบปัญหาทางสังคม 126 คน ซึ่งในปี 2561 มียอดผู้เสียหายฯ รวมทั้งสิ้น 31 ราย แบ่งเป็น ชาวเมียนมา 17 คน และชาวโรฮีนจา 14 คน โดยมีการพัฒนาทักษะด้านต่างๆ ได้แก่ การสอนภาษาไทยและอังกฤษ งานช่างต่างๆ งานศิลปะ งานฝีมือ งานเกษตร และงานบ้านงานครัว อีกทั้งการประสานความช่วยเหลือในด้านต่างๆ ได้แก่ การตั้งถิ่นฐานใหม่ในประเทศที่สาม การส่งต่อหน่วยงานที่เกี่ยวข้อง และการจัดหางานทำนอกสถานที่ ซึ่งในวันนี้มีพิธีเปิดป้ายอาคารสถานคุ้มครองสวัสดิภาพผู้เสียหายจากการค้ามนุษย์ จังหวัดระนอง
และโรงเรียนผู้สูงอายุตำบลราชกรูด อำเภอเมือง จังหวัดระนอง จัดตั้งขึ้นเพื่อเตรียมความพร้อมให้สังคมและชุมชนในการก้าวสู่สังคม ผู้สูงอายุ โดยให้ผู้สูงอายุมีพื้นที่ในการเสริมสร้างการพัฒนาตนเองในด้านต่างๆ รวมทั้งทักษะด้านอาชีพ และการเรียนรู้ตลอดช่วงชีวิต ด้วยภาคภูมิใจในตนเอง ปัจจุบัน มีนักเรียนผู้สูงอายุทั้งสิ้น 44 คน และมีหลักสูตรการเรียน ดังนี้ 1) หลักสูตร 2 เดือน และ 2) หลักสูตร การเรียนรายสัปดาห์ๆ ละ 2-3 วัน เป็นการส่งเสริม 1) ด้านสุขภาพ โดยการออกกำลังกายด้วยไม้พอง การดูแลช่องปาก การดูแลสุขภาพจิต และ การดูแลผู้สูงอายุ/ผู้ป่วยติดเตียง 2) ด้านสังคม โดยการเรียนรู้เรื่องสถาบันชาติ ศาสนา พระมหากษัตริย์ สถานการณ์ผู้สูงอายุ สิทธิของผู้สูงอายุ และการนันทนาการ และ 3) ด้านเศรษฐกิจ โดยการฝึกทักษะอาชีพต่างๆ ได้แก่ การทำขนมไทย น้ำสมุนไพร การทำลูกประคบสมุนไพร/ยาหม่อง เครื่องจักสาน และการแปรรูปผลิตภัณฑ์ เป็นต้น ซึ่งในวันนี้ มีพิธีมอบเกียรติบัตรให้แก่นักเรียนที่จบหลักสูตรโรงเรียนผู้สูงอายุ และพิธีเปิดป้ายศูนย์พัฒนาคุณภาพชีวิตและส่งเสริมอาชีพผู้สูงอายุ ตำบลราชกรูด พร้อมพบปะเยี่ยมประชาชนกลุ่มเป้าหมายของกระทรวง พม. และภาคีเครือข่าย ด้านสังคม จำนวน 500 คน นอกจากนี้ มีการมอบป้ายบ้านผู้สูงอายุที่ได้รับการปรับสภาพแวดล้อมที่อยู่อาศัย
จังหวัดชุมพร มีการลงพื้นที่ ณ เทศบาลตำบลบางหมาก อำเภอเมืองชุมพร เพื่อพบปะเยี่ยมภาคีเครือข่ายด้านสังคมและประชาชนกลุ่มเป้าหมายของกระทรวง พม. จำนวน 200 คน พร้อมรับฟังสถานการณ์ทางสังคมของจังหวัดชุมพร ซึ่งเทศบาลตำบลบางหมาก สามารถขับเคลื่อนและพัฒนาคุณภาพชีวิตคนในชุมชนให้สามารถพึ่งตนเองได้ เป็นชุมชนที่มีความเข้มแข็ง โดยยึดหลักปรัชญาการอยู่อย่างพอเพียง ถือเป็นเป้าหมายสูงสุดของการพัฒนาคน อีกทั้งมีเครือข่ายในการดูแลทุกกลุ่มเป้าหมายอย่างทันท่วงที ทั้งเด็ก เยาวชน คนพิการ ผู้สูงอายุ ผู้ประสบปัญหา ทางสังคม นอกจากนี้ มีการตรวจเยี่ยมหน่วยงานสังกัดกระทรวง พม. ในพื้นที่ ได้แก่ บ้านพักเด็กและครอบครัวจังหวัดชุมพร ซึ่งมีภารกิจหลักในการให้ความคุ้มครองช่วยเหลือเด็ก เยาวชน สตรี และกลุ่มเป้าหมายอื่นๆ ที่ประสบปัญหาทางสังคม ตามพระราชบัญญัติคุ้มครองเด็ก พ.ศ.2546 ขณะนี้ มีผู้รับบริการ จำนวนทั้งสิ้น 88 คน (ข้อมูล ณ วันที่ 15 ส.ค. 61)
นอกจากนี้ มีการประชุมเพื่อรับฟังรายงานสถานการณ์ทางสังคมและรายงานการดำเนินงาน พร้อมมอบแนวทางการขับเคลื่อนงานด้านสังคมในพื้นที่อย่างบูรณาการให้กับ ทีม พม. (One Home) ซึ่งประกอบด้วยหน่วยงานสังกัดกระทรวง พม. ในพื้นที่จังหวัดระนอง พังงา ภูเก็ต กระบี่ ตรัง สุราษฎร์ธานี และชุมพร โดยได้เน้นย้ำถึงการบูรณาการความร่วมมือในพื้นที่ตามแนวทางประชารัฐทั้งภาครัฐ เอกชน และประชาสังคม เพื่อช่วยเหลือและประสานส่งต่อกลุ่มเป้าหมายได้อย่างมีประสิทธิภาพ ด้วยการกำหนดนโยบายทีม One Home หรือ Model ในการทำงานในพื้นที่ หรือแผนพัฒนาภาค เพื่อเชื่อมโยงกับภาคีเครือข่ายทุกภาคส่วนในพื้นที่ และการใช้ข้อมูลแผนที่ทางสังคม (Social Map) และฐานข้อมูลอื่นๆ ด้วยเทคโนโลยีสารสนเทศ ที่ทันสมัย และให้ศูนย์ช่วยเหลือสังคม สายด่วน 1300 เป็นอีกช่องทางหนึ่ง เพื่อการเข้าถึงผู้ประสบปัญหาในภาวะวิกฤตได้อย่างรวดเร็วทันเหตุการณ์

ที่มา : http://www.thaigov.go.th/news/contents/details/14750
