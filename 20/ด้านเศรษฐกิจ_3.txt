รัฐบาลไทย-ข่าวทำเนียบรัฐบาล-กระทรวงอุตสาหกรรมย้ำประเด็นล็อบบี้จ่ายชดเชยให้คิงส์เกต ไม่เป็นความจริง


วันอาทิตย์ที่ 22 กรกฎาคม 2561
175
พิมพ์
กระทรวงอุตสาหกรรมย้ำประเด็นล็อบบี้จ่ายชดเชยให้คิงส์เกต ไม่เป็นความจริง
กระทรวงอุตสาหกรรม ชี้แจงย้ำประเด็นการล็อบบี้จ่ายเงินชดเชยให้คิงส์เกต เพื่อขอยุติการฟ้องร้องค่าเสียหาย 30,000 ล้านบาท ทางสื่อสังคมออนไลน์ “ไม่เป็นความจริง”
นายพสุ โลหารชุน ปลัดกระทรวงอุตสาหกรรมและประธานคณะกรรมการดำเนินการระงับข้อพิพาทระหว่างราชอาณาจักรไทยกับบริษัท คิงส์เกต คอนโซลิเดเต็ด ลิมิเต็ด ชี้แจงว่า กรณีที่มีผู้ใช้สื่อสังคมออนไลน์ โพสต์ข้อความกล่าวหารัฐบาลสั่งการให้ล็อบบี้จ่ายเงินชดเชยให้แก่บริษัท คิงส์เกต คอนโซลิเดเต็ด ลิมิเต็ด เพื่อขอยุติการฟ้องร้องค่าเสียหาย 30,000 ล้านบาท ซึ่งรัฐบาลไม่ต้องการต่อสู้ทางขบวนการศาลระหว่างประเทศ นั้น ประเด็นดังกล่าวไม่เป็นความจริงแต่อย่างใด  ขณะนี้ อยู่ในกระบวนการอนุญาโตตุลาการระหว่างประเทศ ซึ่งคณะกรรมการดำเนินการระงับข้อพิพาทระหว่างราชอาณาจักรไทยกับบริษัท คิงส์เกต คอนโซลิเดเต็ด ลิมิเต็ด ได้มีการเตรียมการเข้าสู่กระบวนการอนุญาโตตุลาการมาอย่างต่อเนื่อง  โดยความร่วมมืออย่างใกล้ชิดของหน่วยงานที่เกี่ยวข้อง และที่ปรึกษากฎหมายที่มีความเชี่ยวชาญ ในระดับสากล ในการจัดเตรียมแนวทางการต่อสู้ในชั้นอนุญาโตตุลาการอย่างรัดกุม และเป็นเอกภาพ โดยคำนึงถึงประโยชน์ที่เหมาะสมเป็นธรรมต่อประเทศชาติ ประชาชน ชุมชน และผู้ประกอบการ
.
“กระทรวงอุตสาหกรรม ขอยืนยันว่า ขณะนี้ ยังอยู่ระหว่างกระบวนการอนุญาโตตุลาการระหว่างประเทศ และยังไม่มีการตัดสินชี้ขาดใด ๆ  รวมทั้ง ยังไม่มีการพิจารณาการจ่ายค่าชดเชยแต่อย่างใด” ปลัดกระทรวงอุตสาหกรรม กล่าวทิ้งท้าย
.
22 กรกฎาคม 2561

ที่มา : http://www.thaigov.go.th/news/contents/details/14024