รัฐบาลไทย-ข่าวทำเนียบรัฐบาล-มท. แจ้งทุกจังหวัดบูรณาการในพื้นที่สร้างการรับรู้ความเข้าใจเกี่ยวกับการบริหารจัดการพืชเกษตรแบบครบวงจร


วันพุธที่ 8 สิงหาคม 2561
81
มท. แจ้งทุกจังหวัดบูรณาการในพื้นที่สร้างการรับรู้ความเข้าใจเกี่ยวกับการบริหารจัดการพืชเกษตรแบบครบวงจร
มท. แจ้งทุกจังหวัดบูรณาการในพื้นที่สร้างการรับรู้ความเข้าใจเกี่ยวกับการบริหารจัดการพืชเกษตรแบบครบวงจร
เมื่อวันที่ 7 ส.ค. 61 ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า พลเอก ประยุทธ์ จันทร์โอชา นายกรัฐมนตรี ได้มีข้อสั่งการในคราวประชุมคณะรัฐมนตรี เมื่อวันที่ 19 มิถุนายน 2561 มอบหมายให้กระทรวงมหาดไทยเป็นหน่วยงานหลักในการประสานกับกระทรวงเกษตรและสหกรณ์ กระทรวงพาณิชย์ และกระทรวงอุตสาหกรรม จัดทำข้อมูลเกี่ยวกับพืชเกษตรอย่างครบวงจร ซึ่ง พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้มอบหมายให้กระทรวงมหาดไทยร่วมกับกระทรวงที่เกี่ยวข้องดำเนินการบูรณาการจัดทำข้อมูลการบริหารจัดการพืชเกษตรแบบครบวงจร โดยจัดทำข้อมูลอุปสงค์ อุปทาน และการคาดการณ์สถานการณ์ของพืชเกษตร สำหรับปีการผลิต 2561/62 จำนวน 6 ชนิด ได้แก่ ข้าว ปาล์มน้ำมัน อ้อย มันสำปะหลัง ยางพารา และข้าวโพด เพื่อเป็นข้อมูลพื้นฐานในการจัดทำแผนการผลิตและการตลาด รวมทั้งวางกลไกการขับเคลื่อนบริหารจัดการพืชเกษตรแบบครบวงจรในระดับพื้นที่
เพื่อให้การสนับสนุนการบริหารจัดการพืชเกษตรอย่างครบวงจรเป็นไปอย่างมีประสิทธิภาพ และบรรลุวัตถุประสงค์ตามข้อสั่งการของนายกรัฐมนตรีในเรื่องดังกล่าว นายฉัตรชัย พรหมเลิศ ปลัดกระทรวงมหาดไทย ได้สั่งการให้ทุกจังหวัดดำเนินการดังนี้
1. บูรณาการการดำเนินงานร่วมกับทุกส่วนราชการ และหน่วยงานในพื้นที่ ผ่านกลไกการขับเคลื่อน 3 ระดับ คือ ระดับจังหวัดผ่านคณะกรรมการบริหารงานจังหวัดแบบบูรณาการ ระดับอำเภอผ่านคณะกรรมการบริหารงานอำเภอแบบบูรณาการ และระดับตำบลผ่านคณะกรรมการหมู่บ้าน เพื่อสร้างการรับรู้เกี่ยวกับพืชเกษตรอย่างครบวงจรให้แก่เกษตรกรและประชาชนทั่วไปอย่างถูกต้องและทั่วถึง
2. จัดประชุมสร้างความเข้าใจให้กับคณะกรรมการฯ ตามกลไกการขับเคลื่อนทั้ง 3 ระดับ และเตรียมการลงพื้นที่สร้างการรับรู้ตามกระบวนการสร้างการรับรู้ให้กับประชาชนและเกษตรกร โดยให้บรรจุในวาระการประชุมกำนัน ผู้ใหญ่บ้าน ผู้นำชุมชน และสื่อสารข้อมูลผ่านทางหอกระจายข่าว หรือสร้างชุดความรู้เกี่ยวกับพืชเกษตรอย่างครบวงจรจากหน่วยงานที่เกี่ยวข้อง และให้ดำเนินการขับเคลื่อนอย่างต่อเนื่องตามปฏิทินการเพาะปลูกพืชเกษตรแต่ละชนิด
โฆษกกระทรวงมหาดไทย กล่าวเพิ่มเติมว่า กระทรวงมหาดไทยจะได้บูรณาการร่วมกับกระทรวงที่เกี่ยวข้อง สนับสนุนการบริหารจัดการพืชเกษตรอย่างครบวงจรในระดับพื้นที่ เพื่อคุณภาพชีวิตและความอยู่ดีกินดีของพี่น้องเกษตรกร และเพื่อเสริมสร้างความเข้มแข็งทางเศรษฐกิจอย่างยั่งยืนต่อไป

ที่มา : http://www.thaigov.go.th/news/contents/details/14437