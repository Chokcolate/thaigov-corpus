รัฐบาลไทย-ข่าวทำเนียบรัฐบาล-นายกรัฐมนตรี ระบุการทำบัญชีโยกย้ายนายทหารประจำปี 2561 เป็นเรื่องของกระทรวงกลาโหม

วันอังคารที่ 7 สิงหาคม 2561
นายกรัฐมนตรี ระบุการทำบัญชีโยกย้ายนายทหารประจำปี 2561 เป็นเรื่องของกระทรวงกลาโหม
พลเอก ประยุทธ์ จันทร์โอชา นายกรัฐมนตรี ระบุการทำบัญชีโยกย้ายนายทหารประจำปี 2561 เป็นเรื่องของกระทรวงกลาโหม โดยพิจารณาถึงความอาวุโส ความรู้ ความสามารถ และความเหมาะสม ย้ำดำเนินการเป็นธรรมกับทุกฝ่าย
วันนี้ (7 ส.ค.61) เวลา 13.10 น.   ณ  ตึกบัญชาการ 1 ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) พลเอก ประยุทธ์ จันทร์โอชา นายกรัฐมนตรี ได้กล่าวถึงการทำบัญชีโยกย้ายนายทหารประจำปี 2561 ว่า เป็นเรื่องของกระทรวงกลาโหม การแต่งตั้งขึ้นมาก็เป็นการแต่งตั้งโดยคณะกรรมการซึ่งมาจากผู้บัญชาการเหล่าทัพ ปลัดกระทรวงกลาโหม ซึ่งคณะกรรมการดังกล่าวต้องมีการเห็นชอบร่วมกันในการที่จะแต่งตั้งบุคคลใดมาเป็น ผบ.เหล่าทัพคนใหม่ ซึ่งรวมไปถึงการพิจารณาการแต่งตั้งยศชั้นนายพลด้วย ทั้งนี้ การแต่งตั้งดังกล่าวต้องมีการพิจารณาในหลายเรื่องประกอบการพิจารณาทั้งเรื่องของความอาวุโส ความเหมาะสม ความรู้ ความสามารถ โดยไม่ได้คำนึงว่าจะเป็นคนสนิทของใคร ซึ่งก็ขอให้ทุกคนคอยติดตามต่อไปว่าผลจะออกมาอย่างไร เพราะนายกรัฐมนตรีเองก็ติดตามเรื่องนี้เช่นกัน
พร้อมกล่าวว่าการดำเนินการดังกล่าวต้องให้เกิดความเป็นธรรมกับทุกฝ่าย เพราะทหารถือเป็นหลักที่จะทำให้สถานการณ์ด้านความมั่นคงอยู่ได้ตามหลักการหน้าที่ ภารกิจและพันธกิจของกระทรวงกลาโหม ส่วนกรณีที่มีหลายคนออกมาระบุว่าไม่ต้องให้มีการเกณฑ์ทหารแล้วนั้น นายกรัฐมนตรี กล่าวย้ำว่า ถ้าเราไม่มีทหาร หรือพลทหาร เมื่อเกิดเหตุการณ์ในยามวิกฤตขึ้นก็จะไม่มีทหารเข้ามาช่วยเหลือประชาชน เพราะหน่วยงานต่าง ๆ ไม่มีกำลังพลเพียงพอที่จะเข้าไปปฏิบัติหน้าที่ได้รวดเร็วเท่ากับกำลังพลของทหารที่มีอยู่แล้ว ซึ่งสามารถปฏิบัติหน้าที่ได้ทันทีหากเกิดเหตุขึ้นและมีการสั่งการก่อนส่งต่อภารกิจให้หน่วยงานที่เกี่ยวข้องเข้าไปดำเนินการเมื่อสาถานการณ์คลี่คลายในเบื้องต้นแล้ว ขณะที่การใช้กำลังคนในหน่วยงานต่าง ๆ  เข้าไปปฏิบัติภารกิจจะเกี่ยวข้องกับการจัดซื้อจัดจ้าง หรือการจ้างคนเพิ่ม ซึ่งอาจจะทำให้ไม่ทันกับสถานการณ์ที่เกิดขึ้นได้
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14419
