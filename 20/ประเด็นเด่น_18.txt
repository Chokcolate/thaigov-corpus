รัฐบาลไทย-ข่าวทำเนียบรัฐบาล-กรมการค้าต่างประเทศชี้แจง กรณีเรียกร้องให้ตรวจสอบ โครงการรับจำนำข้าว นบข. สั่งการให้เร่งติดตามข้าวที่ขาดจากบัญชี และส่งเรื่องให้ สตง.ตรวจสอบแล้ว 


วันศุกร์ที่ 3 สิงหาคม 2561
235
พิมพ์
กรมการค้าต่างประเทศชี้แจง กรณีเรียกร้องให้ตรวจสอบ โครงการรับจำนำข้าว นบข. สั่งการให้เร่งติดตามข้าวที่ขาดจากบัญชี และส่งเรื่องให้ สตง.ตรวจสอบแล้ว
อธิบดีกรมการค้าต่างประเทศชี้แจงกรณีการเรียกร้องหาผู้รับผิดชอบ กรณีข้าวในสต็อกรัฐบาลที่ยังคงติดค้างอยู่กับ อคส.-อ.ต.ก.ไม่สามารถนำออกมาระบายได้เนื่องจากข้าวหายไปจากบัญชี 9.4 แสนตัน นบข. สั่งการเร่งติดตามข้าวที่ขาดจากบัญชีและส่งเรื่องให้ สตง.ตรวจสอบแล้ว
เมื่อวันที่ 2 สิงหาคม 2561 นายอดุลย์ โชตินิสากรณ์ อธิบดีกรมการค้าต่างประเทศ กระทรวงพาณิชย์ ชี้แจงประเด็น เพจอาณาจักรไบกอน Returns เผยแพร่ข่าวของไทยรัฐออนไลน์ หัวข้อข่าว “การเรียกร้องให้ตรวจสอบโครงการรับจำนำข้าว” กรมการค้าต่างประเทศ กระทรวงพาณิชย์ ในฐานะอนุกรรมการและเลขานุการพิจารณาระบายข้าว ขอชี้แจงข้อเท็จจริง ดังนี้
นับตั้งแต่คณะรักษาความสงบแห่งชาติ (คสช.) ได้เข้ามาบริหารประเทศ ได้ตั้งคณะกรรมการนโยบายและบริหารจัดการข้าว (นบข.) มาบริหารจัดการข้าวที่มีอยู่ในสต็อกของรัฐที่เกิดจากโครงการรับจำนำข้าวเปลือกของรัฐบาลที่ผ่านมา ซึ่งเก็บรักษาอยู่ในคลังสินค้าขององค์การคลังสินค้า (อคส.) และองค์การตลาดเพื่อเกษตรกร (อ.ต.ก.) โดยเริ่มจากการตรวจสอบความมีอยู่จริงของข้าวทั้งในด้านปริมาณและคุณภาพ จากข้อมูลที่ อคส. และ อ.ต.ก. ในฐานะหน่วยงานที่รับผิดชอบดูแลรักษาข้าวในสต็อกของรัฐตามโครงการรับจำนำข้าวเปลือกของรัฐบาลที่ผ่านมา ได้รายงานตัวเลขทางบัญชี ณ วันที่ 2 กรกฎาคม 2557 มีปริมาณรวม 18.70 ล้านตัน โดยมีผลการตรวจสอบด้านปริมาณและคุณภาพข้าวทั้งสิ้น 17.76 ล้านตัน ซึ่งใช้เป็นบัญชีตั้งต้นของการระบายข้าวในสต็อกของรัฐของรัฐบาลปัจจุบัน อย่างไรก็ตาม พบว่า มีตัวเลขส่วนต่างทางบัญชีของ อคส. และ อ.ต.ก. ปริมาณ 0.94 ล้านตัน คณะกรรมการ นบข. จึงได้มอบหมายให้ อคส. และ อ.ต.ก. ตรวจสอบข้อมูลและข้อเท็จจริงเกี่ยวกับปริมาณข้าว 0.94 ล้านตัน เพื่อให้ได้ปริมาณข้าวที่เป็นข้อยุติสุดท้ายก่อนพิจารณานำออกมาระบายเพื่อเป็นการรักษาประโยชน์ของรัฐต่อไป
ที่ผ่านมาคณะกรรมการ นบข. และคณะอนุกรรมการพิจารณาระบายข้าว ได้มีการติดตามความคืบหน้าการดำเนินการของ อคส. และ อ.ต.ก. มาเป็นระยะ และเพื่อให้การตรวจสอบข้อมูลดังกล่าวเป็นไปด้วยความรอบคอบ และรัดกุม คณะอนุกรรมการพิจารณาระบายข้าวจึงได้ส่งข้อมูลที่ได้รับรายงานจาก อคส. และ อ.ต.ก. ให้สำนักงานการตรวจเงินแผ่นดิน (สตง.) ในฐานะหน่วยงานกลางที่ได้รับการยอมรับและเชื่อถือของทุกฝ่าย เป็นผู้ดำเนินการตรวจสอบข้อมูลทางบัญชีของ อคส. และ อ.ต.ก. ซึ่งคณะอนุกรรมการพิจารณาระบายข้าวจะได้ติดตามความคืบหน้าผลการตรวจสอบดังกล่าวต่อไป อย่างไรก็ดี การบริหารจัดการข้าวในสต็อกของรัฐที่ผ่านมาได้มีการกำหนดขั้นตอน กระบวนการทำงาน และแบ่งหน้าที่ความรับผิดชอบของแต่ละหน่วยงานที่เกี่ยวข้องอย่างชัดเจน ดังนั้น จึงขอให้สาธารณชนมั่นใจและเชื่อมั่นว่ารัฐบาลไม่ได้นิ่งนอนใจกับปัญหาที่เกิดขึ้น ทั้งนี้ การตรวจสอบดังกล่าวต้องดำเนินการด้วยความโปร่งใส และเป็นธรรมกับทุกฝ่ายที่เกี่ยวข้อง โดยหากผลการตรวจสอบพบว่ามีความเสียหายเกิดขึ้นหรือมีผู้เข้าไปมีส่วนร่วม ก็จะถูกดำเนินการทางกฎหมายโดยเคร่งครัดต่อไป
ทั้งนี้ อธิบดีกรมการค้าต่างประเทศ ได้แถลงข่าว และทำ Facebook Live ชี้แจงในประเด็น ที่เพจอาณาจักรไบกอน  Returns “เรียกร้องให้หาผู้รับผิดชอบกรณีข้าวในสต็อกรัฐบาลที่ยังคงติดค้างอยู่กับองค์การคลังสินค้า (อคส.) และองค์การตลาดเพื่อเกษตรกร (อ.ต.ก.) ไม่สามารถนำออกมาระบายได้ เนื่องจากข้าวหายไปจากบัญชีตรวจนับรวม 9.4 แสนตัน ซึ่งคณะกรรมการนโยบายและบริหารจัดการข้าว (นบข.) ได้สั่งการให้เร่งติดตามข้าวที่ขาดจากบัญชีและส่งเรื่องให้ สตง. ตรวจสอบแล้ว” เมื่อวันที่ 3 สิงหาคม 2561 เวลา 10.30 น.
---------------------------

ที่มา : http://www.thaigov.go.th/news/contents/details/14339