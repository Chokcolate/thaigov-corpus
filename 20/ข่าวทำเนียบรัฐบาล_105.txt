รัฐบาลไทย-ข่าวทำเนียบรัฐบาล-นายกรัฐมนตรีให้กำลังใจเจ้าหน้าที่ทำงานในพื้นที่เสี่ยง 3 จังหวัดชายแดนใต้ พร้อมดูแลความปลอดภัยวันออกอีดิ้ลอัฎฮา


วันอังคารที่ 14 สิงหาคม 2561
226
พิมพ์
นายกรัฐมนตรีให้กำลังใจเจ้าหน้าที่ทำงานในพื้นที่เสี่ยง 3 จังหวัดชายแดนใต้ พร้อมดูแลความปลอดภัยวันออกอีดิ้ลอัฎฮา
นายกรัฐมนตรีให้กำลังใจเจ้าหน้าที่ทำงานในพื้นที่เสี่ยง 3 จังหวัดชายแดนใต้ พร้อมดูแลความปลอดภัยวันออกอีดิ้ลอัฎฮา
วันนี้ (14 สิงหาคม 2561) เวลา 13.05 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ให้สัมภาษณ์ภายหลังเป็นประธานการประชุมคณะรัฐมนตรี (ครม.) ให้สัมภาษณ์ภายหลังการประชุมคณะรัฐมนตรี (ครม.) ถึงการดูแลความปลอดภัย 3 จังหวัดชายแดนภาคใต้   ในวันออกอีดิ้ลอัฎฮาของศาสนาอิสลามว่า เรื่องการดูแลความปลอดภัยใน 3 จังหวัดชายแดนภาคใต้ อยากกล่าวถึงคนที่ทำงานภาคใต้ ซึ่งที่ผ่านมาอาจจะกล่าวถึงน้อยไป แต่ระลึกถึงเสมอ จะเห็นได้ในโซเชียลมีเดียที่มีทหาร ตำรวจ ข้าราชการที่ทำงานภาคใต้ ได้โพสต์ว่า ไม่ว่าจะอะไรก็ตาม ใครจะพูดจาให้ร้ายอะไรเขาก็ตาม เขายืนยันจะรักษาหน้าที่ของเขาให้ดีที่สุด ปฏิบัติหน้าที่ตามที่ได้รับมอบหมายให้ดีที่สุด ในการรักษาชีวิตและทรัพย์สิน
นายกรัฐมนตรีกล่าวว่า ในภาคใต้สิ่งสำคัญที่สุด หลายคนต้องการให้ผ่อนคลายกฎหมายหลายฉบับ ซึ่งกฎหมายมีแต่ละระดับ หากใช้กฎหมายปกติได้ก็โอเค แต่ถ้าสถานการณ์มันรุนแรง มีการใช้อาวุธก็ต้องใช้ พ.ร.บ.ความมั่นคง แต่ถ้าแรงกว่านั้นก็ต้องใช้กฎหมาย พ.ร.ก.ฉุกเฉิน เป็นลำดับขั้นตอนของกฎหมาย ไม่ใช่เอากฎหมายทั้งหมดมาใช้กับทุกคน หากไม่มีความรุนแรงก็ยกเลิกได้ แต่ถ้ายังมีความรุนแรงอยู่ก็ต้องมีมาตรการให้เจ้าหน้าที่ทำงานได้ และต้องปกป้องคุ้มครองเจ้าหน้าที่ด้วย ขอสงสารเขาบ้าง ให้กำลังใจเขาบ้าง รัฐบาลเองในฐานะที่ดูแลความมั่นคงเป็นพื้นฐานในทุกพื้นที่ ก็ให้กำลังใจตำรวจ ทหาร ในทุกพื้นที่ ซึ่งพื้นที่ภาคใต้เสี่ยงมากก็ให้กำลังใจมากหน่อย ส่วนในพื้นที่อื่นก็ให้กำลังใจตามลำดับ
นายกรัฐมนตรีกล่าวต่อไปถึงการดูแลความปลอดภัยในวันออกอีดิ้ลอัฎฮาของศาสนาอิสลามว่า วันออกอีดิ้ลอัฎฮา เป็นวันสำคัญของแต่ละศาสนา เราก็ให้ความเคารพซึ่งกันและกัน รัฐบาลพร้อมดูแลอยู่แล้ว หากตรงไหนมีการสัญจรไปมามากกว่าปกติ ในช่วงงานมงคล งานนักขัตฤกษ์ รัฐบาลก็เพิ่มกำลังในการดูแลให้มากยิ่งขึ้น เพิ่มการตรวจตรามากยิ่งขึ้น ซึ่งเป็นกลไกการทำงานของรัฐเป็นปกติอยู่แล้ว ไม่ใช่ดูแลเฉพาะวันสำคัญต่าง ๆ  วันอื่นก็ดูแลอยู่ทุกพื้นที่ ทุกสถานการณ์ มีการปรับมาตรการเข้มหรือเบาลง ก็ขึ้นอยู่กับสถานการณ์ในพื้นที่ ไม่ใช่รัฐบาลอยู่ดี ๆ จะไปประกาศให้วุ่นวาย ทุกคนก็รู้หน้าที่อยู่แล้ว ขออย่าได้กังวล
--------------------------------------------------------

ที่มา : http://www.thaigov.go.th/news/contents/details/14593