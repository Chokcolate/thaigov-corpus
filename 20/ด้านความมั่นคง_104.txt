รัฐบาลไทย-ข่าวทำเนียบรัฐบาล-รอง นรม. และ รมว.กห. ตรวจราชการพื้นที่ภาคใต้ตอนบน ย้ำต้องติดดินรับฟังและเร่งช่วยแก้ปัญหาความเดือดร้อนชาวบ้านให้เป็นผล ลั่นต้องไม่มีเจ้าหน้าที่รัฐเกี่ยวข้องผู้มีอิทธิพล การค้ามนุษย์


วันจันทร์ที่ 20 สิงหาคม 2561
96
รอง นรม. และ รมว.กห. ตรวจราชการพื้นที่ภาคใต้ตอนบน ย้ำต้องติดดินรับฟังและเร่งช่วยแก้ปัญหาความเดือดร้อนชาวบ้านให้เป็นผล ลั่นต้องไม่มีเจ้าหน้าที่รัฐเกี่ยวข้องผู้มีอิทธิพล การค้ามนุษย์
20 ส.ค.61 พล.อ.ประวิตร วงษ์สุวรรณ รอง นรม.และ รมว.กห. พร้อมคณะ ได้เดินทางไปตรวจราชการและมอบนโยบายการปฏิบัติงานกับส่วนราชการต่างๆ ในพื้นที่ภาคใต้ตอนบน ณ ศาลากลางจังหวัดชุมพร  ซึ่งภาพรวมพื้นที่ของภาคใต้ตอนบน มีเขตแดนติดประเทศเพื่อนบ้าน
มีความเสี่ยงและล่อแหลมต่อความมั่นคง ทั้งปัญหายาเสพติดและผู้มีอิทธิพล การลักลอบค้าอาวุธสงครามและสิ่งผิดกฎหมาย การหลบหนีเข้าเมืองผิดกฎหมาย ปัญหาการค้ามนุษย์ รวมทั้งการทำประมงผิดกฎหมายและการทำลายทรัพยากรธรรมชาติ
พล.อ.ประวิตร ได้กล่าวขอบคุณและเป็นกำลังใจให้ข้าราชการทุกหน่วยงาน ถึงความพยายามร่วมกันขับเคลื่อนปฏิรูปและวางรากฐานประเทศตามนโยบายรัฐบาลที่ผ่านมา   โดยกำชับ ขอให้ฝ่ายปกครอง ทหารและตำรวจในทุกจังหวัด ยึดมั่นเทิดทูนสถาบันพระมหากษัตริย์ พร้อมทั้งต้องลงพื้นที่รับฟังประชาชนและร่วมกันขับเคลื่อนแก้ปัญหาหลักด้านความมั่นคง ควบคู่กับการแก้ปัญหาความเหลื่อมล้ำในพื้นที่ ให้ปรากฏผลเชิงประจักษ์ เป็นที่เชื่อมั่นจากประชาชนมากขึ้น ในความปลอดภัยในชีวิตและทรัพย์สินของประชาชน ขณะเดียวกันต้องไม่โดดเดี่ยวประชาชนที่มีรายได้น้อย โดยให้สนับสนุนพัฒนาทักษะอาชีพให้เกษตรกรในพื้นที่ให้เข้มแข็งอย่างพอเพียงให้ได้
รอง นรม.และ รมว.กห. ย้ำเป็นนโยบายว่า ภาคใต้ตอนบนถือเป็นเส้นทางผ่านยาเสพติดที่สำคัญ ขอให้คงความต่อเนื่องปราบปรามผู้มีอิทธิพลที่เกี่ยวข้องกับยาเสพติด การค้ามนุษย์ กลุ่มมือปืนรับจ้างและค้าอาวุธสงคราม ที่เป็นเหตุความรุนแรงในพื้นที่  กลุ่มอิทธิพลที่ทำลายทรัพยากรธรรมชาติ และยังคงปรากฏการเคลื่อนไหวเอารัดเอาเปรียบประชาชน   เพื่อให้ทุกคนสามารถใช้สิทธิและมีเสรีภาพอันชอบธรรม สามารถประกอบสัมมาชีพได้อย่างเสมอภาคและปลอดภัย  ทั้งนี้ ต้องไม่มีเจ้าหน้าที่รัฐเข้าไปแสวงประโยชน์และเกี่ยวข้องอย่างเด็ดขาด
สำหรับ ปัญหาภัยพิบัติที่เกิดขึ้นในพื้นที่  ขอให้ทุกส่วนราชการ ปรับแผนบรรเทาสาธารณภัยให้รองรับกับภัยพิบัติที่เกิดขึ้นอย่างต่อเนื่อง โดยให้สามารถตอบสนองและรับมือกับภัยพิบัติอย่างเป็นระบบและทันต่อเหตุการณ์ เพื่อบรรเทาความเสียหายในพื้นที่  พร้อมทั้ง ให้ความสำคัญกับการขับเคลื่อนแก้ปัญหาการทำประมงผิดกฎหมาย ตามนโยบายของรัฐบาลให้เป็นรูปธรรม โดยร่วมสร้างความเข้าใจและรับฟังปัญหาจากชาวประมง เพื่อร่วมกันแก้ปัญหาประมงที่มุ่งความยั่งยืนไปด้วยกัน

ที่มา : http://www.thaigov.go.th/news/contents/details/14736