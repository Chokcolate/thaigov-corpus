รัฐบาลไทย-ข่าวทำเนียบรัฐบาล-EEC บูม! บริษัทจีนเซ็น MOU เตรียมลงทุนใหญ่

วันเสาร์ที่ 25 สิงหาคม 2561
EEC บูม! บริษัทจีนเซ็น MOU เตรียมลงทุนใหญ่
--
จากความมุ่งมั่นของรัฐบาลในการริเริ่มนโยบายด้านการลงทุนเพื่อเพิ่มประสิทธิภาพการผลิตและปรับปรุงความสามารถในการแข่งขันด้วยการกำหนดอุตสาหกรรมเป้าหมายของประเทศอย่างชัดเจน ส่งผลให้โครงการระเบียงเขตเศรษฐกิจภาคตะวันออก หรือ EEC เป็นที่จับตามองในกลุ่มนักลงทุนทั่วโลกเป็นอย่างมาก
ล่าสุด ประเทศไทยได้เปิดบ้านต้อนรับกลุ่มนักลงทุนจีนกว่า 500 ราย ที่สนใจร่วมลงทุนในโครงการ EEC รวมมูลค่าการลงทุนสูงถึง 60,000 ล้านบาท นำทีมโดยนายหวัง หย่ง มนตรีแห่งรัฐของสาธารณรัฐประชาชนจีน
นับเป็นครั้งแรกที่คณะนักธุรกิจจีนเดินทางมาร่วมประชุม ลงนามบันทึกความเข้าใจ (MOU) และศึกษาดูงานในเขตพื้นที่ EEC อย่างเป็นทางการ โดยต่างให้ความสนใจในศักยภาพของ EEC การลงทุนโครงสร้างพื้นฐานและ 10 อุตสาหกรรมเป้าหมายเป็นอย่างมาก
โดยเฉพาะอย่างยิ่งอุตสาหกรรมดิจิทัล หุ่นยนต์ การบิน ยานยนต์สมัยใหม่ การแพทย์ การเกษตรและเทคโนโลยีชีวภาพ สู่การยกระดับความร่วมมือด้านเศรษฐกิจระหว่างประเทศในอนาคต
MOU 17 ฉบับที่ได้ลงนามร่วมกันจากการเยือนของจีนในครั้งนี้ เป็นการลงนามระหว่างภาคเอกชนไทยและจีน 10 ฉบับ และระหว่างรัฐบาลไทย โดยกระทรวงพาณิชย์ สำนักงานคณะกรรมการนโยบายเขตพัฒนาพิเศษภาคตะวันออก และหน่วยงานที่เกี่ยวข้องกับเอกชนจีนอีก 7 ฉบับ
นับเป็นการส่งสัญญาณครั้งสำคัญว่า ความร่วมมือระหว่างไทย - จีน จะเดินหน้าไปอีกขั้น ซึ่งไทยจะใช้โอกาสนี้เชื่อมโยงไปสู่นโยบาย One Belt One Road ของจีน ที่จะสามารถเกื้อกูลและสร้างประโยชน์ทางเศรษฐกิจร่วมกัน พร้อมเดินหน้าสู่การเป็นหุ้นส่วนยุทธศาสตร์ระหว่างกันในทุกด้าน
"การบุคลากรของไทยให้รองรับการลงทุน การสร้างกลุ่มธุรกิจนวัตกรรมและธุรกิจสร้างสรรค์ ชูผู้ประกอบการ SMEs และเชื่อมโยงระบบคมนาคมขนส่งไทย - จีน ที่รัฐบาลได้อนุมัติโครงการรถไฟความเร็วสูงไทย - จีนไปแล้ว โดยจะเชื่อมต่อพื้นที่ตอนเหนือของไทยไปยังคุนหมิง ตอนใต้ของจีน" เป็นจุดเน้นของความร่วมมือนี้
ความสำเร็จดังกล่าวมาจากการเร่งรัดพัฒนาโครงการ EEC ให้รุดหน้าในทุกด้านตลอดระยะเวลา 2 ปีครึ่งที่ผ่านมา
โดยปัจจุบันมีคำขอเพื่อรับการส่งเสริมการลงทุนในเขต EEC แล้วทั้งสิ้น 822 โครงการ มีมูลค่าสูงถึง 700,000 ล้านบาท โดยกว่า 47% เป็นการขอยื่นลงทุนจากทางประเทศจีนทั้งสิ้น
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/14900
