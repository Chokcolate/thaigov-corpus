รัฐบาลไทย-ข่าวทำเนียบรัฐบาล-นายกรัฐมนตรี เยี่ยมชมการดำเนินงาน ของวิสาหกิจชุมชนแปรรูปผลผลิตทางการเกษตร พร้อมพบปะสมาชิกวิสาหกิจชุมชนแปรรูปผลผลิตทางการเกษตรตำบลทะเลทรัพย์ อำเภอปะทิว จังหวัดชุมพร

วันอังคารที่ 21 สิงหาคม 2561
นายกรัฐมนตรี เยี่ยมชมการดำเนินงาน ของวิสาหกิจชุมชนแปรรูปผลผลิตทางการเกษตร พร้อมพบปะสมาชิกวิสาหกิจชุมชนแปรรูปผลผลิตทางการเกษตรตำบลทะเลทรัพย์ อำเภอปะทิว จังหวัดชุมพร
นายกรัฐมนตรี เยี่ยมชมการดำเนินงานของวิสาหกิจชุมชนแปรรูปผลผลิตทางการเกษตร ตำบลทะเลทรัพย์ อำเภอปะทิว จังหวัดชุมพร พร้อมแนะนำให้ผลิตสินค้ามีปริมาณที่เหมาะสมกับความต้องการของตลาด
วันนี้ (21 สิงหาคม 2561) เวลา 15.40 น. ณ กลุ่มวิสาหกิจชุมชนแปรรูปผลผลิตทางการเกษตร ตำบลทะเลทรัพย์ อำเภอปะทิว จังหวัดชุมพร พลเอก ประยุทธ์ จันทร์โอชา นายกรัฐมนตรีเยี่ยมชมการดำเนินงานของวิสาหกิจชุมชนแปรรูปผลผลิตทางการเกษตร พร้อมพบปะสมาชิกวิสาหกิจชุมชนแปรรูปผลผลิตทางการเกษตรตำบลทะเลทรัพย์
ทั้งนี้ วิสาหกิจชุมชนแปรรูปผลผลิตทางการเกษตรตำบลทะเลทรัพย์ ได้ดำเนินการสอดคล้องกับนโยบายของรัฐบาล และยุทธศาสตร์ที่ 2 ของกระทรวงเกษตรและสหกรณ์ ในเรื่องการพัฒนาขีดความสามารถในการผลิต การจัดการสินค้าเกษตรและความมั่นคงทางอาหาร โดยขยายผลจากโครงการอันเนื่องมาจากพระราชดำริ โดยส่งเสริมให้ใช้เป็นต้นแบบในการขยายผลสู่พื้นที่อื่น ๆ ให้สมาชิกมีความรู้ความสามารถในการผลิต การบริหารจัดการและการตลาด สามารถใช้เทคโนโลยีที่เหมาะสมสอดคล้องกับสภาพพื้นที่ เป็นเกษตรกรต้นแบบและสามารถถ่ายทอดความรู้แก่เกษตรกรรายอื่น ๆ ซึ่งได้ส่งผลให้เกิดความสำเร็จในด้านต่าง ๆ ดังนี้ 1. ด้านการผลิต กลุ่มมีการผลิตสินค้าอย่างต่อเนื่องตลอดทั้งปี  ทำให้เกิดการรับซื้อผลผลิตของสมาชิกและคนในชุมชน  ก่อให้เกิดการสร้างรายได้ในชุมชน  ลดปัญหาการว่างงาน 2. ด้านการตลาด กลุ่มมีการจัดจำหน่ายสินค้าทั้งในจังหวัดและต่างจังหวัด สามารถนำสินค้าเข้าร่วมจำหน่ายกับหน่วยงานต่าง ๆ เช่น สำนักงานเกษตรจังหวัดชุมพร  กรมส่งเสริมการเกษตร  สำนักงานอุตสาหกรรมจังหวัดชุมพร  สำนักงานพัฒนาชุมชนจังหวัดชุมพร ฯลฯ มีแหล่งรับซื้อประจำที่สั่งซื้อผลผลิตของกลุ่มอย่างต่อเนื่อง  ทำให้กลุ่มมีรายได้สม่ำเสมอ 3. ด้านการพัฒนาบรรจุภัณฑ์ กลุ่มมีการพัฒนาบรรจุภัณฑ์ให้สวยงามดึงดูดใจและตรงความต้องการของผู้บริโภค  และได้รับการสนับสนุนองค์ความรู้จากสถาบันการศึกษาในการช่วยออกแบบและพัฒนาผลิตภัณฑ์ให้เหมาะสม
ภายหลังการเยี่ยมชมการดำเนินงานของวิสาหกิจชุมชนแปรรูปผลผลิตทางการเกษตร นายกรัฐมนตรีกล่าวในโอกาสพบปะสมาชิกวิสาหกิจชุมชนแปรรูปฯ และประชาชนที่มาให้การต้อนรับความตอนหนึ่งว่า รู้สึกมีความสุขทุกครั้งที่ลงพื้นที่มาพบปะกับประชาชน โดยเฉพาะคนใต้ซึ่งเป็นคนน่ารัก และการลงพื้นที่ครั้งนี้ รัฐบาลไม่ต้องการให้คนใต้รัก แต่เพื่อให้เกิดความเชื่อมโยง ในการพัฒนาไม่ว่าจะเป็นเรื่องถนน ท่าเรือ การขนส่งสินค้า รวมถึงการท่องเที่ยว โดยจะพยายามทำทุกอย่างเพื่อสร้างความเป็นอยู่ที่ดีให้กับประชาชน สร้างรายได้และให้ประชาชนมีคุณภาพชีวิตที่ดีขึ้น
พร้อมกันนี้ นายกรัฐมนตรี ได้กล่าวชื่นชมการดำเนินงานวิสาหกิจชุมชนแปรรูปผลผลิตทางการเกษตรฯ โดยขอให้คำนึงถึงความต้องการของตลาดเป็นหลัก อย่าผลิตสินค้ามากกว่าความต้องการของตลาด เพราะจะทำให้ราคาตกต่ำ และทำให้ขายสินค้าไม่ได้ นอกจากนี้นายกรัฐมนตรีได้ฝากให้เกษตรกรได้ปรับเปลี่ยนพฤติกรรมการเพาะปลูก พร้อมเรียนรู้กลไกการตลาด และปลูกพืชเสริมในพื้นที่สวนยางพารา เพื่อสร้างรายได้เพิ่มขึ้น และยืนยันรัฐบาลจะใช้งบประมาณให้เกิดความคุ้มค่า และเกิดประโยชน์ต่อประเทศชาติและประชาชนมากที่สุด
........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14800
