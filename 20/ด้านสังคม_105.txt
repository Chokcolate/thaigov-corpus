รัฐบาลไทย-ข่าวทำเนียบรัฐบาล-พม. ช่วยเหลือผู้ด้อยโอกาสและประสบปัญหาทางสังคม ที่ จ.พังงา ชัยภูมิ และชลบุรี

วันอังคารที่ 21 สิงหาคม 2561
พม. ช่วยเหลือผู้ด้อยโอกาสและประสบปัญหาทางสังคม ที่ จ.พังงา ชัยภูมิ และชลบุรี
พม. ช่วยเหลือผู้ด้อยโอกาสและประสบปัญหาทางสังคม ที่ จ.พังงา ชัยภูมิ และชลบุรี
วันนี้ (21 ส.ค. 61) เวลา 8.30 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 112/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวงเข้าร่วมการประชุม
จากกรณีหญิงวัย 45 ปี ป่วยเป็นโรคท้าวแสนปม มีปุ่มขึ้นทั่วทั้งร่างกาย ต้องรับภาระดูแลลูกชายวัย 11 ขวบ ที่ร่างกายพิการ และป่วยเป็นโรคประหลาด โดยที่บริเวณขาบวมโตขนาดใหญ่และมีอาการอ่อนแรง อีกทั้งมีอาการคันตามผิวหนัง อาศัยอยู่รวมกัน 4 ชีวิต ในบ้านสภาพเก่าทรุดโทรม ไม่มีไฟฟ้าใช้ ครอบครัวมีฐานะยากจน ที่จังหวัดพังงา นั้น ได้กำชับให้พัฒนาสังคมและความมั่นคงของมนุษย์จังหวัดพังงา (พมจ.พังงา) พร้อมทีม One Home จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และการปรับปรุงสภาพที่อยู่อาศัยให้มีความมั่นคง ถูกสุขลักษณะเหมาะสำหรับผู้ป่วย รวมทั้งการประสานให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม อาทิ การส่งเสริมการประกอบอาชีพให้แก่ผู้เป็นแม่และครอบครัว เพื่อสร้างรายได้ที่เพียงพอและมั่นคงในระยะยาว
สำหรับกรณีเด็กชายวัย 10 ขวบ ที่ป่วยเป็นโรคหัวใจ และพิการทางสมอง ส่งผลให้กล้ามเนื้ออ่อนแรง แขน-ขาลีบ มีอาการชักเกร็ง นอนป่วยติดเตียง ช่วยเหลือตัวเองไม่ได้ อาศัยอยู่เพียงลำพังกับผู้เป็นย่า ในบ้านสภาพเก่าทรุดโทรม ด้านพ่อได้เสียชีวิต ส่วนแม่ทอดทิ้งหนีหายไป ทางด้านครอบครัวมีฐานะยากจน อาศัยเพียงเบี้ยยังชีพคนพิการใช้ประทังชีวิต ที่จังหวัดชัยภูมิ และกรณีเด็กชายวัย 3 ขวบ ป่วยไม่ทราบสาเหตุ ใบหน้าปูดบวมขนาดใหญ่ ตาลืมไม่ขึ้น อาศัยอยู่กับพ่อ-แม่ พี่ น้อง และญาติรวมกันถึง 7 ชีวิต ในห้องเช่าสภาพเก่าและคับแคบ ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดชลบุรี นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ชัยภูมิ และ พมจ.ชลบุรี พร้อมทีม One Home เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือในเรื่องการรักษาพยาบาลอาการป่วยของผู้ที่ป่วยอย่างต่อเนื่อง และให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมทั้งเรื่องการแนะนำ ให้คำปรึกษาในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
ทั้งนี้ หากประชาชนที่ประสบปัญหา และต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมให้ความช่วยเหลืออย่างเต็มที่ตามภารกิจ

ที่มา : http://www.thaigov.go.th/news/contents/details/14781
