รัฐบาลไทย-ข่าวทำเนียบรัฐบาล-กรุงเทพมหานครชี้แจงกรณี บีทีเอสเก็บค่าโดยสารเพิ่ม ในสถานีที่ยังสร้างไม่เสร็จ

วันจันทร์ที่ 27 สิงหาคม 2561
กรุงเทพมหานครชี้แจงกรณี บีทีเอสเก็บค่าโดยสารเพิ่ม ในสถานีที่ยังสร้างไม่เสร็จ
กทม.ชี้แจงกรณี BTS เก็บค่าโดยสารเพิ่มในสถานีที่ยังสร้างไม่เสร็จ โดย BTSC กำหนดโครงสร้างอัตราค่าโดยสารตามระยะทาง ซึ่งกรณีที่ BTS จัดเก็บค่าโดยสารเพิ่มใน 2 สถานี แม้ปัจจุบันจะยังไม่มีตัวสถานี แต่อยู่ในระบบของรถไฟฟ้า BTS
วันที่ 26 สิงหาคม 2561 นายภัทรุตม์ ทรรทรานนท์ ปลัดกรุงเทพมหานคร และนายธนูชัย  หุ่นนิวัฒน์ ผู้อำนวยการสำนักการจราจรและขนส่ง กรุงเทพมหานคร ชี้แจงประเด็น กระแสคัดค้านบีทีเอสเก็บค่าโดยสารเพิ่มในสถานีที่ยังสร้างไม่เสร็จ ตามที่เว็บไซต์มติชนสอบถามความเห็นประชาชนจากกรณีบีทีเอสเก็บเงินเพิ่มใน 2 สถานี (สถานีศึกษาวิทยาและเสนาร่วม)  โดยที่สถานียังสร้างไม่เสร็จ ซึ่งผลการสำรวจความเห็นปรากฏว่า ประชาชนร้อยละ 95 ไม่เห็นด้วยกับการเก็บเงินเพิ่มในสถานีดังกล่าว  ขณะเดียวกันความเห็นในโซเชียลมีเดียและเว็บไซต์ชื่อดังมีการแสดงความคิดเห็นคัดค้านการปรับเพิ่มราคาค่าโดยสาร โดยความเห็นส่วนใหญ่มองว่าเป็นการเอาเปรียบผู้โดยสาร
ผู้อำนวยการสำนักการจราจรและขนส่ง กรุงเทพมหานคร ขอเรียนชี้แจงข้อเท็จจริง ดังนี้
ตามสัญญาสัมปทานการเดินรถไฟฟ้าบีทีเอส ที่กรุงเทพมหานครให้บริษัท ระบบขนส่งมวลชนกรุงเทพ จำกัด (มหาชน) หรือ BTSC เป็นผู้บริหารและจัดการเดินรถนั้น ได้กำหนดโครงสร้างอัตราค่าโดยสารตามระยะทาง ซึ่งกรณีที่รถไฟฟ้าบีทีเอสมีการจัดเก็บค่าโดยสารเพิ่มใน 2 สถานี คือ สถานีศึกษาวิทยา (S4) และสถานีเสนาร่วม (N6) แม้ปัจจุบันจะยังไม่มีตัวสถานี แต่อยู่ในระบบของรถไฟฟ้าบีทีเอส จึงต้องจัดเก็บค่าโดยสารตามระยะทางที่เกิดขึ้นจริง โดยสถานีศึกษาวิทยา (S4) อยู่ระหว่างสถานีช่องนนทรี (S3) กับสถานีสุรศักดิ์ (S5) มีระยะห่างระหว่าง S3 กับ S5 ประมาณ 1.7 กิโลเมตร ส่วนสถานีเสนาร่วม (N6) อยู่ระหว่างสถานีอารีย์ (N5) กับสถานีสะพานควาย (N7) มีระยะห่างระหว่าง N5 กับ N7 ประมาณ 2.3 กิโลเมตร ดังนั้น จึงทำให้ราคาค่าโดยสารรถไฟฟ้าบีทีเอสจาก S3 ไป S5 และจาก N5 ไป N7 ค่อนข้างก้าวกระโดด เพราะระยะทางที่ยาวกว่าปกติ ซึ่งตามปกติสถานีทั่วไปของรถไฟฟ้าบีทีเอสจะมีระยะห่างกันประมาณ 1 กิโลเมตร/สถานี เท่านั้น
อย่างไรก็ตาม ปัจจุบัน  BTSC ได้ทำเรื่องขออนุญาตก่อสร้างสถานีศึกษาวิทยา (S4) และผ่านการพิจารณาจากคณะกรรมการผู้ชำนาญการฯ ของสำนักงานนโยบายและแผนทรัพยากรธรรมชาติและสิ่งแวดล้อม (สผ.) แล้ว อยู่ระหว่างเตรียมนำเสนอเข้าที่ประชุมคณะกรรมการสิ่งแวดล้อมแห่งชาติ (กก.วล.) ประมาณเดือนตุลาคม 2561 หากผ่านการพิจารณาแล้ว BTSC จึงจะเริ่มดำเนินการก่อสร้างได้ ส่วนสถานี เสนาร่วม (N6) BTSC อยู่ระหว่างการศึกษาวิเคราะห์ความเหมาะสมของการก่อสร้าง
------------------------------

ที่มา : http://www.thaigov.go.th/news/contents/details/14924
