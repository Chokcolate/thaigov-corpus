รัฐบาลไทย-ข่าวทำเนียบรัฐบาล-กสร. เดินหน้ามาตรฐานแรงงานเฉพาะด้าน เตรียมรับฟังความคิดเห็น 17 ส.ค.นี้

วันพฤหัสบดีที่ 2 สิงหาคม 2561
กสร. เดินหน้ามาตรฐานแรงงานเฉพาะด้าน เตรียมรับฟังความคิดเห็น 17 ส.ค.นี้
กรมสวัสดิการและคุ้มครองแรงงาน เตรียมรับฟังความคิดเห็นประชาชนในการจัดทำมาตรฐานแรงงาน เฉพาะด้าน พร้อมเชิญชวนผู้สนเข้าร่วมในวันศุกร์ที่ 17 ส.ค. 61 ณ โรงแรมเดอะ พาลาสโซ่ กทม. ตั้งเป้าเป็นทางเลือกให้สถานประกอบกิจการเข้าสู่มาตรฐานแรงงานง่ายขึ้น
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยถึงความคืบหน้าในการจัดทำมาตรฐานแรงงานเฉพาะด้านที่แบ่งออกเป็น 3 ด้าน คือ ด้านคุ้มครองแรงงาน ด้านแรงงานสัมพันธ์และสวัสดิการแรงงาน และด้านความปลอดภัย อาชีวอนามัย และสภาพแวดล้อมในการทำงาน ว่า การจัดทำมาตรฐานดังกล่าว เป็นการส่งเสริมและเป็นทางเลือกให้สถานประกอบกิจการที่มีความพร้อมในแต่ละด้านได้นำไปปฏิบัติเฉพาะด้าน   นั้น ๆ ก่อน ตลอดจนสามารถพัฒนาต่อเนื่องจนดำเนินการได้สอดคล้องกับข้อกำหนดมาตรฐานแรงงานไทย (มรท.8001-2553) ต่อไป ซึ่งขณะนี้ กสร. และหน่วยงานที่เกี่ยวข้องได้ร่วมกันจัดทำร่างมาตรฐานเฉพาะด้าน ทั้ง 3 ด้านเสร็จเรียบร้อยแล้ว แต่ก่อนที่จะนำไปใช้ปฏิบัติจริง กสร. ได้กำหนดจัดให้มีการรับฟังความคิดเห็นเพื่อให้ทุกภาคส่วนที่เกี่ยวข้องได้มีส่วนร่วมในการแสดงความคิดเห็น และนำข้อเสนอแนะต่าง ๆ นำไปประกอบการพิจารณาปรับปรุงร่างมาตรฐานเฉพาะด้านให้มีความสมบูรณ์ยิ่งขึ้น ในวันศุกร์ที่ 17 สิงหาคม 2561 ณ โรงแรมเดอะ พาลาสโซ่ รัชดา ถนนรัชดาภิเษก ดินแดง กรุงเทพฯ ตั้งแต่เวลา 08.00 น. เป็นต้นไป
อธิบดีกสร. กล่าวต่อไปว่า กสร. จึงขอเชิญชวน นายจ้าง ลูกจ้าง หน่วยงานที่เกี่ยวข้อง และผู้ที่สนใจเข้าร่วมงานตามวันเวลาดังกล่าว โดยสามารถสำรองที่นั่งหรือสอบถามรายละเอียดเพิ่มเติมได้ที่ สำนักพัฒนามาตรฐานแรงงาน โทรศัพท์ 0 2246 8294, 0 2246 8370 นอกจากนี้ยังสามารถแสดงความคิดเห็นผ่านเว็บไซต์ กรมสวัสดิการและคุ้มครองแรงงาน www.labour.go.th ได้อีกช่องทางหนึ่ง ทั้งนี้ สามารถดาวน์โหลดร่างมาตรฐานดังกล่าวเพื่อศึกษารายละเอียดได้ที่ http://tls.labour.go.th

ที่มา : http://www.thaigov.go.th/news/contents/details/14289
