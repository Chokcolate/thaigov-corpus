รัฐบาลไทย-ข่าวทำเนียบรัฐบาล-สธ.ส่งทีมระบาดวิทยา ทีมเยียวยาสุขภาพจิตและทีมอนามัยสิ่งแวดล้อม ช่วยสปป.ลาวอีก 2-3 สัปดาห์

วันพฤหัสบดีที่ 2 สิงหาคม 2561
สธ.ส่งทีมระบาดวิทยา ทีมเยียวยาสุขภาพจิตและทีมอนามัยสิ่งแวดล้อม ช่วยสปป.ลาวอีก 2-3 สัปดาห์
กระทรวงสาธารณสุข ส่งทีมระบาดวิทยา ทีมเยียวยาสุขภาพจิตและทีมอนามัยสิ่งแวดล้อม ช่วยฟื้นฟู สปป.ลาว อีก ประมาณ 2-3 สัปดาห์  ก่อนส่งมอบงานที่เหลือให้ทาง สปป.ลาว ดำเนินงานต่อเนื่อง
กระทรวงสาธารณสุข ส่งทีมระบาดวิทยา ทีมเยียวยาสุขภาพจิตและทีมอนามัยสิ่งแวดล้อม ช่วยฟื้นฟู สปป.ลาว อีก ประมาณ 2-3 สัปดาห์  ก่อนส่งมอบงานที่เหลือให้ทาง สปป.ลาว ดำเนินงานต่อเนื่อง
นายแพทย์ประพนธ์ ตั้งศรีเกียรติกุล ผู้ตรวจราชการกระทรวงสาธารณสุขเขตสุขภาพที่ 10 ในฐานะ           ผู้บัญชาการเหตุการณ์ด้านการแพทย์และสาธารณสุข ให้สัมภาษณ์หลังการประชุมศูนย์ปฏิบัติการภาวะฉุกเฉิน  (EOC) กรณีสันเขื่อนเซเปียน-เซน้ำน้อย แตก ที่เมืองสนามไซ แขวงอัตตะปือ สาธารณรัฐประชาธิปไตยประชาชนลาว (สปป.ลาว) ว่า กระทรวงสาธารณสุขได้จัดส่งทีมปฏิบัติการฉุกเฉินทางการแพทย์ (Medical Emergency Response Team : MERT) ทีมเฝ้าระวังสอบสวนเคลื่อนที่เร็ว (SRRT) ทีมช่วยเหลือเยียวยาจิตใจ(MCATT) และทีมอนามัยสิ่งแวดล้อม (Environmental Health Response Team : EHRT) เข้าสนับสนุนช่วยเหลือ สปป.ลาว ตั้งแต่ 28 กรกฎาคม 2561 พร้อมส่งยาชุดน้ำท่วม 5,000 ชุด ยาน้ำกัดเท้า 2,000 หลอด ยาเวชภัณฑ์ ผ้าขาวห่อศพและเสื้อชูชีพ
ผลการดำเนินงานที่ผ่านมามีดังนี้ 1. ทีมระบาดวิทยา ได้สำรวจ ลงทะเบียน คัดกรอง ในศูนย์พักพิง พร้อมตรวจหาโรคติดต่อ อาทิ ไข้เลือดออก มาลาเรีย สครับไทฟัส และไข้หวัดใหญ่ สร้างระบบเฝ้าระวังและควบคุมโรค    ให้สุขศึกษา แนะนำการป้องกันโรคติดต่อ 2. ทีมอนามัยสิ่งแวดล้อม ดำเนินกิจกรรม big cleaning day ในศูนย์อพยพ ฝึกอบรมการทิ้งขยะ กำจัดขยะ คัดแยกขยะ สำรวจแหล่งน้ำสะอาด สร้างส้วมเพิ่มเติม 3. ทีมเยียวยาด้านจิตใจ ทำการคัดกรอง ค้นหากลุ่มผู้ที่ได้รับผลกระทบ จัดทำทะเบียนให้การดูแลรักษาตามผลการคัดกรอง พร้อมวางแผนการดูแลต่อเนื่อง ฝึกอบรมอาสาสมัคร ช่วยค้นหาคัดกรองผู้ป่วย
"ขณะนี้ได้ผ่านช่วงวิกฤตของเหตุการณ์ไปแล้ว อยู่ระหว่างการฟื้นฟู ซึ่งทีม MERT จากไทยและประเทศที่เข้าไปช่วยเหลือ ได้สนับสนุนช่วยเหลือดำเนินการในเรื่องเร่งด่วน พร้อมทั้งได้ช่วยวางระบบการทำงานในระยะฟื้นฟู คาดว่า ทีมจากไทยจะสนับสนุนการทำงานต่ออีกประมาณ 2-3 สัปดาห์ ซึ่งสปป.ลาว น่าจะมีความพร้อมดำเนินงานต่อเนื่องได้เอง" นายแพทย์ประพนธ์ กล่าว
อย่างไรก็ตาม การดำเนินงานช่วยเหลือครั้งนี้ เป็นไปตาม MOU ระดับจังหวัดระหว่างไทยและ สปป.ลาว ที่มีความสัมพันธ์ที่ดีต่อกันมาอย่างยาวนาน ในส่วนที่ทาง สปป.ลาวประสานขอความร่วมมือสนับสนุนเพิ่มเติมที่นอกเหนือจาก MOU นั้น จะเป็นการประสานขอสนับสนุนอย่างเป็นทางการในระดับประเทศต่อไป
************************************ 2 สิงหาคม 2561

ที่มา : http://www.thaigov.go.th/news/contents/details/14297
