รัฐบาลไทย-ข่าวทำเนียบรัฐบาล-กองบัญชาการป้องกันและบรรเทาสาธารณภัยแห่งชาติ จัดตั้ง “ศูนย์รับบริจาคช่วยเหลือผู้ประสบภัยน้ำท่วม สปป.ลาว” พร้อมเชิญชวนประชาชนบริจาคเงินและสิ่งของช่วยเหลือผู้ประสบภัยน้ำท่วม สปป.ลาว


วันอังคารที่ 31 กรกฎาคม 2561
206
กองบัญชาการป้องกันและบรรเทาสาธารณภัยแห่งชาติ จัดตั้ง “ศูนย์รับบริจาคช่วยเหลือผู้ประสบภัยน้ำท่วม สปป.ลาว” พร้อมเชิญชวนประชาชนบริจาคเงินและสิ่งของช่วยเหลือผู้ประสบภัยน้ำท่วม สปป.ลาว
กองบัญชาการป้องกันและบรรเทาสาธารณภัยแห่งชาติ จัดตั้ง “ศูนย์รับบริจาคช่วยเหลือผู้ประสบภัยน้ำท่วม สปป.ลาว” พร้อมเชิญชวนประชาชนบริจาคเงินและสิ่งของช่วยเหลือผู้ประสบภัยน้ำท่วม สปป.ลาว
เมื่อวันที่ 27 ก.ค 61 ที่กระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ในฐานะรองผู้บัญชาการป้องกันและบรรเทาสาธารณภัยแห่งชาติ เปิดเผยว่า ตามที่เมื่อวันอังคารที่ 24 กรกฎาคม 2561 ได้เกิดสถานการณ์อุทกภัยครั้งใหญ่จากการชำรุดของสันเขื่อนในเมืองสนามไซ แขวงอัตตะปือ สาธารณรัฐประชาธิปไตยประชาชนลาว (สปป.ลาว) ซึ่งรัฐบาล สปป.ลาว ได้ประกาศให้พื้นที่ดังกล่าวเป็นเขตพิบัติฉุกเฉินแห่งชาติ และได้จัดตั้งศูนย์อำนวยการเพื่อสั่งการและประสานการระดมทรัพยากรให้ความช่วยเหลือ โดยเชิญชวนร่วมบริจาคสิ่งของที่ขาดแคลนและจำเป็น
กระทรวงมหาดไทย โดยกองบัญชาการป้องกันและบรรเทาสาธารณภัยแห่งชาติ ขอให้จังหวัดที่มีความพร้อมจัดตั้ง “ศูนย์รับบริจาคช่วยเหลือผู้ประสบภัยน้ำท่วม สปป.ลาว” ณ ศาลากลางจังหวัด หรือสถานที่ที่เหมาะสม พร้อมประชาสัมพันธ์เชิญชวนประชาชนร่วมบริจาคเงินและสิ่งของ เพื่อสนับสนุนการช่วยเหลือผู้ประสบภัยน้ำท่วมใน สปป.ลาว
โดยพี่น้องประชาชนที่มีความประสงค์บริจาคเงิน สามารถบริจาคเข้าบัญชีธนาคารกรุงไทย สาขาทำเนียบรัฐบาล ชื่อบัญชี “หัวใจไทยส่งไป สปป.ลาว” เลขที่บัญชี 067–0–12886–4 และกรณีประสงค์บริจาคสิ่งของ  ต้องเป็นของที่เป็นความต้องการของ สปป.ลาว เป็นของใหม่ที่มีมาตรฐาน ไม่มีสภาพเสี่ยงต่อการชำรุด บูดเน่าเสียหาย หรือใกล้หมดอายุหรือของที่ใช้แล้ว อีกทั้งให้คำนึงถึงความสามารถในการบรรจุหีบห่อที่เหมาะสมต่อการขนส่งไปยังพื้นที่ประสบภัยได้สะดวก และขณะนี้ได้รับแจ้งประสานว่าสิ่งของที่จำเป็นที่จะขอรับบริจาค เช่น เต้นท์พักพิง สุขาสำเร็จรูป ยารักษาโรค เป็นต้น
ปลัดกระทรวงมหาดไทย กล่าวเพิ่มเติมว่า กระทรวงมหาดไทย ได้ขอให้จังหวัดเชิญชวนประชาชนจิตอาสา “เราทำความ ดี ด้วยหัวใจ” ร่วมกิจกรรมรับบริจาคสิ่งของกับ “ศูนย์รับบริจาคช่วยเหลือผู้ประสบภัยน้ำท่วม สปป.ลาว” เช่นที่ได้ปฏิบัติที่จังหวัดอุบลราชธานีและมุกดาหาร เพื่อสนับสนุนการช่วยเหลือผู้ประสบภัยน้ำท่วมของ สปป.ลาวให้เป็นไปอย่างรวดเร็ว รวมถึงยังเป็นการแสดงความห่วงใยและน้ำใจของประชาชนชาวไทย

ที่มา : http://www.thaigov.go.th/news/contents/details/14233