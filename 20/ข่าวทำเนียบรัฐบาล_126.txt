รัฐบาลไทย-ข่าวทำเนียบรัฐบาล-นายกรัฐมนตรี สักการะหลวงปู่ศุข และอนุสรณ์สถาน พลเรือเอก พระเจ้าบรมวงศ์เธอ พระองค์เจ้าอาภากรเกียรติวงศ์ กรมหลวงชุมพรเขตอุดมศักดิ์


วันจันทร์ที่ 20 สิงหาคม 2561
458
พิมพ์
นายกรัฐมนตรี สักการะหลวงปู่ศุข และอนุสรณ์สถาน พลเรือเอก พระเจ้าบรมวงศ์เธอ พระองค์เจ้าอาภากรเกียรติวงศ์ กรมหลวงชุมพรเขตอุดมศักดิ์
นายกรัฐมนตรีสักการะหลวงปู่ศุข (พระอาจารย์ของกรมหลวงชุมพรฯ) ณ มนฑปหลวงปู่ศุข และสักการะอนุสรณ์สถาน พลเรือเอก พระเจ้าบรมวงศ์เธอ พระองค์เจ้าอาภากรเกียรติวงศ์ กรมหลวงชุมพรเขตอุดมศักดิ์ เพื่อความเป็นสิริมงคล
วันนี้ (20 ส.ค.61) เวลา 19.00 น. พลเอก ประยุทธ์ จันทร์โอชา นายกรัฐมนตรี และคณะ เดินทางมายังอนุสรณ์สถาน พลเรือเอก พระเจ้าบรมวงศ์เธอ พระองค์เจ้าอาภากรเกียรติวงศ์ กรมหลวงชุมพรเขตอุดมศักดิ์ ตำบลหาดทรายรี อำเภอเมืองชุมพร จังหวัดชุมพร เข้าสักการะหลวงปู่ศุข (พระอาจารย์ของกรมหลวงชุมพรฯ) ณ มณฑปหลวงปู่ศุข จากนั้น เข้าสักการะอนุสรณ์สถาน พลเรือเอก พระเจ้าบรมวงศ์เธอ พระองค์เจ้าอาภากรเกียรติวงศ์ กรมหลวงชุมพรเขตอุดมศักดิ์ เพื่อความเป็นสิริมงคล ในโอกาสเดินทางมาตรวจราชการ จ.ชุมพร และประชุมคณะรัฐมนตรีอย่างเป็นทางการนอกสถานที่ ครั้งที่ 6/2561 ณ จังหวัดชุมพร ซึ่งกรมหลวงชุมพรเขตอุดมศักดิ์ ทรงเป็นองค์บิดาของทหารเรือไทย ผู้ทรงวางรากฐานการบริหารงานของกองทัพเรือ และทรงเป็นครูฝึกสอนนักเรียนนายเรือ รวมทั้งทรงเป็นนักยุทธศาสตร์ที่มีวิสัยทัศน์กว้างไกล และทรงเป็นเจ้านายพระองค์แรกที่สำเร็จการศึกษาจากประเทศอังกฤษ โดยทรงมีจุดประสงค์ในการฝึกให้ทหารเรือไทยสามารถเดินเรือทะเล และสามารถทำการรบทางเรือได้ พระองค์ทรงเป็นที่เคารพนับถือและศรัทธาของทหารเรือและประชาชนคนไทยมาอย่างยาวนาน
สำหรับตำหนัก  พลเรือเอก พระเจ้าบรมวงศ์เธอ  กรมหลวงชุมพรเขตอุดมศักดิ์ เคยเป็นที่ประทับของเสด็จในกรมฯ  เมื่อลาออกจากราชการทหาร และเป็นที่สิ้นพระชนม์ของพระองค์ท่าน ตำหนักดังกล่าวจึงเป็นเสมือนอนุสรณ์สถานของชาวจังหวัดชุมพรที่จัดสร้างเพื่อระลึกถึงบุคคลอันเป็นที่เคารพศรัทธา บริเวณอนุสรณ์สถาน ประกอบด้วย ตำหนักเสด็จในกรมหลวงชุมพรเขตอุดมศักดิ์ ซึ่งตั้งอยู่บนเนินเขาด้านทิศเหนือของหาดทรายรี ด้านหน้าตำหนักหันหน้าออกทะเล บริเวณใกล้เคียงประกอบด้วยอาคารพิพิธภัณฑ์ และเรือรบหลวง โดยมีประชาชนชาวชุมพร และนักท่องเที่ยวแวะมาสักการะเพื่อความเป็นสิริมงคลแก่ชีวิตอย่างต่อเนื่อง  นับเป็นหนึ่งในสถานที่ท่องเที่ยวทางประวัติศาสตร์ที่สำคัญและมีชื่อเสียงของจังหวัดชุมพร อีกทั้งยังมีจุดชมทัศนียภาพที่มีความสวยงาม
--------------------
สำนักโฆษก

ที่มา : http://www.thaigov.go.th/news/contents/details/14759