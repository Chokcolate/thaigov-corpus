รัฐบาลไทย-ข่าวทำเนียบรัฐบาล-กระทรวงศึกษาธิการ (ศธ.ส่วนหน้า) น้อมนำศาสตร์พระราชา พาเด็ก จชต.กว่า 2.7 หมื่นคน กลับเข้าเรียนได้สำเร็จ

วันอังคารที่ 24 กรกฎาคม 2561
กระทรวงศึกษาธิการ (ศธ.ส่วนหน้า) น้อมนำศาสตร์พระราชา พาเด็ก จชต.กว่า 2.7 หมื่นคน กลับเข้าเรียนได้สำเร็จ
กระทรวงศึกษาธิการ เผยแพร่บทความ "กระทรวงศึกษาธิการ (ศธ.ส่วนหน้า) น้อมนำศาสตร์พระราชา พาเด็ก จชต.กว่า 2.7 หมื่นคน กลับเข้าเรียนได้สำเร็จ" ในหนังสือพิมพ์แนวหน้า ฉบับวันที่ 24 กรกฎาคม 2561 รวมทั้งเพจ "ศธ.360 องศา" และ "กระทรวงศึกษาธิการ"
กระทรวงศึกษาธิการ เผยแพร่บทความ "กระทรวงศึกษาธิการ (ศธ.ส่วนหน้า) น้อมนำศาสตร์พระราชา พาเด็ก จชต.กว่า 2.7 หมื่นคน กลับเข้าเรียนได้สำเร็จ" ในหนังสือพิมพ์แนวหน้า ฉบับวันที่ 24 กรกฎาคม 2561 รวมทั้งเพจ "ศธ.360 องศา" และ "กระทรวงศึกษาธิการ"
ปี 2561 กระทรวงศึกษาธิการ (ศธ.) ใช้กลไกประชารัฐจัดการแก้ปัญหาประชากรวัยเรียนนอกระบบการศึกษาชายแดนใต้ นำกลับเข้าสู่ระบบการศึกษาได้กว่า 27,376 คน หรือ 60% ของเด็กนอกระบบทั้งหมดในพื้นที่ ผู้แทนยูเนสโกยกย่องความสำเร็จที่เกิดขึ้น ทั่วโลกต้องรับรู้ แนะความสำเร็จการศึกษา ครูต้องสร้างความไว้วางใจต่อประชาชน
เมื่อต้นเดือนกรกฎาคมที่ผ่านมา ศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.) จัดแถลงรายงานผล “การดำเนินการแก้ปัญหาประชากรวัยเรียนที่อยู่นอกระบบการศึกษาจังหวัดชายแดนภาคใต้ต่อสาธารณชน” โดยได้รับเกียรติจาก พล.อ.สุรเชษฐ์ ชัยวงศ์ หัวหน้าผู้แทนพิเศษของรัฐบาลในการแก้ไขปัญหาจังหวัดชายแดนภาคใต้ และรัฐมนตรีช่วยว่าการกระทรวงศึกษาธิการ เป็นประธานการประชุมสรุปผลการดำเนินงาน ที่จังหวัดปัตตานี
พล.อ.สุรเชษฐ์ ชัยวงศ์ กล่าวว่า การแก้ปัญหาประชากรวัยเรียนที่อยู่นอกระบบการศึกษาจังหวัดชายแดนภาคใต้ เป็นหนึ่งในงานสำคัญที่รัฐบาล “พล.อ.ประยุทธ์ จันทร์โอชา นายกรัฐมนตรี” มอบหมายให้กระทรวงศึกษาธิการ (ศธ.) เร่งดำเนินการ เพื่อยกระดับคุณภาพ และโอกาสในการเข้าถึงการศึกษาอย่างทั่วถึง
ด้วยความเพียรและมุ่งมั่นตั้งใจของทุกภาคส่วนที่เกี่ยวข้อง นับตั้งแต่การประกาศเจตนารมณ์ร่วมกันเมื่อเดือนพฤศจิกายน 2560 "พวกเราจะร่วมติดตาม ช่วยเหลือ สนับสนุน แก้ไขปัญหา ให้เด็กวัยเรียนที่อยู่นอกระบบการศึกษาในพื้นที่รับผิดชอบ ได้เข้ารับการศึกษาในรูปแบบต่าง ๆ ครบทุกคน โดยเร็ว"
จนถึงปัจจุบัน กระทรวงศึกษาธิการ (ส่วนหน้า) ได้น้อมนำยุทธศาสตร์พระราชทานของพระบาทสมเด็จพระปรมินทรมหาภูมิพลอดุลยเดช (รัชกาลที่ 9) "เข้าใจ เข้าถึง พัฒนา" รวมทั้งพระบรมราโชวาทในสมเด็จพระเจ้าอยู่หัวมหาวชิราลงกรณ บดินทรเทพยวรางกูร (รัชกาลที่ 10) ซึ่งทรงพระราชทานเกี่ยวกับการศึกษาที่ต้องมุ่งสร้างพื้นฐานให้แก่ผู้เรียน 4 ด้าน คือ 1) มีทัศนคติที่ถูกต้องต่อบ้านเมือง ที่ยึดมั่นในสถาบันชาติ ศาสนา พระมหากษัตริย์ 2) มีพื้นฐานชีวิตที่มั่นคง มีคุณธรรมจริยธรรม 3) มีงานทำ มีอาชีพสุจริต 4) เป็นพลเมืองดี เป็นหลักคิดในการดำเนินงาน ตั้งแต่การจัดทำฐานข้อมูลนักเรียน การศึกษาระเบียบกฎหมาย กำหนดแนวทางการติดตาม ค้นหาสาเหตุ และจัดหาที่เรียน พร้อมกำหนดผู้รับผิดชอบดูแลนักเรียน และติดตามผลเป็นระยะ
วันนี้จึงมีผลแห่งความก้าวหน้าเกิดขึ้น โดย ศธ.สามารถนำประชากรวัยเรียนอายุระหว่าง 3-18 ปี เข้าสู่ระบบการศึกษาได้กว่า 27,376 คน คิดเป็นร้อยละ 60.45 ของจำนวนเด็กที่อยู่นอกระบบฯ แบ่งเป็นเด็กปกติ 12,759 คน เด็กออกกลางคัน 7,175 คน จบภาคบังคับ 5,573 คน และเด็กพิการ 1,869 คน พร้อมกำหนดมาตรการป้องกันดูแลและช่วยเหลือนักเรียนที่เข้มแข็ง เพื่อให้คงอยู่ในระบบการศึกษา และเติบโตเป็นเยาวชนที่ดีของชาติในอนาคต
ส่วนประชากรวัยเรียนที่เหลืออีกร้อยละ 40 จะเร่งติดตามนำเข้าสู่ระบบการศึกษาให้ได้ครบ 100% พร้อมจัดระบบช่วยเหลือให้ได้เรียนจนจบการศึกษาขั้นพื้นฐานและมีงานทำ ไม่ว่าจะเข้าเรียนในระบบ นอกระบบ ในระดับการศึกษาขั้นพื้นฐาน อาชีวศึกษา หรืออุดมศึกษา
“ความสำเร็จขั้นต้นของการทำงานครั้งนี้ ไม่ได้เกิดขึ้นด้วย ศธ.เพียงลำพัง แต่เป็นความร่วมมือของทุกฝ่ายในรูปแบบการทำงานประชารัฐ ที่จะเป็นแบบอย่างของการทำงานในพื้นที่ชายแดนใต้ และพื้นที่อื่น ๆ ทั่วประเทศ โดยเฉพาะอย่างยิ่งการทำงานของสำนักงาน กศน. ที่มีครู กศน. ทำงานเข้าถึงประชาชนและชุมชนในทุกพื้นที่ จึงย้ำว่า ศธ.จะยังคงให้ความสำคัญกับนักเรียนพิการ ผู้ด้อย พลาด และขาดโอกาสทางการศึกษาให้มากขึ้น เพื่อให้ทุกคนได้รับการพัฒนาตามความสามารถ ศักยภาพ และความถนัด เพราะ ศธ.จะไม่ทิ้งใครไว้ข้างหลัง “Leave no one behind”
นายอิชิโร มิยาซาวา ผู้เชี่ยวชาญด้านการรู้หนังสือและการเรียนรู้ตลอดชีวิต ยูเนสโก กล่าวแสดงความยินดีกับประเทศไทยที่ประสบความสำเร็จในการแก้ปัญหาประชากรวัยเรียนที่อยู่นอกระบบการศึกษาในพื้นที่จังหวัดชายแดนภาคใต้ ถือว่าไทยเป็นประเทศผู้นำด้านการศึกษาในภูมิภาคอาเซียน จากการที่รัชกาลที่ 9 ตลอดจนพระบรมวงศานุวงศ์ทุกพระองค์ ทรงสืบสานพระราชปณิธานและพระราชดำริริเริ่มการส่งเสริมการศึกษาให้กับประชาชนทุกหมู่เหล่า โดยเฉพาะบริเวณพื้นที่ชายแดน
นอกจากนี้ ไทยยังมีกฎหมายและนโยบายการศึกษาที่สำคัญต่อการจัดการศึกษาให้กับประชากรทุกคน โดยไม่จำกัดเชื้อชาติ ศาสนา เช่น มติคณะรัฐมนตรีเกี่ยวกับการจัดการศึกษาให้แก่บุคคลที่ไม่มีหลักฐานทะเบียนราษฎรหรือไม่มีสัญชาติไทย เป็นการเปิดโอกาสทางการศึกษาให้กับประชากรทุกคนที่อยู่อาศัยในประเทศไทย, การยกร่างปฏิญญาอาเซียนว่าด้วยการสร้างเสริมความเข้มแข็งด้านการศึกษาให้กับเด็กและเยาวชนตกหล่น ที่มีการลงนามรับรองในการประชุมสุดยอดอาเซียน เมื่อปี 2550 ที่สาธารณรัฐประชาธิปไตยประชาชนลาว เป็นต้น
ดังนั้น ความสำเร็จของไทยที่เกิดจากความพยายามตลอด 7 เดือนที่ผ่านมา จึงเป็นเพียงจุดเริ่มต้นเท่านั้น หากแต่สิ่งสำคัญกว่าต่อจากนี้คือ หน่วยงานต่าง ๆ จะต้องร่วมหาแนวทางสนับสนุนเด็กกลุ่มนี้เป็นพิเศษ เพื่อช่วยให้เด็กคงอยู่ในระบบการศึกษาจนสำเร็จการศึกษาได้ และร่วมมือกับทุกภาคส่วนช่วยเหลือเด็กอีก 40% ให้สามารถเข้าสู่ระบบการศึกษาจนสำเร็จการศึกษาขั้นพื้นฐาน โดยที่ยูเนสโกจะร่วมกับอาเซียนจัดการศึกษาให้เด็กตกหล่นในภูมิภาคนี้ที่มากถึง 4.1 ล้านคนเช่นกันด้วย
มุมมองของสหประชาชาติในประเด็นด้านการศึกษา ถือว่า "ครู" เป็นปัจจัยที่สำคัญ และช่วยผลักดันให้เด็กอยากเรียนจนจบการศึกษา ความไว้วางใจต่อครูจึงเป็นสิ่งสำคัญต่อการศึกษา ซึ่งครู กศน. เป็นตัวอย่างของไทยที่แสดงให้เห็นว่าครูได้รับความไว้วางใจจากประชาชน ทำให้ครู กศน. สามารถเข้าถึงประชาชนได้ในทุกตำบลทุกหมู่บ้าน
“ขอแสดงความยินดีในความสำเร็จของการแก้ปัญหาเด็กตกหล่นของไทย ซึ่งสอดคล้องตามปฏิญญาอาเซียนว่าด้วยการสร้างเสริมความเข้มแข็งด้านการศึกษาให้กับเด็กและเยาวชนตกหล่น และควรเผยแพร่ผลความสำเร็จให้ทั่วโลกรับรู้ ในฐานะองค์การยูเนสโกจะช่วยประกาศและเผยแพร่โครงการส่งเสริมการศึกษาสำหรับเด็กตกหล่นในจังหวัดชายแดนภาคใต้ ทั้งในระดับภูมิภาคและระดับสากล หวังว่าจะมีการขยายผลความสำเร็จการดำเนินงานเช่นนี้ไปยังจังหวัดอื่น ๆ ทั่วประเทศ รวมทั้งประเทศต่าง ๆ ในภูมิภาคอาเซียนด้วย”
กระทรวงศึกษาธิการ
Written by นวรัตน์ รามสูต
Photo Credit อิทธิพล รุ่งก่อน, คณะทำงาน, พงษ์อนันต์ คำน่าน (ภาพธงชาติไทย)
Rewriter บัลลังก์ โรหิตเสถียร
Editor บัลลังก์ โรหิตเสถียร

ที่มา : http://www.thaigov.go.th/news/contents/details/14091
