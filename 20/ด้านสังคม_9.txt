รัฐบาลไทย-ข่าวทำเนียบรัฐบาล-รมว. พม. ลงพื้นที่ จ.ศรีสะเกษ และอุบลราชธานี มุ่งติดตามการดำเนินงานตามนโยบายรัฐบาล เพื่อลดความเหลื่อมล้ำของสังคมและการสร้างโอกาสการเข้าถึงบริการของรัฐ


วันจันทร์ที่ 23 กรกฎาคม 2561
166
รมว. พม. ลงพื้นที่ จ.ศรีสะเกษ และอุบลราชธานี มุ่งติดตามการดำเนินงานตามนโยบายรัฐบาล เพื่อลดความเหลื่อมล้ำของสังคมและการสร้างโอกาสการเข้าถึงบริการของรัฐ
รมว. พม. ลงพื้นที่ จ.ศรีสะเกษ และอุบลราชธานี มุ่งติดตามการดำเนินงานตามนโยบายรัฐบาล เพื่อลดความเหลื่อมล้ำของสังคมและการสร้างโอกาสการเข้าถึงบริการของรัฐ
วันนี้ ( 23 ก.ค. 61) เวลา 10.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหาร ลงพื้นที่จังหวัดศรีสะเกษและอุบลราชธานี เพื่อติดตามการดำเนินงานตามนโยบายรัฐบาล ในการลดความเหลื่อมล้ำของสังคมและการสร้างโอกาสการเข้าถึงบริการของรัฐ สำหรับประชาชนกลุ่มเป้าหมายของกระทรวงการพัฒนาสังคมและความมั่นคงของมนุษย์ (พม.) ณ ศูนย์พัฒนาครอบครัวในชุมชน (ศพค.) จังหวัดศรีสะเกษ ศูนย์เรียนรู้การพัฒนาสตรีและครอบครัว ภาคตะวันออกเฉียงเหนือ จังหวัดศรีสะเกษ และศูนย์พัฒนาศักยภาพและอาชีพคนพิการบ้านทองพูนเผ่าพนัส จังหวัด อุบลราชธานี โดยมีการตรวจเยี่ยม รับฟังรายงานสถานการณ์ทางสังคม และติดตามผลการดำเนินงาน พร้อมมอบแนวทางการขับเคลื่อนงานในพื้นที่อย่างบูรณาการให้กับทีม พม. (One Home) จังหวัดศรีสะเกษ ยโสธร อุบลราชธานี และอำนาจเจริญ
ศูนย์พัฒนาครอบครัวในชุมชน (ศพค.) ตำบลละทาย อำเภอกันทรารมย์ จังหวัดศรีสะเกษ เป็นองค์กรสาธารณประโยชน์ ซึ่งเป็นหนึ่งในศูนย์ฯ ที่มีทั้งหมด 7,079 แห่งทั่วประเทศ ภายใต้การสนับสนุนงบประมาณและการกำกับดูแลการดำเนินงาน โดยพัฒนาสังคมและความมั่นคงของมนุษย์จังหวัด (พมจ.) ดำเนินงานโดยชาวชุมชนบ้านละทายและมีประธาน ศพค. คือ นายสวัสดิ์ ธนะศรี ซึ่งศูนย์ดังกล่าวดำเนินโครงการสำคัญ คือ การลดปัญหาการตั้งครรภ์ไม่พร้อมในวัยรุ่นแบบบูรณาการ โดยร่วมกับมหาวิทยาลัยราชภัฎศรีสะเกษ ด้วยการใช้กลไกความร่วมมือชุมชนบ้านละทายกับหน่วยงานที่เกี่ยวข้อง เพื่อเสริมสร้างภูมิคุ้มกันการตั้งครรภ์ไม่พร้อม คือ 6 ห่วง 3 ประการ ประกอบด้วย 1) 6 ห่วง ได้แก่ ชุมชน โรงเรียน องค์การบริหารส่วนตำบลละทาย โรงพยาบาลส่งเสริมสุขภาพตำบลละทาย โรงพยาบาลกันทรารมย์ เด็กและเยาวชน และ 2) 3 ประการ ได้แก่ การป้องกัน/ป้องปราม การแก้ไข และการฟื้นฟู ปัจจุบัน โครงการดังกล่าวประสบผลสำเร็จ อย่างดีเยี่ยม เนื่องจากไม่พบว่า มีปัญหาการตั้งครรภ์ไม่พร้อมในวัยรุ่นในพื้นที่ตำบลละทาย
นอกจากการตรวจเยี่ยมและติดตามผลการดำเนินงานของศูนย์ดังกล่าว มีการพบปะประชาชนกลุ่มเป้าหมายของกระทรวง พม. จำนวน 500 คน ประกอบด้วย เด็ก เยาวชน สตรี ผู้สูงอายุ คนพิการ และผู้ด้อยโอกาสในสังคม อีกทั้งมอบรถโยกให้คนพิการ จำนวน 5 ราย ป้ายบ้านแก่ผู้ด้อยโอกาสตามโครงการยกระดับคุณภาพชีวิตคนอีสาน ศตวรรษที่ 21 (1 ตำบลซ่อม 1 ตำบลสร้าง) จำนวน 1 ราย มอบป้าย ซ่อมบ้านผู้พิการ จำนวน 1 ราย มอบป้ายการจัดตั้งศูนย์ประสานงานอาสาสมัครการพัฒนาสังคมและความมั่นคงของมนุษย์ (อพม.) อำเภอกันทรารมย์ จ.ศรีสะเกษ จำนวน 1 ป้าย และเยี่ยมชมนิทรรศการ ผลิตภัณฑ์สินค้าจากหน่วยงานและภาคีเครือข่ายในพื้นที่
ศูนย์เรียนรู้การพัฒนาสตรีและครอบครัว ภาคตะวันออกเฉียงเหนือ จังหวัดศรีสะเกษ เป็นหน่วยงานในพื้นที่สังกัดกรมกิจการสตรี และสถาบันครอบครัว (สค.) โดยมีภารกิจสำคัญ อาทิ 1) สงเคราะห์และคุ้มครองสวัสดิภาพแก่กลุ่มเป้าหมาย 2) ประสานการปฏิบัติงานกับทีมสหวิชาชีพในการให้ความช่วยเหลือฟื้นฟู 3) ให้ความรู้และประสานการปฏิบัติงานกับองค์กรภาคีเครือข่ายในระดับพื้นที่ 4) พัฒนา หลักสูตรและสื่อการเรียนรู้ด้านการพัฒนาอาชีพ และ 5) ส่งเสริมการเรียนรู้ด้านสตรีและครอบครัวในสถาบันและชุมชน เป็นต้น นอกจากนี้ ภายในศูนย์ฯ ยังมีศูนย์เรียนรู้ครอบครัวและนวัตกรรมชนเผ่า ประกอบด้วย 4 ชนเผ่า คือ เผ่าเขมร เผ่าลาว เผ่าเยอ และเผ่าส่วย เพื่อส่งเสริม และอนุรักษ์ภูมิปัญญาท้องถิ่นด้วยผลิตภัณฑ์ของชนเผ่าจากวิถีชีวิตพื้นบ้านสู่งานอาชีพอย่างทันสมัย ซึ่งเป็นการสร้างงานสร้างอาชีพ ให้กลุ่มสตรีและครอบครัวมีรายได้ที่มั่นคง ด้วยการส่งเสริมฝึกอาชีพ ได้แก่ การออกแบบแฟชั่น การทอผ้า การปักแซว และการจักสาร เป็นต้น
ศูนย์บริการคนพิการจังหวัดอุบลราชธานี สาขาศูนย์พัฒนาศักยภาพและอาชีพคนพิการบ้านทองพูนเผ่าพนัส ซึ่งเป็นหน่วยงาน ที่จัดตั้งขึ้น เพื่อฝึกอาชีพและทักษะทางสังคมให้แก่คนพิการ ในการเตรียมความพร้อมคนพิการสู่การมีงานทำ มีรายได้ และดำรงชีวิต ในสังคมได้อย่างอิสระ โดยมีการฝึกอาชีพด้วยหลักสูตร 1,200 ชม. (10 เดือน) จำนวน 5 หลักสูตร ดังนี้ 1) แผนกช่างอิเล็กทรอนิกส์ 2) แผนกส่งเสริมสวยและตัดผมชาย 3) เพิ่มทักษะช่างอิเล็กทรอนิกส์ 4) เพิ่มทักษะช่างส่งเสริมสวยและตัดผมชาย และ 5) เพิ่มทักษะ นวดแผนไทย ทั้งนี้ ทางศูนย์ฯ มีสวัสดิการให้ผู้รับการฝึกอาชีพ ได้แก่ ไม่เสียค่าใช้จ่ายในการเรียน บริการที่พักและอาหาร 3 มื้อ บริการ ด้านการรักษาพยาบาล และฟื้นฟูสมรรถภาพ การจัดหาเครื่องช่วยความพิการและกายอุปกรณ์ บริการด้านสวัสดิการสังคมและสังคมสงเคราะห์ และการจัดหางานหลังสำเร็จการฝึกอาชีพ นอกจากนี้ มีการจัดฝึกอบรมหลักสูตร "เตรียมความพร้อมคนพิการในชุมชน ตามความต้องการของตลาดและสถานประกอบการ” ให้แก่คนพิการในชุมชนในพื้นที่จังหวัดอุบลราชธานีและจังหวัดใกล้เคียงอีกด้วย
นอกจากนี้ มีการประชุมเพื่อมอบแนวทางการขับเคลื่อนงานในพื้นที่อย่างบูรณาการให้กับทีม พม. (One Home) จังหวัดศรีสะเกษ ยโสธร อุบลราชธานี และอำนาจเจริญ โดยได้เน้นย้ำถึงการบูรณาการความร่วมมือในพื้นที่ ตามแนวทางประชารัฐทั้งภาครัฐ เอกชน และประชาสังคม เพื่อช่วยเหลือและประสานส่งต่อกลุ่มเป้าหมายได้อย่างมีประสิทธิภาพ โดยอาศัยความเข้มแข็งในการเป็นศูนย์กลาง ด้วยการกำหนดนโยบายทีม One Home หรือ Model ในการทำงานในพื้นที่ หรือ แผนพัฒนาภาค เพื่อเชื่อมโยงกับภาคีเครือข่ายทุกภาคส่วน ในพื้นที่ ที่มุ่งเน้นการประสานงานด้วยความรวดเร็ว ลดขั้นตอนด้วยเทคโนโลยีการสื่อสาร และให้ศูนย์ช่วยเหลือสังคม สายด่วน 1300 เป็นช่องทางให้ประชาชนผู้ประสบปัญหาสังคมเข้าถึงการให้บริการสวัสดิการของภาครัฐ โดยเน้นการทำงานทั้งเชิงรุกและเชิงรับ สามารถเข้าถึงผู้ประสบปัญหาในภาวะวิกฤตได้อย่างรวดเร็ว อีกทั้งมีการใช้ข้อมูลแผนที่ทางสังคม (Social Map) และฐานข้อมูลอื่นๆ รวมทั้งเทคโนโลยีสารสนเทศ เพิ่มประสิทธิภาพในการดำเนินงาน ทั้งนี้ เจ้าหน้าที่ผู้ปฏิบัติงานทุกคนจำเป็นต้องดำเนินงานร่วมกับภาคีเครือข่ายทุกภาคส่วนในพื้นที่อย่างเต็มความสามารถ ด้วยความซื่อสัตย์สุจริต โดยคำนึงถึงประโยชน์ของประชาชนและประเทศชาติเป็นสำคัญ

ที่มา : http://www.thaigov.go.th/news/contents/details/14057