รัฐบาลไทย-ข่าวทำเนียบรัฐบาล-มท.2 ลงพื้นที่ตรวจเยี่ยมโครงการไทยนิยม ยั่งยืน จังหวัดอุบลราชธานี พร้อมมอบแนวทางการขับเคลื่อนนโยบาย แก่กำนัน ผู้ใหญ่บ้าน และผู้บริหาร อปท.

วันจันทร์ที่ 23 กรกฎาคม 2561
มท.2 ลงพื้นที่ตรวจเยี่ยมโครงการไทยนิยม ยั่งยืน จังหวัดอุบลราชธานี พร้อมมอบแนวทางการขับเคลื่อนนโยบาย แก่กำนัน ผู้ใหญ่บ้าน และผู้บริหาร อปท.
มท.2 ลงพื้นที่ตรวจเยี่ยมโครงการไทยนิยม ยั่งยืน จังหวัดอุบลราชธานี พร้อมมอบแนวทางการขับเคลื่อนนโยบาย แก่กำนัน ผู้ใหญ่บ้าน และผู้บริหาร อปท.
วันนี้ (22 ก.ค.61) เวลา 11.15 น. ณ ที่ว่าการอำเภอตาลสุม จังหวัดอุบลราชธานี นายสุธี มากบุญ รัฐมนตรีช่วยว่าการกระทรวงมหาดไทย ได้ลงพื้นที่เพื่อตรวจเยี่ยมการดำเนินโครงการไทยนิยม ยั่งยืน
(หมู่บ้านละ 200,000 บาท) พร้อมมอบแนวทางขับเคลื่อนโครงการชุมชนท่องเที่ยว OTOP นวัตวิถี โดยมี
นายธนาคม กองเพียร นายอำเภอตาลสุม พร้อมด้วยหัวหน้าส่วนราชการ กำนัน ผู้ใหญ่บ้าน และผู้บริหาร
องค์กรปกครองส่วนท้องถิ่น ให้การต้อนรับ
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า ขอให้เจ้าหน้าที่ผู้ปฏิบัติงานทุกหน่วยงานร่วมกันขับเคลื่อนโครงการต่าง ๆ ของรัฐบาล อาทิ โครงการไทยนิยม ยั่งยืน OTOP นวัตวิถี การสร้างความสามัคคีปรองดองในพื้นที่ให้เกิดผลสัมฤทธิ์อย่างยั่งยืน และเป็นรูปธรรม เน้นการเชื่อมโยงแผนชุมชน/หมู่บ้านกับแผนในระดับจังหวัดและระดับประเทศ โดยให้นายอำเภอเป็นศูนย์กลางในการวางแผนการพัฒนา พร้อมทั้งกำชับให้ทุกหน่วยงานวางแผนป้องกันและติดตามการแก้ไขปัญหายาเสพติดในพื้นที่ไปพร้อมกันด้วย นอกจากนี้ได้มอบแนวทางการปฏิบัติราชการ 5 เรื่องด้วยกัน ได้แก่  1. การเป็นข้าราชการในองค์สมเด็จพระเจ้าอยู่หัว 2. การสนับสนุนและขับเคลื่อนนโยบายของรัฐบาลและคณะรักษาความสงแห่งชาติ (คสช.) 3. การเป็นที่พึ่งของประชาชนอย่างแท้จริง 4. นำหลักธรรมาภิบาลมาใช้ในการปฏิบัติราชการ และ 5. นำแนวทางการบริหารจัดการเชิงยุทธศาสตร์เพื่อขับเคลื่อนงานต่าง ๆ ให้เกิดผลสัมฤทธิ์ ทำให้งานราชการเป็นไปอย่างมีประสิทธิผลเกิดผลสัมฤทธิ์กับพี่น้องประชาชนอย่างแท้จริง
.
จากนั้นได้เดินทางไป หมู่ 5 (บ้านนามน) ตำบลตาลสุม อำเภอตาลสุม เพื่อเยี่ยมชมโครงการปรับปรุงเสียงตามสายและหอกระจายข่าว ซึ่งใช้ในการประชาสัมพันธ์ข้อมูลข่าวสารทางราชการ ข่าวประจำวัน และข้อมูลข่าวสารทั่วไป เช่น ราคาข้าว ยางพารา พืชผักผลไม้ การเเจ้งเตือนภัยพิบัติ เป็นต้น พร้อมเยี่ยมชมผลิตภัณฑ์ OTOP ของกลุ่มอาชีพต่าง ๆ ในพื้นที่อำเภอตาลสุม อาทิ ผ้ากาบบัว  ผ้าห่ม  และกลุ่มผลิตสบู่สมุนไพร ระดับ 4 ดาว ต่อมาเดินทางไปยังหมู่ 10 ตำบลตาลสุม อำเภอตาลสุม เพื่อตรวจเยี่ยมโครงการต่อเติมลานตากพืชผลทางการเกษตร ซึ่งชาวบ้านในชุมชนสามารถนำพืชผลทางการเกษตร (ข้าว), มันสำปะหลัง ไปตากในลานคอนกรีตร่วมกันได้ นอกจากนี้ยังใช้เป็นลานกิจกรรมสำหรับเยาวชนในชุมชน หลังจากนั้นเดินทางไปยังพื้นที่ หมู่ 11 (บ้านห่องแดง) ตำบลนาคาย อำเภอตาลสุม เพื่อตรวจเยี่ยมการขับเคลื่อนโครงการชุมชนท่องเที่ยว OTOP นวัตวิถี (การทำนาบัวอินทรีย์) พร้อมเยี่ยมชมผลิตภัณฑ์จากการทำนาบัวอินทรีย์ซึ่งมีผลิตภัณฑ์หลากหลายชนิดจัดจำหน่าย ได้แก่ ดอกบัว รากบัว/รากบัวเชื่อม ฝักบัวหวาน ตาลสด/วุ้นตาล โดนัทเม็ดบัว ปลาแห้ง ขนมดอกจอก ตะกร้า กระติบข้าว สุ่ม เป็นต้น.

ที่มา : http://www.thaigov.go.th/news/contents/details/14040
