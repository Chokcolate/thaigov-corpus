รัฐบาลไทย-ข่าวทำเนียบรัฐบาล-นายกรัฐมนตรีเผยรัฐบาลเตรียมจัดงาน”รวมใจเป็นหนึ่งเดียว”

วันอังคารที่ 31 กรกฎาคม 2561
นายกรัฐมนตรีเผยรัฐบาลเตรียมจัดงาน”รวมใจเป็นหนึ่งเดียว”
นายกรัฐมนตรีเผย รัฐบาลเตรียมจัดงาน”รวมใจเป็นหนึ่งเดียว” ขอบคุณทุกฝ่ายที่บูรณาการทำงานร่วมกันช่วยเหลือทีมหมูป่าจนประสบความสำเร็จ
วันนี้ (24 ก.ค.61) เวลา 13.15 น.ณ มหาวิทยาลัยอุบลราชธานี ตำบลเมืองศรีไค อำเภอวารินชำราบ จังหวัดอุบลราชธานี ภายหลังเสร็จสิ้นการประชุมคณะรัฐมนตรีอย่างเป็นทางการนอกสถานที่ ครั้งที่ 5/2561 พลเอก ประยุทธ์ จันทร์โอชา นายกรัฐมนตรี ได้กล่าวถึงการเตรียมการจัดงานรับพระราชทานเลี้ยงขอบคุณทุกฝ่ายที่ให้การช่วยเหลือนำเยาวชนทีมหมูป่า อะคาเดมี จำนวน 13 คน ออกจากถ้ำหลวง-ขุนน้ำนางนอน อำเภอแม่สาย จังหวัดชียงรายว่า นับเป็นพระมหากรุณาธิคุณอันหาที่สุดมิได้ สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงพระกรุณาโปรดเกล้าโปรดกระหม่อม พระราชทานพระราชานุญาตให้รัฐบาลใช้พระลานพระราชวังดุสิตเป็นสถานที่การจัดงานเลี้ยงขอบคุณทุกฝ่าย และพระราชอาหารเลี้ยงผู้ร่วมงาน ในวันที่ 1 สิงหาคม 2561 เวลาประมาณ 18.00 น. – 21.00 น. ภายใต้ชื่องาน “รวมใจเป็นหนึ่งเดียว” “United as One”  โดยจะเชิญคณะทูตานุทูตมาร่วมงานด้วยในครั้งนี้ ซึ่งขณะนี้อยู่ระหว่างการประสานงานกับคณะทำงานและผู้ที่เกี่ยวข้องทุกส่วน ทั้งนี้ การที่ทุกภาคส่วนของประเทศได้เข้าไปช่วยเหลือทีมหมูป่านั้น หลายประเทศชื่นชมประเทศไทยเป็นอย่างยิ่ง ต่างประเทศต่างกล่าวว่าไม่มีการช่วยเหลือประชาชนใดในโลกที่มีความสำเร็จเท่าประเทศไทยในวันนี้  ซึ่งแสดงให้เห็นถึงการบรูณาการร่วมกันของทุกภาคส่วน ตั้งแต่พระมหากรุณาธิคุณของสมเด็จพระเจ้าอยู่หัว ลงมาจนถึงประชาชน การบริหารจัดการของทุกหน่วยที่เกี่ยวข้อง ความร่วมมือของพลเรือน ตำรวจ ทหาร ภาคเอกชน ความตลอดจนร่วมมือจากต่างประเทศ
อย่างไรก็ตามสิ่งสำคัญที่ต้องการให้ทุกคนตระหนักคือเหตุการณ์ที่เกิดขึ้นไม่ใช่ความผิดของใคร เพราะเป็นเรื่องที่ไม่มีใครรู้ว่าจะเกิดขึ้นและเป็นเรื่องทางธรรมชาติ ขณะที่เด็ก ๆ เองก็บริสุทธิ์ใจ แต่เหตุที่เกิดขึ้นนำไปสู่การแก้ปัญหา ซึ่งการแก้ปัญหาต้องทำหลายเรื่องพร้อมกัน ทั้งการบูรณาการหน่วยงาน การจัดตั้งศูนย์บรรเทาสาธารณภัยแก้ปัญหา การจัดชุดช่วยเหลือ รวมถึงการซักซ้อมการทำงานอยู่ตลอดเวลา พร้อมขอความร่วมมือสื่อมวลชนขอให้ระมัดระวังในการไปพูดคุยหรือสัมภาษณ์เด็กและผู้ปกครอง เพราะอาจจะมีปัญหาในอนาคต  ขณะที่ในฐานะรัฐบาลก็ต้องมีมาตรการที่เหมาะสมในการที่จะแก้ปัญหาดังกล่าว ซึ่งสิ่งที่แก้ปัญหาที่เกิดขึ้นครั้งนี้สำเร็จคือความร่วมมือและการบูรณาการทำงานร่วมกันของทุกภาคส่วน รวมไปถึงขวัญกำลังใจ การฝึกซ้อมความพร้อมของหน่วยงานราชการทุกหน่วย สำคัญที่สุดคือข้อมูลที่เป็นไปตามข้อเท็จจริง และการตัดสินใจบนข้อมูลที่ถูกต้องภายใต้เวลาที่ถูกต้อง เพราะหากตัดสินใจผิดก็ไม่ประสบความสำเร็จเช่นนี้
นายกรัฐมนตรี กล่าวว่า มีสิ่งที่เสียใจอย่างเดียวคือการเสียชีวิตของ นาวาตรี สมาน กุนัน ที่ได้เสียสละชีวิตและเป็นวีระบุรุษของพวกเราไปแล้ว ซึ่งเชื่อว่านาวาตรี สมานฯ คงจะกำลังมองว่าสิ่งที่เสียสละไปได้เกิดประโยชน์และคุณค่าอะไรกับประเทศไทย จึงขอฝากสิ่งเหล่านี้ไว้กับทุกคนด้วยไม่ว่าต่อไปจะเกิดอะไรขึ้นก็ตาม รวมไปถึงฝากถึงผู้ปกครองและเด็ก ๆ ด้วยไม่มีใครโทษใครทั้งสิ้น เป็นเรื่องของการสร้างเสริมประสบการณ์ของพวกเราในเรื่องของการแก้ปัญหาภัยพิบัติของพวกเรา
----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14083
