รัฐบาลไทย-ข่าวทำเนียบรัฐบาล-รองนายกฯ ประจินฯ ตรวจเยี่ยมโครงการ “เน็ตประชารัฐ” ในพื้นที่นครศรีธรรมราช

วันจันทร์ที่ 20 สิงหาคม 2561
รองนายกฯ ประจินฯ ตรวจเยี่ยมโครงการ “เน็ตประชารัฐ” ในพื้นที่นครศรีธรรมราช
รองนายกฯ ประจินฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม พร้อมด้วย นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) และคณะ ลงพื้นที่ตรวจเยี่ยมโครงการ “เน็ตประชารัฐ” ของกระทรวงดิจิทัลฯ ที่บ้านศาลาสามหลัง หมู่ 7 ตำบลสระแก้ว อำเภอท่าศาลาจังหวัดนครศรีธรรมราช โดยรัฐบาลให้ความสำคัญกับการสร้างการรับรู้แก่ประชาชนในโครงการดังกล่าวเป็นอย่างยิ่ง เพื่อให้เกิดการใช้ประโยชน์อย่างคุ้มค่า มีประสิทธิภาพ และรู้เท่าทัน โดยกระทรวงดิจิทัลฯ ได้บูรณาการการทำงานร่วมกับกระทรวงศึกษาธิการ กระทรวงมหาดไทย และสำนักนายกรัฐมนตรี ในการสร้างความรู้ความเข้าใจเพื่อให้เกิดการใช้ประโยชน์จากเน็ตประชารัฐ รวมถึงการจัดทำคู่มือพัฒนาความสำเร็จกับเน็ตประชารัฐ สำหรับใช้ในการฝึกอบรมครูของสำนักงานส่งเสริมการศึกษานอกระบบและการศึกษาตามอัธยาศัย (กศน.) กว่า 1,000 คน เพื่อเป็นวิทยากร แกนนำสร้างการรับรู้การใช้ประโยชน์ให้กับผู้นำชุมชนอีกกว่า 100,000 คน และขยายผลในเชิงลึกโดยจัดอบรมเชิงปฏิบัติการ (Work Shop) ให้กับประชาชนผู้สนใจ ผู้ประกอบการ และกลุ่มอาชีพในแต่ละชุมชนที่มีความพร้อมต่อไป ทั้งนี้ การลงพื้นที่ในครั้งนี้ บริษัท ทีโอที จำกัด (มหาชน) รัฐวิสาหกิจในสังกัดกระทรวงฯ ยังได้ร่วมออกบูธแสดงการขยายผลการใช้ประโยชน์จากโครงข่ายเน็ตประชารัฐทั้งในด้านการอบรมของครู กศน. และประโยชน์ในด้านเศรษฐกิจ โดยมีเยาวชนต้นกล้าประชารัฐจากโครงการ  “TOT Young Club” ร่วมนำเสนอผลิตภัณฑ์ชุมชน ซึ่งมีการใช้ประโยชน์จากการนำเทคโนโลยีและนวัตกรรมดิจิทัลมาพัฒนาการทำตลาดออนไลน์ผ่านโครงการ TYC e-Commerce สร้างความเข้มแข็งและยั่งยืนให้ชุมชนอีกด้วย เมื่อวันที่ 20 สิงหาคม 2561
*******************

ที่มา : http://www.thaigov.go.th/news/contents/details/14752
