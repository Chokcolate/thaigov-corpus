รัฐบาลไทย-ข่าวทำเนียบรัฐบาล-กอช. MOU เคาน์เตอร์เซอร์วิส เพิ่มจุดบริการรับสมัครสมาชิกและส่งเงินสะสม กอช. ผ่านเคาน์เตอร์เซอร์วิสทุกจุด กว่า 13,000 แห่งทั่วประเทศ

วันพุธที่ 1 สิงหาคม 2561
กอช. MOU เคาน์เตอร์เซอร์วิส เพิ่มจุดบริการรับสมัครสมาชิกและส่งเงินสะสม กอช. ผ่านเคาน์เตอร์เซอร์วิสทุกจุด กว่า 13,000 แห่งทั่วประเทศ
กองทุนการออมแห่งชาติ หรือ กอช. และ บริษัท เคาน์เตอร์เซอร์วิส จำกัด ลงนามบันทึกข้อตกลงให้ความร่วมมือ (MOU) เป็นจุดบริการรับสมัครสมาชิกและรับเงินสะสม กอช.
กองทุนการออมแห่งชาติ หรือ กอช. และ บริษัท เคาน์เตอร์เซอร์วิส จำกัด ลงนามบันทึกข้อตกลงให้ความร่วมมือ (MOU) เป็นจุดบริการรับสมัครสมาชิกและรับเงินสะสม กอช. ช่วยเพิ่มความสะดวกให้ประชาชนที่สนใจสมัครสมาชิก และให้สมาชิกสามารถส่งเงินออมได้ง่ายขึ้น ผ่านจุดบริการเคาน์เตอร์เซอร์วิสทั้ง 13,000 แห่งทั่วประเทศ ในช่วงเวลา 8.30-20.30 น. ส่งเสริมให้ผู้ประกอบอาชีพอิสระรับเงินสมทบจากรัฐบาลเพื่อออมเป็นบำนาญ และกระตุ้นให้สมาชิก กอช. มีการออมอย่างต่อเนื่อง และเคาน์เตอร์เซอร์วิสจัดสิทธิพิเศษฟรีค่าธรรมเนียมการส่งเงินออมถึงสิ้นเดือนตุลาคม 2561 พร้อมมอบเงินทุนสมทบการออมงวดแรกจำนวน 10,000 ทุน มูลค่า 500,000 บาท ให้นักเรียนนักศึกษาที่สมัครสมาชิก กอช. ผ่านจุดบริการเคาน์เตอร์เซอร์วิส
นายประสงค์ พูนธเนศ ปลัดกระทรวงการคลัง และประธานกรรมการกองทุนการออมแห่งชาติ หรือ กอช. เปิดเผยว่า ประเทศไทยจำเป็นต้องเตรียมประชาชนให้พร้อมเข้าสู่วัยชราเพื่อให้สามารถดำรงชีวิตอย่างมีความสุขภายใต้สภาพสังคมที่มีการเปลี่ยนแปลงโครงสร้างประชากรสู่สังคมผู้สูงอายุ รวมถึงเป็นการเสริมเสถียรภาพของระบบเศรษฐกิจพื้นฐานของประเทศ ขณะที่ประชาชนทั้งที่เป็นแรงงานในระบบและแรงงานนอกระบบยังมีปริมาณการออมเพื่อการชราภาพในระดับต่ำ กอช. จึงเป็นกลไกสำคัญอย่างหนึ่งในการส่งเสริมให้แรงงานนอกระบบหรือผู้ประกอบอาชีพอิสระ ซึ่งเป็นประชากรส่วนใหญ่ของประเทศ ให้เข้าถึงการออมที่จะเป็นแหล่งรายได้ยามชราที่มั่นคงได้เหมือนผู้ที่ประกอบอาชีพอื่น
ทั้งนี้ การดำเนินงานของ กอช. ซึ่งถือว่ายังเป็นกองทุนขนาดเล็ก ดำเนินงานตามนโยบาย Economy of Scale เพื่อคาดหวังผลสำเร็จโดยใช้งบประมาณเพียงจำนวนหนึ่ง จำเป็นต้องอาศัยศักยภาพของทุกภาคส่วนที่เกี่ยวข้องเป็นแรงเสริมสำคัญที่จะช่วยกระตุ้นให้แรงงานนอกระบบหรือผู้ประกอบอาชีพอิสระ มาสมัครเป็นสมาชิก กอช. รับเงินสมทบจากรัฐบาลเพื่อออมเป็นบำนาญมากขึ้น พร้อมยกระดับการบริการให้ประชาชนผู้ประกอบอาชีพอิสระได้สมัครเป็นสมาชิก กอช. รักษาสิทธิรับเงินสมทบการออมจากรัฐบาลเพื่อบำนาญมากขึ้น รวมทั้งสามารถอำนวยความสะดวกแก่สมาชิก กอช. ในการส่งเงินออมอย่างต่อเนื่อง สร้างความพึงพอใจและผลักดันให้ประชาชนเกิดความตระหนักรู้ด้านการออม นำไปสู่การสร้างสังคมแห่งการออมอย่างมีเป้าหมาย สามารถเตรียมความพร้อมเข้าสู่สังคมผู้สูงอายุได้อย่างมีประสิทธิภาพได้
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า การยกระดับอำนวยความสะดวกให้ประชาชนและสมาชิก กอช. เป็นภารกิจสำคัญที่จะช่วยส่งเสริมให้ผู้ประกอบอาชีพอิสระและสมาชิก กอช. ได้เข้าถึงการออมเพื่อเป็นหลักประกันด้านบำนาญมากขึ้นอย่างต่อเนื่อง ซึ่งความร่วมมือครั้งนี้จะช่วยให้ กอช. มีจุดบริการผู้มีสิทธิสมัครสมัครสมาชิกและผู้ที่เป็นสมาชิกอยู่แล้ว ผ่านเคาน์เตอร์เซอร์วิสกว่า 13,000 แห่งทั่วประเทศ ทำให้ประชาชนทุกกลุ่มสามารถเข้าถึงการออมกับ กอช. ได้
สำหรับผู้ที่ต้องสมัครสมาชิก กอช. ผ่านจุดบริการเคาน์เตอร์เซอร์วิส จะต้องสมัครด้วยตนเองโดยแสดงบัตรประจำตัวประชาชนกับพนักงานประจำเคาน์เตอร์ จากนั้นแจ้งข้อมูลที่อยู่รวมทั้งหมายเลขโทรศัพท์ที่ติดต่อได้เพื่อรับข้อมูลการออมจาก กอช. และแจ้งข้อมูลผู้รับผลประโยชน์ เมื่อข้อมูลครบถ้วนถูกต้องจึงส่งเงินออมงวดแรกได้ตั้งแต่ 50-13,200 บาท หรือผู้ที่กรอกข้อมูลการสมัครสมาชิก กอช. ผ่านแอป กอช. แล้ว สามารถนำรหัสการส่งเงินออมงวดแรกมาชำระได้ที่จุดบริการเคาน์เตอร์เซอร์วิส ส่วนผู้ที่เป็นสมาชิก กอช. ต้องการส่งเงินออมผ่านจุดบริการเคาน์เตอร์เซอร์วิส หรือกรณีให้ผู้อื่นส่งเงินออมแทน เพียงแจ้งเลขบัตรประจำตัวประชาชนกับพนักงานประจำเคาน์เตอร์ แล้วส่งเงินออมตามต้องการตั้งแต่ 50-13,200 บาท รวมทั้งกรณีสมาชิก กอช. ที่เข้าระบบส่งเงินสะสมผ่านแอป กอช. สามารถนำรหัสการส่งเงินออมที่ได้รับจากแอปมาชำระได้ที่จุดบริการเคาน์เตอร์เซอร์วิสได้เช่นกัน โดยสามารถสมัครสมาชิกและส่งเงินออม กอช. ผ่านจุดบริการเคาน์เตอร์เซอร์วิสได้ทุกวันในช่วงเวลา 8.30-20.30 น. และจะได้รับใบเสร็จเพื่อเก็บไว้เป็นหลักฐานในการทำรายการ ซึ่งมีค่าธรรมเนียมการทำรายการละ 5 บาททุกประเภทบริการ แต่สำหรับผู้ที่ทำรายการในช่วงเดือนสิงหาคม-ตุลาคม 2561 จะได้รับสิทธิพิเศษฟรีค่าธรรมเนียมทุกรายการ
ทาง กอช. ต้องขอขอบคุณผู้บริหาร บริษัท เคาน์เตอร์เซอร์วิส จำกัด ที่เล็งเห็นความสำคัญของการสร้างสังคมแห่งการออม โดยเฉพาะการส่งเสริมการออมของแรงงานนอกระบบและผู้ประกอบอาชีพอิสระ ที่เป็นกำลังสำคัญในการขับเคลื่อนของประเทศ เพื่อให้มีเงินสามารถพึ่งพาตนเองได้ในวัยชราภาพจากหลักประกันด้านบำนาญที่มั่นคงของรัฐ
นายวีรเดช อัครผลพานิช รองกรรมการผู้จัดการ บริษัท เคาน์เตอร์เซอร์วิส จำกัด เปิดเผยว่า ทางเคาน์เตอร์เซอร์วิสพร้อมให้ความร่วมมือกับ กอช. เพื่อส่งเสริมให้ประชาชนโดยเฉพาะผู้ประกอบอาชีพอิสระได้เข้าถึงการออมเพื่อสร้างหลักประกันด้านบำนาญ ซึ่งจะช่วยลดภาระภาครัฐในการดูแลผู้สูงอายุในอนาคต โดยจุดบริการเคาน์เตอร์เซอร์วิสทั้ง 13,000 แห่งทั่วประเทศ จะสามารถดำเนินการรับสมัครสมาชิก กอช. และรับเงินออมจากสมาชิก กอช. ในช่วงเวลา 8.30-20.30 น. โดยการทำรายการใช้เวลาเพียงไม่เกิน 2 นาทีต่อรายการ นอกจากนี้ทางบริษัท เคาน์เตอร์เซอร์วิส จำกัด ยังเห็นความสำคัญในการสร้างความตระหนักรู้ด้านการออมของเยาวชน จึงได้มอบเงินทุนสมทบการออมงวดแรกทุนละ 50 บาท จำนวน 10,000 ทุน มูลค่า 500,000 บาท ให้นักเรียนนักศึกษา โรงเรียนเตรียมอุดมศึกษา โรงเรียนอัสสัมชัญธนบุรี  โรงเรียนกรุงเทพคริสเตียน โรงเรียนเซนต์คาเบรียล โรงเรียนเทพศิรินทร์ โรงเรียนเซนต์โยเซฟคอนเวนต์ สถาบันการจัดการปัญญาภิวัฒน์ มหาวิทยาลัยธรรมศาสตร์ เป็นต้น ที่สมัครสมาชิก กอช. ผ่านจุดบริการเคาน์เตอร์เซอร์วิสภายในเดือนสิงหาคม 2561
ดาวน์โหลดแอปพลิเคชัน กอช. เพื่อสมัครสมาชิก ดูข้อมูลบัญชีเงินออม และใช้ตรวจสอบสิทธิการสมัครสมาชิกได้ ทั้งระบบ iOS และ Android หรือที่ www.nsf.or.th สอบถามข้อมูลเพิ่มเติมได้ที่สายด่วนเงินออม โทร. 02-049-9000 ทั้งนี้ ติดต่อสมัครสมาชิกและสมาชิกรับบริการอื่นๆ ของ กอช. ได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขา รวมทั้งที่สำนักงานคลังจังหวัด จุดบริการเคาน์เตอร์เซอร์วิสกว่า 13,000 แห่ง สถาบันการเงินชุมชน และเครือข่ายรับสมัครทั่วประเทศ

ที่มา : http://www.thaigov.go.th/news/contents/details/14277
