รัฐบาลไทย-ข่าวทำเนียบรัฐบาล-เปิดกฎหมายคุมสัญญาเช่าที่อยู่อาศัย ป้องกันผู้บริโภคถูกเอาเปรียบ

วันพฤหัสบดีที่ 16 สิงหาคม 2561
เปิดกฎหมายคุมสัญญาเช่าที่อยู่อาศัย ป้องกันผู้บริโภคถูกเอาเปรียบ
--
เป็นประเด็นให้ได้ร้องเรียนกันมาเรื่อย ๆ สำหรับการเช่าอาคารเพื่ออยู่อาศัย ไม่ว่าจะเป็นบ้านเช่า หอพัก อพาร์ทเม้นท์ ฯลฯ ที่ผู้เช่ามักไม่ได้รับความเป็นธรรมเท่าที่ควร
ทั้งต้องจ่ายค่าเช่าล่วงหน้าหลายเดือน หรือถูกยึดเงินประกันคืนหากอยู่ไม่ครบตามสัญญา แถมบางทีผู้ให้เช่ายังคิดค่าน้ำค่าไฟสูงเกินควร ทำให้ผู้เช่าต้องแบกรับภาระมาโดยตลอด
วันนี้...รัฐบาลและหน่วยงานของรัฐเล็งเห็นถึงปัญหาความเดือดร้อนของประชาชน ล่าสุดสำนักงานคณะกรรมการคุ้มครองผู้บริโภค (สคบ.) ได้ออกประกาศ เรื่อง ให้ธุรกิจให้เช่าอาคารเพื่ออยู่อาศัยเป็นธุรกิจที่ควบคุมสัญญา พ.ศ. 2561 โดยการทำสัญญาระหว่างผู้ให้เช่าและผู้เช่าจะต้องเป็นไปตามเงื่อนไขของ สคบ.ไม่ให้ผู้บริโภคถูกเอารัดเอาเปรียบเด็ดขาด
นั่นแปลว่า ผู้ให้เช่าจะไม่สามารถเขียนสัญญาได้ตามอำเภอใจอีกต่อไป แต่จะต้องเขียนสัญญาเช่าให้สอดคล้องกับหลักเกณฑ์ที่ประกาศไว้ ดังนี้
1. ผู้ให้เช่าจะต้องส่ง “ใบแจ้งหนี้” ให้ผู้เช่ารับทราบล่วงหน้าไม่น้อยกว่า 7 วัน ก่อนถึงกำหนดวันจ่ายค่าเช่า
2. ผู้ให้เช่าจะต้องคืนเงินประกันให้ผู้เช่าทันทีเมื่อหมดสัญญา (ยกเว้นรอตรวจสอบความเสียหาย แต่ถ้าไม่มีความเสียหายต้องคืนเงินภายใน 7 วัน)
3. หากผู้เช่าผิดสัญญาเช่าที่เป็นส่วนสำคัญในสัญญา ผู้ให้เช่าต้องส่งหนังสือบอกกล่าว ตักเตือน ภายใน 30 วัน แต่หากยังละเลย ผู้ให้เช่าก็มีสิทธิบอกเลิกสัญญาได้
4. ห้ามผู้ให้เช่าเก็บเงินค่าเช่าล่วงหน้า เกิน 1 เดือน
5. ห้ามผู้ให้เช่าเก็บเงินมัดจำหรือเงินประกัน เกิน 1 เดือน
6. ห้ามผู้ให้เช่าริบเงินประกัน หรือค่าเช่าล่วงหน้า
7. ผู้ให้เช่าไม่มีสิทธิเข้าตรวจสอบอาคารที่ให้เช่าแล้ว โดยไม่ได้แจ้งล่วงหน้า
8. ห้ามผู้ให้เช่าเก็บค่าน้ำ ค่าไฟ เกินกว่าที่การไฟฟ้าฯ และการประปาฯ เรียกเก็บ
9. ห้ามผู้ให้เช่าล็อคประตูหรือเข้าไปยึดของ – ขนย้ายทรัพย์สินของผู้เช่า เมื่อผู้เช่าไม่จ่ายค่าเช่า
10. ผู้ให้เช่าไม่สามารถเรียกค่าต่อสัญญาจากผู้เช่ารายเดิมได้ หากผู้เช่าไม่ยินยอม
11. ห้ามผู้ให้เช่าเรียกเก็บค่าเสียหายที่เกิดจากการใช้งานตามปกติ จากการเสื่อมสภาพ หรือความเสียหายที่ไม่ได้เกิดจากผู้เช่า
เชื่อว่าหลักเกณฑ์หลายข้อนั้นคงโดนใจผู้บริโภค และถ้าผู้ให้เช่ารายใดฝ่าฝืน จะมีโทษจำคุกไม่เกิน 1 ปี ปรับไม่เกิน 100,000 บาท หรือทั้งจำทั้งปรับ
ประกาศนี้มีผลตั้งแต่เมื่อใด?
มีผลบังคับใช้แล้วตั้งแต่วันที่ 1 พ.ค. 61
สัญญาเช่าก่อน 1 พ.ค. 61 จะมีผลอย่างไร?
สัญญาทุกฉบับที่ได้จัดทำขึ้นมาก่อนประกาศฉบับนี้จะมีผลบังคับใช้ (1 พ.ค. 61) ก็ให้เป็นไปตามสัญญาเดิมจนกว่าจะครบกำหนด หรือหากผู้บริโภคอยากให้มีผลตามประกาศฉบับนี้ อาจใช้สิทธิยกเลิกสัญญาฉบับเก่าและขอทำสัญญาฉบับใหม่กับผู้ประกอบกิจการได้ แต่ต้องยินยอมกันทั้ง 2 ฝ่าย
เมื่อรู้เช่นนี้แล้วลองกลับไปเปิดดูสัญญาเช่าของตัวเองว่า เป็นไปตามหลักเกณฑ์นี้หรือไม่ เพื่อรักษาสิทธิของผู้บริโภค ป้องกันและแก้ไขปัญหาความไม่ธรรมในการให้เช่าที่อยู่อาศัยของประเทศไทย
อ่านรายละเอียดเพิ่มเติมได้ที่ http://www.ratchakitcha.soc.go.th/DATA/PDF/2561/E/035/12.PDF
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/14638
