รัฐบาลไทย-ข่าวทำเนียบรัฐบาล-นายกรัฐมนตรีสั่งการให้หน่วยงานที่เกี่ยวข้องเตรียมแนวทางรับมือภัยพิบัติ พร้อมอพยพประชาชนไปอยู่ในที่ปลอดภัย

วันอังคารที่ 31 กรกฎาคม 2561
นายกรัฐมนตรีสั่งการให้หน่วยงานที่เกี่ยวข้องเตรียมแนวทางรับมือภัยพิบัติ พร้อมอพยพประชาชนไปอยู่ในที่ปลอดภัย
นายกรัฐมนตรีสั่งการให้หน่วยงานที่เกี่ยวข้องเตรียมแนวทางรับมือภัยพิบัติ พร้อมอพยพประชาชนไปอยู่ในที่ปลอดภัย
วันนี้ (31 กรกฎาคม 2561) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงการช่วยเหลือดูแลผู้ได้รับผลกระทบจากดินโคลนถล่มทับบ้านเรือนประชาชนในพื้นที่ อำเภอบ่อเกลือ จังหวัดน่านว่า ภายหลังเกิดเหตุ รัฐมนตรีว่าการกระทรวงมหาดไทยได้ลงพื้นที่จังหวัดน่าน เพื่อประชุมวางแผนเตรียมพร้อมรับมือภัยพิบัติ เหตุการณ์ดินโคลนถล่ม พร้อมตรวจสอบความเสียหาย และให้กำลังใจผู้ประสบภัยแล้ว ทั้งนี้ ตนเองได้ติดตามความก้าวหน้ามาโดยตลอดอย่างใกล้ชิด แต่ปัญหาอยู่ที่ว่าจะทำอย่างไรให้ประชาชนในพื้นที่เสี่ยงเหล่านี้ได้รับความปลอดภัย โดยได้กำชับไปแล้วว่าจะต้องมีการทำความเข้าใจ ชี้แจงกับประชาชน ซึ่งการแจ้งเตือนข่าวอย่างเดียวคงไม่เพียงพอ จึงเป็นหน้าที่ของทุกหน่วยงานในพื้นที่ที่มีความเสี่ยง รวมถึงองค์กรปกครองส่วนท้องถิ่น กำนัน ผู้ใหญ่บ้านในการหามาตรการอื่น ๆ นอกเหนือจากการแจ้งเตือนข่าว
นายกรัฐมนตรีกล่าวต่อไปว่า เหตุการณ์ดังกล่าวเกิดจากปริมาณน้ำฝนที่ตกลงมาจำนวนมากกว่าปกติ โดยคณะรัฐมนตรีได้มีการพิจารณาจัดสรรพื้นที่อยู่อาศัย และย้ายครอบครัวที่อยู่ในพื้นที่เสี่ยงออกมาอยู่ในบริเวณพื้นที่ที่ปลอดภัยเป็นการเร่งด่วนต่อไป ซึ่งปัจจุบันโลกมีการเปลี่ยนแปลงทำให้ได้รับผลกระทบทั่วโลกในหลาย ๆ พื้นที่ จึงขอให้เชื่อฟังคำแจ้งเตือนจากส่วนราชการ และมีการตรวจตรา กำหนดพื้นที่เสี่ยงภัย พร้อมกับย้ายประชาชนให้ไปอยู่ในพื้นที่ที่มีความปลอดภัยช่วงฝนตก โดยรัฐบาลต้องหามาตรการแก้ไขปัญหาอย่างยั่งยืนต่อไป พร้อมกับขอให้ส่วนราชการที่เกี่ยวข้องเตรียมการรับมือกับสถานการณ์ไว้ล่วงหน้า เพื่อไม่ให้เกิดเหตุการณ์ดังกล่าวขึ้นอีก
ส่วนสถานการณ์ฝนตกหนักในช่วงนี้ นายกรัฐมนตรีกล่าวว่า ได้สั่งการให้มีการเตรียมการ ไม่ว่าจะเป็นการบรรเทาภัย และการติดตามสถานการณ์ รวมถึงการแจ้งเตือน และอพยพประชาชนไปอยู่ที่ปลอดภัย พร้อมกับขอให้เชื่อฟังการแจ้งเตือนจากหน่วยงานราชการ
---------------------------------------------------

ที่มา : http://www.thaigov.go.th/news/contents/details/14252
