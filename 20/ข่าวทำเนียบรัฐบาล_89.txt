รัฐบาลไทย-ข่าวทำเนียบรัฐบาล-นายกรัฐมนตรี ติดตามสถานการณ์น้ำใกล้ชิด กำชับทุกหน่วย เฝ้าระวัง แจ้งเตือน และปฏิบัติการตามแผนป้องกันแก้ไขปัญหาน้ำท่วมจากฝนตกหนัก

วันเสาร์ที่ 11 สิงหาคม 2561
นายกรัฐมนตรี ติดตามสถานการณ์น้ำใกล้ชิด กำชับทุกหน่วย เฝ้าระวัง แจ้งเตือน และปฏิบัติการตามแผนป้องกันแก้ไขปัญหาน้ำท่วมจากฝนตกหนัก
นายกรัฐมนตรี ติดตามสถานการณ์น้ำใกล้ชิด กำชับทุกหน่วย เฝ้าระวัง แจ้งเตือน และปฏิบัติการตามแผนป้องกันแก้ไขปัญหาน้ำท่วมจากฝนตกหนัก
วันนี้ (11 สิงหาคม 2561) พลเอก ประยุทธ์ จันทร์โอชา นายกรัฐมนตรี ติดตามสถานการณ์น้ำอย่างใกล้ชิด โดยได้กำชับให้ทุกหน่วยงาน เช่น สำนักงานทรัพยากรน้ำแห่งชาติ กรมชลประทาน กรมอุตุนิยมวิทยา กรมป้องกันและบรรเทาสาธารณภัย รวมทั้งผู้ว่าราชการจังหวัดในพื้นที่เสี่ยงภัย เฝ้าระวัง แจ้งเตือน วางแผน และปฏิบัติการตามแผน เพื่อป้องกันและบรรเทาปัญหาน้ำท่วมจากปริมาณฝนที่ตกหนักในระยะนี้
"นายกฯ พอใจการป้องกันและแก้ไขปัญหาน้ำท่วมปีนี้ ที่มีความชัดเจนในทางปฏิบัติมากขึ้น หลังจากที่ได้ตั้ง สำนักงานทรัพยากรน้ำแห่งชาติขึ้นมาบูรณาการการทำงานของทุกภาคส่วนที่เกี่ยวข้อง ทำให้เกิดการประสานและทำงานกันอย่างใกล้ชิด ทั้งการเตรียมการล่วงหน้าก่อนเข้าฤดูฝนและการจัดทำแผนรับมือแจ้งเตือนพื้นที่ที่อาจได้รับผลกระทบ รวมถึงการตั้งศูนย์เฉพาะกิจชั่วคราวในภาวะวิกฤต เพื่อติดตามวิเคราะห์สถานการณ์น้ำ"
นายกรัฐมนตรีได้รับรายงานว่า ขณะนี้หน่วยงานที่รับผิดชอบได้เร่งระบายน้ำ 2 เขื่อนใหญ่ คือ เขื่อนน้ำอูนและเขื่อนแก่งกระจาน ให้อยู่ในเกณฑ์ควบคุม รวมถึงการช่วยเหลือประชาชนบริเวณพื้นที่ท้ายน้ำ ส่วนเขื่อนใหญ่อื่นยังมีระดับน้ำอยู่ในเกณฑ์เฝ้าระวัง
นอกจากนี้ ระดับน้ำในแม่น้ำโขง ตั้งแต่ จ. อุบลราชธานี นครพนม มุกดาหาร เริ่มลดลงตั้งแต่วันที่ 6 ส.ค. ที่ผ่านมา และมีแนวโน้มลดลงอย่างต่อเนื่อง เช่นเดียวกับแม่น้ำเพชรบุรีที่ระดับน้ำลดลง เนื่องจากมีการตัดยอดน้ำเข้าระบบชลประทานมากขึ้น ตามที่นายกรัฐมนตรีได้ไปตรวจพื้นที่เมื่อสัปดาห์ที่แล้ว
"นายกฯ เป็นห่วงพื้นที่เสี่ยงต่อภาวะน้ำท่วมฉับพลัน น้ำป่าไหลหลาก น้ำล้นตลิ่ง และดินโคลนถล่ม ใน 8 จังหวัด คือ จ. สกลนคร มุกดาหาร ปราจีนบุรี จันทบุรี ตราด ระนอง พังงา และสุราษฎร์ธานี ตามประกาศของทางราชการ โดยสั่งการให้หน่วยงานกลางและพื้นที่จัดทำแผนป้องกันและแจ้งเตือนประชาชนอย่างต่อเนื่องด้วย"
---------------------------------------------

ที่มา : http://www.thaigov.go.th/news/contents/details/14548
