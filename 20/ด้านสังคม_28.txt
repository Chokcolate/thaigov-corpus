รัฐบาลไทย-ข่าวทำเนียบรัฐบาล-สธ.ห่วงผู้เดินทางกลับจากเทศกาลเข้าพรรษา  เตือนพักผ่อนให้เพียงพอ และงดดื่มแอลกอฮอล์  


วันจันทร์ที่ 30 กรกฎาคม 2561
323
สธ.ห่วงผู้เดินทางกลับจากเทศกาลเข้าพรรษา  เตือนพักผ่อนให้เพียงพอ และงดดื่มแอลกอฮอล์
กระทรวงสาธารณสุข ห่วงประชาชนที่เดินทางช่วงเทศกาลวันอาสาฬหบูชาและวันเข้าพรรษาช่วงขากลับ  เตือนผู้ทำหน้าที่ขับรถให้เตรียมตัวล่วงหน้าก่อนเดินทาง
พักผ่อนให้เพียงพอ และงดดื่มเครื่องดื่มแอลกอฮอล์ ประชาชนบาดเจ็บ/เจ็บป่วยฉุกเฉินโทรขอความช่วยเหลือสายด่วน 1669 ได้ตลอด 24 ชั่วโมง ฟรี
นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข  ให้สัมภาษณ์ว่า กระทรวงสาธารณสุข ห่วงใยประชาชนที่ทยอยเดินทางกลับช่วงเทศกาลวันหยุดต่อเนื่องวันอาสาฬหบูชาและวันเข้าพรรษา ซึ่งสภาพอากาศในช่วงนี้มีฝนตกหนักในหลายพื้นที่ ขอให้ผู้เดินทางตรวจสอบสภาพอากาศ เตรียมพร้อมทั้งก่อนและระหว่างการเดินทาง โดยเฉพาะผู้ทำหน้าที่ขับรถ มีข้อควรปฏิบัติเพื่อความปลอดภัย ดังนี้ 1.พักผ่อนให้เพียงพออย่างน้อย 7-9 ชั่วโมง  2.หลีกเลี่ยงการดื่มแอลกอฮอล์ รวมทั้งยาที่ทำให้ง่วงซึม เช่นยาแก้แพ้ ยาลดน้ำมูก  3.ปฏิบัติตามกฎหมายจราจรอย่างเคร่งครัด คาดเข็มขัดนิรภัย ไม่ขับรถเร็ว เมาไม่ขับ งดใช้โทรศัพท์ขณะขับรถ 4.หยุดพักคนและรถระหว่างทางทุกๆ 2 ชั่วโมง หรือทุก 150 กิโลเมตร และเมื่อรู้สึกง่วง อ่อนเพลีย เหนื่อยล้า ควรหยุดพักทันทีหรือเปลี่ยนคนขับ 5.กรณีทัศนวิสัยในการมองเห็นลดลง จากฝนตกหนัก หรือหมอกลงจัด ควรเปิดโคมไฟใหญ่หรือไฟต่ำหรือไฟตัดหมอก เพื่อให้มองเห็นเส้นทางได้ชัดเจนขึ้น ลดความเร็ว ไม่แซงหรือเปลี่ยนช่องการจราจรอย่างกะทันหัน เพื่อป้องกันการเกิดอุบัติเหตุ
ทั้งนี้ ได้กำชับให้โรงพยาบาลทั่วประเทศเตรียมความพร้อมรองรับประชาชนช่วงการเดินทางกลับ ทั้งในโรงพยาบาล โดยเตรียมแพทย์ พยาบาล เจ้าหน้าที่ ยา เวชภัณฑ์ ห้องผ่าตัด คลังเลือด เครื่องช่วยหายใจ สำรองเตียงว่าง และการส่งทีมออกไปดูแลผู้ป่วย ณ จุดเกิดเหตุ ด้วยทีมแพทย์ฉุกเฉินทุกระดับ พร้อมรถพยาบาลที่มีเครื่องมือช่วยชีวิต ประชาชนหากเกิดอุบัติเหตุ บาดเจ็บ/ เจ็บป่วยฉุกเฉินโทรขอความช่วยเหลือสายด่วน 1669 ได้ตลอด 24 ชั่วโมง ฟรี
*************************************   30 กรกฎาคม 2561

ที่มา : http://www.thaigov.go.th/news/contents/details/14218