รัฐบาลไทย-ข่าวทำเนียบรัฐบาล-รมว.ดิจิทัลฯ ลงพื้นที่ตรวจเยี่ยมการดำเนินงานสถานีเคเบิลใต้น้ำ “ชลี 5” จ.ชุมพร

วันจันทร์ที่ 20 สิงหาคม 2561
รมว.ดิจิทัลฯ ลงพื้นที่ตรวจเยี่ยมการดำเนินงานสถานีเคเบิลใต้น้ำ “ชลี 5” จ.ชุมพร
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) นำคณะผู้บริหารกระทรวงฯ ลงพื้นที่ตรวจเยี่ยมสถานีเคเบิลใต้น้ำ “ชลี 5” จังหวัดชุมพร ของบริษัท กสท โทรคมนาคม จำกัด (มหาชน) รัฐวิสาหกิจในสังกัดกระทรวงฯ โดยปัจจุบันสถานีเคเบิลใต้น้ำ ชลี 5 ใช้เป็นสถานีจุดขึ้นบกของโครงข่ายใยแก้วนำแสง ใต้น้ำในประเทศ ซึ่งเป็นโครงข่ายหลักเชื่อมต่อระหว่างสถานีเคเบิลใต้น้ำ ชลี 1 จ.เพชรบุรี สถานีเคเบิลใต้น้ำ ชลี 2 จ.สงขลา  สถานีเคเบิลใต้น้ำ ชลี 3 จ.ชลบุรี และสถานีสื่อสารโทรคมเกาะสมุย จังหวัดสุราษฎร์ธานี นอกจากนั้นยังใช้เป็นที่ตั้งของอุปกรณ์โทรคมนาคมเชื่อมต่อระหว่างโครงข่ายใยแก้วนำแสงบนบกและโครงข่ายใยแก้วนำแสงใต้น้ำด้วย เพื่อเพิ่มประสิทธิภาพโครงข่ายอินเทอร์เน็ตระหว่างประเทศสู่การเป็นศูนย์กลางการแลกเปลี่ยนข้อมูลดิจิทัลของภูมิภาค (ASEAN Digital Hub) ซึ่งจะมีการเพิ่มประสิทธิภาพโครงข่ายใยแก้วนำแสงทั้งบนบกและใต้น้ำของสถานีเคเบิลใต้น้ำ ชลี 5 ให้เพิ่มมากขึ้นจาก 200 Gbps เป็นกว่า 800 Gbps เพื่อเป็นการยกระดับโครงสร้างพื้นฐานของประเทศไทยให้มีโครงข่ายเชื่อมต่อระหว่างประเทศ ที่มีความจุเพียงพอรองรับความต้องการของประเทศไทยและของประเทศเพื่อนบ้าน รวมทั้งทำให้การเชื่อมต่ออินเทอร์เน็ตต่างประเทศของไทย สามารถแข่งขันได้กับประเทศเพื่อนบ้าน และทำให้ค่าบริการอินเทอร์เน็ตสำหรับประชาชนถูกลง อีกทั้งยังเป็นการส่งเสริมการเข้ามาลงทุนของผู้ประกอบกิจการให้บริการด้านเนื้อหา (Content Provider) ซึ่งจะส่งผลให้ประเทศไทยเป็นศูนย์กลางการแลกเปลี่ยนข้อมูลอินเทอร์เน็ต หรือศูนย์กลางการแลกเปลี่ยนข้อมูลดิจิทัลของภูมิภาคอาเซียน (ASEAN Digital Hub) ในอนาคตอันใกล้ เมื่อวันที่ 20 สิงหาคม 2561 ณ สถานีเคเบิลใต้น้ำ ชลี 5 อำเภอเมือง จังหวัดชุมพร
**********************

ที่มา : http://www.thaigov.go.th/news/contents/details/14753
