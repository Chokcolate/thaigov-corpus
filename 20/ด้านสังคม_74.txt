รัฐบาลไทย-ข่าวทำเนียบรัฐบาล-พม. เร่งเยียวยาจิตใจสองพี่น้องชาย-หญิง วัย 8 ขวบ และ 5 ขวบ ที่แม่ถูกฆาตกรรมอย่างโหดเหี้ยม ที่ จ.ตาก พร้อมเร่งช่วยเหลือผู้ด้อยโอกาสและประสบปัญหาทางสังคม

วันอังคารที่ 14 สิงหาคม 2561
พม. เร่งเยียวยาจิตใจสองพี่น้องชาย-หญิง วัย 8 ขวบ และ 5 ขวบ ที่แม่ถูกฆาตกรรมอย่างโหดเหี้ยม ที่ จ.ตาก พร้อมเร่งช่วยเหลือผู้ด้อยโอกาสและประสบปัญหาทางสังคม
พม. เร่งเยียวยาจิตใจสองพี่น้องชาย-หญิง วัย 8 ขวบ และ 5 ขวบ ที่แม่ถูกฆาตกรรมอย่างโหดเหี้ยม ที่ จ.ตาก พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ฉะเชิงเทรา และอุบลราชธานี
วันนี้ (14 ส.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคง ของมนุษย์ (ศปก.พม.) ครั้งที่ 110/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทาง การป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีชายวัย 50 ปี ก่อเหตุใช้อาวุธมีดทำร้ายร่างกายภรรยาน้อยวัย 28 ปี เสียชีวิตอย่างโหดเหี้ยม ต่อหน้าลูกชายวัย 8 ขวบ และลูกสาววัย 5 ขวบ ที่เห็นเหตุการณ์ ที่จังหวัดตาก นั้น ได้กำชับให้พัฒนาสังคมและความมั่นคง ของมนุษย์จังหวัดตาก (พมจ.ตาก) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคม ของครอบครัวดังกล่าวเพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กทั้ง 2 คนอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด ทั้งนี้ กระทรวง พม. มีบ้านพักเด็กและครอบครัวจังหวัดตาก พร้อมดูแลคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ต่อไป
อีกกรณีเด็กสาววัย 17 ปี พิการทางสมองตั้งแต่กำเนิด นอนป่วยติดเตียง ช่วยเหลือตัวเองไม่ได้ อาศัยอยู่กับพ่อ และแม่ที่มีอาชีพรับจ้างทั่วไป โดยทุกวันจะต้องขังเด็กสาวไว้เพียงลำพังในเพิงสังกะสีสภาพเก่าทรุดโทรม เนื่องจาก ต้องออกไปทำงานเพื่อหารายได้จุนเจือครอบครัว ครอบครัวมีฐานะยากจน ที่จังหวัดฉะเชิงเทรา และกรณีหญิงวัย 38 ปี ต้องรับภาระเพียงลำพังดูแลลูกชายวัย 3 ขวบ ที่ป่วยเป็นโรคสมองอักเสบ นอนป่วยติดเตียง ช่วยเหลือตัวเองไม่ได้ ขณะนี้นอนรักษาตัวอยู่ที่ห้องไอซียู โรงพยาบาลแห่งหนึ่ง ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดอุบลราชธานี นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.ฉะเชิงเทรา และ พมจ.อุบลราชธานี พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วย ของผู้ที่ป่วยอย่างใกล้ชิด และดูแลเรื่องการปรับปรุงสภาพที่อยู่อาศัยให้มั่นคงแข็งแรง และถูกสุขลักษณะ พร้อมทั้ง ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริม การประกอบอาชีพแก่ครอบครัว เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
ทั้งนี้ หากประชาชนที่ประสบปัญหาและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมให้ความช่วยเหลืออย่างเต็มที่ตามภารกิจ

ที่มา : http://www.thaigov.go.th/news/contents/details/14585
