รัฐบาลไทย-ข่าวทำเนียบรัฐบาล-พม. ช่วยเหลือหญิงชราวัย 60 ปี ป่วยเป็นโรคมะเร็งที่ปาก ต้องดูแลสามีที่ป่วยโรคอัมพฤกษ์ ที่ จ.อุทัยธานี พร้อมเร่งช่วยเหลือสองสามี-ภรรยา ต้องเลี้ยงดูลูกสาวที่พิการทางสมองที่ จ.มุกดาหาร

วันศุกร์ที่ 24 สิงหาคม 2561
พม. ช่วยเหลือหญิงชราวัย 60 ปี ป่วยเป็นโรคมะเร็งที่ปาก ต้องดูแลสามีที่ป่วยโรคอัมพฤกษ์ ที่ จ.อุทัยธานี พร้อมเร่งช่วยเหลือสองสามี-ภรรยา ต้องเลี้ยงดูลูกสาวที่พิการทางสมองที่ จ.มุกดาหาร
พม. ช่วยเหลือหญิงชราวัย 60 ปี ป่วยเป็นโรคมะเร็งที่ปาก ต้องรับภาระดูแลสามีที่ป่วยโรคอัมพฤกษ์ ที่ จ.อุทัยธานี พร้อมเร่งช่วยเหลือสองสามี-ภรรยาฐานะยากจน ต้องเลี้ยงดูลูกสาวที่พิการทางสมอง ที่ จ.มุกดาหาร
วันที่ 24 ส.ค. 61 เวลา 8.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 115/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีหญิงวัย 60 ปี ป่วยเป็นโรคมะเร็งที่ปาก ลุกลามเป็นแผลขนาดใหญ่บริเวณปากและใบหน้า สร้างความเจ็บปวดทุกข์ทรมานเป็นอย่างมาก และต้องรับภาระดูแลสามีที่ป่วยเป็นโรคอัมพฤกษ์ ช่วยเหลือตัวเองไม่ได้ อีกทั้งครอบครัวมีฐานะยากจน ที่จังหวัดอุทัยธานี และกรณีสองสามี-ภรรยา ต้องรับภาระเลี้ยงดูลูกสาวที่ป่วยพิการทางสมอง มีสภาพร่างกายแขน-ขาลีบ นอนป่วยติดเตียง ช่วยเหลือตัวเองไม่ได้ ครอบครัวมีฐานะยากจน โดยทั้ง 3 ชีวิต อาศัยในบ้านสภาพเก่าทรุดโทรม และไม่มีห้องน้ำใช้ ที่จังหวัดมุกดาหาร นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.อุทัยธานี  และ พมจ.มุกดาหาร พร้อมทีม One Home จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิด และช่วยเหลือเรื่องการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ เหมาะสมสำหรับผู้สูงอายุ และคนพิการ รวมถึงการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม อาทิ การช่วยเหลือในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงวัย 42 ปี ที่ต้องตัดขาทิ้งเนื่องจากการป่วยโรคเบาหวาน ที่จังหวัดอ่างทอง นั้น ทีม One Home ได้มอบสิ่งของเครื่องใช้ที่จำเป็น พร้อมดำเนินการดูแลล้างแผลและทำกายภาพบำบัดอย่างต่อเนื่อง เพื่อฟื้นฟูสุขภาพให้สามารถช่วยเหลือตนเองได้ในระยะยาว อีกทั้งแนะนำเรื่องการจดทะเบียนคนพิการ และให้คำแนะนำในเรื่องสวัสดิการสังคมของคนพิการ  2) กรณีเด็กหญิง 10 ขวบ ต้องรับภาระเลี้ยงดูน้องอีก 3 คน ที่จังหวัดเพชรบูรณ์ นั้น ทีม One Home ได้ลงพื้นที่ตรวจสอบข้อเท็จจริง พร้อมมอบเครื่องอุปโภคบริโภค และให้คำแนะนำการเลี้ยงดูเด็กอย่างเหมาะสม อีกทั้งดำเนินการขึ้นทะเบียนเงินอุดหนุนเพื่อการเลี้ยงดูเด็กแรกเกิด พร้อมวางแผนแนวทางการช่วยเหลือในระยะยาวอย่างต่อเนื่อง
ทั้งนี้ หากประชาชนพบเห็นผู้ที่ประสบปัญหาทางสังคม และต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมให้ความช่วยเหลืออย่างเต็มที่ตามภารกิจ

ที่มา : http://www.thaigov.go.th/news/contents/details/14877
