รัฐบาลไทย-ข่าวทำเนียบรัฐบาล-นายกรัฐมนตรีเป็นประธานในพิธีถวายเครื่องราชสักการะ จุดเทียนถวายพระพรชัยมงคลและถวายราชสดุดีเฉลิมพระเกียรติ เนื่องในโอกาสวันเฉลิมพระชนมพรรษาสมเด็จพระเจ้าอยู่หัว 28 กรกฎาคม 2561 


วันอาทิตย์ที่ 29 กรกฎาคม 2561
506
พิมพ์
นายกรัฐมนตรีเป็นประธานในพิธีถวายเครื่องราชสักการะ จุดเทียนถวายพระพรชัยมงคลและถวายราชสดุดีเฉลิมพระเกียรติ เนื่องในโอกาสวันเฉลิมพระชนมพรรษาสมเด็จพระเจ้าอยู่หัว 28 กรกฎาคม 2561
นายกรัฐมนตรีเป็นประธานในพิธีถวายเครื่องราชสักการะ จุดเทียนถวายพระพรชัยมงคลและถวายราชสดุดีเฉลิมพระเกียรติ เนื่องในโอกาสวันเฉลิมพระชนมพรรษาสมเด็จพระเจ้าอยู่หัว 28 กรกฎาคม 2561
วันนี้ (28 กรกฎาคม 2561) เวลา 19.00 น. ณ เวทีใหญ่ ท้องสนามหลวง พลเอก ประยุทธ์ จันทร์โอชานายกรัฐมนตรี เป็นประธานพิธีถวายเครื่องราชสักการะ จุดเทียนถวายพระพรชัยมงคล และถวายราชสดุดีเฉลิมพระเกียรติ เนื่องในโอกาสวันเฉลิมพระชนมพรรษาสมเด็จพระเจ้าอยู่หัว 66 พรรษา 28 กรกฎาคม2561 โดยมี นางนราพร จันทร์โอชา ภริยา พร้อมด้วย ประธานองค์กรตามรัฐธรรมนูญพร้อมคู่สมรส คณะรัฐมนตรีพร้อมคู่สมรส ข้าราชการชั้นผู้ใหญ่ ทหาร ตำรวจ พลเรือนและภาคประชาชน เข้าร่วมในพิธีอย่างพร้อมเพรียงตามลำดับพิธีดังนี้
เมื่อนายกรัฐมนตรีและภริยา เดินทางถึงมณฑลพิธีท้องสนามหลวง ได้ขึ้นสู่เวที วงดุริยางค์ 4 เหล่าทัพบรรเลงเพลงมหาฤกษ์ นายกรัฐมนตรีและภริยา เดินไปหยุดหน้าพระฉายาลักษณ์สมเด็จพระเจ้าอยู่หัวนายกรัฐมนตรีถวายคำนับ วางพุ่มทอง พุ่มเงิน  แล้วเปิดกรวยกระทงดอกไม้ถวายเครื่องราชสักการะถวายคำนับ  แล้วจุดเทียนถวายพระพรชัยมงคล จากนั้น นายกรัฐมนตรีกล่าวถวายราชสดุดีเฉลิมพระเกียรติและกล่าวนำถวายพระพรชัยมงคลหน้าพระฉายาลักษณ์ฯ  ความว่า
ข้าพระพุทธเจ้า พลเอก ประยุทธ์ จันทร์โอชา นายกรัฐมนตรีในนามของคณะรัฐมนตรี และพสกนิกรชาวไทยทุกหมู่เหล่า ทั้งที่มาชุมนุมพร้อมกันอยู่ ณ ที่นี้ และที่อยู่ในสถานที่ต่าง ๆ ทั่วประเทศ มีความปลาบปลื้มปีติโสมนัสเป็นล้นพ้นที่ได้มาร่วมกันแสดงความจงรักภักดี และสำนึกในพระมหากรุณาธิคุณเนื่องในโอกาสมหามงคลเฉลิมพระชนมพรรษา 28 กรกฎาคม ศกนี้
ปวงข้าพระพุทธเจ้า ล้วนสำนึกในพระมหากรุณาธิคุณอย่างหาที่สุดมิได้ที่ใต้ฝ่าละอองธุลีพระบาท ทรงปฏิบัติบำเพ็ญพระราชกรณียกิจนานัปการ เพื่อขจัดปัดเป่าปัญหาความทุกข์ยากของอาณาประชาราษฎร์เพื่อให้อยู่ดี กินดี และมีคุณภาพชีวิตที่ดีโดยถ้วนหน้า ทั้งการพัฒนาแหล่งน้ำตามโครงการอันเนื่องมาจากพระราชดำริ การส่งเสริมการศึกษา การทำนุบำรุงศาสนา การสาธารณสุข รวมทั้งพระราชทานโครงการจิตอาสา เราทำความดี ด้วยหัวใจ ทำให้ประชาชนมีความรัก ความสามัคคี ได้ร่วมแรงร่วมใจกันในการทำกิจกรรมสาธารณประโยชน์ เพื่อสร้างสรรค์ให้สังคมไทยให้มีแต่ความสงบสุขร่มเย็นในใต้ร่มพระบารมี พระมหากรุณาธิคุณของใต้ฝ่าละอองธุลีพระบาท จักสถิตอยู่ในดวงใจของทวยราษฎร์ตลอดไป
เนื่องในศุภวาระมหามงคลสมัยวันเฉลิมพระชนมพรรษา 28 กรกฎาคม 2561 ข้าพระพุทธเจ้าขอพระราชทานพระราชานุญาต นำพสกนิกรทุกหมู่เหล่าทั่วพระราชอาณาจักร ถวายพระพรชัยมงคลโดยพร้อมเพรียงกัน ดังนี้
“ข้าพระพุทธเจ้าทั้งหลาย ขอพระราชทานตั้งสัตยาธิษฐานถวายพระพรชัยมงคล ขออัญเชิญอานุภาพแห่งคุณพระศรีรัตนตรัย และอำนาจแห่งสรรพสิ่งศักดิ์สิทธิ์ในสากล โปรดดลบันดาลอภิบาลให้ใต้ฝ่าละอองธุลีพระบาท ทรงพระเจริญด้วยจตุรพิธพรชัย ทรงพระเกษมสำราญ พระบารมีแผ่ไพศาล มีพระราชประสงค์จำนงหมายสิ่งใดขอจงสัมฤทธิ์ ทรงสถิตเป็นพระมิ่งขวัญร่มเกล้าของปวงข้าพระพุทธเจ้า และพสกนิกรชาวไทยตราบกาลนิรันดร์ เทอญ” ด้วยเกล้าด้วยกระหม่อม
จากนั้น นายกรัฐมนตรีนำร้องเพลงสรรเสริญพระบารมี แล้วนายกรัฐมนตรีและภริยา รับมอบโคมเทียนและร่วมร้องเพลงสดุดีจอมราชา จบแล้ว นายกรัฐมนตรีกล่าวนำ "ทรงพระเจริญ" 3 ครั้ง ประชาชนทุกหมู่เหล่าต่างเปล่งเสียง "ทรงพระเจริญ" ดังกึกก้อง เป็นอันเสร็จสิ้นพิธี
------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14209