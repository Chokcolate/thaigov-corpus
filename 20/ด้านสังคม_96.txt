รัฐบาลไทย-ข่าวทำเนียบรัฐบาล-สธ. น่าน เปิดศูนย์ปฏิบัติการภาวะฉุกเฉิน พร้อมรับพายุ “เบบินคา”

วันอาทิตย์ที่ 19 สิงหาคม 2561
สธ. น่าน เปิดศูนย์ปฏิบัติการภาวะฉุกเฉิน พร้อมรับพายุ “เบบินคา”
สำนักงานสาธารณสุขจังหวัดน่าน เปิดศูนย์ปฏิบัติการภาวะฉุกเฉิน พร้อมรับผลกระทบจากพายุโซนร้อนเบบินคา เตรียมป้องกันหน่วยบริการพร้อมจัดหน่วยแพทย์ออกให้บริการประชาชนผู้ประสบภัยอย่างต่อเนื่อง
สำนักงานสาธารณสุขจังหวัดน่าน เปิดศูนย์ปฏิบัติการภาวะฉุกเฉิน พร้อมรับผลกระทบจากพายุโซนร้อนเบบินคา เตรียมป้องกันหน่วยบริการพร้อมจัดหน่วยแพทย์ออกให้บริการประชาชนผู้ประสบภัยอย่างต่อเนื่อง
วันนี้ (19 สิงหาคม 2561 ) นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่า ตามที่สำนักงานสาธารณสุขจังหวัดน่าน เปิดศูนย์ปฏิบัติการภาวะฉุกเฉิน หรือ EOC ติดตามสถานการณ์ เตรียมรับผลกระทบจากพายุโซนร้อนเบบินคาและให้หน่วยบริการทุกแห่งเตรียมป้องกันภาวะน้ำท่วมฉับพลัน สำรองยา เวชภัณฑ์ ให้เพียงพอ พร้อมจัดหน่วยแพทย์ออกให้บริการประชาชนผู้ประสบภัยอย่างต่อเนื่อง
โดยที่โรงพยาบาลน่าน ได้รับรายงานจากนายแพทย์ภราดร มงคลจาตุรงค์ ผู้อำนวยการโรงพยาบาลน่าน ว่า สามารถป้องกันน้ำท่วมโรงพยาบาลได้ เนื่องจากได้ดำเนินการและเตรียมความพร้อมในการป้องกันและจัดการสถานการณ์อุทกภัย ดังนี้ 1.ติดตามระดับน้ำอย่างต่อเนื่องและวางกระสอบทรายในจุดเสี่ยง พร้อมเคลื่อนย้ายอุปกรณ์ เครื่องมือแพทย์ในหน่วยงานที่เสี่ยงไปยังที่ปลอดภัย 2.เตรียมการเคลื่อนย้ายผู้ป่วยจากตึกผู้ป่วยที่อยู่ในพื้นที่ต่ำเมื่อระดับน้ำเข้ามาในระดับเสี่ยง 3.จัดอัตรากำลังบุคลากร ทดแทนเจ้าหน้าที่ที่อยู่ในพื้นที่ประสบอุทกภัยไม่สามารถมาขึ้นปฏิบัติงานได้ 4.จัดระบบการรักษาพยาบาลในสถานการณ์น้ำท่วมทั้งผู้ป่วยฉุกเฉินและผู้ป่วยทั่วไป จัดหน่วยแพทย์เคลื่อนที่พร้อมนำยา เวชภัณฑ์ ชุดทำแผล ออกตรวจรักษาในพื้นที่ มอบยาชุดน้ำท่วมให้อสม. นำไปแจกจ่าย และเตรียมแผนส่งต่อผู้ป่วยในพื้นที่น้ำท่วมมายังโรงพยาบาลโดยเรือกู้ภัยและรถพยาบาล รวมทั้งจัดรถรับ-ส่งเจ้าหน้าที่ เตรียมน้ำมันเชื้อเพลิง เครื่องปั่นไฟ  อาหารสำหรับผู้ป่วย
ทั้งนี้ พื้นที่เสี่ยงภัยในช่วงวันที่ 17-20 สิงหาคมนี้ ได้แก่ น่าน แพร่ อุตรดิตถ์ พิษณุโลก ลำปาง เชียงใหม่ แม่ฮ่องสอน ตาก และเลย ให้เฝ้าระวังดินถล่มเป็นพิเศษ และเตรียมรับมือน้ำท่วมฉับพลัน น้ำป่าไหลหลาก หากประชาชนเจ็บป่วยฉุกเฉินโทรขอความช่วยเหลือที่สายด่วน 1669 ฟรีตลอด 24 ชั่วโมง หรือสอบถามเรื่องโรคติดต่อต่างๆ ที่สายด่วนกรมควบคุมโรค โทร. 1422
********************************** 19 สิงหาคม 2561

ที่มา : http://www.thaigov.go.th/news/contents/details/14709
