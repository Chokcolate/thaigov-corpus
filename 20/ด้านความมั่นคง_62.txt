รัฐบาลไทย-ข่าวทำเนียบรัฐบาล-กองบัญชาการกองอาสารักษาดินแดน สั่งการ 7 มาตรการ กำกับควบคุมการปฏิบัติหน้าที่สมาชิก อส.


วันพุธที่ 8 สิงหาคม 2561
104
กองบัญชาการกองอาสารักษาดินแดน สั่งการ 7 มาตรการ กำกับควบคุมการปฏิบัติหน้าที่สมาชิก อส.
กองบัญชาการกองอาสารักษาดินแดน สั่งการ 7 มาตรการ กำกับควบคุมการปฏิบัติหน้าที่สมาชิก อส.
เมืื่อวันที่ 7 ส.ค. 61 ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า กองบัญชาการกองอาสารักษาดินแดน (อส.) ได้อนุมัติแผนสั่งใช้กำลังสมาชิกกองอาสารักษาดินแดน ปฏิบัติภารกิจ ประจำปีงบประมาณ พ.ศ. 2561 ทั่วประเทศ เป็นกรอบแนวทางการปฏิบัติหน้าที่ของกองร้อยอาสารักษาดินแดนในสังกัด จำนวน 971 กองร้อย กำลังพลรวม 25,925 นาย ซึ่งที่ผ่านมาสมาชิกกองอาสารักษาดินแดน ทั้งในส่วนกลางและส่วนภูมิภาค ได้ทำหน้าที่ในการรักษาความสงบร่วมกับพนักงานฝ่ายปกครองหรือตำรวจ ปราบปรามผู้กระทำผิดกฎหมาย การเทิดทูนและพิทักษ์รักษาไว้ซึ่งสถาบันพระมหากษัตริย์ การจัดระเบียบสังคม การบริการประชาชน การส่งเสริมการท่องเที่ยว รวมถึงรักษาความปลอดภัยในสถานที่สำคัญ และการคมนาคม ตามกฎหมายและระเบียบที่เกี่ยวข้อง มีผลการปฏิบัติงานเป็นที่ประจักษ์ เกิดผลดีต่อทางราชการ ประชาชน เป็นที่ยอมรับ และชื่นชมของสังคมทั่วไป
เพื่อให้การปฏิบัติหน้าที่ของสมาชิกกองอาสารักษาดินแดนเป็นไปตามกฎหาย ประกาศ และคำสั่งของคณะรักษา
ความสงบแห่งชาติ รวมทั้งนโยบายรัฐบาล และกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ในฐานะผู้ช่วยผู้บัญชาการกองอาสารักษาดินแดน ได้สั่งการให้ผู้ว่าราชการจังหวัดในฐานะผู้บังคับการกองอาสารักษาดินแดนจังหวัดกำชับผู้บังคับบัญชาทุกระดับ เข้มงวดกวดขันในการกำกับควบคุมการปฏิบัติหน้าที่ของสมาชิกกองอาสารักษาดินแดนให้เป็นไปตามกฎหมายและอยู่ในระเบียบวินัยโดยเคร่งครัด 7 ข้อ ดังนี้
1. ให้มีคำสั่งจากผู้บังคับบัญชาที่ชอบด้วยกฎหมายเป็นผู้ออกคำสั่ง หรือมอบหมายในการปฏิบัติหน้าที่ทุกครั้ง และเมื่อปฏิบัติหน้าที่เสร็จสิ้นแล้วให้รายงานผู้บังคับบัญชาทราบทันที
2. ให้มีเจ้าพนักงานปกครอง (ปลัดอําเภอ) เป็นหัวหน้าชุดร่วมปฏิบัติหน้าที่ของสมาชิกกองอาสารักษาดินแดนทุกครั้งเพื่อกำกับ ควบคุมการปฏิบัติหน้าที่ให้เป็นไปตามกฎหมาย และระเบียบที่เกี่ยวข้องโดยเคร่งครัด
3. ให้กำลังพลที่ออกปฏิบัติหน้าที่แต่งเครื่องแบบให้ถูกต้องตามระเบียบทุกครั้ง ทั้งหัวหน้าชุดปฏิบัติการ และสมาชิกกองอาสารักษาดินแดน ยกเว้นกรณีมอบหมายปฏิบัติหน้าที่สืบสวนหาข่าวทางลับให้สามารถแต่งกายนอกเครื่องแบบได้
4. ในกรณีการปฏิบัติหน้าที่ที่จำเป็นต้องใช้อาวุธปืนประกอบการปฏิบัติ ไม่ว่าเป็นอาวุธปืนของราชการหรืออาวุธปืนส่วนตัว ต้องได้รับอนุญาตจากผู้บังคับบัญชา และให้ถือปฏิบัติตามระเบียบกระทรวงมหาดไทยว่าด้วยการพาและใช้อาวุธปืนของพนักงานฝ่ายปกครอง พ.ศ. 2546 โดยเคร่งครัด
5. หากมีกำนัน ผู้ใหญ่บ้าน ร่วมปฏิบัติหน้าที่ ให้ถือปฏิบัติตามระเบียบกระทรวงมหาดไทยว่าด้วยการพาและใช้อาวุธปืนของพนักงานฝ่ายปกครอง พ.ศ. 2546
6. ให้บูรณาการเจ้าหน้าที่ และกำลังจากหน่วยต่าง ๆ ในพื้นที่ร่วมปฏิบัติการ ทั้งเจ้าหน้าที่ตำรวจ และทหาร รวมทั้งเจ้าหน้าที่อื่นที่มีอำนาจตามกฎหมาย เพื่อให้เกิดความโปร่งใส
7. ให้ผู้บังคับบัญชากำกับ ควบคุม และกำชับให้เจ้าหน้าที่และกำลังพล ปฏิบัติหน้าที่ด้วยความรอบคอบ ตามกรอบกฎหมาย ระเบียบ คำสั่ง โดยเคร่งครัด ในกรณีพบการกระทำความผิดและมีการจับกุมผู้กระทำความผิด ต้องแสดงตัวเป็นเจ้าหน้าที่ทุกครั้ง และแจ้งผู้ถูกจับกุมให้ทราบว่ากระทำผิดในเรื่องใด รวมทั้งให้รวบรวมข้อมูล ข้อเท็จจริง วัตถุพยาน ภาพถ่าย และเอกสารหลักฐานที่เกี่ยวข้องโดยละเอียด เพื่อประโยชน์ในการดำเนินคดีตามกฎหมาย และหากพบว่าผู้ปฏิบัติรายใดปฏิบัติหน้าที่โดยมิชอบ ให้ผู้บังคับการกองอาสารักษาดินแดนดำเนินการลงโทษตามกฎหมายอย่างเคร่งครัด

ที่มา : http://www.thaigov.go.th/news/contents/details/14439