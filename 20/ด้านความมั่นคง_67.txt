รัฐบาลไทย-ข่าวทำเนียบรัฐบาล-มท. แถลงข่าวการจัดงาน ศิลปาชีพ OTOP ก้าวไกล ด้วยพระบารมี คาดเงินสะพัดกว่า 900 ล้านบาท


วันพฤหัสบดีที่ 9 สิงหาคม 2561
4,452
มท. แถลงข่าวการจัดงาน ศิลปาชีพ OTOP ก้าวไกล ด้วยพระบารมี คาดเงินสะพัดกว่า 900 ล้านบาท
มท. แถลงข่าวการจัดงาน ศิลปาชีพ OTOP ก้าวไกล ด้วยพระบารมี คาดเงินสะพัดกว่า 900 ล้านบาท
วันนี้ (8 ส.ค. 2561) เวลา 14.00 น. นายสุธี มากบุญ รัฐมนตรีช่วยว่าการกระทรวงมหาดไทย เป็นประธานการแถลงข่าวการจัดงาน ศิลปาชีพ ประทีปไทย OTOP ก้าวไกล ด้วยพระบารมี ประจำปี พ.ศ. 2561 ณ ลานเอเทรียม 3 ชั้น 3 ศูนย์การค้าเซ็นทรัลเวิลด์ กรุงเทพฯ โดยมี นายอภิชาติ โตดิลกเวชช์ อธิบดีกรมการพัฒนาชุมชน ร่วมแถลงข่าว
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า การจัดงานในครั้งนี้เป็นการจัดงานครั้งที่ 7 นับตั้งแต่ปี พ.ศ. 2555 เป็นต้นมา โดยกำหนดการจัดงานระหว่าง วันที่ 11-19 สิงหาคม 2561 ณ อาคารชาเลนเจอร์ 1-3 ศูนย์แสดงสินค้าและการประชุม อิมแพ็ค เมืองทองธานี จังหวัดนนทบุรี ทั้งนี้ กำหนดการเปิดงานอย่างเป็นทางการในวันจันทร์ที่ 13 สิงหาคม 2561 เวลา 17.30 น. สำหรับวัตถุประสงค์ของการจัดงานดังกล่าวเพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 และเพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ด้วยพระมหากรุณาธิคุณที่ทรงช่วยเหลือราษฎรให้มีอาชีพเสริม เพิ่มพูนรายได้อย่างกว้างขวางออกไปหลายแขนง อันเป็นที่มาของโครงการส่งเสริมศิลปาชีพ และมูลนิธิส่งเสริมศิลปาชีพ อีกทั้งเพื่อเผยแพร่ประชาสัมพันธ์ และเพิ่มช่องทาง การจำหน่ายผลิตภัณฑ์ OTOP โดยมีเป้าหมายสำคัญในการดำเนินงานเพื่อจัดแสดง เผยแพร่ประชาสัมพันธ์ และจำหน่ายผลิตภัณฑ์งานศิลปาชีพ และให้พสกนิกรชาวไทยได้สำนึกในพระมหากรุณาธิคุณของพระแม่เจ้าแห่งแผ่นดิน ที่ทรงมีต่อการอนุรักษ์และส่งเสริมศิลปะฝีมือภูมิปัญญาของคนไทยให้คนทั้งโลกได้ชื่นชม ตลอดจนจัดแสดง และจัดจำหน่ายสินค้า OTOP ที่ขยายงานมาจากโครงการศิลปาชีพ โดยคาดว่าการจัดงานในครั้งนี้จะมียอดเงินสะพัด ไม่ต่ำกว่า 900 ล้านบาท ซึ่งจะสามารถช่วยกระจายรายได้ให้กับเศรษฐกิจชุมชนฐานรากให้มีความเข้มแข็ง ประชาชนมีคุณภาพชีวิตที่ดี ลดความเหลื่อมล้ำทางด้านรายได้และความยากจน และกระตุ้นเศรษฐกิจในภาพรวมของประเทศได้มากยิ่งขึ้น
ด้าน นายอภิชาติ โตดิลกเวชช์ อธิบดีกรมการพัฒนาชุมชน เปิดเผยว่า กิจกรรมภายในงาน ประกอบด้วยนิทรรศการเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 และสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ที่ทรงมีต่อการอนุรักษ์และส่งเสริมภูมิปัญญาท้องถิ่น และการจัดแสดงผลิตภัณฑ์ Hilight ต่างๆ ดังนี้ (1) การจัดแสดงและจำหน่ายผลงานของมูลนิธิศิลปาชีพ (ผลิตภัณฑ์หัตถศิลป์จากมูลนิธิส่งเสริมศิลปาชีพฯ (2) การจัดแสดงและจำหน่ายผลงานของศิลปิน OTOP (สุดยอดงานศิลป์ ศิลปิน OTOP) 13 หมวด ได้แก่ หมวดงานผ้า, หมวดแกะสลัก, หมวดดอกไม้ประดิษฐ์, หมวดเครื่องเงินและทอง, ย่านลิเภา, งานถมงานคร่ำ, งานเคลือบดินเผา, งานสลักหนัง, งานตกแต่งด้วยปีกแมลงทับ, งานไม้ไผ่, เครื่องลงหิน, งานลงรักปิดทอง และงานปัก (3) การจัดแสดงและจำหน่ายเสน่ห์ผ้าไทย (เสน่ห์เส้นใย ผ้าทอไทยกว่าแสนผืน) ในรูปแบบนิทรรศการผ้าไทย 4 ชนิด 4 เสน่ห์ ได้แก่ ผ้าฝ้ายตามโครงการผ้าทออีสานสู่สากล, ผ้าไหมตรานกยูงพระราชทาน, ผ้าอัตลักษณ์จังหวัด และผ้าชาติพันธุ์ของชาวชาติพันธุ์ต่างๆ (4) การจัดแสดงและจัดจำหน่าย “การขยายงานศิลปาชีพสู่ชุมชน” โดยจัดแสดงผลิตภัณฑ์ชุมชนของหมู่บ้านข้างพระตำหนัก 4 ภูมิภาค ได้แก่ พระตำหนักทักษิณราชนิเวศน์, พระตำหนักภูพานราชนิเวศน์, พระตำหนักภูพิงค์ราชนิเวศน์ และพระตำหนักเปี่ยมสุข วังไกลกังวล และ (5) การจัดแสดงและจำหน่าย OTOP Signature จาก 40 จังหวัด จำนวนกว่า 2,000 บูธ ทั้ง OTOP Classic, OTOP Premium, OTOP ของที่ระลึกประจำจังหวัด, OTOP Trader, หน่วยงานภาคี, Health & Spa, OTOP โซนพิเศษ จำนวน 2 จุด เพื่อให้บริการตัดเย็บเสื้อผ้า และนำเสนอกระบวนการผลิตเครื่องจักสานรูปแบบใหม่ และ OTOP ชวนชิมและถนนอาหาร (Street Food) พร้อมด้วยจุดให้บริการประชาชนและอื่นๆ เช่น ธนาคาร, จุดบริการ WiFi, ไปรษณีย์, สนามเด็กเล่น และที่พักผ่อน เป็นต้น
ในโอกาสนี้ กระทรวงมหาดไทย ขอเชิญชวนพี่น้องประชาชนทุกท่านได้ร่วมสำนึกในพระมหากรุณาธิคุณและเฉลิมพระเกียรติพระองค์ท่านในงานนี้ และขอเชิญชวนแฟนพันธุ์แท้ที่ชื่นชอบผลิตภัณฑ์จากมูลนิธิศิลปาชีพและผ้าไทยที่มีเอกลักษณ์โดดเด่นเป็นที่รู้จักจากทั่วภูมิภาคของไทย และมาร่วมชม ชิม ช็อป ความหลากหลาย OTOP ของฝากจาก 76 จังหวัด ที่กระทรวงมหาดไทย โดยกรมการพัฒนาชุมชน ตั้งใจคัดสรรมาให้เลือกกันอย่างหลากหลาย ตลอดระยะเวลา 9 วัน ตั้งแต่เวลา 10.00-21.00 น.

ที่มา : http://www.thaigov.go.th/news/contents/details/14460