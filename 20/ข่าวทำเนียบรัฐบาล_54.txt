รัฐบาลไทย-ข่าวทำเนียบรัฐบาล-ผลการประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี

วันพฤหัสบดีที่ 2 สิงหาคม 2561
ผลการประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี
พลเอก ธนะศักดิ์ ปฏิมาประกร รองหัวหน้าคณะรักษาความสงบแห่งชาติ และประธานที่ปรึกษาคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ได้เป็นประธานในการประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี
วันนี้ (พฤหัสบดีที่ 2 สิงหาคม 2561) เวลา 10.00 น. พลเอก ธนะศักดิ์ ปฏิมาประกร รองหัวหน้าคณะรักษาความสงบแห่งชาติ และประธานที่ปรึกษาคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ได้เป็นประธานในการประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ณ ห้องประชุมอาคารรับรองเกษะโกมล บ้านเกษะโกมล
โดยในการประชุมในวันนี้ คณะกรรมการฯ ได้พิจารณาใน 3 ประเด็น ดังนี้
1. การติดตามความคืบหน้าเกี่ยวกับการแก้ไขปัญหาขยะ โดยที่ประชุมเห็นควรให้มีการสร้างความรับรู้ความเข้าใจให้แก่ประชาชนเกี่ยวกับความสำคัญของการจัดการขยะ และการแยกขยะ ทั้งนี้ รัฐบาลควรปรับปรุงกฎหมายเกี่ยวกับการควบคุมดูแลการแก้ไขปัญหาขยะ เพื่อให้มีประสิทธิมากยิ่งขึ้น
2. การติดตามความคืบหน้าเกี่ยวกับการกำหนดให้สังคมผู้สูงอายุเป็นระเบียบวาระแห่งชาติ เห็นควรติดตามผลการดำเนินการ เช่น การออกแบบสิ่งแวดล้อมให้เอื้อแก่ผู้สูงอายุ (Universal Design) การส่งเสริมการออกกำลังกายในผู้สูงอายุ ทั้งนี้ รัฐบาลควรให้ความสำคัญในเรื่องการประชาสัมพันธ์เพื่อสร้างการรับรู้ความเข้าใจแก่ประชาชนให้เกิดประโยชน์มากยิ่งขึ้น
3. มาตรการการสร้างความเชื่อมั่นให้แก่นักท่องเที่ยว หลังจากที่เกิดอุบัติภัยขึ้น ที่จังหวัดภูเก็ตนั้น เห็นควรให้มีมาตรการเร่งด่วน ได้แก่
3.1 ผู้รับผิดชอบในทุกระดับควรมีการติดต่อพูดคุย เพื่อสร้างความเชื่อมั่นให้แก่ฝ่ายจีน และนานาประเทศ
3.2 ควรเน้นย้ำการกำกับดูแล และการประชาสัมพันธ์เกี่ยวกับมาตรฐานการควบคุมและมาตรฐานความปลอดภัยของสิ่งอุปกรณ์และยานพาหนะ ทั้งทางบก ทางน้ำ และทางอากาศ ให้นานาชาติทราบด้วย
3.3 การประชาสัมพันธ์ควรแยกเรื่องอุบัติเหตุกับทัวร์ศูนย์เหรียญออกจากกันเนื่องจากเหตุการณ์ดังกล่าวมีปัจจัยที่แตกต่างกันโดยการเกิดอุบัติเหตุอาจเกิดการบกพร่องหรือการละเลยการบังคับใช้กฎหมายและระเบียบของเจ้าหน้าที่ ส่วนทัวร์ศูนย์เหรียญเกิดจากการทำธุรกิจที่ผิดกฎหมาย
3.4 การประชาสัมพันธ์ใด ๆ ควรพิจารณาอย่างรอบคอบและควรชี้แจงข้อเท็จจริงในเชิงบวก เพื่อไม่เกิดความเสียหายต่อภาพลักษณ์ของประเทศไทย

ที่มา : http://www.thaigov.go.th/news/contents/details/14301
