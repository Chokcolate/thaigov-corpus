รัฐบาลไทย-ข่าวทำเนียบรัฐบาล-ก.แรงงาน ประชุมร่วม CLMTV ขับเคลื่อนปฏิญญาเคลื่อนย้ายแรงงานอย่างปลอดภัยสู่การปฏิบัติ

วันอังคารที่ 21 สิงหาคม 2561
ก.แรงงาน ประชุมร่วม CLMTV ขับเคลื่อนปฏิญญาเคลื่อนย้ายแรงงานอย่างปลอดภัยสู่การปฏิบัติ
“รองปลัดแรงงาน” เป็นหัวหน้าคณะผู้แทนไทยเข้าร่วมประชุม The 4th CLMTV ขับเคลื่อนปฏิญญาการเคลื่อนย้ายแรงงานอย่างปลอดภัยสู่การปฏิบัติ ณ กรุงฮานอย สาธารณรัฐสังคมนิยมเวียดนาม ร่วมแลกเปลี่ยนข้อมูลการบริหารจัดการแรงงานต่างด้าวและการคุ้มครองทางสังคม
“รองปลัดแรงงาน” เป็นหัวหน้าคณะผู้แทนไทยเข้าร่วมประชุม The 4th CLMTV ขับเคลื่อนปฏิญญาการเคลื่อนย้ายแรงงานอย่างปลอดภัยสู่การปฏิบัติ ณ กรุงฮานอย สาธารณรัฐสังคมนิยมเวียดนาม ร่วมแลกเปลี่ยนข้อมูลการบริหารจัดการแรงงานต่างด้าวและการคุ้มครองทางสังคมในอนุภูมิภาค
เมื่อวันที่ 19 - 21 สิงหาคม 2561 นายจรินทร์ จักกะพาก ปลัดกระทรวงแรงงาน ได้มอบหมายให้ นายวิวัฒน์ ตังหงส์ รองปลัดกระทรวงแรงงาน เป็นหัวหน้าคณะผู้แทนไทย เข้าร่วมการประชุม The 4th CLMTV Senior Labour Officials Meeting ณ กรุงฮานอย สาธารณรัฐสังคมนิยมเวียดนาม ภายใต้หัวข้อหลัก “การคุ้มครองทางสังคม : การเคลื่อนย้ายและคงสิทธิประกันสังคมสำหรับแรงงานต่างด้าวในประเทศ CLMTV” ซึ่งจัดขึ้นโดยกระทรวงแรงงาน ผู้ทุพพลภาพ และกิจการสังคม สาธารณรัฐสังคมนิยมเวียดนาม โดยมี ผู้แทนจากสำนักงานประกันสังคมและสำนักงานปลัดกระทรวงแรงงานเข้าร่วมการประชุมดังกล่าวด้วย สำหรับการประชุมตามกรอบความร่วมมือ CLMTV เป็นความริเริ่มของกระทรวงแรงงาน เพื่อส่งเสริมความร่วมมือด้านการเคลื่อนย้ายแรงงานในเขตอนุภูมิภาคตั้งแต่ปี พ.ศ. 2558 การประชุมครั้งนี้ มีวัตถุประสงค์เพื่อหารือประเด็นที่ประเทศ CLMTV มีความสนใจร่วมกัน ขับเคลื่อนปฏิญญาร่วม CLMTV ด้านการเคลื่อนย้ายแรงงานอย่างปลอดภัยสู่การปฏิบัติ และแสวงหาแนวทางเพื่อพัฒนาความร่วมมือระหว่างกันโดยเฉพาะอย่างยิ่งในเรื่องการจัดทำความร่วมมือทั้งระดับทวิภาคีและพหุภาคีสำหรับการเคลื่อนย้ายและคงสิทธิประกันสังคมเพื่อส่งเสริมให้แรงงานต่างด้าวเข้าถึงการคุ้มครองทางสังคมอย่างเท่าเทียม ทั้งนี้ การประชุมประกอบด้วยผู้แทนจากหน่วยงานภาครัฐของประเทศ CLMTV ผู้แทนสำนักเลขาธิการอาเซียน และผู้แทน ILO ทั้งสิ้น 20 คน
นายวิวัฒน์ฯ กล่าวว่า สาระสำคัญของการประชุมฯ ประกอบด้วยการบรรยายภาพรวมสถานการณ์แรงงานต่างด้าวและการเข้าถึงสิทธิประกันสังคมของอนุภูมิภาค CLMTV และการจัดทำงานวิจัยเกี่ยวกับการคุ้มครองทางสังคมสำหรับแรงงานต่างด้าวการอภิปรายเรื่องสถานการณ์ด้านประกันสังคมของประเทศ CLMTV การยกร่างข้อเสนอแนะเกี่ยวกับการเคลื่อนย้ายและคงสิทธิประกันสังคมและการทบทวนผลการดำเนินการของกรอบความร่วมมือดังกล่าวจากการประชุมครั้งที่ผ่านมาเพื่อกำหนดหัวข้อหลักของการประชุมในคราวต่อไป
ทั้งนี้ ที่ประชุมให้ความสำคัญกับการแลกเปลี่ยนข้อมูลแรงงานต่างด้าวระหว่างกันในอนุภูมิภาค การส่งเสริมให้เกิดความร่วมมือทั้งระดับทวิภาคีและพหุภาคี การพิจารณาแก้ไขกฎหมายและนโยบายระดับประเทศให้สอดคล้องกับมาตรฐานสากล และการส่งเสริมให้เกิดความร่วมมือไตรภาคีในระดับประเทศและการขับเคลื่อนนโยบายประกันสังคมที่สอดคล้องกันในระดับภูมิภาค
“ในตอนท้ายที่ประชุมรับทราบการเป็นเจ้าภาพจัดการประชุมระดับเจ้าหน้าที่อาวุโส CLMTV ครั้งที่ 5 และ 6 และการประชุมระดับรัฐมนตรี CLMTV ครั้งที่ 3 ระหว่างปี พ.ศ. 2562 - 2563 ของกัมพูชา โดยเน้นหัวข้อหลักเกี่ยวกับการเคลื่อนย้ายและคงสิทธิประกันสังคม ทั้งนี้จะแจ้งให้ประเทศสมาชิกทราบหัวข้อการประชุมและกำหนดการที่แน่ชัดต่อไป” นายวิวัฒน์ฯ กล่าวในท้ายสุด
-----------------------------------------------
กองเผยแพร่และประชาสัมพันธ์/
ณัฏฐภัทร์ ชื่นเอี่ยม - ข่าว/
สำนักประสานความร่วมมือระหว่างประเทศ โดยกลุ่มงานอาเซียน – ข้อมูล/
21 สิงหาคม 2561

ที่มา : http://www.thaigov.go.th/news/contents/details/14779
