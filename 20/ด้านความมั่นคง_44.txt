รัฐบาลไทย-ข่าวทำเนียบรัฐบาล-รอง นรม. และ รมว.กห. ประชุมสภาทหารผ่านศึก  ย้ำ “องค์การทหารผ่านศึก” ต้องโปร่งใส และใส่ใจดูแล “ทหารผ่านศึก” อย่างสมเกียรติในทุกระดับ

วันศุกร์ที่ 3 สิงหาคม 2561
รอง นรม. และ รมว.กห. ประชุมสภาทหารผ่านศึก  ย้ำ “องค์การทหารผ่านศึก” ต้องโปร่งใส และใส่ใจดูแล “ทหารผ่านศึก” อย่างสมเกียรติในทุกระดับ
พล.ท.คงชีพ ตันตระวาณิชย์ โฆษก กห. เปิดเผยว่า เมื่อ 3 ส.ค. 61  พล.อ.ประวิตร วงษ์สุวรรณ รองนรม.และรมว.กห./นายกสภาทหารผ่านศึก ได้ประชุมสภาทหารผ่านศึก ครั้งที่ 2/61
ณ องค์การทหารผ่านศึกโดยได้ร่วมกันพิจารณาแนวทางการสั่งซื้อ สั่งจ้างตามระเบียบกระทรวงการคลัง ว่าด้วยการจัดซื้อจัดจ้างและการบริหารพัสดุภาครัฐในกรอบอำนาจหน้าที่ของผู้อำนวยการองค์การทหารผ่านศึกและสภาทหารผ่านศึก  พร้อมทั้งได้ร่วมพิจารณา การเพิ่มประสิทธิภาพในการปฏิบัติหน้าที่ให้การบริการและอำนวยความสะดวกทหารผ่านศึกทั่วประเทศ
โดย พล.อ.ประวิตร ได้เน้นย้ำ ขอให้องค์การทหารผ่านศึก กำกับดูแล การบริหารกิจการด้วยความโปร่งใสในทุกระดับ โดยยึดระเบียบของทางราชการอย่างเคร่งครัด และต้องพร้อมรับการตรวจสอบจากสังคมตลอดเวลา โดยจะต้องไม่มีเจ้าหน้าที่ละเลยหรือแสวงประโยชน์ อันเป็นเหตุของการทุจริตอย่างเด็ดขาด  ขณะเดียวกัน ต้องให้ความสำคัญในการพัฒนาและเพิ่มประสิทธิภาพในการดูแลสวัสดิการ การให้การบริการและการอำนวยความสะดวกแก่ทหารผ่านศึก อย่างต่อเนื่อง
โดยขอให้ตระหนักร่วมกันว่า “ทหารผ่านศึก” เป็นผู้ทรงเกียรติ ที่เสียสละทำคุณประโยชน์ให้กับประเทศชาติ   การดูแล ยกย่องและรักษาเกียรติของทหารผ่านศึก  จึงถือเป็นหน้าที่ของข้าราชการ องค์การทหารผ่านศึกทุกคน ที่ต้องใส่ใจและให้ความสำคัญอย่างสมเกียรติและต่อเนื่องในทุกระดับ

ที่มา : http://www.thaigov.go.th/news/contents/details/14325
