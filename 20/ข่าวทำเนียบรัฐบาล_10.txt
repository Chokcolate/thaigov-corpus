รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมการปลูกป่าในเมือง ณ สวนพฤกษศาสตร์ดงฟ้าห่วน จ.อุบลราชธานี ชื่นชมโครงการสวนป่าประชารัฐ เพื่อความสุขของคนไทย ภายใต้แนวคิด 


วันจันทร์ที่ 23 กรกฎาคม 2561
447
พิมพ์
นายกรัฐมนตรีเยี่ยมชมการปลูกป่าในเมือง ณ สวนพฤกษศาสตร์ดงฟ้าห่วน จ.อุบลราชธานี ชื่นชมโครงการสวนป่าประชารัฐ เพื่อความสุขของคนไทย ภายใต้แนวคิด
นายกฯ เยี่ยมชมการปลูกป่าในเมือง ชื่นชมโครงการสวนป่าประชารัฐ ภายใต้แนวคิด"รัฐได้ป่า ประชาได้ประโยชน์" พัฒนาต่อยอดเพิ่มพื้นที่ป่าในเมืองเป็นแหล่งเรียนรู้เพื่อความสุขของคนไทย เน้นย้ำการพัฒนาต้องสมดุลควบคู่อนุรักษ์ทรัพยากรธรรมชาติอย่างยั่งยืน
วันนี้ (23 กรกฎาคม 2561) เวลา 16.20 น. พลเอก ประยุทธ์ จันทร์โอชา นายกรัฐมนตรี พร้อมคณะ เยี่ยมชมการปลูกป่าในเมือง ณ สวนพฤกษศาสตร์ดงฟ้าห่วน ตำบลขามใหญ่ อำเภอเมืองอุบลราชธานี จังหวัดอุบลราชธานี โดยมีอธิบดีกรมอุทยานแห่งชาติ สัตว์ป่า และพันธุ์พืช คณะผู้บริหารกระทรวงทรัพยากรธรรมชาติและสิ่งแวดล้อม พร้อมเจ้าหน้าที่ ให้การต้อนรับ
โอกาสนี้นายกรัฐมนตรีรับการตรวจแถวของพนักงานพิทักษ์ป่า และเจ้าหน้าที่สวนพฤกษศาสตร์ดงฟ้าห่วน  จากนั้นนายกรัฐมนตรีได้ปลูกต้นรวงผึ้ง ณ บริเวณด้านหน้าอาคารเอนกประสงค์ พร้อมรับฟังการขับร้องเพลงป่าในเมืองจากนักเรียนโรงเรียนนารีนุกูล และพบปะกลุ่มลูกเสือ - เนตรนารีจากโรงเรียนเทศบาล 3 (สามัคคีวิทยาคาร) ซึ่งเป็นตัวอย่างกลุ่มเยาวชนที่ใช้ประโยชน์จากพื้นที่ป่าในเมืองเป็นแหล่งเรียนรู้โดยตรง พร้อมกันนี้นายกรัฐมนตรีได้พบปะทีมนักปั่นจักรยาน ทีมเด็กพิเศษในโครงการอาซาบำบัด คณะผู้ออกกำลังกาย นักท่องเที่ยว และผู้เข้าใช้บริการป่าในเมืองดงฟ้าห่วน พร้อมเยี่ยมชมผลิตผลพืชอาหารจากชุมชนและหมู่บ้านโดยรอบป่าด้วย
นายกรัฐมนตรี กล่าวว่า วันนี้เป็นประวัติศาสตร์ร่วมกันของทุกคนในการสร้างและอนุรักษ์ผืนป่าไว้เป็นมรดกให้ลูกหลานในวันข้างหน้า ขอให้ทุกคนช่วยกันเริ่มตั้งแต่วันนี้ตามแนวทางศาสตร์พระราชา พร้อมเน้นย้ำว่า ป่าคือชีวิต เป็นสิ่งสำคัญที่ทุกคนต้องร่วมมือร่วมใจกัน มีน้ำใจ มีความรับผิดชอบ มีจิตสำนึกในการอนุรักษ์ สำหรับรัฐบาลจะดำเนินการสนับสนุนเพื่อการพัฒนาตามความเหมาะสมของบริบทพื้นที่ และโครงสร้างของงบประมาณแผ่นดิน ซึ่งการลงพื้นที่ในวันนี้ไม่ได้มีวัตถุประสงค์หลักเพื่อการอนุมัติงบประมาณ การพิจารณาโครงการต่าง ๆ เป็นไปตามกรอบที่ได้กำหนดและมีอยู่ในแผนการดำเนินงานซึ่งเน้นความคุ้มค่าและบูรณาการ ทั้งนี้ นายกรัฐมนตรีฝากให้เด็ก ๆ และเยาวชน รวมทั้งประชาชนทุกคน คำนึงถึงคุณค่าทรัพยากรป่าไม้และช่วยกันรับผิดชอบฟื้นฟูและรักษาป่าไม้ให้เป็นความสมบูรณ์ของระบบนิเวศอย่างยั่งยืน
จากนั้น นายกรัฐมนตรี พร้อมคณะ นั่งรถรางชมสวนป่าพฤกษศาสตร์ดงฟ้าห่วน ซึ่งเป็นพื้นที่ป่าในเมืองตามโครงการ "สวนป่าประชารัฐ เพื่อความสุขของคนไทย" ของกระทรวงทรัพยากรธรรมชาติและสิ่งแวดล้อม ภายใต้แนวคิด “รัฐได้ป่า ประชาได้ประโยชน์” โดยคำนึงถึงเรื่องความสมดุลกับการอนุรักษ์สิ่งแวดล้อม ในรูปแบบของพื้นที่สาธารณะให้ประชาชนเข้ามาใช้ประโยชน์ได้ตามความเหมาะสมของพื้นที่ เพื่อเป็นแหล่งเรียนรู้ การท่องเที่ยวเชิงนิเวศ ศึกษาธรรมชาติ ออกกำลังกายและเป็นสถานที่พักผ่อนหย่อนใจให้กับประชาชนทั่วไป ภายใต้การมีส่วนร่วมของประชาชนและท้องถิ่น ในการอนุรักษ์ผืนป่าในเขตเมือง เป็นการสร้างความร่วมมือแบบประชารัฐ พัฒนาควบคู่ไปกับการอนุรักษ์ทรัพยากรธรรมชาติ
สวนป่าพฤกษศาสตร์ดงฟ้าห่วน เป็นป่าในเมืองผืนใหญ่ที่สุดในประเทศไทย พื้นที่รวม 3,400 ไร่ประกอบด้วย ป่าดิบแล้ง  ป่าเต็งรัง  ป่าทามริมลำห้วย ป่ายางนา และแปลงปลูกรวบรวมพรรณไม้ชนิดต่าง ๆ ได้รับการจัดตั้งให้เป็นป่าในเมือง ลำดับที่ 9 ในสังกัดกรมอุทยานแห่งชาติ สัตว์ป่า และพันธุ์พืช ครอบคลุมพื้นที่บ้านหนองมะเขือ หมู่ 17 และบ้านหนองบัว หมู่ 13 ตำบลขามใหญ่ อำเภอเมือง จังหวัดอุบลราชธานี ปัจจุบันได้ถูกจัดให้อยู่ในประเภทแหล่งเรียนรู้ตลอดชีวิต ตามพระราชบัญญัติการศึกษาแห่งชาติ พุทธศักราช 2542 เป็นห้องเรียนธรรมชาติด้านพืชพรรณ ทรัพยากรธรรมชาติและสิ่งแวดล้อม ที่นักเรียน นักศึกษา ประชาชน และนักท่องเที่ยวทั่วไป สามารถเข้าไปเรียนรู้ ศึกษาวิจัย และพักผ่อนหย่อนใจ หรือเข้าไปจัดกิจกรรมที่เกี่ยวเนื่องกับการอนุรักษ์ทรัพยากรธรรมชาติและสิ่งแวดล้อม เพื่อให้เกิดความรัก ความหวงแหน และจิตสำนึก ในการดูแลรักษาทรัพยากรอันมีค่าของประเทศให้คงอยู่สืบไป
สวนพฤกษศาสตร์ดงฟ้าห่วนนอกจากพื้นที่ป่าแล้ว ยังมีการจัดสรรพื้นที่เป็นสวนสัตว์อุบลราชธานีในรูปแบบ JUNGLE PARK คือการนำสวนสัตว์เข้ามาผสมผสานกับความสบูรณ์ของป่าไม้ในพื้นที่โดยอาศัยกลไกประชารัฐที่มีภาครัฐ ภาคเอกชน และภาคประชาชนร่วมกันฟื้นคืนความอุดมสมูรณ์เพิ่มพื้นที่สีเขียวในชุมชนเพื่อการอยู่อาศัยในสิ่งแวดล้อมที่ดี มีคุณภาพชีวิตที่ดี ทั้งยังเป็นที่ช่วยเก็บกักปริมานน้ำฝนอีกด้วย
----------------------------
สำนักโฆษก

ที่มา : http://www.thaigov.go.th/news/contents/details/14064