รัฐบาลไทย-ข่าวทำเนียบรัฐบาล-รมว.พม. เป็นประธานเปิดงาน “รับสร้างบ้านและวัสดุ Home Builder & Materials Expo 2018”


วันพฤหัสบดีที่ 16 สิงหาคม 2561
82
รมว.พม. เป็นประธานเปิดงาน “รับสร้างบ้านและวัสดุ Home Builder & Materials Expo 2018”
รมว.พม. เป็นประธานเปิดงาน “รับสร้างบ้านและวัสดุ Home Builder & Materials Expo 2018”
วันนี้ (16 ส.ค. 61) เวลา 09.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน “รับสร้างบ้านและวัสดุ Home Builder & Materials Expo 2018” ภายใต้แนวคิด “สร้างบ้านที่ชอบ ในราคาที่ใช่” โดยมีวัตถุประสงค์เพื่อสนับสนุนการสร้างที่อยู่อาศัยที่ได้มาตรฐานและคุณภาพ  ที่ดีให้กับประชาชน จัดขึ้นระหว่างวันที่ 16-19 สิงหาคม 2561 ณ ห้องเพลนารี ฮอลล์ ศูนย์การประชุมแห่งชาติสิริกิติ์ กรุงเทพฯ
รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ได้ให้ความสำคัญในการแก้ไขปัญหาความยากจน ลดความเหลื่อมล้ำ สร้างความเป็นธรรมในสังคม และการสร้างโอกาสให้กับประชาชนในการเข้าถึงสวัสดิการและบริการของรัฐ โดยเฉพาะการสร้างโอกาสทางเศรษฐกิจ ด้วยการประกอบอาชีพและการมีรายได้ที่มั่นคง รวมทั้งการสร้างความมั่นคงด้านที่อยู่อาศัย โดยเน้นกลุ่มผู้ด้อยโอกาสและผู้มีรายได้น้อย ซึ่งรัฐบาล โดยกระทรวงการพัฒนาสังคมและความมั่นคงของมนุษย์ (พม.) ได้จัดทำแผนแม่บทการพัฒนาที่อยู่อาศัย ระยะ 20 ปี (พ.ศ. 2560 - 2579) ด้วยวิสัยทัศน์ “คนไทยทุกคนมีที่ อยู่อาศัยถ้วนทั่ว และมีคุณภาพชีวิตที่ดีในปี 2579” เพื่อการยกระดับคุณชีวิตของประชาชนและการสร้างความมั่นคงด้านที่อยู่อาศัย โดยเฉพาะการจัดการและพัฒนาที่อยู่อาศัยสาหรับผู้มีรายได้น้อยถึงปานกลาง ซึ่งเป็นส่วนหนึ่งที่สำคัญในการสนับสนุนให้ประเทศไทยมีความมั่นคง มั่งคั่ง ยั่งยืน และเป็นประเทศพัฒนาแล้ว ตามเป้าหมายการพัฒนาประเทศของยุทธศาสตร์ชาติ 20 ปี รวมถึงแผนพัฒนาเศรษฐกิจและสังคมแห่งชาติ ฉบับที่ 12 การพัฒนาประเทศไทย 4.0 นอกจากนั้น ยังสอดคล้องกับนโยบายในระดับสากล ได้แก่ เป้าหมายการพัฒนาที่ยั่งยืน (SDGs) ของสหประชาชาติ วาระใหม่แห่งการพัฒนาเมือง (NUA) จากการประชุม HABITAT III รวมถึงเมืองสุขภาวะขององค์การอนามัยโลก
สำหรับปี 2561 กระทรวง พม. ได้ขับเคลื่อนการสร้างความมั่นคงด้านที่อยู่อาศัยสำหรับผู้มีรายได้น้อย ด้วยการดำเนินโครงการซ่อม สร้างที่อยู่อาศัยสำหรับผู้มีรายได้น้อยและกลุ่มเป้าหมายที่ยากไร้ทั่วประเทศ โดยบูรณาการความร่วมมือระหว่าง ภาครัฐ ภาคเอกชน และภาคประชาสังคม ตามแนวทางประชารัฐอย่างต่อเนื่อง การจัดงาน “รับสร้างบ้านและวัสดุ Home Builder & Materials Expo 2018” ภายใต้แนวคิด “สร้างบ้านที่ชอบ ในราคาที่ใช่” ในครั้งนี้ นับเป็นโอกาสอันดีที่ประชาชนได้มีทางเลือกในการสร้างที่อยู่อาศัยที่ได้มาตรฐานและคุณภาพที่ดีด้วยความคุ้มค่า โดยความร่วมมือระหว่างสมาคมธุรกิจรับสร้างบ้านและธุรกิจรับสร้างบ้านโดยฝีมือคนไทย ได้แก่ บริษัทรับสร้างบ้านชั้นนำ บริษัทผู้ผลิตวัสดุก่อสร้าง บริษัทผู้ผลิตอุปกรณ์ตกแต่งบ้าน และสถาบันทางการเงิน ทั้งนี้ ภายในงานดังกล่าว การแสดงนวัตกรรมวัสดุก่อสร้างใหม่ล่าสุด และการออกบูธสมาคมธุรกิจรับสร้างบ้าน บริษัทรับสร้างบ้านชั้นนำ บริษัทออกแบบและตกแต่ง บริษัทวัสดุก่อสร้าง และบริษัทอุปกรณ์-เครื่องใช้และของตกแต่งบ้าน รวมทั้งสถาบันการเงินและสื่อสายอสังหาริมทรัพย์

ที่มา : http://www.thaigov.go.th/news/contents/details/14648