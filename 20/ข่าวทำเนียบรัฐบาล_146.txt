รัฐบาลไทย-ข่าวทำเนียบรัฐบาล-กยส. เห็นชอบให้นำเรื่องการสนับสนุนสตรี ให้เป็นพลังสำคัญทางเศรษฐกิจ มากำหนดเป็นนโยบายการส่งเสริมและพัฒนาสตรี

วันศุกร์ที่ 24 สิงหาคม 2561
กยส. เห็นชอบให้นำเรื่องการสนับสนุนสตรี ให้เป็นพลังสำคัญทางเศรษฐกิจ มากำหนดเป็นนโยบายการส่งเสริมและพัฒนาสตรี
รอง นรม.พลเอก ฉัตรชัยฯ เป็นประธานประชุม กยส. ครั้งที่ 1/61 มอบหมายหน่วยงานที่เกี่ยวข้องศึกษา ดำเนินการนำประเด็นความรุนแรงในครอบครัว-การสนับสนุนสตรีให้เป็นพลังสำคัญทางเศรษฐกิจ ให้ผู้ชายมีส่วนร่วมดูแลครอบครัว มากำหนดเป็นนโยบายส่งเสริมและพัฒนาสตรี
วันนี้ (24 สิงหาคม 2561) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมการนโยบายและยุทธศาสตร์การพัฒนาสถานภาพสตรีแห่งชาติ (กยส.) ครั้งที่ 1/2561 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญดังนี้
ที่ประชุมเห็นชอบให้นำประเด็นความรุนแรงในครอบครัว การสนับสนุนสตรีให้เป็นพลังสำคัญทางเศรษฐกิจ โดยเฉพาะเรื่องการแบ่งเบาภาระของผู้หญิงในเรื่องการเลี้ยงดูเด็ก ซึ่งเป็นนโยบายที่ทำให้ประเทศสามารถพัฒนาไปในทิศทางที่ดี ในการพัฒนาคุณภาพของสตรีและเด็ก สิ่งที่สำคัญคือการทำให้ผู้ชายเข้ามามีส่วนร่วมในการดูแลครอบครัว รวมไปถึงการแก้ไขกฎหมายบางฉบับ ที่จะนำไปสู่แนวทางการปฏิบัติอย่างเป็นรูปธรรม
พร้อมกันนี้รองนายกรัฐมนตรีได้มอบหมายให้ทุกหน่วยงานที่เกี่ยวข้องร่วมกันดำเนินการศึกษา และดำเนินการ เพื่อกำหนดเป็นนโยบายการส่งเสริมและพัฒนาสตรี นำไปปฏิบัติร่วมกับคณะกรรมการส่งเสริมการพัฒนาสตรี (กสส.) และจัดทำเป็นร่างนโยบายเสนอต่อ กยส. โดยมอบให้กรมกิจการสตรีและสถาบันครอบครัวเป็นหน่วยงานหลักในการในการจัดทำเป็นแผนงาน/โครงการ/กิจกรรม ในแผนปฏิบัติการตามยุทธศาสตร์การพัฒนาสตรี พ.ศ. 2560-2561 เพื่อเสนอต่อสำนักงบประมาณให้สอดคล้องกับระยะเวลาการเสนอของบประมาณประจำปี พ.ศ. 2563
****************************
สำนักโฆษก

ที่มา : http://www.thaigov.go.th/news/contents/details/14881
