รัฐบาลไทย-ข่าวทำเนียบรัฐบาล-นายกรัฐมนตรีกราบสักการะพระอัฐิธาตุ ของพระโพธิญาณเถร (ชา สุภทโท) พร้อมนมัสการเจ้าอาวาสวัดหนองป่าพง และพระลูกศิษย์ของพระโพธิญาณเถร

วันจันทร์ที่ 23 กรกฎาคม 2561
นายกรัฐมนตรีกราบสักการะพระอัฐิธาตุ ของพระโพธิญาณเถร (ชา สุภทโท) พร้อมนมัสการเจ้าอาวาสวัดหนองป่าพง และพระลูกศิษย์ของพระโพธิญาณเถร
นายกรัฐมนตรีกราบสักการะพระอัฐิธาตุ ของพระโพธิญาณเถร (ชา สุภทโท) พร้อมนมัสการเจ้าอาวาสวัดหนองป่าพง และพระลูกศิษย์ของพระโพธิญาณเถร
วันนี้ (23 กรกฎาคม 2561) เวลา 15.10 น. พลเอก ประยุทธ์ จันทร์โอชา นายกรัฐมนตรี และคณะ เดินทางไปวัดหนองป่าพง ตำบลโนนผึ้ง อำเภอวารินชำราบ จังหวัดอุบลราชธานี เพื่อเข้ากราบนมัสการพระราชภาวนาวิกรม (เลี่ยม ฐิตธมฺโม) เจ้าอาวาสวัดหนองป่าพงและพระลูกศิษย์ของพระโพธิญาณเถร  โอกาสนี้นายกรัฐมนตรีถวายพานดอกบัว ถวายผ้าไตร จตุปัจจัย เครื่องไทยธรรม จากนั้นเจ้าอาวาสวัดหนองป่าพงเทศนาธรรมตอนหนึ่งว่า ขอขอบคุณในโอกาสที่นายกรัฐมนตรีมาเยือน ซึ่งเป็นส่วนหยิบยื่นช่วยเหลือไมตรีจิตและความเกื้อกูลที่ดีต่อกันอันจะเป็นผลดีต่อการเดินตามรอยพระพุทธศาสนา มีจิตใจเอื้อเฟื้อ โอบอ้อมอารี อันเป็นที่มาของมิตรภาพ  และเป็นผู้มีคุณธรรม เป็นมนุษย์ที่มีจิตใจสูง มีความสะอาด สว่าง และสงบ
โอกาสนี้ นายกรัฐมนตรี กล่าวว่า รู้สึกชื่นชมและดีใจที่ได้เห็นการประพฤติปฏิบัติของพุทธศาสนิกชนที่ยังคงสืบสานต่อเนื่องมาจนถึงปัจจุบัน ในส่วนของรัฐบาลยังคงมีความมุ่งมั่นตั้งใจในการบริหารราชการแผ่นดิน เพื่อความมั่นคง มั่งคั่งและยั่งยืน ขอให้ทุกคนเดินไปข้างหน้าพร้อม ๆ กัน และขออนุโมทนาในกุศลจิตที่มีร่วมกันในวันนี้
จากนั้น นายกรัฐมนตรีกรวดน้ำ และร่วมเจริญสติ อธิษฐานจิตกับประชาชนในพื้นที่ที่มาปฏิบัติธรรม และเดินทางไปกราบสักการะพระอัฐิธาตุของพระโพธิญาณเถร (ชา สุภทโท) ณ เจดีย์พระโพธิญาณเถร ซึ่งเป็นสถาปัตยกรรมผสมผสานระหว่างสถาปัตยกรรมอีสานกับล้านช้าง โดยศิษยานุศิษย์ได้สร้างขึ้นเพื่อบรรจุอัฐิหลวงพ่อชา
วัดหนองป่าพง ชาวบ้านเรียกกันติดปากคือ “วัดป่าพง” ตั้งอยู่ที่บ้านพงสว่าง หมู่ที่ 10 ตำบลโนนผึ้ง อำเภอวารินชำราบ จังหวัดอุบลราชธานี เป็นสำนักปฏิบัติธรรมที่แวดล้อมด้วยธรรมชาติอันสงบเงียบ มีบรรยากาศอันร่มรื่น เหมาะแก่การปฏิบัติธรรม มีเนื้อที่ประมาณ 300 ไร่ สร้างโดยหลวงพ่อชา สุภทฺโท หรือ พระโพธิญาณเถร ปัจจุบันมีพระราชภาวนาวิกรม (เลี่ยม ฐิตธมฺโม) เป็นเจ้าอาวาส ซึ่งได้รับแต่งตั้งเมื่อปี พ.ศ. 2537 และท่านได้รับการแต่งตั้งเป็นพระราชาคณะชั้นราชที่ “พระราชภาวนาวิกรม” เมื่อปี พ.ศ. 2549 ปัจจุบันวัดหนองป่าพงมีวัดสาขาทั้งในและต่างประเทศไทยจำนวนมาก จากการเผยแผ่พระพุทธศาสนาสายวิปัสนากรรมฐาน โดยบรรดาพระลูกศิษย์ซึ่งศรัทธาในปฏิปทาของหลวงปู่ชา สุภทฺโท
--------------------------
สำนักโฆษก

ที่มา : http://www.thaigov.go.th/news/contents/details/14058
