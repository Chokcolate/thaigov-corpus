รัฐบาลไทย-ข่าวทำเนียบรัฐบาล-อธิบดีกรมส่งเสริมการเกษตรชี้แจง การชดเชยเงินให้ชาวนากรณีเป็นพื้นที่รับน้ำจากถ้ำหลวง-ขุนน้ำนางนอน


วันอังคารที่ 24 กรกฎาคม 2561
54
พิมพ์
อธิบดีกรมส่งเสริมการเกษตรชี้แจง การชดเชยเงินให้ชาวนากรณีเป็นพื้นที่รับน้ำจากถ้ำหลวง-ขุนน้ำนางนอน
อธิบดีกรมส่งเสริมการเกษตรชี้แจง การชดเชยเงินให้ชาวนากรณีเป็นพื้นที่รับน้ำจากถ้ำหลวง-ขุนน้ำนางนอน
เมื่อวันที่ 5 กรกฎาคม 2561 นายสมชาย ชาญณรงค์กุล อธิบดีกรมส่งเสริมการเกษตร ชี้แจงการชดเชยเงินให้ชาวนากรณีเป็นพื้นที่รับน้ำจากถ้ำหลวง-ขุนน้ำนางนอน ตามที่กรณีเพจ “ต้องแฉ” ซึ่งมีผู้ติดตาม 24,313 คน ตั้งข้อสังเกตถึงเงินช่วยเหลือชาวนาที่เป็นพื้นที่รับน้ำจากการสูบออกจากถ้ำหลวง-ขุนน้ำนางนอน เพื่อช่วยเหลือนักฟุตบอลเยาวชนทีมหมูป่าอคาเดมี ว่าเหตุใดจึงได้รับการชดเชยค่าเสียหายเพียง 1,100 บาท / ไร่ ขณะที่ระเบียบกำหนดจ่าย 1,260 บาท/ไร่
กรมส่งเสริมการเกษตร ขอชี้แจงว่า สำหรับขั้นตอนการช่วยเหลือเกษตรกรผู้ประสบภัยพิบัติ กรณีที่เกษตรกรได้รับผลกระทบหรือประสบภัยพิบัติ กรมส่งเสริมการเกษตรได้ยึดหลักปฏิบัติตามระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. 2556 ดังนี้
สำหรับหลักเกณฑ์การให้ความช่วยเหลือ เกษตรกรที่จะได้รับความช่วยเหลือต้องเป็นเกษตรกรที่ขึ้นทะเบียนเกษตรกรกับกรมส่งเสริมการเกษตร ไว้ก่อนเกิดภัย และช่วยเหลือเกษตรกรตามจำนวนพื้นที่จริงที่ได้รับความเสียหาย ทั้งนี้ รายละไม่เกิน 30 ไร่ โดยมีอัตราการช่วยเหลือชดเชยความเสียหาย ตามระเบียบ กำหนดว่า ข้าว อัตราไร่ละ 1,113 บาท พืชไร่ อัตราไร่ละ 1,148 บาท พืชสวนและอื่น ๆ อัตราไร่ละ 1,690 บาท สำหรับขั้นตอนและวิธีการดำเนินการให้ความช่วยเหลือ คือ เมื่อเกิดภัยพิบัติ ผู้ว่าราชการจังหวัดจะต้องประกาศเขตพื้นที่การให้ความช่วยเหลือฯ และผู้ว่าราชการจังหวัด/นายอำเภอประกาศให้เกษตรกรยื่นแบบความจำนงขอรับการช่วยเหลือ (กษ 01) พร้อมทั้งมีการรับรองโดยผู้นำท้องถิ่น
นอกจากนี้การตรวจสอบพื้นที่ที่ได้รับความเสียหาย มีการตรวจสอบกับทะเบียนเกษตรกร รวมถึงคณะกรรมการตรวจสอบระดับหมู่บ้านตรวจสอบพื้นที่เสียหายจริงและรับรอง หลังจากนั้นทำการบันทึกและประมวลข้อมูล ติดประกาศการคัดค้านไม่น้อยกว่า 3 วัน  โดยเสนอคณะกรรมการให้ความช่วยเหลือผู้ประสบภัยพิบัติระดับอำเภอ/จังหวัด (ก.ช.ภ.อ./ก.ช.ภ.จ.) พิจารณาให้ความช่วยเหลือ โดยใช้เงินทดรองในอำนาจผู้ว่าราชการจังหวัด วงเงิน 20 ล้านบาท ซึ่งหากไม่เพียงพอ นำเสนอกระทรวงเกษตรและสหกรณ์เพื่อขอใช้เงินทดรองราชการในอำนาจปลัดกระทรวงเกษตรและสหกรณ์ วงเงิน 50 ล้านบาท ได้ต่อไป และเงินช่วยเหลือผู้ประสบภัย จะโอนผ่านบัญชีของเกษตรกรที่ได้ยื่นพร้อมแบบความจำนงขอรับการช่วยเหลือ ตั้งแต่แรก
สำหรับกรณีเกษตรกรที่เป็นพื้นที่รับน้ำจากการสูบออกจากถ้ำหลวง-ขุนน้ำนางนอน นั้น
กรมส่งเสริมการเกษตร ในเบื้องต้นสำรวจแล้วพบว่า มีพื้นที่ได้รับผลกระทบจากปริมาณน้ำฝนที่ตกสะสมและปริมาณน้ำที่สูบออกลงลำธารสาธารณะ จำนวน 1,397 ไร่ เกษตรกร 101 ราย คิดเป็นพื้นที่ที่ได้รับผลกระทบราว 8.39% เมื่อเทียบกับเกษตรกรที่ขึ้นทะเบียนเกษตรกรไว้ ในฤดูกาลผลิต ปี 60/61  ในพื้นที่ 3 ตำบล 16,646 ไร่ 907 ครัวเรือน
ซึ่งการช่วยเหลือ ขณะนี้ได้กำชับเกษตรจังหวัดให้ติดตาม และลงพื้นที่ให้กำลังใจเกษตรกรอย่างต่อเนื่อง พร้อมทั้งจัดทำแผนการปฏิบัติงานการช่วยเหลือผู้ประสบภัยพิบัติ กรณีได้รับผลกระทบจากการระบายน้ำจากวนอุทยานถ้ำหลวง – ขุนน้ำนางนอน อำเภอแม่สาย จังหวัดเชียงราย ขณะนี้ (5 ก.ค.61) อยู่ระหว่างการให้เกษตรกรที่ได้รับผลกระทบมาแจ้งความเสียหายตามแบบยื่นความจำนง และคณะกรรมการตรวจสอบความเสียหายจากภัยพิบัติด้านพืชระดับหมู่บ้าน จะลงพื้นที่ตรวจสอบความเสียหายที่แท้จริงเป็นรายแปลง ทุกแปลง เพื่อพิจารณาให้ความช่วยเหลือตามระเบียบและหลักเกณฑ์ ต่อไป
-------------------------

ที่มา : http://www.thaigov.go.th/news/contents/details/14093