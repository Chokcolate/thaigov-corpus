รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐอินเดียประจำประเทศไทยเข้าเยี่ยมคารวะนายกรัฐมนตรี เพื่ออำลาในโอกาสพ้นจากหน้าที่


วันอังคารที่ 14 สิงหาคม 2561
295
พิมพ์
เอกอัครราชทูตสาธารณรัฐอินเดียประจำประเทศไทยเข้าเยี่ยมคารวะนายกรัฐมนตรี เพื่ออำลาในโอกาสพ้นจากหน้าที่
เอกอัครราชทูตสาธารณรัฐอินเดียประจำประเทศไทยเข้าเยี่ยมคารวะนายกรัฐมนตรี เพื่ออำลาในโอกาสพ้นจากหน้าที่
วันนี้ (14 ส.ค. 2561) เวลา 15.30 น. นายภควันต สิงห พิศโนอี (H.E. Mr. Bhagwant Singh Bishnoi) เอกอัครราชทูตสาธารณรัฐอินเดียประจำประเทศไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล สรุปสาระสำคัญของการหารือ ดังนี้
นายกรัฐมนตรีกล่าวยินดีที่ได้พบในโอกาสที่เอกอัครราชทูตอินเดียฯ พ้นจากหน้าที่ และขอบคุณที่ส่งเสริมความสัมพันธ์ไทย - อินเดีย มาตลอดช่วงเวลาที่ปฏิบัติหน้าที่ในไทย พร้อมอวยพรให้เอกอัครราชทูตอินเดียฯ เดินทางกลับประเทศโดยสวัสดิภาพ ประสบความสำเร็จในสิ่งที่ตั้งใจและปรารถนาทุกประการ และหวังว่า เอกอัครราชทูตอินเดียฯ ที่แม้จะครบวาระประจำการและเกษียณราชการ จะยังคงบทบาทเป็นกำลังสำคัญของรัฐบาลอินเดียต่อไป
เอกอัครราชทูตอินเดียฯ กล่าวแสดงความยินดีที่รัฐบาลประสบความสำเร็จในการช่วยเหลือทีมนักฟุตบอลเยาวชนหมูป่าอะคาเดมี ซึ่งนายนเรนทร โมที นายกรัฐมนตรีอินเดีย ได้กล่าวในรายการวิทยุออกอากาศทั่วประเทศอินเดีย โดยได้ชื่นชมรัฐบาลในการรับมือกับภารกิจที่ยากลำบากอย่างมีประสิทธิภาพ การมีส่วนร่วมของทุกภาคส่วน และการทำงานเป็นทีม นับเป็นแบบอย่างที่น่ายกย่องและชื่นชม โอกาสนี้ เอกอัครราชทูตอินเดียฯ ได้กล่าวขอบคุณรัฐบาลและประชาชนชาวไทยที่ต้อนรับอย่างอบอุ่นและให้ความร่วมมือมาตลอดช่วงที่ดำรงตำแหน่ง พร้อมแสดงความยินดีที่ความสัมพันธ์ของไทย - อินเดีย เป็นไปด้วยความราบรื่นและความร่วมมือด้านการค้า การลงทุน การศึกษา ความมั่นคง และการท่องเที่ยว ระหว่างสองฝ่ายมีแนวโน้มเพิ่มขึ้นอย่างต่อเนื่อง นอกจากนี้ อินเดียยังมองไทยในฐานะประเทศที่มีบทบาทสำคัญในการเชื่อมโยงระหว่างเอเชียใต้และเอเชียตะวันออกเฉียงใต้
นายกรัฐมนตรีและเอกอัครราชทูตอินเดียฯ ต่างยินดีที่ทั้งสองฝ่ายมีความร่วมมือด้านความมั่นคงที่ใกล้ชิด ซึ่งนายกรัฐมนตรียินดีที่รัฐมนตรีว่าการกระทรวงกลาโหมอินเดียจะเดินทางเยือนไทยในช่วงสิ้นเดือนสิงหาคม 2561 ซึ่งจะเป็นโอกาสที่ทั้งสองฝ่ายจะได้หารือความร่วมมือด้านความมั่นคงและผลักดันความร่วมมือด้านความมั่นคงระหว่างสองฝ่ายให้เกิดผลเป็นรูปธรรมมากยิ่งขึ้น โดยเฉพาะความร่วมมือความมั่นคงทางทะเล
สำหรับความร่วมมือในระดับพหุภาคี นายกรัฐมนตรีกล่าวว่า ไทยยินดีที่จะได้ทำหน้าที่ประเทศผู้ประสานงานความสัมพันธ์อาเซียน - อินเดีย ในช่วง 3 ปี ต่อจากนี้ โดยมุ่งมั่นที่จะขับเคลื่อนและยกระดับหุ้นส่วนทางยุทธศาสตร์อาเซียน - อินเดียในทุกมิติ และในวาระที่ไทยจะเป็นประธานอาเซียนในปี 2562 ไทยจะเสริมสร้างความร่วมมือระหว่างอาเซียนกับมิตรประเทศให้ใกล้ชิดมากยิ่งขึ้น ด้านเอกอัครราชทูตอินเดียฯ ยินดีที่นายกรัฐมนตรีตอบรับเข้าร่วมการประชุม BIMSTEC ที่เนปาล และกล่าวชื่นชมบทบาทของไทยในกรอบ BIMSTEC

ที่มา : http://www.thaigov.go.th/news/contents/details/14599