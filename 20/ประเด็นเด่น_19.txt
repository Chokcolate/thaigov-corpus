รัฐบาลไทย-ข่าวทำเนียบรัฐบาล-สตช.ชี้แจงข้อเรียกร้องความเสมอภาคทางเพศ กรณีการรับสมัครเข้ารับราชการ ตำแหน่งพนักงานสอบสวนของ สตช.

วันพฤหัสบดีที่ 9 สิงหาคม 2561
สตช.ชี้แจงข้อเรียกร้องความเสมอภาคทางเพศ กรณีการรับสมัครเข้ารับราชการ ตำแหน่งพนักงานสอบสวนของ สตช.
สตช. ชี้แจงการเปิดรับสมัครบุคคลธรรมดาเข้าเป็นข้าราชการตำรวจ ในตำแหน่งพนักงานสอบสวน โดยเปิดรับสมัครแต่เพศชาย เป็นการคำนึงสวัสดิภาพของเพศหญิงเป็นสำคัญ มิใช่การลิดรอนสิทธิสตรี
เมื่อวันที่ 4 สิงหาคม พ.ศ. 2561 พันตำรวจโท ปองพล เอี่ยมวิจารณ์ รองโฆษกสำนักงานตำรวจแห่งชาติ ชี้แจงประเด็น ข้อเรียกร้องความเสมอภาคทางเพศ​กรณี​การรับสมัครเข้ารับราชการตำแหน่งพนักงานสอบสวนของสำนักงานตำรวจแห่งชาติ ดังนี้
เนื่องจากปัจจุบันมีความขาดแคลนพนักงานสอบสวนมากถึง 2,000 ตำแหน่ง แต่ในโอกาสนี้สามารถเปิดรับได้เพียง 250 ตำแหน่งเท่านั้น ยังคงขาดแคลนพนักงานสอบสวนอีกมากถึง 1,700 ตำแหน่ง ไม่สามารถให้บริการพี่น้องประชาชนทั่วประเทศได้อย่างทั่วถึงและเพียงพอ โดยในปัจจุบันพนักงานสอบสวนที่ปฏิบัติหน้าที่อยู่ตามสถานีตำรวจต่าง ๆ ทั่วประเทศ ต้องแบกรับภาระปริมาณงานที่สูงเกินศักยภาพที่บุคคลจะสามารถรับได้ เป็นเหตุให้มีปัญหาการลาออกจากราชการเป็นจำนวนมาก โดยเฉพาะพนักงานสอบสวนหญิง เนื่องจากส่วนใหญ่ต้องแบกรับภาระหน้าที่ทางครอบครัวที่หนักกว่าพนักงานสอบสวนชายอีกด้วย ในขณะที่บางส่วนก็มีสำนวนคั่งค้างเป็นจำนวนมาก ส่งผลให้เกิดความเครียดสะสมและกระทำอัตวิบาตกรรมดังที่มีการนำเสนอข่าวไปก่อนหน้านี้ ดังนั้น การที่สำนักงานตำรวจแห่งชาติได้มีคำสั่งเปิดรับสมัครบุคคลธรรมดาเข้าเป็นข้าราชการตำรวจในตำแหน่งพนักงานสอบสวน โดยเปิดรับสมัครแต่เพศชายในกรณีนี้ ด้วยมีเจตนารมณ์​ที่จะแก้ไขปัญหาดังกล่าวเป็นการเร่งด่วน โดยคำนึงสวัสดิภาพของเพศหญิงเป็นสำคัญ หาใช่การลิดรอนสิทธิสตรีไม่
ด้านความเปราะบางของผู้เสียหายหรือเหยื่อที่เป็นสตรีและเด็กนั้น ยังมีนักเรียนนายร้อยตำรวจหญิงที่จะจบการศึกษา​จากโรงเรียนนายร้อย​ตำรวจทุกปีมาบรรจุเป็นพนักงานสอบสวนอยู่ส่วนหนึ่งแล้ว นอกจากนั้นในการสอบปากคำผู้เสียหาย ตามกฎหมายแล้วต้องกระทำร่วมกันกับสหวิชาชีพและกระทำอย่างมืออาชีพ ซึ่งพนักงานสอบสวนทุกคนไม่ว่าชายหรือหญิงล้วนคำนึงถึงประเด็นนี้เป็นอย่างดีอยู่แล้ว นอกจากนั้น จากสถิติพบว่า ตั้งแต่ปี พ.ศ. 2556 ถึง 2559 นั้น คดีความรุนแรงทางเพศ​นั้นมีจำนวนลดลงเรื่อย ๆ อย่างมีนัยสำคัญ จากกว่า 3,300 คดี ลดลงเหลือเพียง 2,200 คดี โดยปีดังกล่าวเป็นปีแรกที่พนักงานสอบสวนหญิงที่จบการศึกษา​จากโรงเรียนนายร้อยตำรวจนั้น ได้ลงปฏิบัติงานจริงเป็นปีแรก นอกจากนั้น โรงเรียนนายร้อย​ตำรวจยังเป็นสถาบันแรกที่เปิดรับนักเรียนนายร้อยตำรวจหญิง เข้าฝึกและศึกษา​ร่วมกับนักเรียนที่จบจากโรงเรียนเตรียมทหาร เพื่อจะได้ปฏิบัติหน้าที่ในขอบเขตงานที่เกี่ยวกับเพศเป็นหลัก ย่อมแสดงให้เห็นถึงความตั้งใจจริง​ที่จะสร้างความเสมอภาคระหว่างเพศของสำนักงานตำรวจแห่งชาติ
-------------------

ที่มา : http://www.thaigov.go.th/news/contents/details/14476
