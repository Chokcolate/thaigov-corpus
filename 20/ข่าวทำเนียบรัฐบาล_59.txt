รัฐบาลไทย-ข่าวทำเนียบรัฐบาล-นายกรัฐมนตรีย้ำเอกสารข้อปฏิบัติสื่อเป็นข้อมูลปี 58 เชื่อมีเจตนายกระดับให้เป็นสากล ชี้ไม่อยากให้เกิดความเข้าใจผิด ส่งผลกระทบต่อการทำงาน


วันศุกร์ที่ 3 สิงหาคม 2561
315
พิมพ์
นายกรัฐมนตรีย้ำเอกสารข้อปฏิบัติสื่อเป็นข้อมูลปี 58 เชื่อมีเจตนายกระดับให้เป็นสากล ชี้ไม่อยากให้เกิดความเข้าใจผิด ส่งผลกระทบต่อการทำงาน
นายกรัฐมนตรีย้ำเอกสารข้อปฏิบัติสื่อเป็นข้อมูลปี 58 เชื่อมีเจตนายกระดับให้เป็นสากล ชี้ไม่อยากให้เกิดความเข้าใจผิด ส่งผลกระทบต่อการทำงาน
วันนี้ (3 สิงหาคม 2561)  พลเอก ประยุทธ์ จันทร์โอชา นายกรัฐมนตรี กล่าวถึงกรณีที่มีการเผยแพร่เอกสารเกี่ยวกับข้อปฏิบัติของช่างภาพสื่อมวลชนทางโซเชียลมีเดีย ออกโดยกองบังคับการตำรวจสันติบาล 1 ซึ่งมีเนื้อหาระบุถึงมารยาทในการถ่ายภาพ และข้อควรปฎิบัติในการบันทึกภาพ ว่า
"เอกสารดังกล่าวเป็นเอกสารตั้งแต่ปี 2558 จึงไม่เข้าใจว่าทำไมถูกนำมาเผยแพร่ตอนนี้ จนเกิดการวิพากษ์วิจารณ์กันในกลุ่มสื่อมวลชนและคนที่ได้พบเห็น โดยนายกฯ ไม่ต้องการให้เกิดความเข้าใจผิด หรือเกิดปัญหาการทำงานระหว่างทีมนายกรัฐมนตรีและสื่อมวลชน"
ทั้งนี้ นายกรัฐมนตรีเชื่อว่าวัตถุประสงค์ของการออกข้อปฏิบัติในขณะนั้น เจ้าหน้าที่ตำรวจคงมีความปรารถนาดีต้องการให้การปฏิบัติหน้าที่รักษาความปลอดภัยผู้นำประเทศเป็นไปอย่างมีประสิทธิภาพ และตั้งใจจะยกระดับการทำงานของทั้งเจ้าหน้าที่และสื่อมวลชนให้มีความเป็นสากล และมีมาตรฐานเช่นเดียวกับนานาประเทศ
อย่างไรก็ตาม หากพิจารณาความเป็นจริงตั้งแต่ปี 2558 เป็นต้นมา เจ้าหน้าที่ก็ไม่ได้บังคับใช้ข้อปฏิบัตินี้โดยเคร่งครัดแต่อย่างใด ส่วนเรื่องใดที่ไม่เกี่ยวข้องกับมาตรการรักษาความปลอดภัย เช่น โค้งคำนับก่อนและหลังการถ่ายภาพ ซึ่งอาจเป็นอุปสรรคต่อการทำงานของช่างภาพ นายกรัฐมนตรีได้กำชับให้กองบัญชาการตำรวจสันติบาลไปพิจารณาทบทวนและถอนออกจากข้อปฏิบัติ เพราะคนจะเคารพหรือให้เกียรติกันนั้นขึ้นอยู่กับวัตรปฏิบัติของแต่ละบุคคล
...................................
สำนักโฆษก

ที่มา : http://www.thaigov.go.th/news/contents/details/14337