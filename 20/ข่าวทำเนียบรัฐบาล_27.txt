รัฐบาลไทย-ข่าวทำเนียบรัฐบาล-นายกฯ เชิญชวนพุทธศาสนิกชนทำความดีเนื่องในวันพระใหญ่ พร้อมร่วมกันอธิษฐานให้ สปป.ลาว ผ่านพ้นวิกฤตด้วยดี เตือนเดินทางวันหยุดยาวขอให้ปลอดภัย

วันศุกร์ที่ 27 กรกฎาคม 2561
นายกฯ เชิญชวนพุทธศาสนิกชนทำความดีเนื่องในวันพระใหญ่ พร้อมร่วมกันอธิษฐานให้ สปป.ลาว ผ่านพ้นวิกฤตด้วยดี เตือนเดินทางวันหยุดยาวขอให้ปลอดภัย
นายกรัฐมนตรี เชิญชวนพุทธศาสนิกชนทำความดีเนื่องในวันพระใหญ่ พร้อมร่วมกันอธิษฐานให้ สปป.ลาว ผ่านพ้นวิกฤตด้วยดี เตือนเดินทางวันหยุดยาวขอให้ปลอดภัย
วันนี้ (27 กรกฎาคม 2561) พลเอก ประยุทธ์ จันทร์โอชา นายกรัฐมนตรี เชิญชวนพุทธศาสนิกชนทำบุญ รักษาศีล ฟังธรรม ละเว้นจากอบายมุขทั้งปวงเนื่องในโอกาสวันอาสาฬหบูชาและเข้าพรรษา รวมทั้งอบรมสั่งสอนลูกหลานให้รู้จักศึกษาเรียนรู้พระธรรมคำสั่งสอนและแนวทางการดำเนินชีวิตที่ถูกต้อง เพื่อให้เกิดความสุขที่แท้จริง ไม่ยึดติดกับสิ่งนอกกายจนเกินพอดี
นอกจากนี้ รัฐบาลยังได้กำหนดให้วันเข้าพรรษาของทุกปีเป็นวันงดดื่มสุราแห่งชาติ จึงอยากให้พี่น้องประชาชนใช้โอกาสนี้งดดื่มสุราตลอดห้วงเวลา 3 เดือน หรือตลอดชีวิต ซึ่งจะถือเป็นมหากุศล หากหลีกเลี่ยงไม่ได้ก็ขอให้ดื่มอย่างมีสติ รวมไปถึงการงดสูบบุหรี่ด้วย โดยเชื่อว่าถ้าทุกคนทำได้ก็จะทำให้ชีวิตดีขึ้นอย่างแน่นอน
"นายกฯ กล่าวว่า ในช่วงที่ผ่านมาประเทศไทยมีเหตุการณ์วิกฤตเกิดขึ้นหลายอย่าง แต่เพราะความร่วมมือร่วมใจ ความเข้าใจและเห็นอกเห็นใจกัน ก็ช่วยทำให้ปัญหาอุปสรรคต่าง ๆ คลี่คลายไปในทางที่ดี พร้อมทั้งอยากให้คนไทยทุกคนใช้ช่วงเวลานี้ร่วมกันอธิษฐานให้เหตุการณ์น้ำท่วมใน สปป.ลาว ซึ่งเป็นเพื่อนบ้านที่ใกล้ชิดของเรา ผ่านไปได้ด้วยดีโดยเร็วที่สุด"
นายกรัฐมนตรีได้เน้นย้ำด้วยว่า สุดสัปดาห์นี้มีวันหยุดยาวติดต่อกัน 4 วัน จึงขอให้พี่น้องประชาชนที่เดินทางไปทำบุญหรือพักผ่อนกับครอบครัวตามสถานที่ต่าง ๆ ใช้ความระมัดระวังในการขับรถ ดูแลกันและกันเพื่อให้ทุกคนปลอดภัยและมีความสุข โดยได้กำชับให้เจ้าหน้าที่ทุกฝ่ายคอยช่วยอำนวยความสะดวก และสอดส่องดูแลประชาชนอย่างเต็มที่ด้วย
------------------------------------------------

ที่มา : http://www.thaigov.go.th/news/contents/details/14194
