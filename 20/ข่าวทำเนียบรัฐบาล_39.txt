รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีห่วงใยประชาชนในพื้นที่ฝนตกหนัก สั่งการหน่วยงานที่เกี่ยวข้องเร่งแจ้งเตือนประชาชนในพื้นที่ราบลุ่มและริมเขา

วันอังคารที่ 31 กรกฎาคม 2561
โฆษกรัฐบาลเผย นายกรัฐมนตรีห่วงใยประชาชนในพื้นที่ฝนตกหนัก สั่งการหน่วยงานที่เกี่ยวข้องเร่งแจ้งเตือนประชาชนในพื้นที่ราบลุ่มและริมเขา
โฆษกประจำสำนักนายกรัฐมนตรีเผย นายกรัฐมนตรีห่วงใยประชาชนในพื้นที่ฝนตกหนัก สั่งการหน่วยงานที่เกี่ยวข้องดูแลและเร่งแจ้งเตือนประชาชนในพื้นที่ราบลุ่มและริมเขา โดยขอให้ประชาชนเฝ้าติดตามการแจ้งเตือนอย่างใกล้ชิด เพื่อจะได้ปฏิบัติได้อย่างถูกต้อง
วันนี้ ( 31 ก.ค. 61 ) เวลา 14.45 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ  พลโท สรรเสริญ แก้วกำเนิด โฆษกประจำสำนักนายกรัฐมนตรี ได้เปิดเผยว่า เนื่องจากขณะนี้ในบางพื้นที่ของประเทศไทยมีฝนตกหนัก นายกรัฐมนตรีมีความห่วงใยต่อประชาชนในพื้นที่ดังกล่าว จึงมอบหมายให้กระทรวงมหาดไทยและทุกหน่วยงานที่เกี่ยวข้องดูแลและแจ้งเตือนประชาชน  โดยเฉพาะหอกระจายข่าว และวิทยุชุมชน  ให้เร่งแจ้งเตือนประชาชนที่อาศัยอยู่บริเวณที่ราบลุ่ม และบริเวณริมเขาต่าง ๆ โดยขอให้ประชาชนเฝ้าติดตามการแจ้งเตือนและข่าวสารเกี่ยวกับสถานการณ์ดังกล่าวอย่างใกล้ชิด เพื่อจะได้เตรียมพร้อมและปฏิบัติตัวตามที่เจ้าหน้าที่แนะนำได้อย่างถูกต้อง
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14250
