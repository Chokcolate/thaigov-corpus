รัฐบาลไทย-ข่าวทำเนียบรัฐบาล-มท. เปิดงาน ศิลปาชีพ ประทีปไทย OTOP ก้าวไกล ด้วยพระบารมี หวังกระตุ้นเศรษฐกิจฐานราก ส่งเสริมการใช้ผลิตภัณฑ์ OTOP ของไทย คาดตลอดการจัดงาน 9 วัน เงินสะพัดกว่า 900 ล้านบาท

วันอังคารที่ 14 สิงหาคม 2561
มท. เปิดงาน ศิลปาชีพ ประทีปไทย OTOP ก้าวไกล ด้วยพระบารมี หวังกระตุ้นเศรษฐกิจฐานราก ส่งเสริมการใช้ผลิตภัณฑ์ OTOP ของไทย คาดตลอดการจัดงาน 9 วัน เงินสะพัดกว่า 900 ล้านบาท
มท. เปิดงาน ศิลปาชีพ ประทีปไทย OTOP ก้าวไกล ด้วยพระบารมี หวังกระตุ้นเศรษฐกิจฐานราก ส่งเสริมการใช้ผลิตภัณฑ์ OTOP ของไทย คาดตลอดการจัดงาน 9 วัน เงินสะพัดกว่า 900 ล้านบาท
เมื่อวันที่ 13 ส.ค. 2561 เวลา 17.30 น. พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดงาน ศิลปาชีพ ประทีปไทย OTOP ก้าวไกล ด้วยพระบารมี ประจำปี พ.ศ 2561 ณ เวทีกลาง อาคารชาเลนเจอร์ 2 ศูนย์การแสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี โดยมี นายสุธี มากบุญ รัฐมนตรีช่วยว่าการกระทรวงมหาดไทย เป็นผู้กล่าวรายงาน พร้อมด้วยคณะทูตานุทูต คณะรัฐมนตรี นายฉัตรชัย พรหมเลิศ ปลัดกระทรวงมหาดไทย นายอภิชาติ โตดิลกเวช์ อธิบดีกรมการพัฒนาชุมชน คณะกรรมการอำนวยการหนึ่งตำบล หนึ่งผลิตภัณฑ์แห่งชาติ หัวหน้าส่วนราชการ ผู้ว่าราชการจังหวัด ภาคเอกชน และแขกผู้มีเกียรติเข้าร่วมพิธีเปิดงานอย่างคับคั่ง
พลเอก ประยุทธ์ จันทร์โอชา นายกรัฐมนตรี กล่าวว่า การจัดงานครั้งนี้ตั้งใจจัดอย่างยิ่งใหญ่ เพื่อให้ประชาชนคนไทยได้มีโอกาสเทิดพระเกียรติเนื่องในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และเลือกซื้อสินค้าชุมชนที่ดีที่สุด ซึ่งเป็นผลิตภัณฑ์จากชุมชนที่เป็นผลิตภัณฑ์ฝีมือคนไทย ทรงคุณค่าด้วยภูมิปัญญาไทย อีกทั้งยังตอบสนองต่อนโยบายรัฐบาลในการกระตุ้นเศรษฐกิจฐานรากของประเทศให้ดียิ่งขึ้น และเพื่อสอดคล้องกับพระราชเสาวนีย์ของพระองค์ท่านที่ให้มีโครงการพระราชดำริในการส่งเสริมอาชีพ และสร้างรายได้ให้แก่พสกนิกรชาวไทยทั่วทั้งประเทศ ในการนี้ รัฐบาลจึงได้ให้ความสำคัญกับการสร้างงาน สร้างอาชีพ และสร้างรายได้ของประชาชน ตลอดจนขยายผล และสนับสนุนให้มีโครงการหนึ่งตำบลหนึ่งผลิตภัณฑ์ พร้อมทั้งการพัฒนาเพื่อยกระดับผลิตภัณฑ์ OTOP โดยการพัฒนาผู้ผลิต ผู้ประกอบการ ยกระดับคุณภาพมาตรฐานผลิตภัณฑ์ 1-3 ดาว และเพิ่มช่องทางการตลาดให้กว้างและก้าวไกลมากยิ่งขึ้น ทั้งตลาดต่างประเทศและตลาดออนไลน์ สำหรับการจัดงานดังกล่าวถือเป็นการจัดงานระดับประเทศ ซึ่งมีความพิเศษและมีกิจกรรมที่หลากหลาย โดยเฉพาะอย่างยิ่งกิจกรรมเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร และนิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ในการสืบสานตำนานผ้าไทย เส้นทางผ้าไหม เส้นทางผ้าฝ้าย และหัตถศิลป์ถิ่นไทย และการแสดงและจัดจำหน่ายสินค้าผลิตภัณฑ์ OTOP มากกว่า 2,500 บูท โดยรัฐบาลคาดหวังว่าจะเป็นโอกาสที่ดีที่ประเทศไทยจะได้แสดงให้ชาวไทยและชาวต่างชาติได้เห็นถึงความก้าวหน้าในการพัฒนาผลิตภัณฑ์ OTOP ที่เป็นสินค้าของชุมชน และจะได้ช่วยสร้างงาน สร้างอาชีพ สร้างรายได้ ให้ผู้ผลิต ผู้ประกอบการ ตลอดจนสมาชิกกลุ่มต่างๆ เพื่อเป็นการกระตุ้นเศรษฐกิจฐานรากของประเทศให้เกิดความมั่นคง มั่งคั่ง และยั่งยืนสืบไป
ด้าน นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า กระทรวงมหาดไทย ได้มอบให้ กรมการพัฒนาชุมชน เป็นหน่วยงานหลักในการจัดงานภายใต้แนวคิด ศิลปาชีพ ประทีปไทย OTOP ก้าวไกล ด้วยพระบารมี ระหว่าง วันที่ 11-19 สิงหาคม 2561 ณ อาคารชาเลนเจอร์ 1-3 ศูนย์การแสดงสินค้าและการประชุมอิมแพ็ค เมืองทองธานี โดยมีวัตถุประสงค์เพื่อสำนึกในพระมหากรุณาธิคุณและเทิดพระเกียรติในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เพิ่มช่องทางการจำหน่ายและส่งเสริมเผยแพร่การใช้ผลิตภัณฑ์ OTOP ซึ่งเป็นภูมิปัญญาไทยที่กำเนิดมาจากโครงการศิลปาชีพ ตลอดจนขับเคลื่อนการพัฒนาเศรษฐกิจฐานรากและประชารัฐ ผ่านกลไกโครงการ หนึ่งตำบล หนึ่งผลิตภัณฑ์ ของรัฐบาล ภายใต้การบูรณาการและอาศัยความร่วมมือของทุกภาคส่วน เพื่อยกระดับคุณภาพชีวิตความเป็นอยู่ของประชาชนให้ดียิ่งขึ้น ช่วยให้ชุมชนเข้มแข็งพึ่งตนเองได้ อันจะส่งผลดีต่อเศรษฐกิจในภาพรวมของประเทศ สำหรับกิจกรรมภายในงาน ประกอบด้วย 6 ส่วน ดังนี้ (1) นิทรรศการเฉลิมพระเกียรติฯ (2) กิจกรรมสำคัญและโดดเด่นภายในงาน ประกอบด้วย 4 ส่วน ได้แก่ 1) การจัดแสดงและจัดจำหน่ายผลงานของศิลปิน OTOP 100 ราย 2) การจัดแสดงและจำหน่ายเสน่ห์ผ้าไทย 3) การจัดแสดงและจำหน่าย “การขยายศิลปาชีพสู่ชุมชน” ของหมู่บ้านรอบพระตำหนัก 4 ภูมิภาค และ 4) การจัดแสดงและจำหน่ายOTOP Signature 40 จังหวัด (3) การจัดแสดงและจำหน่ายผลิตภัณฑ์ OTOP ประกอบด้วย OTOP Classic ระดับ 3-5 ดาว, YOUNG OTOP, OTOP Trader, OTOP Premium และ OTOP ของที่ระลึกประจำจังหวัด (4) OTOP ชวนชิมและถนนอาหาร (Street Food (5) กิจกรรมการจัดนิทรรศการและการจำหน่ายผลิตภัณฑ์ OTOP ของหน่วยงานภาคี และ (6) Health & Spa นอกจากนี้ยังจัดให้มีกิจกรรมส่งเสริมการขาย ทั้งการแสดงดนตรี การแสดงศิลปวัฒนธรรมภาคต่างๆ การจัดช่วงเวลานาทีทอง และกิจกรรมชิงรางวัล ซึ่งคาดว่าจะมีประชาชนทั้งชาวไทยและชาวต่างประเทศเข้าชมงานอย่างหนาแน่น ตลอดระยะเวลา 9 วัน และมียอดจำหน่ายไม่ต่ำกว่า 900 ล้านบาท

ที่มา : http://www.thaigov.go.th/news/contents/details/14595
