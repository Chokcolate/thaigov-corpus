รัฐบาลไทย-ข่าวทำเนียบรัฐบาล-1 ต.ค.61 โรงพยาบาลในสังกัด สธ.ทั่วประเทศ รณรงค์ใช้ถุงผ้าใส่ยาผู้ป่วย

วันเสาร์ที่ 28 กรกฎาคม 2561
1 ต.ค.61 โรงพยาบาลในสังกัด สธ.ทั่วประเทศ รณรงค์ใช้ถุงผ้าใส่ยาผู้ป่วย
กระทรวงสาธารณสุข ให้โรงพยาบาลในสังกัดทั่วประเทศ รณรงค์ใช้ถุงผ้าใส่ยาให้ผู้ป่วย ตั้งแต่ 1 ตุลาคม 2561 เป็นต้นไป
กระทรวงสาธารณสุข ให้โรงพยาบาลในสังกัดทั่วประเทศ รณรงค์ใช้ถุงผ้าใส่ยาให้ผู้ป่วย ตั้งแต่ 1 ตุลาคม 2561 เป็นต้นไป ขอความร่วมมือประชาชนนำถุงผ้าเมื่อมารับบริการ พร้อมเชิญชวนประชาชน ผู้ประกอบการ บริจาคถุงผ้าได้ที่โรงพยาบาลใกล้บ้าน ร่วมกันลดการใช้พลาสติก ลดโลกร้อน
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่า ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข มีนโยบายตั้งแต่ 1 ตุลาคม 2561 ให้โรงพยาบาลในสังกัดทุกแห่ง รณรงค์ใช้ถุงผ้าใส่ยาให้ผู้ป่วยแทนการใช้ถุงหิ้วพลาสติก และขอความร่วมมือผู้ป่วย ประชาชนนำถุงผ้ามาใส่ยาเมื่อมารับบริการที่โรงพยาบาลทุกครั้ง เพื่อลดการใช้พลาสติก ลดภาวะโลกร้อน ตามนโยบายโรงพยาบาลเป็นมิตรกับสิ่งแวดล้อม (GREEN & CLEAN Hospital) ที่เน้นการบริหารจัดการสิ่งแวดล้อมภายในโรงพยาบาล ไม่ให้ส่งผลกระทบต่อชุมชนและโลก โดยเฉพาะปัญหาขยะพลาสติกที่เกิดขึ้นปีละ 2 ล้านตัน และมีแนวโน้มเพิ่มขึ้นอย่างต่อเนื่อง บางชนิดมีสารประกอบที่อันตรายต่อสุขภาพและสิ่งแวดล้อม บางชนิดไม่สามารถนำกลับมาใช้ใหม่ได้ เนื่องจากใช้ระยะเวลาในการย่อยสลายตามธรรมชาตินานถึง 450 ปี เกิดผลกระทบต่อสิ่งแวดล้อมและระบบนิเวศ
“ขณะนี้ โรงพยาบาลหลายแห่งได้เริ่มดำเนินการแล้วเช่น โรงพยาบาลพระนั่งเกล้า โรงพยาบาลราชบุรี โรงพยาบาลนครปฐม รวมทั้งสถาบันและโรงพยาบาลสังกัดกรมการแพทย์ ซึ่งได้รับความร่วมมือจากผู้ป่วยเป็นอย่างดี และขอเชิญชวนประชาชน ผู้ประกอบการ ร่วมรักษ์สิ่งแวดล้อมด้วยการบริจาคถุงผ้าได้ที่โรงพยาบาลใกล้บ้าน เพื่อร่วมกันลดขยะพลาสติกในสิ่งแวดล้อม” นายแพทย์เจษฎากล่าว
********************************   28 กรกฎาคม 2561

ที่มา : http://www.thaigov.go.th/news/contents/details/14204
