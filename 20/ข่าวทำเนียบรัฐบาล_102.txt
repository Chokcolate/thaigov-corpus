รัฐบาลไทย-ข่าวทำเนียบรัฐบาล-นายกรัฐมนตรีระบุการประชุมร่วมกับ คสช. เป็นการหารือในหลาย ๆ เรื่อง โดยเฉพาะด้วยความมั่นคงปลอดภัย และเพื่อติดตามการทำงาน


วันอังคารที่ 14 สิงหาคม 2561
279
พิมพ์
นายกรัฐมนตรีระบุการประชุมร่วมกับ คสช. เป็นการหารือในหลาย ๆ เรื่อง โดยเฉพาะด้วยความมั่นคงปลอดภัย และเพื่อติดตามการทำงาน
นายกรัฐมนตรีระบุการประชุมร่วมกับ คสช. เป็นการหารือในหลาย ๆ เรื่อง โดยเฉพาะด้วยความมั่นคงปลอดภัย และเพื่อติดตามการทำงาน
วันนี้ (14 สิงหาคม 2561) เวลา 13.05 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ให้สัมภาษณ์ภายหลังการประชุมคณะรักษาความสงบแห่งชาติ (คสช.) ว่า เป็นการหารือหลายเรื่อง โดยเฉพาะเรื่องของความมั่นคงและความปลอดภัย และดูในเรื่องของการทำงาน เพราะในช่วงนี้จำเป็นต้องกำกับดูแลให้ทุกส่วนราชการทำงานภายใต้กรอบของ คสช. ซึ่งทุกคนต้องทำงานอย่างโปร่งใส และมีประสิทธิภาพ โดยการใช้มาตรา 44 ก็ใช้กับเรื่องเหล่านี้ จึงต้องพิจารณว่าจะทำงานกันอย่างไรในช่วงก่อนที่จะมีการเลือกตั้ง เพื่อที่ให้ทุกอย่างเดินไปได้ด้วยดี ทำงานได้ผลหรือไม่ได้ผล มีประสิทธิภาพหรือไม่มีประสิทธิภาพ ไม่ได้หมายความว่าเรื่องทุจริตอย่างเดียว แต่รวมถึงทุกเรื่อง  และเป็นวาระทั่วไป ซึ่งนาน ๆ เจอหน้ากันที และเพื่อติดตามการทำงานของหน่วยงาน เพราะทำงานกับประชาชนโดยตรง พร้อมกับได้สอบถามดูว่ามีปัญหาอะไร ประชาชนร้องเรียนอะไรมาบ้าง ก็สั่งการให้ดูแลเขา อย่างเช่น การแก้หนี้นอกระบบ ที่รัฐบาลยอมไม่ได้กับการไปเรียกเก็บดอกเบี้ยสูง ๆ
นายกรัฐมนตรีกล่าวต่อไปว่า รัฐบาลต้องการให้ทุกอย่างมีการปฏิรูป เพราะฉะนั้นการแต่งตั้งคนขึ้นมาก็ต้องทำงานตามนโยบายให้ได้ คือยุทธศาสตร์ชาติ 20 ปี ไม่มีอย่างอื่น ไม่มีการสืบทอดอำนาจ ไม่ใช่ตั้งเพื่อให้รัฐบาลอยู่ได้ต่อไป หรือมีผลต่อการเลือกตั้ง ซึ่งไม่ใช่เรื่องง่าย อย่าไปคิดแบบนั้น เพราะคนเลือกตั้งคือใคร คือประชาชน ไม่ใช่ คสช. ลงไปเลือกตั้งด้วย
-------------------------------------------------

ที่มา : http://www.thaigov.go.th/news/contents/details/14590