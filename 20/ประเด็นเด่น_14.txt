รัฐบาลไทย-ข่าวทำเนียบรัฐบาล-ทอท. ชี้แจงกรณีการบริหารจัดการห้องพัก ผู้โดยสารรอส่งกลับ ณ ท่าอากาศยานสุวรรณภูมิ เป็นความร่วมมือระหว่าง ทอท. สตม. และสายการบินต่าง ๆ

วันพุธที่ 1 สิงหาคม 2561
ทอท. ชี้แจงกรณีการบริหารจัดการห้องพัก ผู้โดยสารรอส่งกลับ ณ ท่าอากาศยานสุวรรณภูมิ เป็นความร่วมมือระหว่าง ทอท. สตม. และสายการบินต่าง ๆ
ทอท.ชี้แจงกรณีการบริหารจัดการห้องพัก ผู้โดยสารรอส่งกลับ ณ ท่าอากาศยานสุวรรณภูมิ เป็นความร่วมมือระหว่าง ทอท. สตม.-สายการบินต่าง ๆ  ระบุ ทอท. สนับสนุนการดำเนินงานของหน่วยงานภาครัฐ จัดสรรพื้นที่ให้โดยไม่เรียกเก็บค่าเช่า
เมื่อวันที่ 25 กรกฎาคม 2561 นายนิตินัย  ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) กระทรวงคมนาคม ชี้แจงกรณีหนังสือพิมพ์ผู้จัดการรายวัน เผยแพร่ข่าว ปูดแก๊งเหลือบสุวรรณภูมิ กินหัวคิว "ห้องกักผู้โดยสาร" ที่มีสาระสำคัญว่า ปูดแก๊งเหลือบสุวรรณภูมิ สมรู้ร่วมคิดคุมผลประโยชน์ "ห้องกักผู้โดยสาร" หรือ "ห้องพักผู้โดยสารรอส่งกลับ" โดยไม่มีสัญญาจ้างที่ถูกต้อง สายการบินแฉ ทอท.ปล่อยสวมสิทธิ์กินหัวคิวเกือบปีแล้ว ยันไม่กล้าจ่ายค่าบริการ เหตุไร้สัญญาไม่มีผลทาง กม. กังวลเกิดผู้โดยสารหลบหนีไม่มีใครรับผิดชอบ ส่วนบัตรฟาสแทร็กซ์ ยังหาซื้อได้ทั่วไป ตอกย้ำธุรกิจสีเทาเกลื่อนสุวรรณภูมิ
ทอท. ขอเรียนชี้แจงว่า ต่อกรณีเรื่องการบริหารจัดการห้องพักผู้โดยสารรอส่งกลับ ณ ท่าอากาศยานสุวรรณภูมิ (ทสภ.) นั้น เป็นความร่วมมือกันระหว่าง บริษัท ท่าอากาศยานไทย จำกัด (มหาชน) (ทอท.) สำนักงานตรวจคนเข้าเมือง (สตม.) และสายการบินต่าง ๆ  ซึ่ง ทอท. จะเป็นผู้ประสานงานในการจัดให้มีพื้นที่ สำหรับกิจกรรมดังกล่าว โดยที่ สตม. เป็นผู้มีอำนาจหน้าที่ในการดำเนินการตามกฎหมาย รวมถึงสายการบินต่าง ๆ ในฐานะผู้นำพาผู้โดยสารเข้ามาในราชอาณาจักร โดยปัจจุบัน ทอท. ได้พิจารณาจัดสรรพื้นที่ บริเวณ ชั้น 1 อาคารเทียบเครื่องบิน E จำนวน 230 ตร.ม. โดยไม่เรียกเก็บค่าเช่า เนื่องจากเป็นการสนับสนุนการดำเนินงานของหน่วยงานภาครัฐ เพื่อใช้เป็นห้องพักผู้โดยสารเพื่อรอการส่งกลับให้กับ สตม. ดำเนินการกำกับดูแล โดยมีคณะกรรมการดำเนินงานธุรกิจการบินประเทศไทย (Airline Operators Committee Thailand  : AOC) เป็นผู้รับมอบหมายดำเนินการ ซึ่งปัจจุบัน AOC ได้มอบหมายให้สมาคมการบินพลเรือนและการท่องเที่ยวไทย (ACATT) เป็นผู้รับมอบหมายดำเนินการแทน ตั้งแต่วันที่ 1 ต.ค. 60 และเปิดใช้งานภายใต้การบริหารจัดการของสมาคม ตั้งแต่ 31 พ.ค. 61 ตามที่ปรากฏในข่าวจริง
อย่างไรก็ดี ต่อกรณีที่ปรากฏในข่าว ปรับเพิ่มค่าบริการจาก 580 บาทต่อคนต่อวัน เป็น 800 บาท ทอท. ไม่ได้รับทราบและมิได้มีส่วนเกี่ยวข้องในการกำหนดอัตราค่าบริการดังกล่าว และมิได้มีสัญญาจ้างกับทาง ACATT แต่อย่างใด
ทั้งนี้ กรณี ที่ทอท. ได้ทำสัญญากับ บริษัท รักษาความปลอดภัย การ์ดฟอร์ซ อะวิเอชั่นส์ จำกัด เพื่อให้ดูแลรักษาความปลอดภัยห้องดังกล่าว ทอท. ขอชี้แจงว่าไม่ได้มีสัญญาว่าจ้าง บริษัท รักษาความปลอดภัย การ์ดฟอร์ซ อะวิเอชั่นส์ จำกัด ให้ดูแลห้องพักผู้โดยสารรอส่งกลับแต่อย่างใด มีเพียงสัญญาอนุญาต ให้บริการรักษาความปลอดภัยให้แก่ บริษัท สายการบิน และผู้ประกอบการรายอื่นที่ประกอบกิจการภายในเขต ทสภ. ซึ่งการเข้ามาให้บริการรักษาความปลอดภัยแก่บุคคลที่ 3 ภายใน ทสภ. จะต้องได้รับสัญญาอนุญาตจาก ทอท. ก่อน ซึ่งสัญญาดังกล่าวมิได้เกี่ยวข้องกับการว่าจ้างเพื่อเข้าบริหารจัดการห้องพักผู้โดยสารรอส่งกลับ (Detention Room) แต่อย่างใด
สำหรับประเด็น การจำหน่ายบัตร Priority Pass ซึ่งเบื้องต้นมีข้อมูลว่าในแต่ละวันมีบัตร Premium Lane ที่ ตม. สูงกว่าจำนวนที่ขายให้สายการบินและให้ผู้โดยสารพิเศษหลายเท่า จึงเป็นที่หน้าสงสัยว่าบัตรเหล่านี้มาจากไหน และหากมีการนำไปขายแล้วเงินรายได้นี้ไปอยู่ตรงไหน
ทอท. ขอยืนยันตามที่ ทอท. ได้เคยชี้แจงไปก่อนหน้านี้แล้ว ทอท. ในฐานะเป็นผู้ดำเนินกิจการสนามบินสาธารณะ ได้มีการจัดช่องทางและสิ่งอำนวยความสะดวกให้ผู้โดยสารผู้ใช้บริการที่เป็นบุคคลต้องการความช่วยเหลือเป็นกรณีพิเศษตามกฎหมาย เช่น เจ้าหน้าที่ทูต ลูกเรือ ผู้ที่ต้องการการช่วยเหลือเป็นพิเศษ ผู้พิการ เป็นต้น (ตามข้อกำหนดของสำนักงานการบินพลเรือนแห่งประเทศไทย ฉบับที่ 7) โดย ทสภ. ได้จัดช่องทาง Priority Lane ไว้ให้เป็นการเฉพาะ จำนวน 2 ช่องทาง ณ บริเวณช่องตรวจหนังสือเดินทางโซน 2 และ 3 ชั้น 4 อาคารผู้โดยสาร โดย ทสภ. ได้จัดให้มีเจ้าหน้าที่ฝ่ายรักษาความปลอดภัยคอยตรวจสอบการผ่านเข้าช่อง Priority Lane ซึ่งผู้โดยสารที่สามารถผ่านช่องทางนี้ได้ จะต้องมีหนังสือเดินทาง บัตรโดยสารชั้นหนึ่งหรือชั้นธุรกิจ และบัตร Premium Lane ที่ต้องมีเที่ยวบิน และชื่อผู้โดยสารในบัตรที่นั่งตรงกับหนังสือเดินทาง
ซึ่งที่ผ่านมา ทอท. คณะกรรมการดำเนินธุรกิจการบินประเทศไทย (AOC) และกองบังคับการตรวจคนเข้าเมือง 2 ได้มีข้อตกลงร่วมกันตามคำร้องขออำนวยความสะดวกจาก AOC โดยอนุญาตให้บริการบัตร Premium Lane สำหรับผู้โดยสารชั้นหนึ่งและชั้นธุรกิจที่สามารถผ่านช่องทางตรวจหนังสือเดินทาง (Priority Lane) ได้ โดยให้ AOC เป็นผู้ดำเนินการจัดทำบัตรดังกล่าว ซึ่ง AOC ได้หาบริษัทเอกชนมารับทำบัตร Priority Pass และบริษัทเอกชนดังกล่าวจะเรียกเก็บเงินจากสายการบินตอนสิ้นเดือนตามจำนวนที่แต่ละสายการบินใช้ไปในแต่ละเดือน และในส่วนของการดำเนินการสายการบินจะเป็นผู้แจกบัตร Premium Lane ให้กับผู้โดยสารที่เป็นผู้โดยสารชั้นหนึ่งและชั้นธุรกิจของแต่ละสายการบินเพื่อนำไปใช้ผ่านช่องตรวจหนังสือเดินทาง (Priority Lane) ซึ่งเป็นบริการพิเศษที่มีให้บริการ ณ ท่าอากาศยานชั้นนำหลาย ๆ ประเทศ
ทสภ. ในฐานะผู้ให้บริการท่าอากาศยานมีแนวทางในการปฏิบัติงานที่เป็นไปตามมาตรฐาน โดยจะเข้มงวดในการตรวจสอบผู้ที่เข้าใช้ช่องทาง (Priority Lane) รวมถึงผู้ถือบัตร Premium Lane ทั้งนี้ ทสภ., AOC และ ตม. มีการประสานการดำเนินงานอย่างใกล้ชิด เพื่อป้องกันปัญหาการใช้บัตรผิดประเภทโดยมิชอบ ซึ่งหาก ทสภ. ตรวจพบการใช้บัตร Premium Lane ที่ไม่ถูกต้อง ทสภ. จะมีการแจ้งให้ AOC และ ตม. ทราบต่อไป
-------------------

ที่มา : http://www.thaigov.go.th/news/contents/details/14261
