รัฐบาลไทย-ข่าวทำเนียบรัฐบาล-พม. ผนึกกำลังภาคีเครือข่ายจัดทำแผนแม่บทความมั่นคง มุ่งป้องกันและปราบปรามการค้ามนุษย์ ระยะยาว 20 ปี

วันอังคารที่ 14 สิงหาคม 2561
พม. ผนึกกำลังภาคีเครือข่ายจัดทำแผนแม่บทความมั่นคง มุ่งป้องกันและปราบปรามการค้ามนุษย์ ระยะยาว 20 ปี
พม. ผนึกกำลังภาคีเครือข่ายจัดทำแผนแม่บทความมั่นคง มุ่งป้องกันและปราบปรามการค้ามนุษย์ ระยะยาว 20 ปี
วันนี้ (14 ส.ค.61) เวลา 15.00 น. ที่โรงแรมเดอะทวิน ทาวเวอร์ เขตปทุมวัน กรุงเทพฯ นางสาวอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุม เชิงปฏิบัติการจัดทำแผนแม่บทความมั่นคงด้านการป้องกันและปราบปรามการค้ามนุษย์ พ.ศ. 2561 – 2580 ครั้งที่ 3 ซึ่งการประชุมในครั้งนี้ มีการจัดประชุมอย่างต่อเนื่องมาตั้งแต่เดือนกรกฎาคม 2561 เป็นการจัดทำการทบทวนปัญหาการค้ามนุษย์และสถานการณ์ที่เกิดขึ้น และการดำเนินงานที่ผ่านมา รวมถึงการวิเคราะห์จุดอ่อนและจุดแข็ง เพื่อนำมาประกอบการจัดทำแนวทางการแก้ปัญหาการค้ามนุษย์ โดยแบ่งเป็นระยะ 5 ปี 10 ปี และ 20 ปี สำหรับการประชุมครั้งที่ 3 นี้ มีผู้แทนภาคีเครือข่ายที่เกี่ยวข้องทั้งภาครัฐและองค์กรเอกชน เข้าร่วม จำนวน 60 คน จาก 25 หน่วยงาน โดยมีการนำผลของแนวทางการแก้ปัญหาการค้ามนุษย์จากการประชุมครั้งก่อนมาหารือ เพื่อกำหนดวิสัยทัศน์ ประเด็นยุทธศาสตร์ เป้าประสงค์ ตัวชี้วัด และกลยุทธ์ รวมทั้งจัดทำแผนปฏิบัติการ (Action Plan) แผนงาน/โครงการ งบประมาณ และหน่วยงานรับผิดชอบ เพื่อประกอบการจัดทำแผนแม่บทความมั่นคงด้านการป้องกันและปราบปรามการค้ามนุษย์ พ.ศ. 2561 –2580 ระยะ 20 ปี เพื่อให้บรรลุเป้าหมายตามยุทธศาสตร์ชาติด้านความมั่นคง : นโยบายและแผนระดับชาติว่าด้วยความมั่นคงแห่งชาติ พ.ศ. 2561 –2580 และสอดคล้องตามยุทธศาสตร์ชาติ ระยะ 20 ปี โดยมีกำหนดจัดทำแผนแม่บทและแผนปฏิบัติการฯ ให้แล้วเสร็จภายในเดือนกันยายน 2561 และนำเสนอคณะกรรมการจัดทำยุทธศาสตร์ชาติด้านความมั่นคงต่อไป
ทั้งนี้ ภาคีเครือข่ายที่เกี่ยวข้องได้กำหนดยุทธศาสตร์ในการป้องกันและปราบปรามการค้ามนุษย์ โดยแบ่งออกเป็น 4 ด้าน ได้แก่ 1) ยุทธศาสตร์ด้านการปราบปรามและดำเนินคดี 2) ด้านการป้องกัน 3) ด้านการคุ้มครองช่วยเหลือผู้เสียหายจากการค้ามนุษย์ และ 4) ด้านการพัฒนาระบบฐานข้อมูลเพื่อการป้องกันและปราบปรามการค้ามนุษย์ และเมื่อจัดทำแผนแม่บทฯ และแผนปฏิบัติการฯ แล้วเสร็จ จะถูกนำไปใช้เป็นกรอบในการดำเนินงานป้องกัน และปราบปรามการค้ามนุษย์ของประเทศไทย และใช้เป็นกรอบในการจัดสรรงบประมาณ ประจำปี 2563 และปีต่อๆ
ไปอีกด้วย

ที่มา : http://www.thaigov.go.th/news/contents/details/14597
