รัฐบาลไทย-ข่าวทำเนียบรัฐบาล-สธ.กำชับสำนักงานสาธารณสุขจังหวัดทั่วประเทศ ตรวจเข้มสินค้าที่ไม่ผ่านการขึ้นทะเบียน อย.

วันอังคารที่ 28 สิงหาคม 2561
สธ.กำชับสำนักงานสาธารณสุขจังหวัดทั่วประเทศ ตรวจเข้มสินค้าที่ไม่ผ่านการขึ้นทะเบียน อย.
กระทรวงสาธารณสุข กำชับสำนักงานสาธารณสุขจังหวัดทั่วประเทศ เฝ้าระวังตรวจสอบสินค้าอุปโภค บริโภค หากพบสินค้าไม่มีเลขทะเบียนและเครื่องหมาย อย. ให้เก็บออกจากท้องตลาด พร้อมดำเนินการตามกฎหมาย        เพื่อคุ้มครองผู้บริโภค
กระทรวงสาธารณสุข กำชับสำนักงานสาธารณสุขจังหวัดทั่วประเทศ เฝ้าระวังตรวจสอบสินค้าอุปโภค บริโภค หากพบสินค้าไม่มีเลขทะเบียนและเครื่องหมาย อย. ให้เก็บออกจากท้องตลาด พร้อมดำเนินการตามกฎหมาย  เพื่อคุ้มครองผู้บริโภค
นายแพทย์โอภาส  การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า ตามที่สำนักงานคณะกรรมการอาหารและยาหรือ อย.ได้ออกเตือนประชาชน ห้ามใช้ยาจุดกันยุงยี่ห้อก็อดซิลลา ที่ลักลอบนำเข้าจากประเทศเพื่อนบ้าน เนื่องจากมีสารอันตรายร้ายแรงนั้น เพื่อเป็นการคุ้มครองประชาชนให้ปลอดภัยจากสารอันตรายที่มากับสินค้าอุปโภค บริโภค ที่มีจำหน่ายจำนวนมากในท้องตลาด ได้กำชับให้สำนักงานสาธารณสุขจังหวัดเฝ้าระวัง ตรวจเข้มสินค้าที่จำหน่ายในพื้นที่  ต้องมีเลขทะเบียนและเครื่องหมาย อย.
“ โดยเฉพาะในจังหวัดชายแดนติดกับประเทศเพื่อนบ้าน ต้องเข้มงวดตรวจตราสินค้าที่นำเข้ามาจำหน่ายในประเทศเป็นพิเศษ  เนื่องจากมีสินค้าจำนวนมากที่ถูกนำเข้ามาทั้งถูกกฎหมายและลักลอบนำเข้า หากพบสินค้าไม่มีเลขทะเบียนและเครื่องหมาย อย. ให้เก็บออกจากท้องตลาด พร้อมดำเนินการตามกฎหมายทันที” นายแพทย์โอภาส กล่าว
นอกจากนี้ ขอให้ออกรณรงค์ให้ความรู้ผู้ประกอบการ เรื่องการคัดเลือกสินค้าอุปโภค บริโภคที่จะนำเข้ามาจำหน่าย ต้องมีคุณภาพผ่านการขึ้นทะเบียนจาก อย. ส่วนประชาชนผู้บริโภค ต้องให้ความสำคัญกับการเลือกซื้อสินค้า เลือกใช้ผลิตภัณฑ์ที่มีเลขทะเบียน และเครื่องหมาย อย. หากเป็นสินค้าอันตราย วัตถุมีพิษต้องปฏิบัติตามคำแนะนำ หรือคำเตือนของผลิตภัณฑ์อย่างเคร่งครัด
ทั้งนี้ หากพบเห็นการโฆษณาหรือจำหน่ายผลิตภัณฑ์สุขภาพที่คาดว่าจะผิดกฎหมายหรืออวดอ้างสรรพคุณ   เกินจริง ในส่วนภูมิภาค สามารถร้องเรียนได้ที่สำนักงานสาธารณสุขจังหวัดทั่วประเทศ หรือที่ สายด่วน อย. 1556 Email: 1556@fda.moph.go.th ตู้ ปณ. 1556 ปณฝ. กระทรวงสาธารณสุข จ.นนทบุรี 11004 หรือ ผ่านทาง Oryor Smart Application
**********************

ที่มา : http://www.thaigov.go.th/news/contents/details/14965
