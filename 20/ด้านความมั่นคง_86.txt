รัฐบาลไทย-ข่าวทำเนียบรัฐบาล-มหาดไทย ติวเข้มข้าราชการรุ่นใหม่ ต้องมีความรู้คู่คุณธรรม  ยึดประโยชน์ประชาชนและส่วนรวมเป็นสำคัญ และมุ่งมั่นอุดมการณ์ “บำบัดทุกข์ บำรุงสุข” 


วันอังคารที่ 14 สิงหาคม 2561
200
มหาดไทย ติวเข้มข้าราชการรุ่นใหม่ ต้องมีความรู้คู่คุณธรรม  ยึดประโยชน์ประชาชนและส่วนรวมเป็นสำคัญ และมุ่งมั่นอุดมการณ์ “บำบัดทุกข์ บำรุงสุข”
มหาดไทย ติวเข้มข้าราชการรุ่นใหม่ ต้องมีความรู้คู่คุณธรรม
ยึดประโยชน์ประชาชนและส่วนรวมเป็นสำคัญ และมุ่งมั่นอุดมการณ์ “บำบัดทุกข์ บำรุงสุข”
วันนี้ (14 ส.ค. 61) เวลา 09.30 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานเปิดการศึกษาอบรมหลักสูตร “การเป็นข้าราชการที่ดี” รุ่นที่ 54 จัดโดย สถาบันดำรงราชานุภาพ กระทรวงมหาดไทย เพื่อฝึกอบรมและพัฒนาข้าราชการของกระทรวงมหาดไทยและข้าราชการที่อยู่ระหว่างทดลองปฏิบัติหน้าที่ราชการ ให้ทราบถึงระเบียบแบบแผนของทางราชการและการเป็นข้าราชการที่ดี โดยมีผู้เข้ารับการอบรม จำนวน 120 คน ประกอบด้วย ข้าราชการของหน่วยงานในสังกัดกระทรวงมหาดไทย และ หน่วยงานอื่นๆ อาทิ กระทรวงวิทยาศาสตร์และเทคโนโลยี สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) และ ศูนย์อำนวยการบริหารจังหวัดชายแดนภาคใต้ (ศอ.บต.) ซึ่งใช้ระยะเวลาการอบรม จำนวน 10 วัน ในระหว่างวันที่ 14 - 23 สิงหาคม 2561 ณ วิทยาลัยมหาดไทย อำเภอบางละมุง จังหวัดชลบุรี
โอกาสนี้ รองปลัดกระทรวงมหาดไทย ได้กล่าวแสดงความยินดีกับข้าราชการที่ได้รับการบรรจุใหม่ทั้งในส่วนของกระทรวงมหาดไทย และหน่วยงานอื่นๆ ที่เข้าร่วมอบรมหลักสูตรดังกล่าว พร้อมทั้งได้บรรยายพิเศษในหัวข้อเรื่อง “การเป็นข้าราชการที่ดี” โดยมีใจความตอนหนึ่งว่า เส้นทางอาชีพ “ข้าราชการ” ถือเป็นอาชีพที่มั่นคง ขอให้ทุกคนจงภูมิใจ และตั้งใจที่จะเป็นข้าราชการที่ดี ซึ่งการเป็นข้าราชการจะต้องเป็นผู้ที่มีความรู้ความเข้าใจในบทบาทหน้าที่และความสำคัญของงานราชการที่มีต่อแผ่นดิน และเมื่อเราก้าวเข้าสู่การเป็นข้าราชการ สิ่งที่ทุกคนต้องคำนึงถึงคือบริบทในหน้าที่การงานและความรับผิดชอบ วิธีคิดและวิธีปฎิบัติ ต้องรู้จักนำเทคโนโลยีและนวัตกรรมสมัยใหม่มาปรับใช้ เพื่อให้ก้าวทันต่อยุคการเปลี่ยนแปลง (ยุคของโลกตรวจสอบ) เปรียบได้ดั่ง ระยะทางพิสูจน์ม้า กาลเวลาพิสูจน์คน การเป็นข้าราชการนั้นไม่ง่าย แต่การเจริญเติบโตในระบบราชการยิ่งยากกว่า ซึ่งเส้นทางเดินไปข้างหน้าของแต่ละคนไม่เหมือนกัน มีผู้บังคับบัญชา และผู้ร่วมงานที่แตกต่างกัน ดังนั้น เราจึงต้องรู้จักการเรียนรู้จากประสบการณ์ และการมีแบบอย่างที่ดี และสิ่งที่สำคัญคือ เราจะต้องยึดมั่นและก้าวเดินในเส้นทางที่ถูกต้อง มีอุดมการณ์ทางความคิดและการทำงาน มีความซื่อสัตย์สุจริต และปฏิบัติงานโดยยึดหลักกฎหมาย กฎระเบียบ และยึดถือประโยชน์ของพี่น้องประชาชน ประเทศชาติ และส่วนรวมเป็นสำคัญ โดยเฉพาะ “คนมหาดไทย” มีหน้าที่ในการบำบัดทุกข์ บำรุงสุข ดั่งปณิธานและตามเจตนารมณ์ของสมเด็จฯ กรมพระยาดำรงราชานุภาพ ต้องมีจิตวิญญาณ โดยนำทุกข์ของผู้อื่น มาเป็นเสมือนทุกข์ของเราเอง ซึ่งคนมหาดไทยทุกคนต้องตระหนักในภาระหน้าที่และร่วมกันปฏิบัติงานเพื่ออำนวยประโยชน์สุขให้แก่พี่น้องประชาชนอย่างเต็มกำลังความสามารถ
นอกจากนี้ ยังได้มอบแนวทางในการปฏิบัติงานราชการ โดยเน้นย้ำหลักการทำงานและการดำรงชีวิต เพื่อให้ข้าราชการผู้เข้ารับการอบรมได้นำไปปฏิบัติ คือ 1. การครองตน โดยรู้จักการวางแผน “บัญชีชีวิต ตามหลักปรัชญาของเศรษฐกิจพอเพียง” ทั้งความพอเพียง การรู้จักประมาณตน และความมีเหตุมีผล การรู้จักเก็บออม รู้จักกินจักใช้ และรู้จักพัฒนาตนเองอย่างสม่ำเสมอ และรู้จักคิดการเปลี่ยนแปลง เพื่อให้การทำงานมีความทันสมัย และมีประสิทธิภาพมากยิ่งขึ้น สามารถตอบสนองต่อความต้องการของพี่น้องประชาชนได้เป็นอย่างดี 2. การครองงาน ต้องมีวินัย และมีสมรรถนะในการทำงาน มีอดทน และอดกลั้น นับเป็นสิ่งสำคัญที่ต้องยึดถือปฏิบัติ และ 3.การมีจิตอาสา รู้จักการเสียสละ และหมั่นทำความดี
ท้ายนี้ รองปลัดกระทรวงมหาดไทย ได้กล่าวเพิ่มเติมว่า ขอให้ข้าราชการใหม่ทุกคนพึงระลึกเสมอว่า ในการทำงานเราต้องยึดหลักกฎหมาย และหลักคุณธรรม ซึ่งกระทรวงมหาดไทยได้ให้ความสำคัญ และได้มีประกาศ “เจตจำนงสุจริตในการบริหารงาน” ที่มีคุณธรรม โปร่งใส ตรวจสอบได้ และยึดหลักธรรมาภิบาล ซึ่งประกอบด้วย หลักนิติธรรม หลักคุณธรรม หลักความโปร่งใส หลักการมีส่วนร่วม หลักความรับผิดชอบ และหลักความคุ้มค่า เพื่อตอบสนองการแก้ไขปัญหาประชาชนอย่างรวดเร็วให้เกิดประโยชน์กับประชาชนสูงสุด พร้อมส่งเสริมให้ข้าราชการและบุคลากรมีคุณธรรม 4 ประการ คือ “พอเพียง วินัย สุจริต จิตอาสา” และปฏิบัติตนยึดมั่นในจริยธรรม กระทำในสิ่งที่ถูกต้อง และมุ่งเน้นผลประโยชน์ส่วนรวมเป็นสำคัญ

ที่มา : http://www.thaigov.go.th/news/contents/details/14596