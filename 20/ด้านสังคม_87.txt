รัฐบาลไทย-ข่าวทำเนียบรัฐบาล-พระองค์เจ้าโสมสวลีฯ เสด็จเปิดการประชุมสัมมนาพัฒนาคุณธรรมจริยธรรมกระทรวงสาธารณสุข ครั้งที่ 13

วันพฤหัสบดีที่ 16 สิงหาคม 2561
พระองค์เจ้าโสมสวลีฯ เสด็จเปิดการประชุมสัมมนาพัฒนาคุณธรรมจริยธรรมกระทรวงสาธารณสุข ครั้งที่ 13
พระองค์เจ้าโสมสวลีฯ เสด็จเปิดการประชุมสัมมนาพัฒนาคุณธรรมจริยธรรมกระทรวงสาธารณสุข ครั้งที่ 13
วันนี้ (16 สิงหาคม 2561) เวลา 14.30 น. พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุเสด็จเป็นองค์ประธานเปิดการประชุมสัมมนาพัฒนาคุณธรรมจริยธรรมกระทรวงสาธารณสุข ครั้งที่ 13 ประจำปี  2561 ประเด็น “คุณธรรมนำจิตอาสา สร้างคุณค่าพัฒนาสังคมไทย” ณ โรงแรมมิราเคิล แกรนด์ คอนเวนชั่น กรุงเทพฯ ระหว่างวันที่ 15-16 สิงหาคม 2561 จัดโดยคณะกรรมการดำเนินงานขับเคลื่อนพัฒนาคุณธรรมจริยธรรมกระทรวงสาธารณสุข แก้วกัลยาสิกขาลัย สถาบันพระบรมราชชนก ร่วมกับมหาวิทยาลัยมหาจุฬาลงกรณราชวิทยาลัย และสมาคมศิษย์เก่าพยาบาลกระทรวงสาธารณสุข มีบุคลากรกระทรวงสาธารณสุข สมาชิกชมรมจริยธรรมทั่วประเทศ และหน่วยงานภาคเอกชน ร่วมประชุมประมาณ 1,200 คน  โดยมีศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข แพทย์หญิงพรรณพิมล วิปุลากร รองปลัดกระทรวงสาธารณสุข คณะกรรมการผู้จัดงาน ผู้บริหาร และข้าราชการเฝ้ารับเสด็จ
ศาสตราจารย์คลินิก เกียรติคุณ นายแพทย์ปิยะสกล กราบทูลรายงานว่า การจัดประชุมครั้งนี้ เป็นหนึ่งในกิจกรรมการส่งเสริม สนับสนุนการพัฒนาบุคลากรและหน่วยงานสาธารณสุขด้านคุณธรรมจริยธรรม ที่เป็นรูปธรรมอย่างต่อเนื่อง เพื่อให้ผู้เข้าร่วมประชุม ได้แลกเปลี่ยนเรียนรู้ประสบการณ์การขับเคลื่อนโรงพยาบาลคุณธรรม หน่วยงานคุณธรรม ถ่ายทอดภูมิปัญญา สร้างแรงบันดาลใจด้านการพัฒนาคุณธรรมจริยธรรม ตลอดจนนำเสนอผลงาน บุคคล ดีเด่นด้านการพัฒนาคุณธรรมจริยธรรม การเล่าเรื่อง และการกล่าวสุนทรพจน์ ซึ่งจะเป็นแนวทางในการพัฒนาตนเอง พัฒนาองค์กร พัฒนาการมีส่วนร่วม ขยายเครือข่าย และสร้างความเข้มแข็งของเครือข่ายจริยธรรมทุกภาคส่วน
ในการนี้ พระองค์เจ้าโสมสวลีฯ ทรงประทานโล่รางวัลแก่บุคคลผู้ให้การสนับสนุนการพัฒนาคุณธรรมจริยธรรมกระทรวงสาธารณสุข ทั้งในและนอกสังกัดจำนวน 5 ราย โล่รางวัลคนดีศรีสาธารณสุข 66 ราย  โล่รางวัลหน่วยงานที่มีผลงานดีเด่นด้านการพัฒนาคุณธรรมจริยธรรมกระทรวงสาธารณสุข จำนวน 85 หน่วยงาน โล่รางวัลเครือข่ายโรงพยาบาลคุณธรรมดีเด่น จำนวน 7 หน่วยงาน โล่รางวัลหน่วยงานคุณธรรมต้นแบบ จำนวน 2 หน่วยงาน โล่รางวัลชนะเลิศการประกวดเรื่องเล่า 1 ราย โล่รางวัลชนะเลิศการประกวดสุนทรพจน์ 1 ราย และทรงมีพระดำรัสในการเปิดประชุมว่า คุณธรรมจริยธรรมมีความสำคัญยิ่งต่อการดำเนินชีวิต การประกอบกิจการงานและการอยู่ร่วมกันในสังคม เพราะเป็นหลักความดีที่ประพฤติดีปฏิบัติชอบ ผู้มีคุณธรรมจริยธรรมย่อม ได้รับเกียรติยกย่องและความเคารพนับถือจากบุคคลทั่วไป จะช่วยให้ปฏิบัติหน้าที่การงานได้อย่างราบรื่นเข้มแข็ง บังเกิดประโยชน์สุขทั้งแก่ตนเอง กิจการงานและแก่ส่วนรวม ดังนั้น การสัมมนาวันนี้จะช่วยสร้างเสริมจิตสำนึกและปลูกฝังค่านิยมด้านคุณธรรมจริยธรรม ให้แก่บุคลากรสาธารณสุขได้มาก อันจะเป็นผลเกื้อกูลให้องค์กรสาธารณสุขทั่วประเทศ เจริญก้าวหน้าไปอย่างมีประสิทธิภาพและคุณภาพเท่าเทียมกัน
กระทรวงสาธารณสุขยังคงดำเนินการตามแผนแม่บทส่งเสริมคุณธรรม กระทรวงสาธารณสุข ฉบับที่ 1 (พ.ศ.2560-2564) ในการมุ่งสร้างให้เป็นกระทรวงคุณธรรม ภายใต้ค่านิยม “MOPH” สู่การสร้างศักยภาพบุคลากรสาธารณสุขให้มีจิตใจที่ดีงาม มีไมตรีจิตต่อกันในการปฏิบัติงาน โดยยึดประชาชนเป็นศูนย์กลางและพัฒนางานสาธารณสุขให้เจริญรุ่งเรือง เพื่อประชาชนสุขภาพดี เจ้าหน้าที่มีความสุข ระบบสุขภาพยั่งยืน
*************************** 16 สิงหาคม 2561

ที่มา : http://www.thaigov.go.th/news/contents/details/14656
