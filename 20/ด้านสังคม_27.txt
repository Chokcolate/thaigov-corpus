รัฐบาลไทย-ข่าวทำเนียบรัฐบาล-สธ.ส่งทีมแพทย์ฉุกเฉินและทีมเยียวยาสุขภาพจาก ดูแลผู้ประสบภัยจากเหตุดินถล่มที่ จ.น่าน

วันอาทิตย์ที่ 29 กรกฎาคม 2561
สธ.ส่งทีมแพทย์ฉุกเฉินและทีมเยียวยาสุขภาพจาก ดูแลผู้ประสบภัยจากเหตุดินถล่มที่ จ.น่าน
กระทรวงสาธารณสุข ส่งทีมแพทย์ พยาบาล นักสุขภาพจิต และสหวิชาชีพ จากโรงพยาบาลบ่อเกลือ โรงพยาบาลสมเด็จพระยุพราชปัวและสำนักงานสาธารณสุขอำเภอ ช่วยเหลือประชาชนจากเหตุดินถล่มที่ จ.น่าน
นายแพทย์โอภาส การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข และนายแพทย์เจษฎา โชคดำรงสุข ปลัดกระทรวงสาธารณสุข มีความห่วงใยประชาชนที่ประสบภัยพิบัติดินถล่มที่ อ.บ่อเกลือ จ.น่าน ได้สั่งการให้โรงพยาบาลบ่อเกลือ สำนักงานสาธารณสุขอำเภอบ่อเกลือ ส่งทีมแพทย์ พยาบาล นักสุขภาพจิต และสหวิชาชีพ บูรณาการทำงานร่วมกับหน่วยงานในพื้นที่ ทหารพราน ประชาชน ภายใต้การบัญชาการของนายอำเภอบ่อเกลือ เข้าช่วยเหลือประชาชนในพื้นที่ที่ประสบเหตุดินถล่มทับบ้านเรือนประชาชน
โดยทีมจากโรงพยาบาลบ่อเกลือ ทีมเยียวยาสุขภาพจิต ( MCATT ) จากโรงพยาบาลสมเด็จพระยุพราชปัวและสำนักงานสาธารณสุขอำเภอบ่อเกลือ เดินทางเข้าพื้นที่เกิดเหตุ ตั้งหน่วยแพทย์เคลื่อนที่ ณ ศูนย์พักพิงชั่วคราวโรงเรียนบ้านสว้า เบื้องต้นพบผู้บาดเจ็บ 5 ราย ได้รับการดูแลรักษาแล้ว ส่วนผู้เสียชีวิตพบ 8 ราย ได้นำมาชันสูตรและเก็บศพไว้ที่โรงพยาบาลบ่อเกลือ นอกจากนี้ทีมเยียวยาสุขภาพจิต ( MCATT ) จากโรงพยาบาลสมเด็จพระยุพราชปัว ได้เข้าไปดูแลประเมินสภาพจิตใจ และเฝ้าระวังเรื่องอุปาทานหมู่
อย่างไรก็ตาม ในพื้นที่ยังมีฝนตก ไฟดับ และดินถล่มทางเข้าหมู่บ้าน ได้กำชับให้ เจ้าหน้าที่ใช้ความระมัดระวังเหตุดินถล่มซ้ำ และติดตามสถานการณ์อย่างใกล้ชิด พร้อมได้สั่งการให้โรงพยาบาลสมเด็จพระยุพราชปัวและโรงพยาบาลน่าน  พร้อมเตรียมทีมรักษาและทีมเยียวยาด้านจิตใจพร้อมสนับสนุนทันที
************************************* 29 กรกฎาคม 2561

ที่มา : http://www.thaigov.go.th/news/contents/details/14214
