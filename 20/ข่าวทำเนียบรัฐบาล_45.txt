รัฐบาลไทย-ข่าวทำเนียบรัฐบาล-รองนรม. พล.อ.ประวิตรฯ เป็นประธานการประชุมคณะกรรมการสิ่งแวดล้อมแห่งชาติ ครั้งที่ 4/2561

วันพุธที่ 1 สิงหาคม 2561
รองนรม. พล.อ.ประวิตรฯ เป็นประธานการประชุมคณะกรรมการสิ่งแวดล้อมแห่งชาติ ครั้งที่ 4/2561
ที่ประชุมได้พิจารณาและให้ความเห็นชอบในหลักการต่อรายงาน EIA โครงการรถไฟทางคู่ขับเคลื่อนด้วยพลังงานไฟฟ้า ช่วงหาดใหญ่-ปาดังเบซาร์
(ภายใต้โครงการศึกษาและออกแบบระบบรถไฟฟ้าทางคู่ขับเคลื่อนด้วยพลังงานไฟฟ้า ช่วงหาดใหญ่-ปาดังเบซาร์)
วันนี้ (1 สิงหาคม 2561) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการสิ่งแวดล้อมแห่งชาติ ครั้งที่ 4/2561 ซึ่งสรุปสาระสำคัญดังนี้
ที่ประชุมได้พิจารณาและให้ความเห็นชอบในหลักการต่อรายงาน EIA โครงการรถไฟทางคู่ขับเคลื่อนด้วยพลังงานไฟฟ้า ช่วงหาดใหญ่-ปาดังเบซาร์ (ภายใต้โครงการศึกษาและออกแบบระบบรถไฟฟ้าทางคู่ขับเคลื่อนด้วยพลังงานไฟฟ้า ช่วงหาดใหญ่-ปาดังเบซาร์) ของ รฟท. โดยให้ การรถไฟแห่งประเทศไทย (รฟท.)ดำเนินการตามมาตรการฯ ตามที่กำหนดไว้ในรายงาน EIA ซึ่งผ่านการพิจารณาจากคณะกรรมการผู้ชำนาญการฯ ด้านโครงสร้างพื้นฐานทางบกและอากาศในการประชุมครั้งที่ 33/2560 เมื่อ 24 พ.ย. 60     แล้ว โดยให้ตั้งงบประมาณเพื่อดำเนินมาตรการฯ ตามที่กำหนดไว้ พร้อมนำความเห็นของที่ประชุมฯ เสนอต่อคณะรัฐมนตรีเพื่อประกอบการพิจารณาตาม มาตรา 47 แห่ง พ.ร.บ.สิ่งแวดล้อม พ.ศ. 2535 ต่อไป
อนึ่ง ทางรถไฟช่วงหาดใหญ่-ปาดังเบซาร์ เป็นส่วนหนึ่งของเส้นทางรถไฟสายตะวันตก (West Coast) ของประเทศมาเลเซีย ซึ่งปัจจุบันถูกพัฒนาเป็นระบบรถไฟทางคู่แบบใช้ไฟฟ้าแล้ว ดังนั้น รฟท. จึงมีแนวคิดในการพัฒนาเส้นทางในฝั่งประเทศไทยให้เป็นระบบทางคู่แบบใช้ไฟฟ้า เพื่อให้การเชื่อมต่อโครงข่ายรถไฟระหว่างประเทศไทยกับประเทศมาเลเซียเป็นไปอย่างสมบูรณ์และมีประสิทธิภาพมากยิ่งขึ้น ซึ่งจะส่งผลดีโดยรวมต่อเศรษฐกิจและสังคมของประชาคมอาเซียน
........................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14266
