รัฐบาลไทย-ข่าวทำเนียบรัฐบาล-สธ. เตือน อย่าหลงเชื่อสรรพคุณยาลดความอ้วนบนโลกออนไลน์ เสี่ยงอันตรายถึงชีวิต

วันพฤหัสบดีที่ 23 สิงหาคม 2561
สธ. เตือน อย่าหลงเชื่อสรรพคุณยาลดความอ้วนบนโลกออนไลน์ เสี่ยงอันตรายถึงชีวิต
กระทรวงสาธารณสุข เตือนประชาชนอย่าหลงเชื่อสรรพคุณแอบอ้างของยาลดความอ้วนบนสื่อออนไลน์ การใช้ยาต้องอยู่ในดุลพินิจแพทย์เท่านั้น หากซื้อกินเองอาจเสี่ยงอันตรายถึงชีวิต
กระทรวงสาธารณสุข เตือนประชาชนอย่าหลงเชื่อสรรพคุณแอบอ้างของยาลดความอ้วนบนสื่อออนไลน์ การใช้ยาต้องอยู่ในดุลพินิจแพทย์เท่านั้น หากซื้อกินเองอาจเสี่ยงอันตรายถึงชีวิต
แพทย์หญิงอัมพร เบญจพลพิทักษ์ รองอธิบดีกรมอนามัย และโฆษกกระทรวงสาธารณสุข กล่าวว่า ปัจจุบันมีการโฆษณาขายผลิตภัณฑ์ลดความอ้วนในรูปแบบอาหารเสริมลดน้ำหนักในสื่อออนไลน์เป็นจำนวนมาก โดยเฉพาะเว็บไซต์ และโซเชียล โดยมักใช้ดารานักแสดง และคนที่มีชื่อเสียงเป็นพรีเซ็นเตอร์ เพื่อดึงดูดความสนใจ จึงขอเตือนประชาชนอย่าหลงเชื่อโฆษณาขายยาลดความอ้วนผ่านสื่อต่าง ๆ และห้ามซื้อยามากินเองเด็ดขาด เพราะการใช้ยาลดความอ้วนอย่างไม่ถูกต้อง นอกจากจะไม่สามารถทำให้ผอมลงได้แล้ว หากใช้ต่อเนื่องน้ำหนักจะกลับมากขึ้นกว่าเดิม (Yo-Yo Effect)  โดยที่ยาหรืออาหารเสริมลดความอ้วนบางตัวมีส่วนผสมของสารไซบูทรามีน ซึ่งทำให้ผู้บริโภครู้สึกอิ่ม ไม่อยากรับประทานอาหาร และอาจเกิดอาการข้างเคียงได้ เช่น ปากแห้ง นอนไม่หลับ เวียนศีรษะ วิตกกังวล คลื่นไส้ ใจสั่น ตาพร่า ท้องผูก ฯลฯ ที่สำคัญคืออันตรายต่อระบบหัวใจและหลอดเลือดที่อาจทำให้เสียชีวิตได้ ระดับความอันตรายขึ้นอยู่กับปริมาณไซบูทรามีนที่ได้รับ ทั้งนี้หากมีความจำเป็นต้องใช้ยาเพื่อแก้ปัญหาโรคอ้วน จำเป็นต้องอยู่ในการดูแลของแพทย์เท่านั้น
“การลดน้ำหนักที่ปลอดภัย ควรปรับเปลี่ยนพฤติกรรมการดำเนินชีวิต โดยใช้หลัก 3 อ. คือ  ควบคุมอาหาร  ควบคุมอารมณ์ และการออกกำลังกายควบคู่กันไป ในการควบคุมอาหารเพื่อลดน้ำหนัก ต้องกินให้ครบทั้ง 3 มื้อ ไม่ควรอดอาหาร เนื่องจากจะทำให้ร่างกายขาดสารอาหาร และเกิดอาการเครียดทำให้กินอาหารมากกว่าเดิม โดยแบ่งสัดส่วนอาหารเป็น ผัก 2 ส่วน แป้ง 1 ส่วน โปรตีน 1 ส่วน แล้วค่อยๆ ลดปริมาณการกิน โดยเฉพาะมื้อเย็นต้องลดลง และกินก่อนเข้านอนอย่างน้อย 4 ชั่วโมง เพื่อลดการสะสมไขมัน” แพทย์หญิงอัมพร กล่าว
ทั้งนี้ หากพบเบาะแสการโฆษณา การผลิต/จำหน่าย ยาลดความอ้วนผิดกฎหมาย แจ้งได้ที่ สายด่วน อย. 1556 หรือร้องเรียนผ่าน Oryor Smart Application หรือสำนักงานสาธารณสุขจังหวัดทั่วประเทศ
*****************************************  23 สิงหาคม 2561

ที่มา : http://www.thaigov.go.th/news/contents/details/14847
