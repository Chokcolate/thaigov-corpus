รัฐบาลไทย-ข่าวทำเนียบรัฐบาล-ปลัดกระทรวงมหาดไทยสั่งการผู้ว่าฯ ทุกจังหวัดเฝ้าระวังภัยจากฝนตกหนักและฝนตกสะสม ช่วงวันที่ 29 - 31 ก.ค.61


วันอังคารที่ 31 กรกฎาคม 2561
188
ปลัดกระทรวงมหาดไทยสั่งการผู้ว่าฯ ทุกจังหวัดเฝ้าระวังภัยจากฝนตกหนักและฝนตกสะสม ช่วงวันที่ 29 - 31 ก.ค.61
ปลัดกระทรวงมหาดไทยสั่งการผู้ว่าฯ ทุกจังหวัดเฝ้าระวังภัยจากฝนตกหนักและฝนตกสะสม ช่วงวันที่ 29 - 31 ก.ค.61
เมื่อวันที่ 29 ก.ค. 2561 นายฉัตรชัย พรหมเลิศ ปลัดกระทรวงมหาดไทย ในฐานะรองผู้บัญชาการป้องกันและบรรเทาสาธารณภัยแห่งชาติ (บก.ปภ.ช.) เปิดเผยว่า กองบัญชาการป้องกันและบรรเทาสาธารณภัยแห่งชาติได้ติดตามสถานการณ์ร่วมกับกรมอุตุนิยมวิทยา พบว่า ในช่วงวันที่ 28 – 31 ก.ค. 2561 หย่อมความกดอากาศต่ำปกคลุมอ่าวตังเกี๋ย ทำให้ภาคเหนือและภาคตะวันออกเฉียงเหนือ มีฝนตกหนักบางแห่ง ประกอบกับมรสุมตะวันตกเฉียงใต้ที่พัดปกคลุมทะเลอันดามัน ประเทศไทย และอ่าวไทย มีกำลังแรงขึ้น ทำให้ภาคใต้ ภาคกลาง และภาคตะวันออกมีฝนเพิ่มมากขึ้น และมีฝนตกหนักบางแห่ง คลื่นลมบริเวณทะเลอันดามันมีคลื่นสูง 2 – 4 เมตร และอ่าวไทยตอนบนมีคลื่นสูง 2 – 3 เมตร
เพื่อเป็นการเตรียมความพร้อมรับสถานการณ์ กระทรวงมหาดไทย โดยกองบัญชาการป้องกันและบรรเทาสาธาณภัยแห่งชาติ ได้สั่งการให้ผู้ว่าราชการจังหวัดในฐานะผู้อำนวยการกองอำนวยการป้องกันและบรรเทาสาธารณภัยจังหวัด ดำเนินการดังนี้
1. สร้างการรับรู้ แจ้งเตือนประชาชนให้ในพื้นที่เสี่ยงภัย และพื้นที่ที่อาจได้รับผลกระทบ ระมัดระวังอันตรายจากสถานการณ์ภัยในช่วงฝนตกหนัก ผ่านสื่อทุกช่องทาง ตลอดจนกำชับกำนันผู้ใหญ่บ้าน ผู้บริหารองค์กรปกครองส่วนท้องถิ่น อาสาสมัคร แจ้งข้อมูลข่าวสารและสถานการณ์ภัยให้ประชาชนรับทราบอย่างต่อเนื่อง
2. ประสานการปฏิบัติกับหน่วยทหารในพื้นที่ องค์กรปกครองส่วนท้องถิ่น หน่วยงานและเครือข่ายอาสาสมัครทุกภาคส่วนอย่างใกล้ชิด โดยเตรียมความพร้อมด้านสรรพกำลัง เครื่องจักรกลสาธารณภัย และจัดชุดเฝ้าระวังติดตามสถานการณ์อย่างใกล้ชิด เพื่อเข้าถึงพื้นที่เกิดเหตุและให้ความช่วยเหลือประชาชนได้อย่างทันท่วงทีตลอด 24 ชม.
3. ในกรณีฝนตกหนักหรือมีฝนตกสะสมในพื้นที่และประเมินสถานการณ์แล้วมีความเสี่ยงจะได้รับผลกระทบ ให้กำหนดจุดปลอดภัยและจัดตั้งศูนย์พักพิงชั่วคราว เพื่อเตรียมพร้อมรองรับการอพยพ ประชาชาตามแผนเผชิญเหตุ
4. กรณีเกิดฝนตกหนักในพื้นที่เสียงภัยดินโคลนถล่มให้แจ้งเตือนประชาชนทราบถึงความเสี่ยงอันตรายต่อชีวิตและทรัพย์สิน และชี้แจงถึงความจำเป็นในการต้องอพยพประชาชนไปอยู่ในจุดที่ปลอดภัย
5. ในกรณีคลื่นลมแรงซัดชายฝั่งหรือมีคลื่นสูง ให้ประสานหน่วยงานทางน้ำ เช่น กรมเจ้าท่า กรมประมง ตำรวจน้ำ และองค์กรปกครองส่วนท้องถิ่นออกลาดตระเวนแจ้งเตือนการเดินเรือ ทั้งเรือเล็กเรือประมง เรือท่องเที่ยว เรือข้ามฟาก หรือเรือเฟอร์รี่ ให้เดินเรือด้วยความระมัดระวัง มีเสื้อชูชีพและอุปกรณ์ความปลอดภัยให้เพียงพอ โดยให้ถือปฏิบัติอย่างเข้มงวดในการตรวจตราและเตือนควรงดหรือห้ามเรือออกจากฝั่งหากมีสถานการณ์คลื่นลมและคลื่นทะเลสูง
ปลัดกระทรวงมหาดไทย กล่าวเพิ่มเติมว่า กระทรวงมหาดไทยมีความห่วงใยในชีวิตและทรัพย์สินของพี่น้องประชาชน ทั้งนี้ หากเกิดภัยในพื้นที่สามารถติดต่อแจ้งเหตุและติดต่อขอความช่วยเหลือได้ทางสายด่วนนิรภัย 1784 ตลอด 24 ชั่วโมง เพื่อประสานให้การช่วยเหลือโดยด่วนต่อไป

ที่มา : http://www.thaigov.go.th/news/contents/details/14235