รัฐบาลไทย-ข่าวทำเนียบรัฐบาล-ผู้อำนวยการสำนักงานผู้แทนภูมิภาคเอเชียและแปซิฟิก เข้าเยี่ยมคารวะ รมว.ทส.

วันศุกร์ที่ 17 สิงหาคม 2561
ผู้อำนวยการสำนักงานผู้แทนภูมิภาคเอเชียและแปซิฟิก เข้าเยี่ยมคารวะ รมว.ทส.
ผู้อำนวยการสำนักงานผู้แทนภูมิภาคเอเชียและแปซิฟิก เข้าเยี่ยมคารวะ รมว.ทส.
ผู้อำนวยการสำนักงานผู้แทนภูมิภาคเอเชียและแปซิฟิก เข้าเยี่ยมคารวะ รมว.ทส.
วันนี้ (๑๕ สิงหาคม ๒๕๖๑) เวลา ๑๑.๐๐ น. ณ ห้องรับรองชั้น ๒๐ อาคารกระทรวงทรัพยากรธรรมชาติและสิ่งแวดล้อม Dr. Dechen Tsering ผู้อำนวยการสำนักงานภูมิภาคเอเชียและแปซิฟิคของโครงการสิ่งแวดล้อมแห่งสหประชาชาติและคณะ (Regional Director and Regional Representative for Asia and the Pacific) ได้เข้าเยี่ยมคารวะรัฐมนตรีว่าการกระทรวงทรัพยากรธรรมชาติและสิ่งแวดล้อม และหารือถึงการดำเนินความร่วมมือระหว่างกระทรวงทรัพยากรธรรมชาติและสิ่งแวดล้อมและ  UNEP  โดยในการเข้าพบมีรองอธิบดีกรมควบคุมมลพิษ (นายเถลิงศักดิ์ เพ็ชรสุวรรณ) และผู้แทนกรมทรัพยากรทางทะเลและชายฝั่งเข้าร่วมด้วย โดย Dr. Dechen Tsering ได้กล่าวขอบคุณรัฐมนตรีว่าการฯ ที่เปิดโอกาสให้เข้าเยี่ยมคารวะ และแจ้งกำหนดการประชุมพร้อมเรียนเชิญรัฐมนตรีว่าการฯ เข้าร่วมในการประชุมระดับรัฐมนตรีสิ่งแวดล้อมภูมิภาคเอเชียและแปซิฟิค ระหว่างวันที่ ๒๓ – ๒๕ มกราคม ๒๕๖๒ ณ สาธารณรัฐสิงคโปร์ และการประชุมสมัชชาสิ่งแวดล้อมแห่งสหประชาชาติ ครั้งที่ ๔ ระหว่างวันที่ ๑๑ – ๑๕ มีนาคม ๒๕๖๒ ณ กรุงไนโรบี สาธารณรัฐเคนยา รวมทั้งเรียนเชิญรัฐมนตรีว่าการฯ ให้เกียรติเป็นประธานในพิธีเปิดการประชุมระดับเอเชียและแปซิฟิคเกี่ยวกับเรื่อง Circular Economy ในวันที่ ๑๘ กันยายน ๒๕๖๑ ณ กรุงเทพฯ นอกจากนั้น ขอให้ประเทศไทยสนับสนุนการดำเนินงานของ UNEP-COBSEA และการเชิญประเทศไทยเข้าร่วมความร่วมมือ Climate Clean Air Coalition
ในการนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้กล่าวถึงการดำเนินงานของรัฐบาลที่มีความตั้งใจอย่างแท้จริงที่จะแก้ไขปัญหาสิ่งแวดล้อมและได้กำหนดยุทธศาสตร์ระยะ ๒๐ ปี เป็นเป้าหมายเพื่อเป็นกรอบแนวคิดให้รัฐบาลต่อไปเดินหน้าในการดำเนินงานร่วมกันต่อไป โดยรัฐบาลให้ความสำคัญกับการแก้ไขปัญหาสิ่งแวดล้อมที่เชื่อมโยงกับสุขภาพของมนุษย์ ทั้งในเรื่องของการใช้สารเคมีทางการเกษตร ขยะพลาสติก ซึ่งถือเป็นความท้าทายที่จะต้องดำเนินการให้ได้  นอกจากนั้นแล้ว รัฐมนตรีว่าการฯ ได้แจ้งว่า ในปี พ.ศ. ๒๕๖๒ ประเทศไทยจะเป็นประธานอาเซียน ซึ่งรัฐมนตรีว่าการฯ มีนโยบายที่จะให้มีการประชุมระดับรัฐมนตรีใน ๒ เรื่อง ได้แก่ ด้านการแก้ไขปัญหาการลักลอบค้าสัตว์ป่าที่ผิดกฎหมาย และด้านการจัดการขยะทะเล ซึ่งขณะนี้อยู่ระหว่างการประสานงานร่วมกับสำนักเลขาธิการอาเซียน ทั้งนี้ ในปี พ.ศ. ๒๕๖๒ ประเทศไทยได้ร่วมกับญี่ปุ่นในการจัดการประชุมระดับรัฐมนตรีและเจ้าหน้าที่อาวุโสด้าน 3Rของภูมิภาคเอเชียและแปซิฟิค ครั้งที่ ๙ ระหว่างวันที่ ๔-๖ มีนาคม ๒๕๖๒ ณ กรุงเทพฯ ซึ่งมีแนวคิดที่จะจัดการประชุมด้านการจัดการขยะทะเลต่อเนื่องด้วย และผลของการประชุมจะนำเข้าสู่ที่ประชุม G20 Summit ณ ประเทศญี่ปุ่น ในเดือนกรกฎาคมต่อไป ทั้งนี้ รัฐมนตรีว่าการฯ ได้แจ้งให้ทราบถึงมติคณะรัฐมนตรีที่ผลักดันให้เกิดการร่วมมือของประชาชนในประเทศในการลด ละ เลิกการใช้พลาสติกในชีวิตประจำวันอีกด้วย  และท้ายสุดได้กล่าวถึงความท้าทายในการดำเนินงานด้าน E-Waste โดยเฉพาะการนำเข้าขยะอิเล็กทรอนิกส์จากต่างประเทศ ซึ่งต้องอาศัยความร่วมมือจากทุกหน่วยงานและการบังคับใช้กฎหมายที่มีอยู่หลายฉบับ โดยรัฐมนตรีว่าการฯ แจ้งว่าการดำเนินงานดังกล่าวมุ่งหวังที่สุขภาพและสิ่งแวดล้อมเป็นสิ่งสำคัญ

ที่มา : http://www.thaigov.go.th/news/contents/details/14646
