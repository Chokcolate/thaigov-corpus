รัฐบาลไทย-ข่าวทำเนียบรัฐบาล-รัฐยืนยันโทษปรับใบขับขี่ 5 หมื่น ยังไม่ได้บังคับใช้ ย้ำอยู่ระหว่างการพิจารณา

วันพฤหัสบดีที่ 23 สิงหาคม 2561
รัฐยืนยันโทษปรับใบขับขี่ 5 หมื่น ยังไม่ได้บังคับใช้ ย้ำอยู่ระหว่างการพิจารณา
--
กระแสข่าวเรื่องการปรับแก้กฎหมายขนส่งทางบก โดยเพิ่มโทษผู้ขับขี่ที่ไม่มีใบอนุญาตขับขี่ เป็นปรับสูงสุด 50,000 บาท เป็นที่วิพากษ์วิจารณ์กันอย่างมาก
ล่าสุด กรมการขนส่งทางบกและตำรวจออกมาประสานเสียงชี้แจง ว่า ขณะนี้ยังไม่ได้ดำเนินการหรือมีผลบังคับใช้ใด ๆ ข่าวที่ออกมาเป็นเพียงแนวคิดหรือข้อเสนอการปรับแก้กฎหมาย โดยจะต้องเสนอที่ประชุมคณะรัฐมนตรี และสภานิติบัญญัติแห่งชาติพิจารณาอีกครั้ง ซึ่งมีอีกหลายขั้นตอน
จึงไม่อยากให้สังคมเกิดความเข้าใจผิดและนำไปวิพากษ์วิจารณ์กันจนเกิดความเสียหาย เพราะจริง ๆ แล้วเรื่องการใช้รถใช้ถนนเป็นสิ่งที่ทุกคนต้องรับผิดชอบร่วมกัน ที่ผ่านมาแม้จะมีกฎหมายบังคับอยู่ แต่ก็ยังเกิดการบาดเจ็บสูญเสียจากอุบัติเหตุ ปัญหาการขโมยรถ การใช้รถที่ไม่มีทะเบียนก่ออาชญากรรม ฯลฯ เลยต้องปรับปรุงกฎหมายให้ทันสมัยและสอดคล้องกับสถานการณ์ที่เปลี่ยนแปลงไป
ขณะนี้คณะกรรมการด้านการจราจรและขนส่ง และหน่วยงานที่รับผิดชอบกำลังปรับปรุงร่าง พ.ร.บ.การขนส่งทางบก พ.ศ. .... โดยรวมกฎหมาย 2 ฉบับเข้าด้วยกัน คือ พ.ร.บ.รถยนต์ พ.ศ. 2522 และ พ.ร.บ. การขนส่งทางบก พ.ศ. 2522 เพื่อเพิ่มประสิทธิภาพการควบคุมและกำกับการใช้รถ พฤติกรรมของผู้ขับขี่ และบทลงโทษหากผู้ขับขี่กระทำผิด มุ่งเน้นสร้างความตระหนักในการปฏิบัติตามกฏหมาย และลดการบาดเจ็บสูญเสียจากอุบัติเหตุทางถนน
อันที่จริงการเพิ่มความเข้มข้นในการบังคับใช้กฎหมายเป็นเพียงเครื่องมือหนึ่งเท่านั้น แต่สิ่งที่สำคัญที่สุด คือ ผู้ขับขี่จะต้องมีจิตสำนึก และตระหนักถึงความปลอดภัยทั้งต่อตนเองและผู้อื่น โดยนำไปปฏิบัติอย่างจริงจัง
นอกจากนี้ ยังมีข่าวล่าสุดจากที่ประชุม ครม. ซึ่งได้อนุมัติหลักการร่างกฎกระทรวงกำหนดหลักเกณฑ์ วิธีการ และเงื่อนไขในการขอและการออกใบอนุญาตขับรถ และการขอต่ออายุและการอนุญาตให้ต่ออายุใบอนุญาตขับรถ พ.ศ. ....( หรือเรียกง่าย ๆ ว่ากฎหมายใบขับขี่)
วัตถุประสงค์ก็เพื่อให้สามารถคัดกรองบุคคลในการ ขับขี่รถ ซึ่งจะช่วยลดอุบัติเหตุบนท้องถนนสร้างความปลอดภัยให้กับผู้ขับขี่ และผู้ใช้ถนนไม่ให้เกิดการบาดเจ็บหรือสูญเสียชีวิตและทรัพย์สิน สอดคล้องกับสถานการณ์ ที่เปลี่ยนแปลงไป โดยมีสาระสำคัญ คือ
1. ใบรับรองแพทย์ ที่จะใช้ประกอบการขอหรือต่อใบอนุญาตขับรถ จะต้อง ระบุว่าผู้ขอไม่มีโรคประจำตัว และไม่มีสภาวะของโรคที่อาจเป็นอันตรายขณะขับรถ เช่น โรคทางด้านจิตใจ อารมณ์ การได้ยิน เป็นต้น
2. การขอต่อใบอนุญาตขับรถทุกกรณีต้องใช้ใบรับรองแพทย์
3. นายทะเบียนมีอำนาจสั่งให้ผู้ขอ ต้องเข้ารับการตรวจและนำใบรับรองแพทย์ มาเป็นหลักฐานประกอบการพิจารณา
4. ผู้ที่จะขับรถจักรยานยนต์ที่มีกำลังสูง (Big Bike) ต้องผ่านการอบรมและทดสอบการขับรถ
5. ห้ามแรงงานต่างด้าว ที่ได้รับอนุญาตให้เข้ามาทำงานในประเทศไทยชั่วคราวเป็นกรณีพิเศษ (กำลังจะถูกส่งกลับประเทศต้นทาง) ขอรับใบอนุญาตขับรถชนิดส่วนบุคคล
หลังจากนี้ จะส่งให้สำนักงานคณะกรรมการกฤษฎีกาตรวจพิจารณา เสร็จสรรพเรียบร้อยก็ประกาศบังคับใช้ได้ต่อไป
----------------------------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/14853
