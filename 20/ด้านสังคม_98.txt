รัฐบาลไทย-ข่าวทำเนียบรัฐบาล-นายกรัฐมนตรี เยี่ยมศูนย์ฟื้นฟูสภาพด้วยแพทย์ทางเลือก โรงพยาบาลระนอง

วันจันทร์ที่ 20 สิงหาคม 2561
นายกรัฐมนตรี เยี่ยมศูนย์ฟื้นฟูสภาพด้วยแพทย์ทางเลือก โรงพยาบาลระนอง
นายกรัฐมนตรีและคณะ ตรวจเยี่ยมศูนย์ฟื้นฟูสภาพด้วยแพทย์ทางเลือก โรงพยาบาลระนอง บริการประชาชน นักท่องเที่ยว ด้วยจุดเด่น ธาราบำบัดด้วยน้ำแร่อุ่น เป็นการนำทรัพยากรธรรมชาติในพื้นที่มาเสริมการรักษา ตอบสนองต่อยุทธศาสตร์การเป็นเมืองท่องเที่ยวเชิงสุขภาพของจังห
นายกรัฐมนตรีและคณะ ตรวจเยี่ยมศูนย์ฟื้นฟูสภาพด้วยแพทย์ทางเลือก โรงพยาบาลระนอง บริการประชาชน นักท่องเที่ยว ด้วยจุดเด่น ธาราบำบัดด้วยน้ำแร่อุ่น เป็นการนำทรัพยากรธรรมชาติในพื้นที่มาเสริมการรักษา ตอบสนองต่อยุทธศาสตร์การเป็นเมืองท่องเที่ยวเชิงสุขภาพของจังหวัด
วันนี้ (20 สิงหาคม 2561) ที่ จ.ระนอง พลเอก ประยุทธ์ จันทร์โอชา นายกรัฐมนตรี พร้อมด้วย ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข นพ.เจษฎา  โชคดำรงสุข ปลัดกระทรวงสาธารณสุขและคณะ ตรวจเยี่ยมศูนย์ฟื้นฟูสภาพด้วยแพทย์ทางเลือก โรงพยาบาลระนอง ที่ให้บริการประชาชน       ในพื้นที่ นักท่องเที่ยว ชาวไทย ชาวต่างชาติ โดยการนำทรัพยากรธรรมชาติในพื้นที่มาเสริมการรักษา ด้วยระบบ    ธาราบำบัดน้ำแร่อุ่น ตอบสนองต่อยุทธศาสตร์การเป็นเมืองท่องเที่ยวเชิงสุขภาพของจังหวัด
ศ.คลินิก เกียรติคุณ นพ.ปิยะสกลกล่าวว่า  รัฐบาลมีนโยบายพัฒนาประเทศไทยให้เป็นศูนย์กลางด้านการท่องเที่ยวเชิงสุขภาพ (Health & Wellness Tourism) ให้หน่วยงานที่เกี่ยวข้องรวมทั้งกระทรวงสาธารณสุข ร่วมกันดำเนินการ เพื่อสร้างรายได้เข้าประเทศ โดยได้มีการดำเนินงานเพื่อรองรับ อาทิ จัดทำระบบประกันสุขภาพสำหรับชาวต่างชาติ  พัฒนาแหล่งน้ำพุร้อนนำร่อง 7 จังหวัด ขยายเวลาพำนักในไทย การพัฒนามาตรฐานการบริการสปาเพื่อสุขภาพ จัดทำแพคเกจสุขภาพ พัฒนาสถานบริการทั้งภาครัฐและเอกชน เช่นที่ จ.ระนอง เป็นแหล่งน้ำพุร้อนที่สำคัญแห่งหนึ่งของประเทศ ได้พัฒนาเพื่อรองรับการขยายตัวด้านการท่องเที่ยว ลักษณะพิเศษของน้ำพุร้อนที่นี่คือไม่มีสารกำมะถัน ทำให้ไม่มีกลิ่นแตกต่างจากที่อื่น ซึ่งการแช่น้ำอุ่น น้ำพุร้อน น้ำแร่ ช่วยกระตุ้นการไหลเวียนโลหิตในร่างกาย รักษาโรคผิวหนัง ผ่อนคลายความตึงเครียดของกล้ามเนื้อและลดความเครียด  และได้มีการนำมาใช้ในการบำบัดผู้ป่วยในโรงพยาบาลต่าง ๆ
สำหรับโรงพยาบาลระนอง ได้ส่งเสริมการเป็นเมืองท่องเที่ยวเชิงสุขภาพ ดูแลสุขภาพประชาชนและกระตุ้นเศรษฐกิจของจังหวัด โดยเปิดศูนย์ฟื้นฟูสภาพด้วยแพทย์ทางเลือก ให้บริการทั้งนักท่องเที่ยวชาวไทย ชาวต่างชาติ และประชาชนทั่วไป มีบริการตรวจคัดกรองสุขภาพ  สระธาราบำบัดที่ใช้น้ำแร่ร้อนธรรมชาติ ใช้สปาทางการแพทย์และการแพทย์ทางเลือกในการฟื้นฟูสภาพผู้ป่วย  ผู้ป่วยที่มีปัญหาการเคลื่อนไหวจากระบบประสาทและกล้ามเนื้อ  เพิ่มความแข็งแรงกล้ามเนื้อผู้ป่วยอัมพฤกษ์อัมพาต กระดูกหัก น้ำหนักมาก เด็กที่มีปัญหาการเคลื่อนไหว โรคข้อติด ผู้ที่ฟื้นจากการบาดเจ็บของข้อ บรรเทาอาการปวดเมื่อย ปวดเรื้อรัง  ลดการบวม กระตุ้นการไหลเวียนในผู้ป่วยเบาหวาน เป็นต้น  และยังมีคลินิกกายภาพบำบัด ด้วยเครื่องมือกายภาพบำบัดรุ่นใหม่ล่าสุด  สามารถรองรับผู้ป่วยเพื่อการฟื้นฟูได้วันละ 200 คน
นอกจากนี้ ได้วางแผนเพิ่มศักยภาพการให้บริการตรวจวินิจฉัยความผิดปกติและฟื้นฟูระบบประสาทและกล้ามเนื้อ บริการขาเทียม ข้อเข่าเสื่อม ทันตกรรมประดิษฐ์ รวมทั้งการเป็นศูนย์อบรมหลักสูตรเวชศาสตร์ฟื้นฟู      โดยร่วมกับสถาบันสิรินธรเพื่อการฟื้นฟูสมรรถภาพทางการแพทย์แห่งชาติ เพื่อให้บริการครบวงจรแบบเบ็ดเสร็จ
*****************************************  20 สิงหาคม 2561

ที่มา : http://www.thaigov.go.th/news/contents/details/14745
