รัฐบาลไทย-ข่าวทำเนียบรัฐบาล-รัฐบาลเตรียมพร้อมจัดงานเลี้ยงขอบคุณ ผู้ปฏิบัติหน้าที่ที่ช่วยเหลือนักฟุตบอลเยาวชน ทีมหมูป่าอะคาเดมีแม่สาย ทั้ง 13 คน ณ พระลานพระราชวังดุสิต 6 ก.ย.นี้

วันพุธที่ 29 สิงหาคม 2561
รัฐบาลเตรียมพร้อมจัดงานเลี้ยงขอบคุณ ผู้ปฏิบัติหน้าที่ที่ช่วยเหลือนักฟุตบอลเยาวชน ทีมหมูป่าอะคาเดมีแม่สาย ทั้ง 13 คน ณ พระลานพระราชวังดุสิต 6 ก.ย.นี้
รัฐบาลเตรียมพร้อมจัดงานเลี้ยงขอบคุณผู้ปฏิบัติหน้าที่ที่ช่วยเหลือนักฟุตบอลเยาวชนทีมหมูป่าอะคาเดมีแม่สายทั้ง 13 คน ณ พระลานพระราชวังดุสิต 6 ก.ย.นี้
วันนี้  (29 สิงหาคม 2561) เวลา 09.00 น. ณ ห้องประชุม 108 ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล   นายสุวพันธุ์  ตันยุวรรธนะ  รัฐมนตรีประจำสำนักนายกรัฐมนตรี  เป็นประธานการประชุมเตรียมการจัดงาน “รวมใจเป็นหนึ่งเดียว United as One” ขอบคุณผู้ปฏิบัติหน้าที่ช่วยเหลือผู้ประสบภัย ณ วนอุทยานถ้ำหลวง – ขุนน้ำนางนอน  ร่วมกับหน่วยงานที่เกี่ยวข้องเข้าร่วมประชุมในครั้งนี้
รัฐมนตรีประจำสำนักนายกรัฐมนตรี ในฐานะประธานการประชุมได้แจ้งให้ที่ประชุมรับทราบว่า    การจัดงานครั้งนี้  รัฐบาลและทุกภาคส่วนที่เกี่ยวข้องต่างน้อมสำนึกที่ได้รับพระมหากรุณาธิคุณอันหาที่สุดมิได้จากสมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงพระกรุณาโปรดเกล้าโปรดกระหม่อมพระราชทานพระราชานุญาตให้รัฐบาลใช้พระลานพระราชวังดุสิตเป็นสถานที่จัดงาน พร้อมพระราชทานอาหารเลี้ยงแก่ทุกภาคส่วนทั้งชาวไทยและชาวต่างประเทศที่ได้มีส่วนสำคัญในการช่วยเหลือนักฟุตบอลเยาวชนทีมหมูป่าอะคาเดมีแม่สายทั้ง 13 คน ซึ่งเป็นการสื่อถึงความเป็นน้ำหนึ่งใจเดียวกันของชาวไทยและชาวต่างประเทศที่ไม่มีเส้นแบ่งของเชื้อชาติ ศาสนา ตลอดจนความผูกพันเป็นหนึ่งเดียวกันของสถาบันพระมหากษัตริย์กับพสกนิกรชาวไทยทุกหมู่เหล่าภายใต้ร่มพระบารมี  นำมาซึ่งความปลื้มปิติเป็นล้นพ้นแก่รัฐบาลและผู้ร่วมงานทุกฝ่าย
สำหรับการประชุมในวันนี้เป็นการหารือถึงความคืบหน้าและการเตรียมความพร้อมของการจัดงาน “รวมใจเป็นหนึ่งเดียว United as One” ขอบคุณผู้ปฏิบัติหน้าที่ช่วยเหลือผู้ประสบภัย ณ วนอุทยานถ้ำหลวง – ขุนน้ำนางนอน จังหวัดเชียงราย  โดยในเบื้องต้นได้แจ้งให้นายกรัฐมนตรีในที่ประชุมคณะรัฐมนตรีเมื่อวานนี้ได้รับทราบถึงกำหนดการจัดงานในวันพฤหัสบดีที่ 6 กันยายน 2561 เวลา 18.00 น. – 21.00 น. ณ พระลานพระราชวังดุสิต   ซึ่งนายกรัฐมนตรีขอให้การจัดงานครั้งนี้เน้นรูปแบบของการจัดงานที่มีความเรียบง่ายเป็นสำคัญ โดยรัฐบาลจะได้เชิญผู้ปฏิบัติหน้าที่ที่เกี่ยวข้องทุกภาคส่วน ทั้งภายในประเทศและต่างประเทศรวมทั้งเชิญเอกอัครราชทูต ผู้ช่วยทูต ของประเทศต่าง ๆ ผู้มีส่วนร่วมสนับสนุนทุกด้าน เกษตรกรผู้ได้รับผลกระทบจากการระบายน้ำออกจากถ้ำ สื่อมวลชนทั้งไทยและต่างประเทศมาร่วมงานขอบคุณดังกล่าว รวมประมาณ 10,000 คน  ซึ่งรัฐบาลจะออกบัตรเชิญผู้ที่เกี่ยวข้องทั้งหมด
…………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14998
