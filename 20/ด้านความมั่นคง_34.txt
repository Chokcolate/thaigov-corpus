รัฐบาลไทย-ข่าวทำเนียบรัฐบาล-รมว.มท. เป็นประธานประชุมมอบนโยบายแก่ผู้ว่าฯ 10 จังหวัดภาคเหนือ เน้นย้ำต้องบริหารจัดการเชิงยุทธศาสตร์และบูรณาการทุกภาคส่วนเพื่อขับเคลื่อนงานอย่างมีประสิทธิภาพ


วันอังคารที่ 31 กรกฎาคม 2561
139
รมว.มท. เป็นประธานประชุมมอบนโยบายแก่ผู้ว่าฯ 10 จังหวัดภาคเหนือ เน้นย้ำต้องบริหารจัดการเชิงยุทธศาสตร์และบูรณาการทุกภาคส่วนเพื่อขับเคลื่อนงานอย่างมีประสิทธิภาพ
รมว.มท. เป็นประธานประชุมมอบนโยบายแก่ผู้ว่าฯ 10 จังหวัดภาคเหนือ เน้นย้ำต้องบริหารจัดการเชิงยุทธศาสตร์และบูรณาการทุกภาคส่วนเพื่อขับเคลื่อนงานอย่างมีประสิทธิภาพ
เมื่อวันที่ 30 ก.ค. 61 เวลา 16.30 น. ณ ห้องประชุมศาลากลางจังหวัดน่าน พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมมอบนโยบายการปฏิบัติราชการและการเตรียมความพร้อมในการจัดการภัยพิบัติ โดยมี นายฉัตรชัย พรหมเลิศ ปลัดกระทรวงมหาดไทย อธิบดี และผู้ว่าราชการจังหวัดภาคเหนือ 10 จังหวัด ประกอบด้วย จังหวัดน่าน พะเยา อุตรดิตถ์ แพร่ เชียงราย เชียงใหม่ ลำปาง ลำพูน ตาก และแม่ฮ่องสอน และผู้เกี่ยวข้อง เข้าร่วมประชุม
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า การบริหารราชการแผ่นดินต้องยึดโยงยุทธศาสตร์เพื่อจะเป็นทิศทางในการดำเนินการที่มีเป้าหมายชัดเจนและต่อเนื่อง ดังนั้น แผนพัฒนาจังหวัด กลุ่มจังหวัด จึงเป็นสิ่งสำคัญ ถือเป็นเรื่องของการมีส่วนร่วมในระดับต่าง ๆ โดยพ่อเมืองหรือผู้ว่าราชการจังหวัดจะต้องทำหน้าที่บูรณาการในพื้นที่ และสำหรับในเรื่องสาธารณภัย ที่ผ่านมาได้เกิดเหตุการณ์ขึ้น ณ วนอุทยทนถ้ำหลวง-ขุนน้ำนางนอน อำเภอแม่สาย จังหวัดเชียงราย ซึ่งท่านผู้ว่าฯ ณรงค์ศักดิ์ โอสถธนากร ถือเป็นแบบอย่างของผู้อำนวยการจังหวัดในการป้องกันสาธารณภัยเหตุการณ์ที่เกิดขึ้น และในพื้นที่อำเภอบ่อเกลือ จังหวัดน่าน ก็ได้มีการประกาศภัยแล้วเช่นกัน ซึ่งเมื่อเกิดภัยขึ้น ทุกจังหวัดต้องมีแผนปฏิบัติการ ผู้ว่าราชการจังหวัดต้องตัดสินใจและแก้ไขปัญหาได้ทันต่อเหตุการณ์ รวมถึงต้องสามารถบูรณาการร่วมกันในพื้นที่ได้
สุดท้าย พลเอก อนุพงษ์ฯ ได้กล่าวถึงการบริหารจัดการขยะซึ่งเป็นอำนาจหน้าที่ขององค์กรปกครองส่วนท้องถิ่นในการจัดการขยะในทุกจังหวัด กระทรวงมหาดไทยเป็นผู้กำกับดูแลให้ดำเนินการเป็นไปอย่างถูกต้องตามกฎหมายที่เกี่ยวข้อง ซึ่งทุกวันนี้ปริมาณขยะในประเทศไทย มีปริมาณขยะสะสมเป็นจำนวนมาก การกำจัดขยะจึงต้องหาวิธีการที่จะต้องทำให้ขยะหมดไป ไม่ใช่การฝังกลบซึ่งปริมาณขยะสะสมก็ยังคงอยู่ เช่น การเผาตรง การผลิตไฟฟ้า เป็นต้น และในขณะนี้ องค์กรปกครองส่วนท้องถิ่นทั้งกว่า 7 พันแห่งได้มีการรวมกลุ่มเป็น Cluster จำนวน 324 กลุ่ม เพื่อบริหารจัดการขยะให้มีประสิทธิภาพ โดยองค์กรปกครองส่วนท้องถิ่นจะต้องเป็นผู้ดำเนินการในฐานะเป็นนิติบุคคลตามกฎหมาย และต้องสร้างการรับรู้ที่ถูกต้องให้กับประชาชน

ที่มา : http://www.thaigov.go.th/news/contents/details/14243