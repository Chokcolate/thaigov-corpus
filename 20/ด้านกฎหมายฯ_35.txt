รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษ เรื่อง “คุณธรรมตามรอยพระยุคลบาท” แก่บุคลากรทางการศึกษา

วันอังคารที่ 21 สิงหาคม 2561
ม.ล.ปนัดดาฯ บรรยายพิเศษ เรื่อง “คุณธรรมตามรอยพระยุคลบาท” แก่บุคลากรทางการศึกษา
ม.ล.ปนัดดาฯ บรรยายพิเศษ เรื่อง “คุณธรรมตามรอยพระยุคลบาท” แก่บุคลากรทางการศึกษา
เมื่อวันจันทร์ที่ ๒๐ สิงหาคม ๒๕๖๑ เวลา 10.00 น.
สำนักงานคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) กระทรวงศึกษาธิการ เชิญ ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี
ปฏิบัติราชการกระทรวงยุติธรรม บรรยายพิเศษ เรื่อง “คุณธรรมตามรอยพระยุคลบาท”
แก่บุคลากรในสังกัด ณ ห้องบอลรูม โรงแรมจอมเทียน ปาล์มบีช อ.บางละมุง จ.ชลบุรี
ม.ล.ปนัดดาฯ กล่าวตอนหนึ่งว่า "ผมรับราชการมา 37 ปี ได้มีโอกาสเห็นอะไรมามาก ข้าราชการ
ผู้นำองค์กร ทัศนคติ การแก้ไขปัญหาเฉพาะหน้า ความขัดแย้ง บางครั้งบอกกับตนเอง แม้เพื่อนข้าราชการ
ที่เข้ามารุ่นใกล้ๆ กัน พูดกันว่า เหมือนเราดูหนังซ้ำ หากหนังเรื่องนั้นดีก็พอทำเนา แต่หนังที่ว่ากลับมีฉากซ้ำซาก คนดูเองก็ไม่สมปรารถนาและเสียใจว่าทำไมจึงเป็นเช่นนั้น ทำไมจึงไม่เกิดการเรียนรู้สิ่งที่ผิดพลาด
บ้างใช้คำที่สื่อความหมายที่มากกว่าคำว่าเสียใจ แต่จะนิยามอย่างไรดี ประเทศไทยคือแผ่นดินเกิดของเรา
ที่เราทุกคนรักและหวงแหน วันก่อนได้พูดคุยกับอาจารย์ชาวสหราชอาณาจักรทางวิชารัฐศาสตร์
สาขาความสัมพันธ์ระหว่างประเทศ และสังคมจิตวิทยา ท่านอายุไม่มาก แต่พูดจาปราศรัยได้ครบถ้วน
และเป็นแบบอย่างทางคุณธรรมจริยธรรม คุยกันว่า อะไรๆ ก็ดีแทบทั้งสิ้นที่คนเรามีความภาคภูมิใจกันมา
เสียเพียงเรื่องอำนาจวาสนา ความรับผิดชอบ และการวางตัวที่เหมาะสม จึงสามารถกล่าวได้ว่า ไม่มากไม่น้อย มีความพอเพียง รู้จักการประมาณตัว ไม่เห่อเหิม ไม่เสพอำนาจวาสนาเหมือนกับเสพยาเสพติด ให้ระบบ
เป็นธรรมชาติแห่งความดี ในเมื่อคำว่า “ธรรมชาติ” มาจากคำว่า “ธรรม” คือ การกระทำในสิ่งที่ชอบ
ด้วยกฎระเบียบ ให้ระบบมีความเรียบง่าย ชัดเจน ซื่อตรง บ้านเมืองไทยจะมีความร่มเย็นเป็นสุข
ใต้ร่มพระบารมี"

ที่มา : http://www.thaigov.go.th/news/contents/details/14766
