รัฐบาลไทย-ข่าวทำเนียบรัฐบาล-เลขาธิการ อย. ชี้แจงกรณีพบสารพิษจำนวนมาก ในผักไฮโดรโปนิกส์

วันพฤหัสบดีที่ 9 สิงหาคม 2561
เลขาธิการ อย. ชี้แจงกรณีพบสารพิษจำนวนมาก ในผักไฮโดรโปนิกส์
เลขาธิการ อย. ชี้แจงกรณีพบสารพิษจำนวนมาก ในผักไฮโดรโปนิกส์
เมื่อวันที่ 15 กรกฎาคม 2561 นพ.วันชัย สัตยาวุฒิพงศ์ เลขาธิการคณะกรรมการอาหารและยา สำนักงานคณะกรรมการอาหารและยา กระทรวงสาธารณสุข ชี้แจงกรณีพบสารพิษจำนวนมากในผักไฮโดรโปนิกส์ ดังนี้
จากกรณีเครือข่ายเตือนภัยสารเคมีกำจัดศัตรูพืช (Thai-Pan) ได้ตรวจสอบผักไฮโดรโปนิกส์ที่จำหน่ายในห้างค้าปลีก มีสารเคมีกำจัดศัตรูพืชตกค้างเกินมาตรฐานมากกว่า 60% ของตัวอย่างที่มีการสุ่ม
สำนักงานคณะกรรมการอาหารและยา (อย.) ได้มีการเฝ้าระวังสถานการณ์การตกค้างของสารเคมีกำจัดศัตรูพืชในผักและผลไม้ที่จำหน่ายในท้องตลาดอย่างต่อเนื่องทุกปี และได้ยกระดับมาตรการจัดการปัญหาสารเคมีกำจัดศัตรูพืชในผักและผลไม้ เพื่อคุ้มครองผู้บริโภคให้ได้รับผลิตภัณฑ์อาหารที่ปลอดภัย โดยได้ออกประกาศกระทรวงสาธารณสุข กำหนดปริมาณสารเคมีที่ใช้ทางการเกษตรตกค้างในอาหาร และกำหนดให้สถานที่ผลิต (คัดและบรรจุ) ผักและผลไม้สด รับวัตถุดิบผักและผลไม้สด มีมาตรฐานการผลิตที่ดี และมีระบบการทวนสอบย้อนกลับให้เป็นไปตามที่กฎหมายกำหนด นอกจากนี้ ยังร่วมกับสำนักงานสาธารณสุขจังหวัดทั่วประเทศ สำรวจเฝ้าระวังความปลอดภัยของผลิตภัณฑ์ผักและผลไม้สด ณ สถานที่ผลิตและสถานที่จำหน่าย ซึ่งครอบคลุมทั้งการปลูกแบบใช้ดินและปลูกแบบไฮโดรโปนิกส์ จำนวน 1,360 ตัวอย่าง ส่งตรวจวิเคราะห์หาสารเคมีกำจัดศัตรูพืชทางห้องปฏิบัติการ 132 ชนิด ผลการวิเคราะห์พบผ่านมาตรฐานร้อยละ 86.50  และตกมาตรฐาน ร้อยละ 13.50 ซึ่งเป็นข้อมูล ณ เดือนมิถุนายน 2561 พร้อมกันนี้ ยังสำรวจและพัฒนาสถานที่ผลิต (คัดและบรรจุ) ผักและผลไม้สด พบว่ามีสถานที่ผลิต (คัดและบรรจุ) ผักและผลไม้สด ที่เป็นไปตามประกาศ ดังกล่าวทั้งหมด จำนวน 101 แห่ง
กรณีที่พบการผลิต นำเข้า หรือจำหน่ายผักที่มีปริมาณสารพิษตกค้างไม่เป็นไปตามที่กฎหมายกำหนด อย. จะดำเนินการทางกฎหมายอย่างเคร่งครัด หากตรวจพบผักและผลไม้นำเข้าที่มีสารตกค้างเกินตามที่กฎหมายกำหนดจะถูกเรียกคืนสินค้าและดำเนินการตามกฎหมาย และเข้าสู่ระบบกักกันในการนำเข้าครั้งต่อไป
ในส่วนของประชาชน อย. ได้ประชาสัมพันธ์ให้ทราบถึงการแก้ปัญหา โดยการล้างผักและผลไม้ให้สะอาดก่อนนำไปบริโภค ซึ่งสามารถทำได้หลายวิธี เช่น ล้างด้วยน้ำไหล, ด้วยผงฟูหรือเบคกิ้งโซดา, น้ำสมสายชู หรือการลวกผัก ซึ่ง จะช่วยลดปริมาณไนเตรทในผักได้
-----------------------------------

ที่มา : http://www.thaigov.go.th/news/contents/details/14097
