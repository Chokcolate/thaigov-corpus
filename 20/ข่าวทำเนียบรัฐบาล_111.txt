รัฐบาลไทย-ข่าวทำเนียบรัฐบาล-นายกรัฐมนตรีเป็นประธานเปิดงานและกล่าวปาฐกถาพิเศษในการประชุม “CLMVT Forum 2018”


วันจันทร์ที่ 20 สิงหาคม 2561
1,378
พิมพ์
นายกรัฐมนตรีเป็นประธานเปิดงานและกล่าวปาฐกถาพิเศษในการประชุม “CLMVT Forum 2018”
นายกรัฐมนตรีเป็นประธานเปิดงานและกล่าวปาฐกถาพิเศษในการประชุม “CLMVT Forum 2018”
วันนี้ (16 สิงหาคม 2561) เวลา 09.00 น. พลเอก ประยุทธ์ จันทร์โอชา นายกรัฐมนตรีเป็นประธานเปิดงานและกล่าวปาฐกถาพิเศษในการประชุม “CLMVT Forum 2018” ณ โรงแรมเซนทาราแกรนด์และบางกอกคอนเวนชั่นเซ็นเตอร์ เซ็นทรัลเวิลด์ ภายหลังเสร็จสิ้น พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญดังนี้
นายกรัฐมนตรี กล่าวว่ารัฐบาลไทยมีความยินดีที่ได้เป็นเจ้าภาพจัดการประชุม CLMVT Forum 2018 ซึ่งมีวัตถุประสงค์เพื่อขับเคลื่อนการสร้างความเชื่อมโยง (Connectivity) อย่างใกล้ชิด รวมทั้งเพื่อสร้างเครือข่ายของผู้นำทางธุรกิจ ผู้ประกอบการรุ่นใหม่ ผู้กำหนดนโยบาย นักวิชาการ และเยาวชนคนรุ่นใหม่ในภูมิภาค CLMVT ในยุคที่เทคโนโลยีเข้ามาเปลี่ยนโลก เพื่อส่งเสริมความเจริญ ก้าวหน้าร่วมกัน สอดคล้องกับหลักการพัฒนาอย่างยั่งยืน ด้วยแนวคิดหลักของการประชุมคือ “การทะยานสู่อนาคตของภูมิภาค CLMVT ด้วยเทคโนโลยี” (CLMVT Taking-Off Through Technology)
ทั้งนี้ ประเทศไทยยึดมั่นในหลักการ Stronger Together โดยการเคารพและเกื้อกูลกันแบบ win-win รวมถึงการกระจายโอกาสให้ทั่วถึง (Inclusive Growth) ดังนั้น การแข่งขันและความร่วมมือจะต้องดำเนินควบคู่กันไปอย่างสมดุล จึงจะเกิดประโยชน์สูงสุดต่อประชาชน และนำไปสู่การเติบโตไปด้วยกันอย่างยั่งยืน กลุ่ม CLMVT ได้รับความสนใจจากทั่วโลกในฐานะของภูมิภาคที่มีศักยภาพทางการค้าและการลงทุน ดังนั้น CLMVT ควรมีเวทีหารือทิศทางอนาคตร่วมกัน และประสานเสียงกันเพื่อร่วมมือกับนานาประเทศโดยรอบ ซึ่งเวที CLMVT Forum จะเป็นการหารือความร่วมมือในการขับเคลื่อนการส่งเสริมความเชื่อมโยงแบบไร้รอยต่อภายใน CLMVT ด้วยการนำของภาคเอกชนและวิชาการเป็นหลัก เพื่อปรับตัวรองรับเศรษฐกิจยุคใหม่ไปพร้อม ๆ กัน โดยไม่มีช่องว่างในการพัฒนาเพื่อก้าวไปสู่การเป็นตลาดและฐานการผลิตเดียวกัน ที่เชื่อมโยงห่วงโซ่มูลค่าจากภูมิภาคสู่ตลาดโลก โดยการประชุมในวันนี้จะครอบคลุมใน 2 มิติ คือ การพัฒนาที่ทั่วถึงและลดความเหลื่อมล้ำ
โอกาสนี้ นายกรัฐมนตรีขอให้ทุกคนร่วมกันเสนอแนะแนวทางการปรับตัวรับบริบทใหม่ ภายใต้การเปลี่ยนแปลงอย่างก้าวกระโดดของเทคโนโลยี ซึ่งเศรษฐกิจของ CLMVT มีการยึดโยงกัน เสมือนผ้าผืนเดียวกัน การที่จะขยับปรับตัว จึงต้องอาศัยการประสานงานที่ใกล้ชิด เพื่อที่จะดึงดูดและปรับใช้เทคโนโลยีให้ได้อย่างเต็มที่ โลกได้เข้าสู่ยุคปฏิวัติอุตสาหกรรมครั้งที่ 4 แล้ว ซึ่งเป็นยุคแห่งการหลอมรวมของเทคโนโลยีหลายสาขา ทั้งเทคโนโลยีดิจิทัล เทคโนโลยีกายภาพ และเทคโนโลยีชีวภาพ ทำให้วิถีชีวิตและการทำธุรกิจเปลี่ยนไป ดังนั้น CLMVT ต้องพร้อมกันยกระดับศักยภาพทางเทคโนโลยีให้ได้เร็วที่สุด
ปัจจุบันเทคโนโลยีมีผลกระทบเป็นอย่างมากต่อการผลิต โดยเฉพาะเทคโนโลยีดิจิทัล สามารถช่วยทำให้ธุรกิจสร้างสรรค์สินค้า และบริการได้ตรงตามความต้องการของลูกค้าเฉพาะราย (Customization) ได้มากขึ้น และรวดเร็วยิ่งขึ้น ซึ่งจะช่วยเพิ่มความได้เปรียบในการแข่งขัน และในบริบทของ CLMVT เทคโนโลยีสามารถถูกนำมายกระดับภาคเกษตรและอุตสาหกรรมเกษตรแปรรูปตลอดห่วงโซ่ ซึ่งจะส่งผลดีต่อคุณภาพชีวิตของเกษตรกร ภาคธุรกิจควรประยุกต์ใช้เทคโนโลยีดิจิทัลกับกระบวนการต่างๆ ของธุรกิจ (Digital Transformation) เพื่อยกระดับและเพิ่มประสิทธิภาพธุรกิจ ตั้งแต่การออกแบบและคิดค้นผลิตภัณฑ์ใหม่ๆ เพื่อตอบโจทย์ความต้องการของผู้บริโภค การผลิตสินค้าและบริการที่รวดเร็วและมีประสิทธิภาพ การกระจายสินค้าและการตลาดที่เข้าถึงผู้บริโภคเฉพาะกลุ่ม รวมถึงการให้บริการหลังการขาย ทั้งหมดนี้เป็นสิ่งที่ธุรกิจ ไม่ว่าจะเล็กหรือใหญ่ต้องนำไปปรับใช้เพื่อเพิ่มความได้เปรียบทางการแข่งขันของตนเองในยุคเศรษฐกิจใหม่ได้
ในขณะเดียวกันกระบวนการเปลี่ยนไปสู่ดิจิทัล (digitalization) ได้ส่งผลให้เกิดการค้ารูปแบบใหม่ มีการทำการค้าผ่านช่องทางออนไลน์มากขึ้น เราจึงต้องสร้างสภาพแวดล้อมให้เอื้อต่อการค้าในรูปแบบใหม่ให้ได้มากที่สุด ซึ่งรวมถึงการสร้างระบบขนส่งโลจิสติกส์ และการชำระเงินข้ามพรมแดนแบบอิเล็กทรอนิกส์ที่สะดวกและปลอดภัย รวมทั้งการพัฒนาความเชื่อมโยงทางระบบดิจิทัลระหว่างประเทศ และการสร้างความเชื่อมั่นในการซื้อขายผ่านช่องทางออนไลน์ โดยภาครัฐจะปลดล็อคและปรับปรุงกฎระเบียบต่างๆ เพื่อไม่ให้เป็นอุปสรรคต่อการสร้างสรรค์ไอเดียของภาคธุรกิจ ดังนั้น ภาคธุรกิจจำเป็นต้องปรับตัวและหันมาใช้ประโยชน์จากเทคโนโลยีสมัยใหม่ให้มากขึ้น รวมถึงภาครัฐก็ต้องปรับใช้เทคโนโลยีสมัยใหม่เช่นกัน เพื่อปรับปรุงการให้บริการแก่ประชาชนให้มีประสิทธิภาพมากยิ่งขึ้น
ทั้งนี้ ธุรกิจด้านเศรษฐกิจสร้างสรรค์ (Creative economy) หรือธุรกิจที่เกี่ยวข้องกับวัฒนธรรมและความรู้สึก เป็นกิจกรรมทางเศรษฐกิจที่มีศักยภาพสูงของภูมิภาค CLMVT เนื่องจากภูมิภาค CLMVT เป็นที่รู้จักของทั่วโลกถึงความคิดสร้างสรรค์ และความหลากหลายทางวัฒนธรรม ดังนั้น เราจะทำอย่างไรในการนำเทคโนโลยีดิจิทัลไปพัฒนา หรือเพิ่มช่องทางการตลาดให้กับธุรกิจสร้างสรรค์ของพวกเรา เพื่อเติมเต็มศักยภาพของธุรกิจสร้างสรรค์ให้สามารถเป็นแรงขับเคลื่อนเศรษฐกิจของภูมิภาคได้อย่างแท้จริง
สิ่งสำคัญอีกประการหนึ่ง คือ เศรษฐกิจดิจิทัลจะต้องเติบโตควบคู่ไปกับการเติบโตของเศรษฐกิจท้องถิ่น และการมีส่วนร่วมของธุรกิจหรือผู้ประกอบการขนาดเล็ก ซึ่งเทคโนโลยีดิจิทัลจะต้องเข้ามาสร้างโอกาสให้กลุ่มเหล่านี้สามารถเข้าถึงโอกาสธุรกิจใหม่ๆ ช่วยเพิ่มช่องทางการตลาด และช่วยเรื่องการเข้าถึงข้อมูลที่สามารถนำมาวิเคราะห์ และใช้ประโยชน์ในการประกอบธุรกิจได้อย่างเต็มที่ นอกจากนี้ เราจะต้องสร้างโอกาสทางธุรกิจให้กับผู้ประกอบการหน้าใหม่ๆด้วย
ความท้าทายของ CLMVT ในบริบทของเศรษฐกิจยุคใหม่ คือเราจะใช้ประโยชน์จากเทคโนโลยียุคใหม่นี้ ในการเติบโตไปด้วยกันได้อย่างไร และนี่เป็นสิ่งที่รัฐบาลไทยให้ความสำคัญเป็นอย่างมาก ทุกประเทศใน CLMVT ควรสร้างเครือข่าย และพัฒนาผู้ประกอบการ ในเรื่องทักษะทางการค้าในยุคดิจิทัลร่วมกัน พร้อมทั้งมีการส่งเสริมการสร้างสภาพแวดล้อมด้านการค้าแบบดิจิทัลร่วมกันทั้งภูมิภาค ซึ่งรวมถึงการมีแพล็ตฟอร์ม e-commerce ของภูมิภาค การมีระบบขนส่งโลจิสติกส์ การชำระเงินข้ามพรมแดน และความสอดคล้องของมาตรฐานและระบบปฏิบัติการระหว่างประเทศ ซึ่งระบบที่มีประสิทธิภาพนี้ นอกจากจะเพิ่มบทบาทแพล็ตฟอร์ม e-commerce ของภูมิภาคแล้ว ยังสามารถเชื่อมโยงและขยายตลาดออนไลน์ให้สินค้าและบริการของ CLMVT กับ Global E-Marketplace ของต่างประเทศด้วย
นอกจากการสร้างความเข้มแข็งไปด้วยกันภายในภูมิภาค CLMVT ในเรื่องเศรษฐกิจใหม่ และ Digital Economy ที่กล่าวข้างต้นแล้ว เราต้องไม่ลืมที่จะแสวงหาและพัฒนาความร่วมมือเชิงยุทธศาสตร์ (Strategic Partnership) กับประเทศที่มีศักยภาพนอกกลุ่ม CLMVT เช่น จีน ญี่ปุ่น อเมริกา ยุโรป ฯลฯ ซึ่งมีเทคโนโลยีและนวัตกรรมที่ก้าวหน้ากว่า  เพื่อเติมเต็มมูลค่าและเป็น Best Practice ให้กับภูมิภาค CLMVT เพื่อการพัฒนาเศรษฐกิจฐานรากสู่สากล และการเติบโตอย่างสมดุลซึ่งเป็นหัวใจสำคัญของการเติบโตอย่างทั่วถึง
ในตอนท้ายนายกรัฐมนตรีแสดงความขอบคุณทุกกระทรวง และหน่วยงานที่เกี่ยวข้องที่ร่วมกันจัดงานนี้ขึ้นมา และหวังว่าการประชุมในวันนี้จะเป็นการต่อยอดที่สำคัญ ที่จะส่งเสริมให้ภูมิภาค CLMVT เติบโตไปด้วยกัน อย่างมั่นคง มั่งคั่ง ยั่งยืน ตลอดไป

ที่มา : http://www.thaigov.go.th/news/contents/details/14644