รัฐบาลไทย-ข่าวทำเนียบรัฐบาล-แจ้งเตือนสถานการณ์น้ำ รัฐเตรียมแผนรับมือ

วันจันทร์ที่ 27 สิงหาคม 2561
แจ้งเตือนสถานการณ์น้ำ รัฐเตรียมแผนรับมือ
--
สถานการณ์ฝนตกล่าสุด ยังคงมีฝนตกหนักในบางพื้นที่ โดยพื้นที่เสี่ยงภัยขณะนี้ ศูนย์เฉพาะกิจชั่วคราวในภาวะวิกฤตแจ้งว่ามีทั้งสิ้น 28 จังหวัด คือ
“เชียงราย พะเยา น่าน อุตรดิตถ์ พิษณุโลก เพชรบูรณ์ แม่ฮ่องสอน ตาก เลย หนองคาย บึงกาฬ นครพนม สกลนคร  กาฬสินธุ์ ร้อยเอ็ด ยโสธร มุกดาหาร อำนาจเจริญ อุบลราชธานี กาญจนบุรี  ราชบุรี เพชรบุรี ประจวบคีรีขันธ์ นครนายก ปราจีนบุรี จันทบุรี ตราด ระนอง”
ส่วนระดับน้ำในอ่างเก็บน้ำที่ต้องเฝ้าระวังเป็นพิเศษ ประกอบด้วย เขื่อนแก่งกระจาน จ.เพชรบุรี เขื่อนน้ำอูน จ.สกลนคร เขื่อนวชิราลงกรณ จ.กาญจนบุรี เขื่อนขุนด่านปราการชล จ.นครนายก และเขื่อนปราณบุรี จ.ประจวบคีรีขันธ์
โดยเฉพาะเขื่อนแก่งกระจาน ระดับน้ำในแม่น้ำเพชรบุรี ที่ อ.แก่งกระจาน ต่ำกว่าตลิ่งและมีแนวโน้มลดลง เช่นเดียวกับที่ อ.เมืองเพชรบุรี ก็มีระดับน้ำต่ำกว่าตลิ่งและมีแนวโน้มลดลง ทำให้น้ำท่วมริม 2 ฝั่งแม่น้ำเพชรบุรีลดลง แนวโน้มจะกลับสู่สภาวะปกติเร็ว ๆ นี้ แต่ยังต้องเฝ้าระวังเพราะมีฝนตกในพื้นที่ ส่วนในเขตเทศบาลเมืองเพชรบุรีไม่มีน้ำท่วมแล้ว
สำหรับพื้นที่ท้ายน้ำเขื่อนน้ำอูน มีพื้นที่ได้รับผลกระทบจากน้ำล้นตลิ่ง บริเวณบ้านนาหว้า อ.นาหว้า จ.นครพนม บ้านพอกใหญ่ อ.พรรณานิคม จ.สกลนคร และภาครัฐจำเป็นต้องระบายน้ำออกจากเขื่อน เพื่อรองรับปริมาณฝนที่ตกเหนือเขื่อน
จึงขอแจ้งเตือนประชาชนใน จ.สกลนคร บึงกาฬ และนครพนม ให้ติดตามข่าวสารอย่างใกล้ชิด เตรียมขนย้ายสิ่งของมีค่า และเตรียมอาหารหรือสิ่งจำเป็นต่อการดำรงชีพให้พร้อม
อย่างไรก็ตาม ประชาชนที่อาศัยอยู่ในพื้นที่ท้ายน้ำของเขื่อนอื่น ๆ ที่ต้องเฝ้าระวังเป็นพิเศษ ก็ต้องเตรียมตัวไว้ด้วยเช่นเดียวกัน
รัฐบาลเตรียมแผนรับมือสถานการณ์อย่างไร?
คณะทำงานอำนวยการและบริหารจัดการน้ำและศูนย์เฉพาะกิจชั่วคราวเฝ้าติดตาม สถานการณ์ตลอด 24 ชั่วโมง และประชุมวิเคราะห์คาดการณ์สถานการณ์ทุกวัน รวมทั้งออกประกาศแจ้งเตือนประชาชนในพื้นที่เสี่ยงและประชาชนทั่วไปให้รับทราบข้อมูล เพื่อเตรียมการรับมือภัยน้ำท่วมที่อาจจะเกิดขึ้นได้
โดยข้อมูลที่วิเคราะห์รายวัน มีทั้งแนวโน้มระดับน้ำในอ่างเก็บน้ำขนาดใหญ่ ขนาดกลาง และวางแผนระบายน้ำ ประเมินผลกระทบ รวมถึงแผนเผชิญเหตุทุกสถานการณ์
นอกจากนี้ ยังได้ส่งเจ้าหน้าที่กรมชลประทานและกรมทรัพยากรน้ำลงพื้นที่ให้คำแนะนำด้านเทคนิคการดูแลบำรุงรักษา และการบริหารจัดการน้ำอ่างเก็บน้ำขนาดเล็กที่อยู่ในการดูแลขององค์กรปกครองส่วนท้องถิ่น พร้อมทั้งรายงานสภาพน้ำในอ่างเก็บน้ำให้คณะกรรมการส่วนกลางรับทราบ เพื่อวางแผนและให้คำแนะนำต่อไป
ขอย้ำว่า! ในช่วงนี้กรมอุตุนิยมวิทยาออกประกาศเตือนฝนตกในหลายพื้นที่ ซึ่งอาจทำให้เกิดน้ำท่วมฉับพลัน น้ำป่าไหลหลาก น้ำล้นตลิ่ง และดินโคลนถล่มได้ ดังนั้น ประชาชนในพื้นที่เสี่ยงภัยจึงต้องระมัดระวังเป็นพิเศษ
ขณะเดียวกันปริมาณน้ำในอ่างเก็บน้ำบางแห่งยังอยู่ในระดับต่ำ เช่น ภาคตะวันออกเฉียงเหนือตอนล่าง หน่วยงานภาครัฐจึงได้จัดทำแผนฝนหลวง และแผนจัดส่งน้ำไปยังพื้นที่เพาะปลูกพืชในฤดูแล้ง เพื่อรับมือกับสถานการณ์ภัยแล้งต่อไป
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/14940
