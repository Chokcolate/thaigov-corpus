รัฐบาลไทย-ข่าวทำเนียบรัฐบาล-กรมประมงชี้แจง กรณีชาวประมงเรียกร้องให้รัฐบาลแก้ปัญหาจาก IUU Fishing

วันพุธที่ 1 สิงหาคม 2561
กรมประมงชี้แจง กรณีชาวประมงเรียกร้องให้รัฐบาลแก้ปัญหาจาก IUU Fishing
กรมประมงชี้แจง กรณีชาวประมงเรียกร้องให้รัฐบาลแก้ปัญหาจาก IUU Fishing
เมื่อวันที่ 25 กรกฎาคม 2561 นายอดิศร พร้อมเทพ อธิบดีกรมประมง กระทรวงเกษตรและสหกรณ์ ชี้แจงกรณีชาวประมงเรียกร้องให้รัฐบาลแก้ปัญหาจาก IUU Fishing ที่มีการนำเสนอในสื่อ voice tv , หนังสือพิมพ์ประชาชาติธุรกิจ ซึ่งมีสาระสำคัญว่าสมาคมประมงแห่งประเทศไทย นำโดยนายมงคล  สุขเจริญคณา ประธานสมาคม พร้อมนายกสมาคมประมง 22 จังหวัดชายทะเล เตรียมเข้ายื่นหนังสือต่อศูนย์ดำรงธรรมและร้องเรียนต่อนายกรัฐมนตรีที่ทำเนียบรัฐบาล ในวันที่ 1 สิงหาคมนี้ เนื่องจากชาวประมงประสบความเดือดร้อนมานานกว่า 3 ปี จากการออกกฎหมายการประมง ระเบียบวิธีปฏิบัติของชาวประมง เพื่อแก้ปัญหาการทำประมง IUU  จึงเตรียมเสนอ 8 ประเด็นปัญหาให้รัฐบาลเร่งแก้ไข
กรมประมงขอเรียนชี้แจงในส่วนที่เกี่ยวข้องกับกรมประมง ดังนี้
(1) ปัญหาการขาดแคลนแรงงานประมง  ปีที่ผ่านมากรมประมงร่วมกับกระทรวงแรงงานและกระทรวงมหาดไทยเปิดให้ขึ้นทะเบียนแรงต่างด้าวเพื่อมาทำงานในเรือประมง มีคนต่างด้าวมาขึ้นทะเบียนและขอรับหนังสือคนประจำเรือในครั้งนั้นจำนวน 13,455 ราย ซึ่งสามารถแก้ไขปัญหาการขาดแคลนแรงงานได้ในระดับหนึ่ง และเมื่อช่วงปลายเดือนมิถุนายนนี้ หน่วยงานที่เกี่ยวข้องทั้งภาครัฐ เอกชน และชาวประมง ได้ประชุมหารือเกี่ยวกับแนวทางการแก้ไขปัญหาดังกล่าว โดยมีข้อสรุปให้ขยายเวลาให้แรงงานต่างด้าวที่ได้รับหนังสือคนประจำเรือตามมาตรา 83 แห่งพระราชกำหนดการประมง ฯ ในครั้งที่ผ่านมา จำนวน 13,455 ราย ที่จะหมดอายุการทำงานในวันที่ 30 กันยายน 2561 ซึ่งกรมการจัดหางาน จะนำเรื่องเสนอไปยังอนุกรรมการแก้ไขปัญหาการค้ามนุษย์และแรงงานผิดกฎหมาย (อกคร.) เพื่อพิจารณาอนุมัติแนวทางการขยายเวลาทำงานไปจนถึงวันที่ 1 พฤศจิกายน 2562 เพื่อให้เท่าเทียมกับแรงงานประมงทะเลที่ถูกต้องตามกฎหมายเดิม ในส่วนของการแก้ไขปัญหาการขาดแคลนแรงงานเพิ่มเติมนั้น เนื่องจากกรณีดังกล่าวเกี่ยวข้องกับนโยบายการแก้ไขปัญหาการขาดแคลนแรงงานในภาพรวม กรมประมงจะหารือและนำเสนอกระทรวงแรงงาน เพื่อนำเรื่องเข้า อกคร. เพื่อพิจารณาข้อเรียกร้องของชาวประมงต่อไป
(2) ปัญหากฎหมาย ที่ให้เจ้าของเรือประมงต้องดำเนินการ 12 ข้อให้ครบถ้วน อาทิ ต้องมีทะเบียนเรือ ใบอนุญาตใช้เรือ ใบอนุญาตการทำประมง ใบอนุญาตนายท้ายเรือ ฯลฯ ก่อนมีการแจ้งออกไปทำการประมง ผ่านศูนย์ควบคุมการแจ้งเรือเข้า-ออก นั้น  กรมประมงได้หารือร่วมกับชาวประมงถึงข้อขัดข้องดังกล่าวและเตรียมปรับปรุงประกาศฯ ฉบับดังกล่าว  เพื่อลดความยุ่งยากในการจัดเตรียมเอกสารต่างๆ (12 รายการ)  และอำนวยความสะดวกแก่ชาวประมงในการแจ้งเข้าแจ้งออกทำการประมง ลดเอกสารที่ต้องยื่นจากเดิม 12 รายการ เหลือเพียง 5 รายการเท่านั้น ได้แก่  1. สำเนาทะเบียนเรือไทย 2. สำเนาใบอนุญาตใช้เรือ 3. สำเนาใบอนุญาตให้ทำการประมง 4. จำนวนรายชื่อและหนังสือคนประจำเรือ 5. หลักฐานเกี่ยวกับการจัดระบบความปลอดภัย สุขอนามัย และสวัสดิภาพในการทำงานของคนประจำเรือ ซึ่งเป็นเอกสารที่สำคัญ โดยเจ้าของเรือสามารถยื่นเอกสารได้ด้วยตนเอง หรือ ยื่นผ่านระบบ Single Window 4 Fishing Fleet ในเว็บไซต์ http://fpipo.md.go.th  โดยยื่นเอกสารเพียงครั้งเดียวเท่านั้น ไม่ต้องยื่นในแต่ละครั้งที่มีการแจ้งออกทำการประมงอีกต่อไป  ยกเว้น ในส่วนของเอกสารจำนวนรายชื่อและหนังสือคนประจำเรือที่จะต้องยื่นแสดงต่อเจ้าหน้าที่ผู้ควบคุมการแจ้งเข้าแจ้งออกทุกครั้ง
(3) ปัญหาข้อขัดข้องของการปฏิบัติตามกฎหมายประมง กระทรวงเกษตรและสหกรณ์ได้มีการแต่งตั้งคณะทำงานเฉพาะกิจเพื่อแก้ไขกฎหมายอันส่งผลกระทบต่อผู้ประกอบอาชีพการทำประมง ซึ่งจะประกอบไปด้วยผู้แทนจากหน่วยงานภาครัฐ ผู้ประกอบการภาคเอกชน และผู้แทนชาวประมงทั้งจากพื้นบ้านและพาณิชย์ ซึ่งคณะทำงานดังกล่าวจะมีหน้าที่ลงพื้นที่รับฟังปัญหาความเดือดร้อนของพี่น้องชาวประมง ผู้ประกอบการประมง และนำปัญหาข้อร้องเรียนของชาวประมงและบทบัญญัติบางประการในกฎหมายการประมงที่ก่อให้เกิดความเข้าใจที่ไม่ตรงกัน มาพิจารณาหาข้อยุติเพื่อรวบรวมเป็นข้อมูลเสนอปรับปรุงกฎหมายที่ส่งผลกระทบต่อชาวประมงและผู้ประกอบการประมงให้ครอบคลุมในทุกมิติ ทั้งนี้ เบื้องต้นมีการประชุมไปแล้ว 3 ครั้ง และได้ข้อสรุปถึงแนวทางแก้ไขปัญหาแล้ว อยู่ในระหว่างการเตรียมเสนอรัฐมนตรีว่าการกระทรวงเกษตรและสหกรณ์ (นายกฤษฎา  บุญราช) อย่างไรก็ตาม ยังมีบางประเด็นที่ต้องรอผลการศึกษาทางวิชาการมาประกอบ
(4) ปัญหาการแจ้งเรือเข้า-ออก (PIPO) : เนื่องจากเจ้าหน้าที่ซึ่งประจำปฏิบัติหน้าที่อยู่ที่ศูนย์ควบคุมการแจ้งเรือเข้า ออก นั้นมาจากหลายหน่วยงาน กรมประมงจึงได้มีการทำความเข้าใจเกี่ยวกับการปฏิบัติหน้าที่ของเจ้าหน้าที่เพื่อให้การปฏิบัติหน้าที่อยู่ในมาตรฐานเดียวกัน โดยมีการจัดทำคู่มือปฏิบัติการการตรวจเรือเข้า-ออก สำหรับผู้ประกอบการและเจ้าหน้าที่ พร้อมทั้งมีการจัดฝึกอบรมให้ความรู้ มีการผลิตสื่อประชาสัมพันธ์เพื่อสร้างความเข้าใจที่ถูกต้องในเรื่องการแจ้งเข้าออกเรือประมง นอกจากนี้ได้มีการหารือร่วมกับชาวประมงเพื่อรับทราบปัญหาที่เกิดขึ้นเพื่อนำไปปรับปรุงกฎระเบียบที่เกี่ยวข้อง เพื่ออำนวยความสะดวกให้กับชาวประมงโดยที่ยังคงสามารถเฝ้าระวังมิให้เกิดการทำการประมงที่ผิดกฎหมายได้อย่างมีประสิทธิภาพต่อไป
(5) ปัญหาเรื่องเรือปั่นไฟ : ปัญหากรณีนี้ เป็นประเด็นเกี่ยวกับใบอนุญาตของนายท้ายเรือ และช่างเครื่องเรือ ซึ่งชาวประมงประสงค์จะให้สามารถเป็นบุคคลคนเดียวกันได้ ซึ่งปัญหาดังกล่าว อยู่ในความดูแลของกรมเจ้าท่า และอยู่ระหว่างการปรับปรุงแก้ไข
(6) ปัญหาเรื่องการรับซื้อเรือคืน : จากการที่คณะรัฐมนตรีเห็นชอบโครงการนำเรือประมงออกนอกระบบ หรือ ซื้อเรือคืน เมื่อวันที่ 3 พฤศจิกายน 2558  เพื่อลดจำนวนกองเรือประมงให้สอดคล้องกับสภาวะทรัพยากรสัตว์น้ำของประเทศ  โดยการจัดซื้อครั้งนี้จะจัดซื้อตามสภาพของเรือในปัจจุบัน แต่จะไม่เกินร้อยละ 50 ของราคากลางที่ได้จัดทำไว้ตั้งแต่ปี 2558 สำหรับการจัดซื้อเรือคืนจะแบ่งการจัดซื้อเป็น 3 ระยะ ระยะแรกจะเริ่มจากเรือประมงขนาดเล็กและกลางขนาด10 – 60 ตันกรอส จำนวน 409 ลำ ระยะ 2 เรือประมงขนาด 60,80 - 150 ตันกรอส จำนวน 166 ลำ  และระยะที่ 3 ขนาดเกินกว่า 150 ตันกรอส จำนวน 104 ลำ สำหรับขั้นตอนในทางปฏิบัติขณะนี้อยู่ระหว่างการเตรียมการเพื่อนำเสนอต่อคณะรัฐมนตรีเพื่อขออนุมัติ โดยจะมีศูนย์บัญชาการแก้ไขการทำประมงผิดกฏหมาย(ศปมผ.) เป็นหน่วยงานหลักในการดำเนินการ ซึ่งหากคณะรัฐมนตรีได้เห็นชอบอนุมัติให้ดำเนินการ หน่วยงานภาครัฐที่เกี่ยวข้องก็จะเร่งดำเนินการจัดซื้อเรือออกนอกระบบโดยด่วน ซึ่งคาดว่าจะเริ่มดำเนินการได้ในเดือนสิงหาคมเป็นต้นไปในส่วนของเรือที่ภาครัฐได้นำออกจากระบบ ลำที่ยังมีสภาพดีจะนำไปทำเป็นปะการังเทียมเพื่อฟื้นฟูทรัพยากรสัตว์น้ำของประเทศต่อไป
(7) ปัญหาที่เกี่ยวข้องกับระบบติดตามเรือประมง (VMS)  : ประเด็นขอเรียกร้องนี้ เกี่ยวข้องกับค่าใช้จ่ายเกี่ยวกับระบบ VMS ในช่วงที่เรือจอดชาวประมงก็ต้องรับภาระ ซึ่งตามประกาศกรมประมงที่เกี่ยวข้องฯ  มีข้อกำหนดให้ผู้ได้รับใบอนุญาตทำการประมงพาณิชย์หรือผู้ควบคุมเรือต้องดูแลระบบติดตามเรือประมงให้สามารถใช้งานได้ตลอดเวลา ทั้งขณะที่ออกทำการประมงและขณะที่จอดเทียบท่า กรณีเรือประมงประสงค์ขอแจ้งปิดระบบติดตามเรือประมงให้สามารถทำได้เฉพาะกรณี ดังต่อไปนี้
กรณีเรือประมงเกิดการชำรุด เสียหายต้องซ่อมแซมโดยนำเรือประมงขึ้นคาน โดยต้องมีหนังสือรับรองจากอู่ซ่อมเรือ โดยระบุวันที่เริ่มต้นขึ้นคาน และลงจากคาน กรณีอุปกรณ์ระบุตำแหน่งเรือชำรุด และอยู่ระหว่างซ่อมแซมหรือเปลี่ยนอุปกรณ์โดยต้องมีหนังสือรับรองจากผู้ประกอบกิจการโทรคมนาคมกรณีเรือประมงอับปาง โดยแนบสำเนารายงานประจำวันเกี่ยวกับคดีมาด้วย
ทั้งนี้ กรมประมงได้มีการหารือร่วมกับชาวประมงถึงข้อขัดข้องดังกล่าว โดยชาวประมงเสนอให้มีการปรับแก้ไขประกาศฯ เพื่อเพิ่มเติมหลักเกณฑ์ในการแจ้งขอปิดระบบติดตามเรือประมงเพิ่มเติมได้ในกรณีจำเป็น โดยให้มีการกำหนดมาตรการอื่นเพื่อป้องกันมิให้เรือประมงออกไปทำการประมงในระหว่างช่วงเวลาดังกล่าวได้ ซึ่งกรมประมงอยู่ระหว่างการหารือกับหน่วยงานที่เกี่ยวข้อง เพื่อหามาตรการที่เหมาะสมในการควบคุมดังกล่าว
(8) ปัญหาเตรียมเสนอให้ไทยเข้าเป็นภาคีอนุสัญญา C188 : ปัญหาดังกล่าวอยู่ในความรับผิดชอบของกระทรวงแรงงาน
---------------------

ที่มา : http://www.thaigov.go.th/news/contents/details/14260
