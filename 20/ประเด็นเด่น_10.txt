รัฐบาลไทย-ข่าวทำเนียบรัฐบาล-ผู้จัดการ กยศ. ชี้แจงกรณีที่นักเคลื่อนไหวด้านพลังงาน โพสต์ข้อความวิจารณ์ ระบบ กยศ.


วันพฤหัสบดีที่ 26 กรกฎาคม 2561
85
พิมพ์
ผู้จัดการ กยศ. ชี้แจงกรณีที่นักเคลื่อนไหวด้านพลังงาน โพสต์ข้อความวิจารณ์ ระบบ กยศ.
ผู้จัดการ กยศ. ชี้แจงกรณีที่นักเคลื่อนไหวด้านพลังงาน โพสต์ข้อความวิจารณ์ ระบบ กยศ.
วันที่ 21 กรกฎาคม 2561 นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) กระทรวงการคลัง ชี้แจงประเด็น นายประสิทธิ์ชัย  หนูนวล นักเคลื่อนไหวด้านพลังงาน โพสต์ข้อความวิจารณ์ ระบบ กยศ. เนื่องจากกลุ่มหนุนถ่านหินสามารถดูข้อมูลส่วนตัวของตนได้ ดังนี้ 1. กองทุนเงินให้กู้ยืมเพื่อการศึกษา (กยศ.) ปล่อยให้ข้อมูลส่วนตัวของลูกหนี้หลุด ถือเป็นระบบที่ไม่มีความปลอดภัย ทั้งนี้ ได้มีการโทรหาเจ้าหน้าที่ กยศ. กลับได้รับแจ้งว่าระบบยังแก้ไขไม่ได้ ถือเป็นการปล่อยให้ข้อมูลส่วนตัวของแต่ละบุคคลตกอยู่ในภาวะความเสี่ยง 2. ข้อมูลหนี้ กยศ. ควรเป็นข้อมูลส่วนตัว ที่ควรมีระบบป้องกัน ไม่ใช่เพียงรู้ข้อมูลเลขบัตรประจำตัวประชาชนและวัน เดือน ปีเกิด ก็สามารถเข้าสู่ข้อมูลส่วนตัวได้ ถือเป็นภัยต่อผู้กู้ยืมอย่างมาก
กยศ. ขอชี้แจงดังนี้
1. กองทุนเงินให้กู้ยืมเพื่อการศึกษา (กยศ.) มีภารกิจหลักในการสนับสนุนการศึกษาให้แก่นักศึกษาที่ขาดแคลนทุนทรัพย์หรือที่ศึกษาในสาขาวิชาที่เป็นความต้องการหลักของประเทศ ซึ่งกองทุนฯ มีระบบในการขอกู้ยืมของนักเรียน นักศึกษาที่ต้องการกู้ยืมเงิน และระบบในการตรวจสอบยอดภาระหนี้   เพื่ออำนวยความสะดวกให้ผู้กู้ยืม โดยสามารถตรวจสอบยอดหนี้ได้ด้วยตนเองทางเว็บไซต์ธนาคารกรุงไทย ธนาคารอิสลาม และ ตู้บริการอเนกประสงค์ของรัฐ หรือ Government Smart Kiosk  ปัจจุบันในส่วนของการให้บริการด้านดิจิทัล กองทุนฯได้มีการพัฒนา ระบบทั้งหมดอย่างต่อเนื่องเพื่อยกระดับการบริการให้มีความสะดวก รวดเร็ว รวมถึงเพิ่มประสิทธิภาพและความปลอดภัยตามมาตรฐานภาครัฐ โดยอยู่ระหว่างการดำเนินการโครงการ Digital Student Loan Funds System ซึ่งคาดว่าจะแล้วเสร็จภายในปี 2563
2. สำหรับข้อมูลของผู้กู้ยืมในการขอกู้ยืมผ่านระบบนั้น กองทุนได้มีการ ให้บริการด้านกู้ยืมทางอิเล็กทรอนิกส์ที่เว็บไซต์ของกองทุนฯ ซึ่งมีขึ้นตอนดังนี้
2.1 เลือกลงทะเบียนรหัสผ่าน
2.2 กรอกข้อมูล เลขบัตร ชื่อ สกุล วันเดือนปีเกิด อีเมล และหมายเลขโทรศัพท์
2.3 ยืนยันรหัส OTP
2.4 กำหนดรหัสผ่าน
2.5 เลือกระดับการศึกษา ที่จะขอกู้ยืม
2.6 ระบบส่งข้อมูลตรวจสอบกับ MOI
2.7 ผู้กู้ต้องเข้าระบบ อีกครั้งหลัง (หลังลงทะเบียนประมาณ 3 ชั่วโมง) เพื่อตรวจสอบความถูกต้องของข้อมูลที่ตรวจกับ MOI
2.8 หาก เลขบัตร ชื่อ สกุล วันเดือนปีเกิด ตรงกับ MOI จะสามารถยื่นกู้ต่อไปได้ โดยใช้รหัสผ่านที่ผู้กู้ตั้งไว้ตอนลงทะเบียนครั้งแรก
3. ในส่วนการตรวจสอบข้อมูลภาระหนี้ของผู้กู้ยืมนั้น จะใช้ข้อมูลส่วนบุคคล ได้แก่ เลขบัตรประจำตัวประชาชน วันเดือนปีเกิดของผู้กู้ยืม และต้องใส่รหัส captcha ในการเข้าระบบ
สำหรับระบบการตรวจสอบยอดหนี้ของผู้กู้ยืม กองทุนฯอยู่ในระหว่างการ ดำเนินการเพิ่มเติมจากระบบการตรวจสอบยอดหนี้ที่มีอยู่ ดังนี้
1. กองทุนฯอยู่ระหว่างการพัฒนาระบบในการรักษาความปลอดภัย ให้กับผู้กู้ยืมในการเข้าตรวจสอบยอดหนี้ด้วยตนเองให้มีความมั่นคงปลอดภัย มากยิ่งขึ้น โดยผู้กู้ยืมต้องใส่รหัสที่กำหนดเองหรือข้อมูลส่วนบุคคลของผู้กู้ และมีการยืนยันตนเอง 2 ระดับตามมาตรฐานการรักษาความมั่นคงปลอดภัย โดยในกรณีที่ผู้กู้มีหมายเลขโทรศัพท์มือถือ จะใช้ระบบ OTP ในการยืนยัน ตัวบุคคล แต่หากไม่มีหมายเลขโทรศัพท์หรือหมายเลขโทรศัพท์ผิด จะมีรายการของชุดคำถามที่จะถูกสุ่มขึ้นมาจากระบบ เพื่อให้ผู้กู้สามารถ โทรศัพท์เข้ามายืนยันตัวบุคคลผ่านระบบ Call Center โดยระบบตรวจสอบยอดหนี้ที่กำลังพัฒนาใหม่นี้ จะดำเนินการแล้วเสร็จ พร้อมใช้งานภายในเดือนสิงหาคม 2561
2. กองทุนฯได้เพิ่มช่องทางตรวจสอบยอดหนี้ผ่านตู้บริการ อเนกประสงค์ภาครัฐ หรือ Government Smart Kiosk ที่ผู้กู้สามารถตรวจสอบ ยอดหนี้ได้โดยใช้บัตรประชาชนและรหัส OTP ผ่านโทรศัพท์มือถือ
3. ผู้กู้สามารถติดต่อกยศ.เพื่อสอบถามข้อมูลต่างๆเพิ่มเติม ได้ที่ช่องทางดังนี้
3.1 กยศ. Call Center หมายเลขโทรศัพท์ 0 2016 4888 วันจันทร์ – ศุกร์ เวลา 8.30 – 20-00 น.
3.2 โทรสารหมายเลข 0 2016 4800
3.3 อีเมล info@studentloan.or.th
3.4 Facebook : กองทุนเงินให้กู้ยืมเพื่อการศึกษา
------------------------

ที่มา : http://www.thaigov.go.th/news/contents/details/14102