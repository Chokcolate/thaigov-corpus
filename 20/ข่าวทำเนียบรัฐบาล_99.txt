รัฐบาลไทย-ข่าวทำเนียบรัฐบาล-นายกรัฐมนตรี ชื่นชมทีมฟุตบอลเยาวชนที่สามารถคว้าแชมป์โลกรายการ Norway Cup 2018 ได้เป็นผลสำเร็จ

วันอังคารที่ 14 สิงหาคม 2561
นายกรัฐมนตรี ชื่นชมทีมฟุตบอลเยาวชนที่สามารถคว้าแชมป์โลกรายการ Norway Cup 2018 ได้เป็นผลสำเร็จ
นายกรัฐมนตรี ชื่นชมทีมฟุตบอลเยาวชนที่สามารถคว้าแชมป์โลกรายการ Norway Cup 2018 ได้เป็นผลสำเร็จ พร้อมกล่าวให้ฝึกฝนอย่างสม่ำเสอและพัฒนาอย่างต่อเนื่อง
วันนี้ (14 สิงหาคม 2561) เวลา 08.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา นำทีมฟุตบอลโรงเรียนกรุงเทพคริสเตียนวิทยาลัย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี เนื่องในโอกาสสามารถคว้าแชมป์ฟุตบอลเยาวชนโลกรายการ Norway Cup 2018 ได้เป็นผลสำเร็จ
โอกาสนี้ รัฐมนตรีว่าการกระทรวงการท่องเที่ยวและกีฬา กล่าวรายงานว่า ด้วยทีมฟุตบอลโรงเรียนกรุงเทพคริสเตียนวิทยาลัยสามารถคว้าแชมป์ฟุตบอลเยาวชนโลกรายการ Norway Cup 2018 ได้ผลสำเร็จ เมื่อวันที่ 4 สิงหาคม 2561 ณ กรุงออสโล ราชอาณาจักรนอร์เวย์ โดยมีผลงานในการแข่งขันดังกล่าว ทั้งหมด 9 นัด ชนะทั้ง 9 นัด ทำประตูได้ทั้งหมด 40 ประตู เสีย 1 ประตู ซึ่งการคว้าแชมป์ในครั้งนี้ ถือเป็นการสร้างชื่อเสียงให้แก่ประเทศไทย และเป็นการจุดประกายความฝันของน้อง ๆ เยาวชนนักฟุตบอล เพื่อพัฒนาตัวเองในการก้าวไปสู่การเป็นนักฟุตบอลอาชีพในอนาคตต่อไป
พร้อมกันนี้ นายกรัฐมนตรีได้กล่าวชื่นชมนักกีฬาโรงเรียนกรุงเทพคริสเตียนวิทยาลัยที่คว้าแชมป์ฟุตบอลเยาวชนโลกรายการ Norway Cup 2018 ได้ผลสำเร็จ พร้อมกล่าวแสดงความยินดีและให้กำลังใจพร้อมให้โอวาท โดยให้ฝึกฝนพร้อมฝึกซ้อมอย่างสม่ำเสอและพัฒนาอย่างต่อเนื่องต่อไป
........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14580
