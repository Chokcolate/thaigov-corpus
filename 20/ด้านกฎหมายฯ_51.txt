รัฐบาลไทย-ข่าวทำเนียบรัฐบาล-"ยุติธรรม" ส่งเสริมการพัฒนามาตรการต่อผู้กระทำผิดอาญาแทนการควบคุมตัว

วันพุธที่ 29 สิงหาคม 2561
"ยุติธรรม" ส่งเสริมการพัฒนามาตรการต่อผู้กระทำผิดอาญาแทนการควบคุมตัว
"ยุติธรรม" ส่งเสริมการพัฒนามาตรการต่อผู้กระทำผิดอาญาแทนการควบคุมตัว
ในวันอังคารที่ ๒๘ สิงหาคม ๒๕๖๑ เวลา ๑๐.๐๐ น. ณ ห้องประชุมกระทรวงยุติธรรม ๒ ชั้น ๘ อาคารราชบุรีดิเรกฤทธิ์ ศูนย์ราชการเฉลิมพระเกียรติฯศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะอนุกรรมการด้านการปฏิรูปการพัฒนามาตรการต่อผู้กระทำผิดอาญาแทนการควบคุมตัว โดยการมีส่วนร่วมขององค์กรสหวิชาชีพและชุมชน ครั้งทื่ ๒/๒๕๖๑ เพื่อติดตามสถานการณ์เกี่ยวกับการใช้มาตรการต่อผู้กระทำผิดอาญาแทนการควบคุมตัว (Non-custodial measures) ในประเทศไทย เพื่อรับทราบถึงข้อเท็จจริงและสภาพปัญหาในการนำมาใช้ รวมถึงประสิทธิภาพและประสิทธิผลจากการใช้มาตรการอื่นแทนการควบคุมตัวภายในกระบวนการยุติธรรมที่เกี่ยวข้อง โดยจากสถิติการใช้มาตรการอื่นแทนการควบคุมตัวผู้กระทำผิดอาญาในประเทศไทย พ.ศ. ๒๕๕๙ – ๒๕๖๐ พบว่า การใช้มาตรการรอการลงโทษ การปรับ และการคุมประพฤติ เป็นมาตรการที่มีการนำมาใช้เป็นทางเลือกแทนการจำคุกเป็นส่วนใหญ่ ตลอดจนรับทราบแนวคิดในการใช้มาตรการต่อผู้กระทำผิดอาญาแทนการควบคุมตัวในต่างประเทศ เพื่อนำมาประกอบการพัฒนาแนวทางการดำเนินงานในประเทศไทย
นอกจากนี้ ที่ประชุมได้พิจารณากรอบแนวทางการพัฒนาระบบการใช้มาตรการต่อผู้กระทำผิดอาญาแทนการควบคุมตัว (Non-custodial measures) ในประเทศไทย กรอบที่ ๑ : การพัฒนาระบบการประเมินความเสี่ยงก่อนใช้มาตรการต่อผู้กระทำผิดอาญาแทนการควบคุมตัวในประเทศไทย โดยมีมติให้ฝ่ายเลขานุการฯ ศึกษาและรวบรวมข้อมูลเพิ่มเติมเกี่ยวกับแนวทางการพัฒนาระบบการประเมินความเสี่ยง โดยการศึกษาแนวคิดจากทั้งในประเทศและต่างประเทศ อาทิ เรื่องการกำหนดมาตรการประเมินความเสี่ยง การกำหนดคุณสมบัติของผู้ประเมินความเสี่ยง เพื่อนำมาปรับแก้ไขกรอบแนวทางการพัฒนาระบบการใช้มาตรการต่อผู้กระทำผิดทางอาญาแทนการควบคุมตัวให้มีความสมบูรณ์และชัดเจนมากยิ่งขึ้น โดยมีผู้บริหารหน่วยงานในสังกัดกระทรวงยุติธรรม และผู้แทนจากหน่วยงานที่เกี่ยวข้อง เข้าร่วมฯ

ที่มา : http://www.thaigov.go.th/news/contents/details/14989
