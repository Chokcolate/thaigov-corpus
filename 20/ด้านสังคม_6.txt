รัฐบาลไทย-ข่าวทำเนียบรัฐบาล-พม. จัดกิจกรรมวิ่งการกุศล “The Brothers Run Pakkred รวมใจให้น้อง”ครั้งที่ 1 ระดมเงินพัฒนาศักยภาพเด็กในสถานสงเคราะห์เด็กชายบ้านปากเกร็ด จ.นนทบุรี

วันจันทร์ที่ 23 กรกฎาคม 2561
พม. จัดกิจกรรมวิ่งการกุศล “The Brothers Run Pakkred รวมใจให้น้อง”ครั้งที่ 1 ระดมเงินพัฒนาศักยภาพเด็กในสถานสงเคราะห์เด็กชายบ้านปากเกร็ด จ.นนทบุรี
พม. จัดกิจกรรมวิ่งการกุศล “The Brothers Run Pakkred รวมใจให้น้อง”ครั้งที่ 1 ระดมเงินพัฒนาศักยภาพเด็กในสถานสงเคราะห์เด็กชายบ้านปากเกร็ด จ.นนทบุรี
วันที่ 22 ก.ค. 61 เวลา 07.30 น. ที่บริเวณสถานสงเคราะห์เด็กชายบ้านปากเกร็ด อำเภอปากเกร็ด จังหวัดนนทบุรี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบถ้วยรางวัลเกียรติยศ ในกิจกรรมวิ่งการกุศล โครงการ "The Brothers Run Pakkred รวมใจให้น้อง”ครั้งที่ 1 โดยมีวัตถุประสงค์เพื่อจัดหารายได้สมทบมูลนิธิสงเคราะห์เด็กชายบ้านปากเกร็ด ซึ่งมีประชาชนที่สนใจสมัครเข้าร่วมโครงการทั้งสิ้น จำนวน 3,000 คน
สถานสงเคราะห์เด็กชายบ้านปากเกร็ด เป็นหน่วยงานในสังกัดกรมกิจการเด็กและเยาวชน (ดย.) กระทรวงการพัฒนาสังคมและความมั่นคงของมนุษย์ (พม.) มีภารกิจหลักในการให้บริการสวัสดิการสังคมและการคุ้มครองสวัสดิภาพ เด็กเพศชาย อายุ 6 – 18 ปี โดยมุ่งเน้นการพัฒนาศักยภาพของเด็กเพื่อให้สามารถกลับคืนสู่ครอบครัวอย่างมีคุณภาพ สามารถพึ่งพาตนเองได้ และเป็นพลเมืองที่ดีของสังคม ปัจจุบัน สถานสงเคราะห์เด็กชายบ้านปากเกร็ดให้การดูแลคุ้มครองเด็กจำนวน 250 คน ด้วยบริการด้านอาหารที่มีคุณภาพ เครื่องแต่งกาย การดูแลสุขภาพอนามัย ที่อยู่อาศัยที่มีสภาพแวดล้อมเหมาะสมกับพัฒนาการของเด็ก การศึกษา การสังคมสงเคราะห์ และการให้คำปรึกษาแนะนำด้านจิตวิทยา รวมถึงการพัฒนาศักยภาพเด็กในด้านศิลปะ ดนตรี วิชาการ กีฬา นันทนาการ และอิเล็กทรอนิกส์ ภายใต้ยุทธศาสตร์การพัฒนาเด็กใน สถานรองรับ "เพชรน้ำหนึ่ง”
สำหรับมูลนิธิสงเคราะห์เด็กชายบ้านปากเกร็ด เป็นพันธมิตรหลักในการดำเนินงานของสถานสงเคราะห์ฯ โดยในแต่ละปี พบว่า การดำเนินงานมีค่าใช้จ่ายสูง อีกทั้งมีรายรับน้อยกว่ารายจ่ายในแต่ละเดือน จึงได้กำหนดจัดกิจกรรมหารายได้สมทบมูลนิธิสงเคราะห์เด็กชายบ้านปากเกร็ด ด้วยการจัดวิ่งการกุศลโครงการ "The Brothers Run รวมใจให้น้อง” ครั้งที่ 1 ในวันอาทิตย์ที่ 22 กรกฎาคม 2561 ระหว่าง เวลา 05.00 – 08.00 น. เริ่มต้นจากสถานสงเคราะห์เด็กชายบ้านปากเกร็ด โดยมีวัตถุประสงค์เพื่อประชาสัมพันธ์สถานสงเคราะห์เด็กชายบ้านปากเกร็ด ให้ประชาชนทั่วไป และหน่วยงาน/องค์กร ทั้งภาครัฐและเอกชนได้รับทราบและเข้าใจถึงการดำเนินงานด้านเด็กของสถานสงเคราะห์ฯ มากยิ่งขึ้น อีกทั้งเป็นการหารายได้สมทบกองทุนมูลนิธิสงเคราะห์เด็กชายบ้านปากเกร็ดให้มีความเข้มแข็ง สามารถสนับสนุนกิจกรรมของสถานสงเคราะห์ฯ ได้อย่างต่อเนื่องและมีประสิทธิภาพ ทั้งนี้ กิจกรรมการวิ่งครั้งนี้ ได้มีนักวิ่งและประชาชนทั่วไปสมัครเข้าร่วมเป็นจำนวนมากถึง 3,000 คน มีการแบ่งระยะทางออกเป็น 3 ประเภท ได้แก่ 1) Mini Marathon ระยะทาง 10 กิโลเมตร 2) Micro Marathon ระยะทาง 5 กิโลเมตร และ 3) ประเภทการเดิน-วิ่งเพื่อสุขภาพ ระยะทาง 3 กิโลเมตร ซึ่งผู้เข้าเส้นชัยจะได้รับรางวัลเหรียญ ที่ระลึกทุกคน โดยคาดว่ากิจกรรมการวิ่งครั้งนี้จะมีรายได้สุทธิ 1,000,000 บาท และจะนำมาสมทบทุนพัฒนาและการจัดสวัสดิการให้กับสถานสงเคราะห์เด็กชายบ้านปากเกร็ด เพื่อประโยชน์ของเด็กเป็นสำคัญต่อไป

ที่มา : http://www.thaigov.go.th/news/contents/details/14039
