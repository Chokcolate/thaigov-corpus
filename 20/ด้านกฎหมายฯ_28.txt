รัฐบาลไทย-ข่าวทำเนียบรัฐบาล-“ยุติธรรม” ส่งเสริมการพัฒนาทักษะทางวิชาชีพให้เด็กและเยาวชนในกระบวนการยุติธรรม

วันศุกร์ที่ 17 สิงหาคม 2561
“ยุติธรรม” ส่งเสริมการพัฒนาทักษะทางวิชาชีพให้เด็กและเยาวชนในกระบวนการยุติธรรม
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานในพิธีเปิดโครงการแข่งขันทักษะวิชาชีพเด็กและเยาวชน ครั้งที่ ๓ ประจำปี ๒๕๖๑
ในวันพฤหัสบดีที่ ๑๖ สิงหาคม ๒๕๖๑ เวลา ๐๙.๓๐ น.
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานในพิธีเปิดโครงการแข่งขันทักษะวิชาชีพเด็กและเยาวชน ครั้งที่ ๓ ประจำปี ๒๕๖๑
(DJOP Vocational Skills Competition : DJOP VSC ๒๐๑๘)
เพื่อส่งเสริมและพัฒนาทักษะวิชาชีพให้แก่เด็กและเยาวชน และเพิ่มพูนประสบการณ์
ตลอดจนการบูรณาการความร่วมมือระหว่างหน่วยงานทั้งภาครัฐ ภาคเอกชน และภาคประชาชน
ในด้านการดูแลเด็กและเยาวชนที่เข้าสู่กระบวนการยุติธรรมให้เป็นรูปธรรมมากขึ้น
โดยมี นายวิทยา สุริยะวงค์ รองปลัดกระทรวงยุติธรรม
นายสหการณ์ เพ็ชรนรินทร์ อธิบดีกรมพินิจและคุ้มครองเด็กและเยาวชน
ผู้แทนกระทรวงวัฒนธรรม กระทรวงแรงงาน กระทรวงการท่องเที่ยวและกีฬา
และผู้แทนจากภาคเอกชนที่ให้การสนับสนุน เข้าร่วมโครงการฯ
ณ ศูนย์ฝึกและอบรมเด็กและเยาวชนชายบ้านมุทิตา
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า กระทรวงยุติธรรมได้ให้ความสำคัญ
กับการปรับเปลี่ยนพฤติกรรมของเด็กและเยาวชนให้ดีขึ้น โดยอาศัยขั้นตอนและกระบวนการต่าง ๆ
อย่างเป็นองค์รวม ซึ่งการที่จะทำให้เด็กและเยาวชนมีความพร้อมในการเปลี่ยนแปลงตนเอง
จำเป็นต้องอาศัยปัจจัยรอบด้าน โดยเฉพาะสังคมภายนอก อาทิ สถานประกอบการ และสถานศึกษา
ที่จะให้โอกาสเด็กและเยาวชนได้เข้าทำงาน เข้าไปศึกษาต่อและได้แสดงศักยภาพ
ในการพัฒนาตนเอง โดยการสนับสนุนกิจกรรมด้านวิชาชีพจากหน่วยงานภาครัฐและภาคเอกชน
เพื่อให้เด็กและเยาวชนได้พัฒนาตนเองเข้าสู่ตลาดแรงงานจริงได้อย่างมั่นคง
เกิดความยั่งยืนในการทำงาน และเกิดทัศนคติที่ดีต่อสังคมที่ให้การยอมรับเยาวชน
กลับไปใช้ชีวิตในสังคมได้อย่างปกติสุข และเป็นส่วนหนึ่งในการพัฒนาประเทศชาติต่อไป
โอกาสนี้ รองนายกรัฐมนตรีและรัฐมนตรีว่าการกระทรวงยุติธรรม ได้มอบของที่ระลึกและโล่เกียรติคุณแก่ผู้แทนหน่วยงานที่ให้การสนับสนุนกิจกรรมและโครงการของกรมพินิจและคุ้มครองเด็กและเยาวชน
จำนวน ๑๙ ราย
ต่อจากนั้น เวลา ๑๑.๓๐ น. รองนายกรัฐมนตรีและรัฐมนตรีว่าการกระทรวงยุติธรรม ได้เดินทางไปเยี่ยมชมการแข่งขันทักษะวิชาชีพการประกอบเคาน์เตอร์อเนกประสงค์ ณ ศูนย์ฝึกและอบรมเด็กและเยาวชนสิรินทร และเยี่ยมชมการแข่งขันทักษะวิชาชีพจัดสวนถาด และการตัดผมชายทรงวินเทจ ณ สถาบันพัฒนาบุคลากร
ในกระบวนการยุติธรรมเด็กและเยาวชน
ทั้งนี้ โครงการดังกล่าวจัดขึ้นระหว่างวันที่ ๑๖ - ๑๗ สิงหาคม ๒๕๖๑
ณ ศูนย์ฝึกและอบรมเด็กและเยาวชนชายบ้านมุทิตา ศูนย์ฝึกและอบรมเด็กและเยาวชนสิรินธร
และสถาบันพัฒนาบุคลากรในกระบวนการยุติธรรมเด็กและเยาวชน ตำบลคลองโยง
อำเภอพุทธมณฑล จังหวัดนครปฐม
โดยแบ่งการแข่งขันออกเป็น ๓ หมวดวิชาชีพ ๘ ประเภทการแข่งขัน ประกอบด้วย
๑) หมวดวิชาชีพช่าง ประกอบด้วย การแข่งขันทำเคาน์เตอร์อเนกประสงค์เคลื่อนที่ได้ การแข่งขันจัดสวนถาด และการแข่งขันตัดผมชายทรงวินเทจ ๒) หมวดวิชาชีพคหกรรม ประกอบด้วย การแข่งขันทำขนมจีนน้ำพริก การแข่งขันทำขนมสอดไส้ และการแข่งขันชงกาแฟ (Juvenile Barista Championship ๒๐๑๘)
และ ๓) หมวดวิชาชีพคอมพิวเตอร์ ประกอบด้วย การแข่งขันออกแบบบรรจุภัณฑ์ และการแข่งขันออกแบบผลิตชิ้นงานโฆษณา (Print ad.)

ที่มา : http://www.thaigov.go.th/news/contents/details/14666
