รัฐบาลไทย-ข่าวทำเนียบรัฐบาล-รมว.พม. รับมอบโครงการอาคารประหยัดพลังงานและศูนย์เรียนรู้ด้านพลังงานทดแทน และโครงการโรงเรือนปลูกผักกางมุ้ง สร้างฝัน สร้างรอยยิ้ม จากมูลนิธิพลังที่ยั่งยืน ปตท.


วันศุกร์ที่ 10 สิงหาคม 2561
51
รมว.พม. รับมอบโครงการอาคารประหยัดพลังงานและศูนย์เรียนรู้ด้านพลังงานทดแทน และโครงการโรงเรือนปลูกผักกางมุ้ง สร้างฝัน สร้างรอยยิ้ม จากมูลนิธิพลังที่ยั่งยืน ปตท.
รมว.พม. รับมอบโครงการอาคารประหยัดพลังงานและศูนย์เรียนรู้ด้านพลังงานทดแทน และโครงการโรงเรือนปลูกผักกางมุ้ง สร้างฝัน สร้างรอยยิ้ม จากมูลนิธิพลังที่ยั่งยืน ปตท.
วันนี้ (10 ส.ค.61) เวลา 09.30 น. ทีสถานแรกรับเด็กชายปากเกร็ด (บ้านภูมิเวท) อำเภอปากเกร็ด จังหวัดนนทบุรี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีส่งมอบโครงการอาคารประหยัดพลังงานและศูนย์เรียนรู้ด้านพลังงานทดแทน และโครงการโรงเรือนปลูกผักกางมุ้ง สร้างฝัน สร้างรอยยิ้ม ให้แก่สถานแรกรับเด็กชายปากเกร็ด โดย บริษัท ปตท.จำกัด (มหาชน) ซึ่งมีวัตถุประสงค์เพื่อส่งเสริมให้เด็กในความอุปการะของสถานแรกรับเด็กชายปากเกร็ด ได้ใช้ประโยชน์เป็นอาคารเรียน และส่งเสริมให้เด็ก เยาวชน และประชาชนทั่วไป สามารถเข้ามาศึกษาเรียนรู้เทคโนโลยีการนำพลังงานธรรมชาติไปใช้ประโยชน์ ตลอดจนการปลูกพืชปลอดสารพิษในโรงเพาะชำกางมุ้ง
สถานแรกรับเด็กชายปากเกร็ด หรือ บ้านภูมิเวท เริ่มดำเนินการมาตั้งแต่ปี พ.ศ. 2503 เดิมเรียกว่า "สถานแนะนำปัญหาเด็ก” สังกัดกรมประชาสงเคราะห์ กระทรวงมหาดไทย ต่อมาเมื่อวันที่ 12 ธันวาคม 2504 ได้เปลี่ยนชื่อหน่วยงาน เป็น "สถานแรกรับเด็กชายปากเกร็ด” ปัจจุบันเป็นหน่วยงานในสังกัดกรมกิจการเด็กและเยาวชน (ดย.) กระทรวงการพัฒนาสังคมและความมั่นคงของมนุษย์ (พม.) มีภารกิจในการสงเคราะห์และคุ้มครองเด็กชายไทยและต่างชาติ อายุระหว่าง 6-18 ปี ที่ประสบปัญหาทางสังคมในรูปแบบต่างๆ เช่น เร่ร่อน ขอทาน พลัดหลง ผู้เสียหายจากการ ค้ามนุษย์และกลุ่มเสี่ยง เด็กที่ถูกเลี้ยงดูไม่เหมาะสม ถูกละเมิด เป็นต้น ทั้งนี้ เด็กในความอุปการะของบ้านภูมิเวท จะได้รับการเลี้ยงดู ฟื้นฟู เยียวยา และพัฒนา โดยมีเป้าหมาย คือ การให้เด็กได้รับความรักความอบอุ่น มีบรรยากาศ การอยู่อาศัยในสถานแรกรับฯ เสมือนเป็นบ้านของเด็กเอง มีพ่อและแม่ในสถานแรกรับฯ ให้การอบรมสั่งสอน เพื่อพัฒนาการที่เหมาะสมทั้งด้านร่างกายและจิตใจ เสริมสร้างวินัยเชิงบวก สร้างความรู้สึกถึงการมีคุณค่า มีความภาคภูมิใจในตนเอง เพื่อการกลับคืนสู่สังคมอย่างมีคุณภาพ อันเป็นกำลังสำคัญของชาติในการพัฒนาประเทศ
สำหรับการศึกษาเล่าเรียน มีการส่งเด็กที่เข้าโรงเรียนตามระบบการศึกษา และอีกส่วนหนึ่งมีการเรียนการศึกษา นอกระบบและการศึกษาตามอัธยาศัย (กศน.) ในสถานแรกรับฯ และเข้าสู่การพัฒนาศักยภาพตามยุทธศาสตร์ "เพชรน้ำหนึ่ง” ของ ดย. โดยมีกิจกรรมต่างๆ ได้แก่ ด้านดนตรี กีฬา เกษตร ศิลปะและอาชีวบำบัด และการฝึกฝน เชฟน้อย เป็นต้น นอกจากนี้ บ้านภูมิเวทยังมีอีกหนึ่งภารกิจที่สำคัญ คือ การแรกรับตลอด 24 ชั่วโมง สำหรับจำนวนเด็กในความอุปการะของสถานแรกรับเด็กชายปากเกร็ด มีการเปลี่ยนแปลงอยู่เสมอ เนื่องจากการรับและส่งคืนสู่ครอบครัวตลอดเวลา ซึ่งขณะนี้ มีเด็กจำนวนทั้งสิ้น 62 คน แบ่งเป็นเด็กชายไทย 47 คน และเด็กต่างชาติ 15 คน โดยเป็นสัญชาติเมียนมา 3 คน กัมพูชา 5 คน ลาว 1 คน ปากีสถาน 1 คน อัฟกานิสถาน 1 คน เด็กจากรัฐยะไข่ 3 คน และเด็กที่ไม่ทราบสัญชาติ 1 คน โดยเข้ารับการคุ้มครองสวัสดิภาพตามพระราชบัญญัติคุ้มครองเด็ก พ.ศ.2546 พระราชบัญญัติคุ้มครองผู้ถูกกระทำด้วยความรุนแรงในครอบครัว พ.ศ.2550 พระราชบัญญัติป้องกันและปราบปรามการค้ามนุษย์(ฉบับที่ 3 ) พ.ศ.2560 และพระราชบัญญัติจัดตั้งศาลเยาวชนและครอบครัวและวิธีพิจารณาความอาญา พ.ศ. 2553
ทั้งนี้ กระทรวง พม. ขอขอบคุณมูลนิธิพลังที่ยั่งยืน ปตท. ที่ได้เล็งเห็นถึงความสำคัญของการพัฒนาเด็ก และเยาวชน โดยได้มอบอาคารประหยัดพลังงานและศูนย์เรียนรู้ด้านพลังงานทดแทน ตลอดจนโครงการโรงเรือน ปลูกผักกางมุ้ง สร้างฝัน สร้างรอยยิ้ม ให้แก่สถานแรกรับเด็กชายปากเกร็ด เพื่อใช้ประโยชน์เป็นอาคารเรียนและฝึกอาชีพเกษตรกรรมให้แก่เด็ก ซึ่งทำให้เด็กสามารถเรียนรู้และนำทักษะที่ได้รับไปเป็นพื้นฐานในการประกอบอาชีพของตนในอนาคตได้ ตลอดจนเป็น "ศูนย์เรียนรู้ด้านพลังงานทดแทน” ให้แก่ประชาชนทั่วไปและหน่วยงานที่สนใจ ซึ่งสามารถ นำรูปแบบและองค์ความรู้ในการใช้พลังงานที่เป็นมิตรต่อสิ่งแวดล้อมดังกล่าวไปขยายผลต่อยอดได้ สำหรับความร่วมมือครั้งนี้ ถือเป็นปัจจัยสำคัญต่อการพัฒนาศักยภาพเด็กและเยาวชน ให้เป็นพลเมืองที่เก่ง ดี มีสุข เติบโตเป็นพลังที่สำคัญในการพัฒนาประเทศต่อไป

ที่มา : http://www.thaigov.go.th/news/contents/details/14516