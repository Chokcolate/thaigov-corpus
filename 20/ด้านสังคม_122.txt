รัฐบาลไทย-ข่าวทำเนียบรัฐบาล-พม. เร่งสร้างเครือข่าย DJ TEEN ทั่วประเทศ มุ่งดึงเด็ก เยาวชน ผู้ปกครอง ร่วมป้องกันและแก้ไขปัญหาการตั้งครรภ์ในวัยรุ่น

วันจันทร์ที่ 27 สิงหาคม 2561
พม. เร่งสร้างเครือข่าย DJ TEEN ทั่วประเทศ มุ่งดึงเด็ก เยาวชน ผู้ปกครอง ร่วมป้องกันและแก้ไขปัญหาการตั้งครรภ์ในวัยรุ่น
พม. เร่งสร้างเครือข่าย DJ TEEN ทั่วประเทศ มุ่งดึงเด็ก เยาวชน ผู้ปกครอง ร่วมป้องกันและแก้ไขปัญหาการตั้งครรภ์ในวัยรุ่น
วันที่ 26 ส.ค.61 เวลา 13.30 น. ที่โรงแรมอะเดรียติค พาเลซ เขตราชเทวี กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดงาน “มหกรรมสร้างสรรค์พลังบวกในเด็กและเยาวชน ป้องกันและแก้ไขปัญหาการตั้งครรภ์ในวัยรุ่น ประจำปี 2561” โดยมีวัตถุประสงค์เพื่อรณรงค์ให้เด็กและเยาวชนตระหนักรู้เกี่ยวกับสุขภาวะทางเพศและทักษะชีวิตในการป้องกันและแก้ไขปัญหาการตั้งครรภ์ในวัยรุ่นอย่างมีประสิทธิภาพ รวมทั้งส่งเสริมให้พ่อแม่ ผู้ปกครอง ครอบครัว และชุมชน มีทัศนคติเรื่องเพศเชิงบวกเพื่อสื่อสารกับบุตรหลานได้อย่างสร้างสรรค์ อีกทั้งมอบรางวัลเชิดชูเกียรติให้แก่เครือข่ายเด็กและเยาวชน DJ TEEN และองค์กรปกครองส่วนท้องถิ่น ที่ดำเนินงานป้องกันและแก้ไขปัญหาการตั้งครรภ์ในวัยรุ่น จำนวน 15 รางวัล ได้แก่ 1) สื่อกระจายเสียง จำนวน 5 รางวัล 2) สื่อออนไลน์ จำนวน 5 รางวัล และ 3) สื่อพื้นบ้าน จำนวน 5 รางวัล โดยมีผู้ร่วมงาน รวมทั้งสิ้น 450 คน ประกอบด้วย เครือข่ายเด็กและเยาวชน DJ Teen องค์กรปกครองส่วนท้องถิ่น และภาคีเครือข่ายด้านเด็กและเยาวชน
ปัจจุบัน ปัญหาการตั้งครรภ์วัยรุ่นในประเทศไทยมีแนวโน้มเพิ่มขึ้นอย่างต่อเนื่อง โดยเฉพาะการตั้งครรภ์ในวัยรุ่นอายุน้อยที่ยังขาดความพร้อมทั้งด้านร่างกาย จิตใจ วุฒิภาวะ และเศรษฐกิจ และเด็กที่เกิดจากแม่วัยรุ่นกลับมีจำนวนเพิ่มมากขึ้น ในขณะที่อัตราเกิดของประชากรมีแนวโน้มลดลง ส่งผลให้มี “การเกิดน้อย แต่ด้อยคุณภาพ” สอดคล้องกับข้อสรุปที่สำคัญของกองทุนประชากรแห่งสหประชาชาติ (UNFPA) คือ การตั้งครรภ์ในวัยรุ่นเป็นปัจจัยคุกคามคุณภาพประชากรในระยะยาว ดังนั้น การป้องกันและแก้ไขปัญหาการตั้งครรภ์ในวัยรุ่น จึงเป็นภารกิจสำคัญที่ภาคีเครือข่ายทุกภาคส่วนต้องบูรณาการความร่วมมือกันในทุกมิติ
รัฐบาลได้ให้ความสำคัญในการป้องกันและแก้ไขปัญหาการตั้งครรภ์ในวัยรุ่น โดยประกาศใช้พระราชบัญญัติการป้องกันและแก้ไขปัญหาการตั้งครรภ์ในวัยรุ่น พ.ศ. 2559 และยุทธศาสตร์การป้องกันและแก้ไขปัญหาการตั้งครรภ์ในวัยรุ่นระดับชาติ พ.ศ. 2560 -2569 เพื่อการขับเคลื่อนงานอย่างบูรณาการร่วมกัน 5 กระทรวงหลัก ได้แก่ กระทรวง พม. โดยกรมกิจการเด็กและเยาวชน (ดย.) กระทรวงกระทรวงสาธารณสุข (สธ.) กระทรวงกระทรวงศึกษาธิการ (ศธ.) กระทรวงกระทรวงมหาดไทย (มท.) และกระทรวงแรงงาน (รง.) โดยมีกระทรวง พม. เป็นเจ้าภาพในการขับเคลื่อนงานตามพระราชบัญญัติ ในมาตรา 9 และยุทธศาสตร์ที่ 4 โดยสนับสนุนสภาเด็กและเยาวชนสร้างเครือข่ายเด็กและเยาวชนในการป้องกัน แก้ไข และเฝ้าระวังปัญหาการตั้งครรภ์ในวัยรุ่นในท้องถิ่นของตนเอง ด้วยเป้าหมายร่วมกันในการลดอัตราการคลอดของแม่วัยรุ่น (อายุ 10-19 ปี) ต่อประชากรหญิงช่วงวัยเดียวกัน 1,000 คน จากปัจจุบัน มีอัตรา 43.9 ต่อ 1,000 ให้ลดลงเหลืออัตรา 25.5 ต่อ 1,000 ภายในปี 2569 ภายใต้ยุทธศาสตร์การป้องกันและแก้ไขปัญหาการตั้งครรภ์ในวัยรุ่นระดับชาติ พ.ศ. 2560 – 2569 พร้อมทั้งการจัดสวัสดิการสังคมสำหรับแม่วัยรุ่นและครอบครัว
ในชุมชน
ทั้งนี้ กระทรวง พม. โดย ดย. ได้ขับเคลื่อนงานด้วยการสนับสนุนสภาเด็กและเยาวชนในการสร้างเครือข่ายเด็กและเยาวชน DJ TEEN ทั้งในระดับจังหวัด 77 จังหวัด และระดับตำบล 385 ตำบล โดยแกนนำเครือข่ายฯ มีการสื่อสารรณรงค์ใน 3 รูปแบบ ดังนี้ 1) สื่อกระจายเสียง โดยจัดรายการวิทยุ เสียงตามสาย หอกระจายข่าว อย่างน้อยสัปดาห์ละ 1 ครั้ง ต่อเนื่องตลอดปี ด้วยบูรณาการความร่วมมือกับกรมประชาสัมพันธ์ เพื่อจัดช่องรายการวิทยุของ สวท.จังหวัด ให้กับเครือข่ายเด็กและเยาวชน  DJ TEEN 2) สื่อพื้นบ้าน  โดยจัดกิจกรรมสร้างสรรค์ผ่านวัฒนธรรมประเพณีท้องถิ่นอย่างต่อเนื่องไม่น้อยกว่า 3 ครั้ง และ 3) สื่อออนไลน์ โดยจัดทำหนังสั้น คลิปวิดีโอ โฆษณาผ่านช่องทางเฟซบุ๊ค ยูทูป อินสตาแกรม ทวิตเตอร์ และพันทิป
กระทรวง พม. มีความยินดีที่ภาคีเครือข่ายทุกภาคส่วน ทั้งองค์กรปกครองส่วนท้องถิ่น ผู้นำชุมชน โรงพยาบาลส่งเสริมสุขภาพประจำตำบล สถานศึกษา ปราชญ์ชาวบ้าน พ่อแม่ ผู้ปกครอง และภาคีเครือข่ายด้านเด็กและเยาวชน ได้ให้ความร่วมมืออย่างบูรณาการร่วมกับ กระทรวง พม. ในการส่งเสริมสนับสนุนให้สภาเด็กและเยาวชนสร้างเครือข่ายเด็กและเยาวชน DJ TEEN อย่างเข้มแข็งทั่วประเทศ เพื่อเป็นกระบอกเสียงในการรณรงค์ให้ความรู้ในการป้องกันและแก้ไขปัญหาการตั้งครรภ์ในวัยรุ่น และขอขอบคุณกรมประชาสัมพันธ์ที่มีส่วนร่วมในการเปิดโอกาสให้ DJ TEEN ทุกจังหวัด ได้มีช่องรายการวิทยุของตนเอง นอกจากนี้ สิ่งที่สำคัญที่สุดคือ การรวมตัวของกลุ่มเครือข่ายเด็กและเยาวชน DJ TEEN ที่ร่วมกันสร้างสื่อรณรงค์เพื่อเปลี่ยนแปลงให้วัยรุ่นมีทักษะชีวิตในการตระหนักรู้เรื่องเพศ และสร้างทัศนคติเชิงบวกให้พ่อแม่ ผู้ปกครอง ครอบครัว และชุมชน ให้สามารถสื่อสารด้วยความรัก ความห่วงใย และความเข้าใจ ในเรื่องเพศกับบุตรหลานอย่างสร้างสรรค์

ที่มา : http://www.thaigov.go.th/news/contents/details/14912
