รัฐบาลไทย-ข่าวทำเนียบรัฐบาล-นายกรัฐมนตรีชื่นชมคณะนักร้องประสานเสียงเยาวชนไทยหลัง ชนะการขับร้องประสานเสียงชิงแชมป์โลกครั้งที่ 10

วันพุธที่ 22 สิงหาคม 2561
นายกรัฐมนตรีชื่นชมคณะนักร้องประสานเสียงเยาวชนไทยหลัง ชนะการขับร้องประสานเสียงชิงแชมป์โลกครั้งที่ 10
นายกรัฐมนตรีชื่นชมคณะนักร้องประสานเสียงเยาวชนไทยหลัง ชนะการขับร้องประสานเสียงชิงแชมป์โลกครั้งที่ 10
วันนี้ (22 สิงหาคม 2561) เวลา 15.00 น. นางฉวีรัตน์ เกษตรสุนทร ผู้ช่วยรัฐมนตรีประจำกระทรวงวัฒนธรรม นำคณะนักร้องประสานเสียงเยาวชนไทย Thai Youth Choir (TYC) พร้อมด้วยผู้อำนวยเพลง (conductor) จำนวน 41 คน เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีฟ้า ตึกสันติไมตรี ทำเนียบรัฐบาล สรุปสาระสำคัญดังนี้
นายกรัฐมนตรีกล่าวชื่นชมคณะนักร้องประสานเสียงเยาวชนไทย และผู้อำนวยเพลง ที่ได้ไปสร้างผลงานและสร้างชื่อเสียงให้กับประเทศ โดยได้รับรางวัล 2 เหรียญทอง จากการเดินทางไปเข้าร่วมแข่งขันการขับร้องประสานเสียงชิงแชมป์โลกครั้งที่ 10 (World Choir Games 2018) ณ เมืองสวาเน สาธารณรัฐแอฟริกาใต้ ระหว่างวันที่ 8-16 กรกฎาคม 2561 โดยนายกรัฐมนตรีรู้สึกดีใจที่เยาวชนไทยได้รับรางวัลดังกล่าว นำชื่อเสียงและความสุขมาสู่ประเทศไทย รวมทั้งเผยแพร่วัฒนธรรมอันดีงามของไทยให้ต่างชาติได้รับรู้ ในโอกาสนี้ นายกรัฐมนตรีได้ขอให้คณะนักร้องประสานเสียงเยาวชนไทยปรับตัวสู่ยุคโลกาภิวัตน์รู้ทันเข้าใจโลกในปัจจุบัน และพัฒนาศักยภาพของตนเองอยู่ตลอดเวลา ซึ่งการร้องเพลงและศิลปะดนตรีนับเป็นสิ่งหนึ่งที่จะสร้างศักยภาพให้เยาวชนไทยก้าวหน้าไปสู่ระดับโลกได้
ในช่วงท้าย นายกรัฐมนตรีรับชมการขับร้องของคณะนักร้องประสานเสียงเยาวชนไทยในบทเพลง สหัสแสง โดยมีนายอธิชัย ตระกูลเดช เป็นผู้อำนวยเพลง ซึ่งเป็นบทเพลงที่ใช้แข่งขันในสาขา Mixed Chamber Choirs ในการเข้าร่วมแข่งขันการขับร้องประสานเสียงชิงแชมป์โลกครั้งที่ 10 (World Choir Games 2018)
ทั้งนี้ การเข้าร่วมแข่งขันการขับร้องประสานเสียงชิงแชมป์โลกครั้งที่ 10 (World Choir Games 2018) คณะนักร้องประสานเสียงของไทย ได้รับรางวัล 2 เหรียญทอง ในการแข่งขันครั้งนี้ ใน 2 สาขา ได้แก่ สาขา Mixed Chamber Choirs หรือวงประสานเสียงขนาดกลาง ที่มีทั้งเสียงผู้หญิงและเสียงผู้ชาย และสาขา Spiritual หรือ บทเพลงศาสนาของคนผิวสี โดยมีคณะนักร้องประสานเสียงเข้าร่วมจำนวนถึง 292 คณะ จาก 46 ประเทศ และจัดขึ้นเป็นประจำทุก 2 ปี ซึ่งการแข่งขันครั้งต่อไปในปี 2563 จะจัดขึ้นที่ประเทศเบลเยี่ยม

ที่มา : http://www.thaigov.go.th/news/contents/details/14829
