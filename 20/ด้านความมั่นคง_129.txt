รัฐบาลไทย-ข่าวทำเนียบรัฐบาล-รมช.มท.เป็นประธานจัดกิจกรรม On Ground :  คืนความสุขให้คนคลอง คืนสายคลองให้คนเมือง

วันจันทร์ที่ 27 สิงหาคม 2561
รมช.มท.เป็นประธานจัดกิจกรรม On Ground :  คืนความสุขให้คนคลอง คืนสายคลองให้คนเมือง
รมช.มท.เป็นประธานจัดกิจกรรม On Ground :  คืนความสุขให้คนคลอง คืนสายคลองให้คนเมือง
เมื่อวันที่ 26 สิงหาคม 2561 เวลา 14.00 น. ณ ชุมชนริมคลองลาดพร้าวประชาอุทิศ เขตห้วยขวาง กรุงเทพฯ  นายสุธี มากบุญ รัฐมนตรีช่วยว่าการกระทรวงมหาดไทย เป็นประธานจัดกิจกรรม On Ground :  คืนความสุขให้คนคลอง คืนสายคลองให้คนเมือง เพื่อสร้างการรับรู้ สร้างความร่วมมือและความสัมพันธ์ที่ดีกับชุมชน และมอบทะเบียนบ้านให้กับชุมชนริมคลองลาดพร้าวประชาอุทิศ และชุมชนหลังสมาคมโรงเรียนไทย – ญี่ปุ่น จำนวน  31 หลัง โดยมีผู้เข้าร่วมประกอบด้วย พลโท สรรเสริญ แก้วกำเนิด อธิบดีกรมประชาสัมพันธ์ นายสกลธี ภัททิยกุล  รองผู้ว่าราชการกรุงเทพมหานคร นายสมชาติ ภาระสุวรรณ ผู้อำนวยการสถาบันพัฒนาองค์กรชุมชน (องค์การมหาชน) ผู้แทนกระทรวงการพัฒนาสังคมและความมั่นคงของมนุษย์  ฝ่ายทหาร และตำรวจ
กิจกรรม On Ground: คืนความสุขให้คนคลอง คืนสายคลองให้คนเมือง เป็นกิจกรรมหนึ่งภายใต้โครงการจัดระเบียบชุมชนริมคลองลาดพร้าว โครงการก่อสร้างเขื่อน คสล. และประตูระบายน้ำคลองลาดพร้าว ในงานได้มีกิจกรรมพาสื่อมวลชนล่องเรือติดตามความคืบหน้าโครงการ การชมบูธกิจกรรม การรับฟังความคิดเห็น นิทรรศการ และการจัดจำหน่ายสินค้าธงฟ้าราคาประหยัดจากกรมการค้าภายใน และการออกหน่วยเคลื่อนที่ของสำนักงานเขตห้วยขวาง กรุงเทพมหานคร  และได้มีกิจกรรมเล่าสู่กันฟัง “วิถีชีวิตชาวชุมชนคลองลาดพร้าว กับการพัฒนาลำคลองลาดพร้าว”
ในการนี้ นายสุธี มากบุญ รัฐมนตรีช่วยว่าการกระทรวงมหาดไทย ได้กล่าวแสดงความยินดีกับชาวชุมชนริมคลองลาดพร้าวประชาอุทิศ ชุมชนหลังสมาคมโรงเรียน ไทย – ญี่ปุ่น ที่ได้รับมอบบ้าน ซึ่งจะได้มีที่อยู่อาศัยมั่นคง มีคุณภาพชีวิตที่ดีขึ้น และยังถือเป็นตัวอย่างชุมชนอื่นได้เห็นความก้าวหน้า พร้อมเน้นย้ำ สร้างความเชื่อมั่นต่อนโยบายการแก้ไขปัญหาด้วยการ “สานพลังประชารัฐ” ทุกหน่วยงานที่เกี่ยวข้องพร้อมให้การช่วยเหลือชุมชนที่เข้าร่วมโครงการในการพัฒนาการประกอบอาชีพ การดูแลสุขภาพอนามัย และการจัดการด้านสิ่งแวดล้อมของชุมชน มุ่งขับเคลื่อนงานเพื่อให้ชุมชนเข้มแข็ง มั่นคง มั่งคั่ง ยั่งยืนสืบไป
โครงการจัดระเบียบชุมชนริมคลองลาดพร้าว โครงการก่อสร้างเขื่อน คสล. และประตูระบายน้ำคลองลาดพร้าว เป็นนโยบายของรัฐบาลเพื่อแก้ไขปัญหาการบุกรุกแนวเขตคลองสาธารณะอันเป็นปัญหาที่ส่งผลกระทบปัญหาสิ่งแวดล้อม ปัญหาคุณภาพชีวิต รวมทั้งปัญหาน้ำท่วมเนื่องจากไม่สามารถเพิ่มประสิทธิภาพการระบายน้ำโดยรอบคลองสำคัญ 9 แห่งในกรุงเทพมหานคร ได้แก่ คลองบางซื่อ คลองบางเขน คลองลาดพร้าวและคลองสอง คลองเปรมประชากร คลองพระยาราชมนตรี คลองสามวา คลองลาดบัวขาว คลองประเวศบุรีรมย์ และคลองพระโขนง โดยมีหน่วยงานหลักที่รับผิดชอบประกอบด้วยกระทรวงมหาดไทยและกรุงเทพมหานครดำเนินการแก้ไขปัญหาการบุกรุกลำน้ำสาธารณะ และกระทรวงการพัฒนาสังคมและความมั่นคงของมนุษย์ดำเนินการกำหนดมาตรการจัดระเบียบและแก้ไขปัญหาชุมชนแออัดและการสร้างที่อยู่อาศัยรุกล้ำแนวลำคลองและทางระบายน้ำ เพื่อแก้ไขปัญหาคุณภาพชีวิต และปัญหาสิ่งแวดล้อม
ทั้งนี้ คลองลาดพร้าวถือเป็นคลองระบายน้ำสายหลักที่รองรับการระบายน้ำในพื้นที่ 8 เขต ได้แก่ เขตสายไหม เขตดอนเมือง เขตหลักสี่ เขตจตุจักร เขตบางเขน เขตห้วยขวาง เขตลาดพร้าว และเขตวังทองหลาง และด้วยเป็นคลองที่เชื่อมต่อระหว่างคลองหกวาสายล่างกับคลองแสนแสบ ซึ่งมีอุโมงค์ยักษ์พระรามเก้า – รามคำแหง ทำให้เป็นคลองที่มีศักยภาพสูงเมื่อได้รับการพัฒนา โดยโครงการจัดระเบียบชุมชนริมคลองลาดพร้าว การพัฒนาที่อยู่อาศัย ในพื้นที่เขตห้วยขวาง ได้ดำเนินการใน 13 ชุมชน 1,454 ครัวเรือน ซึ่งชุมชนริมคลองลาดพร้าวประชาอุทิศ มีผู้เข้าร่วมโครงการจำนวน 106 ครัวเรือน ขณะนี้ได้ก่อสร้างบ้านสามารถเข้าอยู่อาศัยแล้ว 11 หลังคาเรือน และอยู่ระหว่าง การก่อสร้างใกล้แล้วเสร็จ 47 ครัวเรือน และชุมชนหลังสมาคมโรงเรียน ไทย – ญี่ปุ่น เข้าร่วมโครงการ 74 ครัวเรือน ได้ก่อสร้างบ้านสามารถเข้าอยู่อาศัยแล้ว 20 หลังคาเรือน ซึ่งทั้ง 2 โครงการกำหนดจะเดินหน้าก่อสร้างให้ครบภายในปี พ.ศ. 2562 โครงการก่อสร้างเขื่อน คสล. ความยาวรวม 45.3 กิโลเมตร ได้มีการส่งมอบพื้นที่แล้ว รวม 22.39 กิโลเมตร และดำเนินการตอกเสาเข็มได้ 18.19 กิโลเมตร ความคืบหน้าทั้งโครงการคิดเป็น 33.27 เปอร์เซ็นต์ (ข้อมูล ณ 20 สิงหาคม 2561)

ที่มา : http://www.thaigov.go.th/news/contents/details/14944
