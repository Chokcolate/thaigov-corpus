รัฐบาลไทย-ข่าวทำเนียบรัฐบาล-"บิ๊กน้อย" ลงพื้นที่ย้ำผู้บริหาร โรงเรียนเอกชนใน จชต. มุ่งสู่ไทยแลนด์ 4.0 เน้น“ผลสัมฤทธิ์ เป็นรูปธรรม ยั่งยืน”

วันจันทร์ที่ 27 สิงหาคม 2561
"บิ๊กน้อย" ลงพื้นที่ย้ำผู้บริหาร โรงเรียนเอกชนใน จชต. มุ่งสู่ไทยแลนด์ 4.0 เน้น“ผลสัมฤทธิ์ เป็นรูปธรรม ยั่งยืน”
วันนี้ (27 ส.ค. 61) ที่โรงแรม หรรษา เจ.บี. อำเภอหาดใหญ่ จังหวัดสงขลา พล.อ. สุรเชษฐ์ ชัยวงศ์ หัวหน้าผู้แทนพิเศษของรัฐบาล/รมช.ศึกษาธิการ เป็นประธานเปิดการประชุมผู้บริหารโรงเรียนเอกชนในพื้นที่จังหวัดชายแดนภาคใต้
วันนี้ (27 ส.ค. 61) ที่โรงแรม หรรษา เจ.บี. อำเภอหาดใหญ่ จังหวัดสงขลา พล.อ. สุรเชษฐ์ ชัยวงศ์ หัวหน้าผู้แทนพิเศษของรัฐบาล/รมช.ศึกษาธิการ เป็นประธานเปิดการประชุมผู้บริหารโรงเรียนเอกชนในพื้นที่จังหวัดชายแดนภาคใต้ โดยมีนายชลำ อรรถธรรม รองเลขาธิการ รักษาราชการแทนเลขาธิการคณะกรรมการส่งเสริมการศึกษาเอกชน คณะผู้บริหารสถานศึกษา บุคลากรทางการศึกษาในพื้นที่จังหวัดชายแดนภาคใต้ ร่วมให้การต้อนรับ และเข้าร่วมประชุมจำนวนกว่า 800 คน
พล.อ. สุรเชษฐ์ ชัยวงศ์ หัวหน้าผู้แทนพิเศษของรัฐบาล/รมช.ศึกษาธิการ กล่าวว่า การดำเนินงานของรัฐบาล โดยกระทรวงศึกษาธิการ ได้น้อมนำยุทธศาสตร์พระราชทาน “เข้าใจ เข้าถึง พัฒนา” ของในหลวงรัชกาลที่ 9 มาเป็นแนวทางในการปฏิบัติ ซึ่งในหลวงรัชกาลที่ 10 ได้ทรงสืบสานพระราชปณิธาน พร้อมพัฒนาต่อยอดโดยเฉพาะพื้นฐานการศึกษาที่ดี จะนำพาไปสู่ความสำเร็จในทุกด้าน สู่ความมั่นคง มั่งคั่ง ยั่งยืน ของประเทศชาติสืบไป พร้อมขอชื่นชมภาคเอกชนที่เข้ามามีส่วนร่วมในการจัดการศึกษา ซึ่งนับเป็นการแบ่งเบาภาระของรัฐบาล โดยเฉพาะอย่างยิ่งในจังหวัดชายแดนภาคใต้ โรงเรียนเอกชนมีความสำคัญและมีบทบาทมากในการจัดการศึกษาให้กับเยาวชน สามารถตอบสนองความต้องการของชุมชนในพื้นที่ ซึ่งส่วนใหญ่นับถือศาสนาอิสลามได้เป็นอย่างดี ไม่ว่าจะเป็นโรงเรียนเอกชนในระบบ หรือนอกระบบ เช่น สถาบันศึกษาปอเนาะ และศูนย์การศึกษาอิสลามประจำมัสยิด (ตาดีกา)
จากนโยบายการนำประเทศไทยสู่ไทยแลนด์ 4.0 ของรัฐบาล โรงเรียนเอกชนมีความจำเป็นต้องพัฒนาคุณภาพ มาตรฐานการจัดการศึกษาให้สูงขึ้นอย่างต่อเนื่องและยั่งยืน เพื่อพัฒนาเยาวชนในพื้นที่ให้เป็นผู้มีความรู้ ความสามารถ มีคุณธรรม จริยธรรมนำหน้า มีความรักและเลื่อมใสในสถาบันชาติ ศาสนา พระมหากษัตริย์ มีความเสียสละ และมีจิตอาสา โดยปรับปรุงการจัดการเรียนการสอนตามหลักสูตรให้มีความเหมาะสมกับบริบท และอัตลักษณ์ของสถานศึกษา โดยมุ่งเน้นให้การศึกษาเป็นกลไกในการสร้างการอยู่ร่วมกันอย่างสันติสุขในสังคมพหุวัฒนธรรม การเพิ่มโอกาสและความเสมอภาค ในการเข้าถึงบริการการศึกษาที่มีคุณภาพและมาตรฐานของประชาชนทุกช่วงวัย ทุกกลุ่มเป้าหมาย เพิ่มประสิทธิภาพการบริหารจัดการศึกษาที่เน้นการบูรณาการทุกระดับ พัฒนากำลังคนที่สอดคล้องกับตลาดแรงงานในพื้นที่ และการพัฒนาของประเทศ เพื่อบรรลุผลสำเร็จตามเป้าหมายที่กำหนดได้ต่อไป
ด้าน นายชลำ อรรถธรรม รองเลขาธิการ รักษาราชการแทนเลขาธิการคณะกรรมการส่งเสริมการศึกษาเอกชน กล่าวว่า การจัดประชุมในครั้งนี้มีวัตถุประสงค์เพื่อให้ผู้เข้าร่วมประชุมได้รับฟังนโยบาย และแนวทางการพัฒนาการศึกษาเอกชนจังหวัดชายแดนภาคใต้ ทั้งด้านนโยบายการพัฒนาการศึกษาจากผู้บริหาร และด้านวิชาการจากวิทยากรผู้ทรงคุณวุฒิ โดยผู้เข้าร่วมประชุม ประกอบด้วย ผู้บริหารโรงเรียนเอกชนในจังหวัดชายแดนภาคใต้ ผู้บริหารสถาบันศึกษาปอเนาะ และศูนย์การศึกษาอิสลามประจำมัสยิด (ตาดีกา) ผู้บริหาร และบุคลากรสำนักงานคณะกรรมการส่งเสริมการศึกษาเอกชน สำนักงานการศึกษาเอกชนจังหวัด สำนักงานการศึกษาเอกชนอำเภอ ผลที่คาดว่าจะได้รับจากการประชุมในครั้งนี้ ผู้บริหารโรงเรียนเอกชนในจังหวัดชายแดนภาคใต้ สามารถนำความรู้ ความเข้าใจ ที่ได้รับไปปรับใช้ในการบริหารจัดการโรงเรียนในการพัฒนาคุณภาพการศึกษาเอกชนในจังหวัดชายแดนภาคใต้ อย่างมั่นคงและยั่งยืนต่อไป
ทั้งนี้ สำนักงานฯ ขอขอบคุณสถาบันทดสอบทางการศึกษาแห่งชาติ ที่ได้อนุเคราะห์ให้นำผลการทดสอบ O-NET มาใช้เพื่อพัฒนาคุณภาพการเรียนการสอน เพื่อยกระดับผลสัมฤทธิ์ทางการเรียนของนักเรียน
สำหรับกิจกรรมภายในงานประกอบด้วย การบรรยายพิเศษ หัวข้อ “นโยบายและแนวทางพัฒนาการศึกษาจังหวัดชายแดนภาคใต้” โดย พล.อ. สุรเชษฐ์ ชัยวงศ์ หัวหน้าผู้แทนพิเศษของรัฐบาล/รมช.ศึกษาธิการ
และผู้แทนเอกชน 5 จังหวัดชายแดนภาคใต้ ร่วมแสดงความคิดเห็น การบรรยาย หัวข้อ “การพัฒนาการศึกษาเอกชนในศตวรรษที่ 21” โดย นายชลำ อรรถธรรม รองเลขาธิการ รักษาราชการแทนเลขาธิการคณะกรรมการส่งเสริมการศึกษาเอกชน
หลังจากนั้นในช่วงบ่าย จัดให้มีการบรรยาย หัวข้อ “การพัฒนาคุณภาพการศึกษาในจังหวัดชายแดนภาคใต้” โดย รศ.ดร.สัมพันธ์ พันธุ์พฤกษ์ ผู้อำนวยการสถาบันทดสอบทางการศึกษา (องค์การมหาชน) และการบรรยาย หัวข้อ “การประกันคุณภาพการศึกษาแนวใหม่” โดย ดร.ประยูร หรั่งทรัพย์ ผู้เชี่ยวชาญเฉพาะด้านส่งเสริมมาตรฐานการศึกษา สำนักงานคณะกรรมการส่งเสริมการศึกษาเอกชน

ที่มา : http://www.thaigov.go.th/news/contents/details/14941
