รัฐบาลไทย-ข่าวทำเนียบรัฐบาล-พม. จับมือภาคีเครือข่าย ลงนาม MOU มุ่งพัฒนาฐานข้อมูลการดำเนินคดี และช่วยเหลือผู้เสียหายจากการค้ามนุษย์ เพื่อเป็นต้นแบบของอาเซียน


วันจันทร์ที่ 6 สิงหาคม 2561
178
พม. จับมือภาคีเครือข่าย ลงนาม MOU มุ่งพัฒนาฐานข้อมูลการดำเนินคดี และช่วยเหลือผู้เสียหายจากการค้ามนุษย์ เพื่อเป็นต้นแบบของอาเซียน
พม. จับมือภาคีเครือข่าย ลงนาม MOU มุ่งพัฒนาฐานข้อมูลการดำเนินคดี และช่วยเหลือผู้เสียหายจากการค้ามนุษย์ เพื่อเป็นต้นแบบของอาเซียน
วันที่ 5 ส.ค. 61 เวลา 13.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นสักขีพยานในพิธีลงนามบันทึกข้อตกลงระหว่างหน่วยงานที่เกี่ยวข้อง เพื่อพัฒนา ความร่วมมือในการป้องกันและปราบปรามการค้ามนุษย์ของประเทศไทย ซึ่งเป็นหนึ่งในกิจกรรมสำคัญภายในงาน Thailand Social Expo 2018 ณ ห้องฟีนิกซ์ 2 ศูนย์การแสดงสินค้าและการประชุม อิมแพ็ค เมืองทองธานี จังหวัดนนทบุรี
กระทรวงการพัฒนาสังคมและความมั่นคงของมนุษย์ (พม.) มุ่งมั่นเป็นองค์กรที่มีบทบาทนำด้านการพัฒนาสังคม และการแก้ไขปัญหาสังคมอย่างเป็นระบบ เพื่อนำพาประเทศไทย ไปสู่ "ไทยแลนด์ 4.0” ตามนโยบายของรัฐบาล ภายใต้การนำของ พลเอก ประยุทธ์ จันทร์โอชา นายกรัฐมนตรี โดยเฉพาะการป้องกันและปราบปรามการค้ามนุษย์ ซึ่งเป็นนโยบายสำคัญของรัฐบาล ด้วยตระหนักว่า ปัญหาการค้ามนุษย์เป็นการละเมิดสิทธิมนุษยชนอย่างร้ายแรง กระทรวง พม. จึงร่วมกับภาคีเครือข่ายที่เกี่ยวข้อง ผนึกกำลังพัฒนางานในการคุ้มครองช่วยเหลือผู้เสียหายจากการค้ามนุษย์ ตามหลักมาตรฐานสากล โดยพัฒนาระบบฐานข้อมูลและการบังคับคดี จนนำไปสู่การจัดพิธีลงนามบันทึกข้อตกลง 2 ฉบับ ในวันนี้ ได้แก่ 1) บันทึกข้อตกลงว่าด้วยแนวทางปฏิบัติร่วมกันระหว่างหน่วยงานที่เกี่ยวข้อง เรื่อง ระบบฐานข้อมูลของประเทศไทยด้านการดำเนินคดีและการช่วยเหลือผู้เสียหายจากการค้ามนุษย์ พ.ศ. 2561 ประกอบด้วย 10 หน่วยงาน ดังนี้ กระทรวง พม. สำนักงานตำรวจแห่งชาติ กรมสอบสวนคดีพิเศษ สำนักงานอัยการสูงสุด สำนักงานศาลยุติธรรม สำนักงานคณะกรรมการป้องกันและปราบปรามการฟอกเงิน สำนักงานคณะกรรมการป้องกันและปราบปรามการทุจริตในภาครัฐ กรมคุ้มครองสิทธิและเสรีภาพ กรมการปกครอง และสำนักงานพัฒนารัฐบาลดิจิทัล (องค์การมหาชน) เพื่อพัฒนาระบบฐานข้อมูลให้เป็นปัจจุบัน ถูกต้อง ครบถ้วน และครอบคลุม และเพื่อให้เกิดการบูรณาการเชื่อมโยงข้อมูลสารสนเทศระหว่างหน่วยงานที่เกี่ยวข้อง และ 2) บันทึกความร่วมมือว่าด้วยการให้ความช่วยเหลือผู้เสียหายจากการค้ามนุษย์ เพื่อบังคับคดีให้เป็นไปตามคำพิพากษา ประกอบด้วย 5 หน่วยงาน ดังนี้ กระทรวง พม. สำนักงานศาลยุติธรรม กรมบังคับคดี กรมการขนส่ง และกรมการปกครอง เพื่อร่วมมือกันอำนวยความสะดวกในการบังคับคดี และช่วยเหลือเยียวยาให้กับผู้เสียหายจากการค้ามนุษย์ ให้ได้รับเงินชดเชยตามคำพิพากษาอย่างรวดเร็วและเป็นธรรม
ทั้งนี้ พิธีลงนามบันทึกข้อตกลงทั้ง 2 ฉบับข้างต้น เป็นความพยายามอย่างสำคัญของประเทศไทย ในการนำเทคโนโลยีเข้ามาช่วยสนับสนุนในการแก้ไขปัญหาดังกล่าว โดยเฉพาะระบบฐานข้อมูล ซึ่งถือว่าเป็นประเทศหนึ่งในกลุ่มสมาชิกอาเซียนที่เป็นต้นแบบในการบูรณาการระบบฐานข้อมูลที่มีก้าวหน้า โดยจะได้มีการนำไปต่อยอดสำหรับการศึกษาวิเคราะห์เส้นทางและรูปแบบของการค้ามนุษย์ เพื่อให้เกิดประโยชน์ในการหารือกับประเทศต้นทาง ทางผ่าน และปลายทางของขบวนการค้ามนุษย์ ในการป้องกันมิให้เกิดการค้ามนุษย์ โดยมุ่งเน้นการแก้ไขที่สาเหตุของปัญหาอย่างแท้จริง เป็นการแสดงถึงเจตนารมณ์ร่วมกันในการแก้ไขปัญหาการค้ามนุษย์อย่างยั่งยืนของประเทศไทยต่อไป

ที่มา : http://www.thaigov.go.th/news/contents/details/14379