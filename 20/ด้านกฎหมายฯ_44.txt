รัฐบาลไทย-ข่าวทำเนียบรัฐบาล-ม.ล.ปนัดดาฯ ปาฐกถาพิเศษ เรื่อง “ธรรมาภิบาลสำหรับผู้บริหาร” แก่คณะผู้บริหาร เจ้าหน้าที่  และนักศึกษามหาวิทยาลัยราชภัฏพระนคร

วันศุกร์ที่ 24 สิงหาคม 2561
ม.ล.ปนัดดาฯ ปาฐกถาพิเศษ เรื่อง “ธรรมาภิบาลสำหรับผู้บริหาร” แก่คณะผู้บริหาร เจ้าหน้าที่  และนักศึกษามหาวิทยาลัยราชภัฏพระนคร
ม.ล.ปนัดดาฯ ปาฐกถาพิเศษ เรื่อง “ธรรมาภิบาลสำหรับผู้บริหาร” แก่คณะผู้บริหาร เจ้าหน้าที่ และนักศึกษามหาวิทยาลัยราชภัฏพระนคร
เมื่อวันพฤหัสบดีที่ ๒๓ สิงหาคม ๒๕๖๑ เวลา ๑๔.๔๕ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ปาฐกถาพิเศษ เรื่อง “ธรรมาภิบาลสำหรับผู้บริหาร”
ให้แก่ คณะผู้บริหาร ประกอบด้วย อธิการบดี รองอธิการบดี ผู้ช่วยอธิการบดี คณบดี
ผู้อำนวยการสำนัก/สถาบัน/กอง ประธานสาขาวิชา/หลักสูตร หัวหน้าสำนักงานคณบดี
และหัวหน้าสำนักผู้อำนวยการ ของมหาวิทยาลัยราชภัฏพระนคร และนักศึกษา
ณ ห้องประชุมเฉลิมพระบารมี อาคารเฉลิมพระเกียรติ มหาวิทยาลัยราชภัฏพระนคร เขตบางเขน
ม.ล.ปนัดดาฯ กล่าวตอนหนึ่งว่า "ผมมีความเชื่อมั่นยิ่งว่า ในทุกสังคมของทุกๆ ประเทศ
ที่จะมีความเจริญก้าวหน้า เรียกว่าเป็น “สังคมคุณภาพ” ได้นั้น ความสำคัญอยู่ที่การมีแบบอย่าง
หรือ 'Role Model' ที่ดี เหมือนกับสุภาษิตไทยที่บุพการี ครูอาจารย์ สอนเราไว้ “หัวไม่ส่าย หางไม่กระดิก”
อันมีความหมายถึง การกระทำอะไรก็ตามแต่ ความสำคัญและความเป็น “ต้นแบบ”
ย่อมมาจากบุคคลผู้เป็นหัวหน้าองค์กร จากหัวหน้าครอบครัวและชุมชน จะผิดจะถูก จะโปร่งใสไม่โปร่งใส
ท่านครูอาจารย์ต้องช่วยกันปลูกฝังค่านิยมของความซื่อสัตย์สุจริต มีความเพียร คือการยึดหลักสุจริตธรรม
ให้เป็น “Code of Honour” เป็นพื้นฐานชีวิตที่สำคัญอันดับแรกแก่ศิษย์ทุกคน ต้องช่วยกันเสริมสร้าง
ความรู้ทางวิชาการ วิชาภาษาต่างประเทศ อันหมายรวมถึงภาษาประเทศเพื่อนบ้าน
ควบคู่ไปกับการเรียนรู้หลักคุณธรรมจริยธรรม การใช้ปัญญานำสิ่งที่ดีสู่ชีวิต เดินหน้าสู่การมีชีวิตที่พอเพียง
และมีความซื่อตรง อีกประการหนึ่งซึ่งเป็นสิ่งที่วิทยากรได้พบเห็น คือความเสมอต้นเสมอปลาย
หรือความสม่ำเสมอในการทำสิ่งที่ถูกต้อง เป็นคุณความดีแก่สังคม จนกลายเป็นความสำนึกโดยธรรมชาติว่า
การทำความดีถือเป็นสามัญสำนึกของทุกๆ คน และไม่ใช่เรื่องลำบากในการกระทำอีกต่อไป"

ที่มา : http://www.thaigov.go.th/news/contents/details/14868
