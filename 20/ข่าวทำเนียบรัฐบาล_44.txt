รัฐบาลไทย-ข่าวทำเนียบรัฐบาล-นาย Hiroki Mitsumata ประธาน JETRO Bangkok เข้าเยี่ยมคารวะรองนายกรัฐมนตรี (นายวิษณุ เครืองาม) เพื่อรายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทย

วันพุธที่ 1 สิงหาคม 2561
นาย Hiroki Mitsumata ประธาน JETRO Bangkok เข้าเยี่ยมคารวะรองนายกรัฐมนตรี (นายวิษณุ เครืองาม) เพื่อรายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทย
นาย Hiroki Mitsumata ประธาน JETRO Bangkok เข้าเยี่ยมคารวะรองนายกรัฐมนตรี (นายวิษณุ เครืองาม) เพื่อรายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทย
วันนี้ (วันพุธที่ 1 ส.ค. 2561) เวลา 09.30 น. นาย Hiroki Mitsumata ประธาน JETRO Bangkok
เข้าเยี่ยมคารวะรองนายกรัฐมนตรี (นายวิษณุ เครืองาม) ณ ห้องรับรอง 1 ตึกบัญชาการ 1 ทำเนียบรัฐบาล
สรุปสาระสำคัญของการหารือ ดังนี้
รองนายกรัฐมนตรีกล่าวต้อนรับประธาน JETRO Bangkok อีกครั้ง หลังจากที่ได้พบเมื่อวันที่ 1 ก.พ. 2561 ในการรายงานผลการสำรวจฯ ประจำครึ่งหลังของปี 2560 และกล่าวแสดงความเสียใจต่อกรณีเหตุการณ์แผ่นดินไหวในภูมิภาคคันไซ และเหตุการณ์น้ำท่วม – ดินถล่มทางภาคตะวันตกของญี่ปุ่น ในช่วงเดือน มิถุนายนถึงกรกฎาคมที่ผ่านมา ส่งผลต่อชีวิตและทรัพย์สินของประชาชนจำนวนมาก ซึ่งต้องขอขอบคุณรัฐบาลญี่ปุ่นที่ให้การช่วยเหลือเยาวชนไทย 12 คน และผู้ฝึกสอน ออกจากถ้ำหลวง จังหวัดเชียงราย โดย JICA ได้ส่งผู้เชี่ยวชาญมาช่วยในภารกิจนี้ จนภารกิจสำเร็จ ซึ่งนาย Hiroki Mitsumata แสดงความชื่นชมคนไทย และรัฐบาลไทย ที่แสดงพลังในการจัดการภารกิจช่วยเหลือเยาวชนและผู้ฝึกสอนครั้งนี้ จนประสบความสำเร็จ พร้อมขอบคุณที่รัฐบาลไทยได้ให้การช่วยเหลือผู้ประสบภัยจากกรณีเหตุการณ์แผ่นดินไหว และเหตุการณ์น้ำท่วม – ดินถล่ม ในครั้งนี้ด้วย
รองนายกรัฐมนตรีแสดงความยินดีกับคณะผู้บริหารหอการค้าญี่ปุ่น กรุงเทพฯ ชุดใหม่ พร้อมกล่าวว่ารัฐบาลไทยพร้อมทำงานร่วมกับ JETRO อย่างใกล้ชิด และขอบคุณที่ JETRO รายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทย ทุกครึ่งปี ซึ่งการดำเนินการสำรวจความคิดเห็นดังกล่าวเป็นประโยชน์ต่อรัฐบาลในการอำนวยความสะดวกนักลงทุนชาวญี่ปุ่นในไทย ซึ่งเป็นคู่ค้าที่สำคัญของไทย อย่างไรก็ตาม รองนายกรัฐมนตรีเห็นว่าบริษัทฯ ญี่ปุ่นที่ตอบแบบสอบถามยังมีสัดส่วนน้อย จึงอยากให้ JETRO ประชาสัมพันธ์ให้มีจำนวนผู้ตอบแบบสอบถามเพิ่มมากขึ้น เพื่อให้รัฐบาลได้ทราบถึงความต้องการและอุปสรรคของภาคเอกชนญี่ปุ่นในไทยได้อย่างชัดเจน และรัฐบาลไทยจะได้ปรับปรุง แก้ไขปัญหาต่างๆ ได้ดียิ่งขึ้น
โอกาสนี้ รองนายกรัฐมนตรีมีความยินดีที่ญี่ปุ่นเป็นผู้ลงทุนอันดับ 1 ใน EEC โดยรัฐบาลพร้อมให้การดูแลพัฒนาการลงทุนในพื้นที่ EEC อย่างเป็นระบบ รวมทั้งมีการกำหนดสิทธิประโยชน์แก่นักลงทุนอย่างชัดเจน ซึ่งนักลงทุนญี่ปุ่นสามารถประสานงานกับ BOI และสำนักงาน EEC ได้

ที่มา : http://www.thaigov.go.th/news/contents/details/14265
