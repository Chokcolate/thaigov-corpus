รัฐบาลไทย-ข่าวทำเนียบรัฐบาล-นายกรัฐมนตรีเป็นประธานการประชุม หัวหน้าส่วนราชการระดับปลัดกระทรวง หรือเทียบเท่า ครั้งที่ 3/2561

วันพฤหัสบดีที่ 2 สิงหาคม 2561
นายกรัฐมนตรีเป็นประธานการประชุม หัวหน้าส่วนราชการระดับปลัดกระทรวง หรือเทียบเท่า ครั้งที่ 3/2561
นายกรัฐมนตรีเป็นประธานการประชุมหัวหน้าส่วนราชการระดับปลัดกระทรวงหรือเทียบเท่า ครั้งที่ 3/2561 ณ กระทรวงทรัพยากรธรรมชาติและสิ่งแวดล้อม
วันนี้ (2 ส.ค.61) เวลา 09.30 น. ณ ห้องประชุมอารีย์สัมพันธ์ ชั้น 3 อาคารกรมส่งเสริมคุณภาพสิ่งแวดล้อม กระทรวงทรัพยากรธรรมชาติและสิ่งแวดล้อม ถนนพระราม 6 เขตพญาไท กรุเทพมหานคร พลเอก ประยุทธ์ จันทร์โอชา นายกรัฐมนตรี เป็นประธานการประชุมหัวหน้าส่วนราชการระดับปลัดกระทรวงหรือเทียบเท่า ครั้งที่ 3/2561 ร่วมกับหน่วยงานที่เกี่ยวข้อง โดยมี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม นายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อม นางเมธินี เทพมณี เลขาธิการ ก.พ. คณะผู้บริหาร ข้าราชการ พนักงานราชการ และเจ้าหน้าที่กระทรวงทรัพยากรธรรมชาติและสิ่งแวดล้อมให้การต้อนรับ
พร้อมกันนี้ นายกรัฐมนตรี ได้เยี่ยมชมนิทรรศการการดำเนินงานของกระทรวงทรัพยากรธรรมชาติและสิ่งแวดล้อม อาทิ แผนฟื้นฟูและพัฒนาแหล่งท่องเที่ยวในพื้นที่วนอุทยานถ้ำหลวง - ขุนน้ำนางนอน ตำบลโป่งผา อำเภอแม่สาย จังหวัดเชียงราย การจัดการสิ่งแวดล้อม (ทำความดีด้วยหัวใจ ลดรับ ลดให้ ลดใช้ถุงพลาสติก) การป้องกันและแก้ไขปัญหาหมอกควันภาคเหนือ ตลอดจนการแสดงผลการดำเนินงานของโรงเรียนวัดตโปทาราม จังหวัดชลบุรี ในการลดเวลาเรียนเพิ่มเวลาเรียนรู้ ตามนโยบายรัฐบาล โดยการดำเนินโครงการฝึกทักษะอาชีพนักเรียน ในด้านต่าง ๆ ทั้งเรื่องอาหาร เครื่องดื่ม ผักอินทรีย์ ท่องเที่ยวและบริการ เพื่อนักเรียนจะสามารถนำไปประกอบอาชีพได้ในอนาคต โดยเฉพาะการเป็นโรงเรียนปลอดขยะ ด้วยการนำวัสดุเหลือใช้หรือทิ้งแล้วมาทำประโยชน์ เช่น การนำกากกาแฟมาทำสครับขัดผิว หรือการนำขยะสดไปทำน้ำหมักชีวภาพ เป็นต้น
จากนั้น เลขาธิการ ก.พ. ได้กล่าวแนะนำปลัดกระทรวงทรัพยากรธรรมชาติและสิ่งแวดล้อมในฐานเจ้าภาพการจัดประชุม
โอกาสนี้ นายกรัฐมนตรี ได้กล่าวเปิดการประชุมฯ โดยกล่าวขอบคุณหัวหน้าส่วนราชการระดับปลัดกระทรวงหรือเทียบเท่า ซึ่งนายกรัฐมนตรีให้ความสำคัญอย่างมากกับข้าราชการประจำเพราะเป็นผู้ที่ต้องปฏิบัติงานตามภารกิจประจำของตนเองเพื่อประโยชน์ของประชาชนและปฏิบัติงานตามนโยบายรัฐบาล เพื่อที่จะร่วมกันขับเคลื่อนประเทศไปสู่เป้าหมายที่กำหนด พร้อมย้ำว่าการจัดทำแผนงานโครงการต่าง ๆ และแผนแม่บทต้องกำหนดเป้าหมายและระยะเวลาในการดำเนินการแต่ละช่วงให้ชัดเจน สอดคล้องกับยุทธศาสตร์ 20 ปี และแผนพัฒนาเศรษฐกิจและสังคมแห่งชาติ ตลอดจนนโยบายด้านการพัฒนาประเทศในอนาคต
ขณะที่ปลัดกระทรวงทรัพยากรธรรมชาติและสิ่งแวดล้อม ได้กล่าวแนะนำคณะผู้บริหาร พร้อมรายงานภารกิจสำคัญและสรุปผลงานสำคัญของกระทรวงทรัพยากรธรรมชาติและสิ่งแวดล้อม และนำเสนอประเด็นที่ต้องการให้นายกรัฐมนตรีพิจารณาสนับสนุน มอบนโยบายสั่งการต่อไป
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14292
