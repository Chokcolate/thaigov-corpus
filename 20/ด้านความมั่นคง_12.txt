รัฐบาลไทย-ข่าวทำเนียบรัฐบาล-กสร. ประกาศผลรางวัล Thailand labour Management Excellence Award 2018

วันอังคารที่ 24 กรกฎาคม 2561
กสร. ประกาศผลรางวัล Thailand labour Management Excellence Award 2018
กรมสวัสดิการและคุ้มครองแรงงาน ประกาศผลคัดเลือกสถานประกอบกิจการบริหารจัดการด้านแรงงานยอดเยี่ยม Thailand Labour Management Excellence Award 2018 บ.เอ็นเอ็มบี-มินีแบ คว้า 2 รางวัล ขนาดใหญ่และกลาง บ.ซันเด้น คว้าสถานประกอบกิจการขนาดเล็ก เตรียมเข้ารับถ้วยร
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า กสร. ได้กำหนดจัดพิธีมอบถ้วยรางวัลพระราชทานสมเด็จพระเทพรัตนราชสุดาฯ สยามบรมราชกุมารี ประจำปี 2561 Thailand Labour Management Excellence Award 2018 แก่สถานประกอบกิจการที่มีระบบบริหารจัดการด้านแรงงานยอดเยี่ยมที่สามารถดำเนินการได้ถูกต้องครบถ้วนทั้ง 3 ด้าน คือ มีผลงานด้านมาตรฐานแรงงานไทย ด้านแรงงานสัมพันธ์และสวัสดิการแรงงาน รวมทั้งด้านความปลอดภัย อาชีวอนามัย และสภาพแวดล้อมในการทำงานต่อเนื่องจนถึงปัจจุบัน โดยปีนี้จัดขึ้นเป็นปีที่ 2 ขณะนี้คณะกรรมการได้พิจารณาคัดเลือกสถานประกอบกิจการที่มีคุณสมบัติครบถ้วนเสร็จสิ้นแล้ว ดังนี้ สถานประกอบกิจการขนาดใหญ่ บริษัท เอ็นเอ็มบี-มินีแบ ไทย จำกัด (โรงงานอยุธยา) ขนาดกลาง บริษัท เอ็นเอ็มบี-มินีแบ ไทย จำกัด (โรงงานโรจนะ) และขนาดเล็ก ได้แก่ บริษัท ซันเด้น (ประเทศไทย) จำกัด
อธิบดีกสร. กล่าวต่อไปว่า สถานประกอบกิจการที่ได้รับการคัดเลือกทั้ง 3 แห่ง จะเข้ารับในพิธีมอบรางวัล Thailand Labour Management Excellence Award 2018 ที่จะจัดขึ้นในวันพฤหัสบดีที่ 23 สิงหาคม 2561ณ ศูนย์แสดงสินค้าและการประชุมอิมแพค เมืองทองธานี นนทบุรี นอกจากนี้ ภายในงานยังมีการมอบรางวัลสถานประกอบกิจการดีเด่นในแต่ละด้าน คือ ด้านแรงงานสัมพันธ์และสวัสดิการแรงงาน สถานประกอบกิจการต้นแบบดีเด่นด้านความปลอดภัย อาชีวอนามัย และสภาพแวดล้อมในการทำงาน สถานประกอบกิจการที่ธำรงรักษาระบบมาตรฐานแรงงานไทยและรางวัลอื่น ๆ อีก 481 รางวัลด้วย

ที่มา : http://www.thaigov.go.th/news/contents/details/14075
