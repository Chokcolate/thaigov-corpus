รัฐบาลไทย-ข่าวทำเนียบรัฐบาล-กรมวิชาการเกษตรชี้แจง ประเด็นพบสารพิษจำนวนมากในผักไฮโดรโปนิกส์


วันพฤหัสบดีที่ 2 สิงหาคม 2561
98
พิมพ์
กรมวิชาการเกษตรชี้แจง ประเด็นพบสารพิษจำนวนมากในผักไฮโดรโปนิกส์
กรมวิชาการเกษตรชี้แจง ประเด็นพบสารพิษจำนวนมากในผักไฮโดรโปนิกส์
เมื่อวันที่ 15 กรกฎาคม 2561 นายสุวิทย์ ชัยเกียรติยศ อธิบดีกรมวิชาการเกษตร กรมวิชาการเกษตร กระทรวงเกษตรและสหกรณ์ ชี้แจงประเด็นพบสารพิษจำนวนมากในผักไฮโดรโปนิกส์ ดังนี้
จากกรณีเพจ MOREMOVE นำเสนอข้อมูลจากมูลนิธิชีววิถีหรือไบโอไทย ระบุว่า พบสารเคมีตกค้างเกินมาตรฐานในผักไฮโดรโปนิกส์มากกว่าผักปลูกโดยใช้ดิน เนื่องจากผักไฮโดรโปนิกส์มักอยู่ในโรงเรือนที่มีร่มเงาหรือผนังกั้น ส่งผลให้สารเคมีต่าง ๆ ที่ฉีดพ่นสลายตัวช้ากว่าผักที่ปลูกโดยใช้ดินและยังสะสมอยู่ในโรงเรือนและวัสดุปลูก ไม่ถูกสลายด้วยจุลินทรีย์อีกด้วย ดังนั้นจึงเรียกร้องให้หน่วยงานที่เกี่ยวข้องเข้ามาดูแลเรื่องดังกล่าวโดยเร็ว
กรมวิชาการเกษตร ขอชี้แจงว่า การปลูกพืชแบบไฮโดรโปนิกส์เป็นการปลูกพืชแบบไม่ใช้ดิน อาศัยการให้ธาตุอาหารในรูปแบบสารละลาย แต่ในการปลูกบางพื้นที่ยังใช้สารเคมีป้องกันกำจัดศัตรูพืชได้  ซึ่งการปลูกแบบไฮโดรโปนิกส์ไม่ใช่การทำเกษตรอินทรีย์ เกษตรกรจึงสามารถใช้ปุ๋ยเคมีและสารเคมีป้องกันกำจัดศัตรูพืชตามคำแนะนำบนฉลากวัตถุอันตราย และเว้นระยะการใช้ก่อนการเก็บเกี่ยว เช่นเดียวกับการปลูกพืชในระบบ GAP หรือการปลูกพืชในระบบอื่น  ซึ่งหากปฏิบัติตามคำแนะนำดังกล่าวจะไม่มีสารตกค้างในผลผลิตแต่อย่างใด
การปลูกพืชในดินโดยปกติสารเคมีจะมีการสลายตัวได้เร็ว เนื่องจากปัจจัยของอุณหภูมิและแสงแดดรวมทั้งมีจุลินทรีย์ที่ช่วยสลายสารเคมีลงไปในดิน  แต่การปลูกพืชแบบไม่ใช้ดินหรือในโรงเรือนจะไม่มีจุลินทรีย์เป็นตัวช่วยจึงสลายตัวได้ช้า  อย่างไรก็ตาม กรมวิชาการเกษตรมีคำแนะนำให้เกษตรกรที่ปลูกพืชในโรงเรือนใช้ชีวภัณฑ์ เช่น ไตรโครเดอร์มา  และไส้เดือนฝอยทดแทนการใช้สารเคมี  หรือหากมีความจำเป็นต้องใช้ให้ใช้ตามคำแนะนำในฉลากและเว้นระยะการใช้ก่อนการเก็บเกี่ยวให้ถูกต้อง
-----------------------

ที่มา : http://www.thaigov.go.th/news/contents/details/14098