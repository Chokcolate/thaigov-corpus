รัฐบาลไทย-ข่าวทำเนียบรัฐบาล-ก.อุตฯ ร่วมคณะนายกรัฐมนตรีลงพื้นที่จังหวัดระนอง

วันจันทร์ที่ 20 สิงหาคม 2561
ก.อุตฯ ร่วมคณะนายกรัฐมนตรีลงพื้นที่จังหวัดระนอง
นายอุตตม สาวนายน รัฐมนตรีว่าการกระทรวงอุตสาหกรรม และคณะ เพื่อมอบสมุดประจำตัวผู้ได้รับเลือกให้ทำกินในชุมชนตามนโยบายรัฐบาลในลักษณะแปลงรวม ณ หอประชุมพระยาดำรงสุจริตมหิศรภักดี (คอซู้เจียง) ศูนย์ราชการจังหวัดระนอง ตำบลบางริ้น อำเภอเมือง จังหวัดระนอง
วันนี้ (20 สิงหาคม 2561) เวลา 08.45 น. นายอุตตม สาวนายน รัฐมนตรีว่าการกระทรวงอุตสาหกรรม พร้อมด้วย นายพสุ โลหารชุน ปลัดกระทรวงอุตสาหกรรม นายสุรพล ชามาตลย์ หัวหน้าผู้ตรวจราชการกระทรวงอุตสาหกรรม ร่วมคณะนายกรัฐมนตรี พลเอกประยุทธ์ จันทร์โอชา พบปะประชาชน ณ หอประชุมพระยาดำรงสุจริตมหิศรภักดี (คอซู้เจียง) ศูนย์ราชการจังหวัดระนอง ตำบลบางริ้น อำเภอเมือง จังหวัดระนอง เพื่อมอบสมุดประจำตัวผู้ได้รับเลือกให้ทำกินในชุมชนตามนโยบายรัฐบาลในลักษณะแปลงรวม
เวลา 10.20 น. คณะนายกรัฐมนตรี ได้ลงพื้นที่เยี่ยมชมบ่อน้ำพุร้อนรักษะวาริน ตำบลเขานิเวศน์ อำเภอเมือง จังหวัดระนอง ซึ่งบ่พน้ำร้อนเกิดขึ้นเองตามธรรมชาติมีอยู่ 3 บ่อ คือ บ่อพ่อ บ่อแม่ และบ่อลูกสาว ทั้ง 3 บ่อมีอุณหภูมิสูงประมาณ 65 องศาเซลเซียส โดยน้ำพุร้อนแห่งนี้มีแร่ธาตุที่สำคัญและเป็นแหล่งเดียวในประเทศไทยที่ไม่มีสารกำมะถันเจือปนอยู่ สามารถดื่มได้จากแหล่งกำเนิด ซึ่งมีประโยชน์ต่อร่างกายในแง่การบำบัดรักษาสุขภาพ โดยกระทรวงอุตสาหกรรม ได้ให้การสนันสนุนส่งเสริมยกระดับการพัฒนาผู้ประกอบการ กลุ่มวิสาหกิจชุมชน ให้ได้รับมาตรฐานผลิตภัณฑ์ชุมชน การออกแบบบรรจุภัณฑ์ การพัฒนาองค์ความรู้ในการพัฒนาผลิตภัณฑ์ และสร้างเครือข่ายในการต่อยอดผลิตภัณฑ์
หลังจากนั้น เวลา 11.10 น. ได้ลงพื้นที่เยี่ยมชมการดำเนินงานของศูนย์ฟื้นฟูสภาพด้านการแพทย์ทางเลือก โรงพยาบาลระนอง ตำบลเขานิเวศน์ อำเภอเมือง จังหวัดระนอง เพื่อรับฟังบรรยายสรุปการดำเนินงานของศูนย์ฟื้นฟูสภาพด้านการแพทย์ทางเลือก และเยี่ยมชมศูนย์ธาราบำบัดและคลินิกแพทย์แผนไทยและฝั่งเข็ม
โดยศูนย์ฟื้นฟูฯ จัดตั้งขึ้นเพื่อเพิ่มศักยภาพการรักษาฟื้นฟูสภาพด้วยแพทย์ทางเลือกและเพิ่มศักยภาพการท่องเที่ยวเชิงสุขภาพ พร้อมสร้างเสริมสุขภาพด้วยน้ำแร่แบบแพทย์แผนไทยและศูนย์ฟิตเนสควบคู่ เป็นศูนย์บริการฟื้นฟูสมรรถภาพระดับประเทศ โดยใช้ประโยชน์จากน้ำแร่ธรรมชาติในพื้นที่ สามารถให้บริการประชาชน 200 คนต่อวัน ทั้งผู้ป่วยนอกและผู้ป่วยใน โดยกระทรวงอุตสาหกรรม ได้ให้การสนับสนุนยกระดับการพัฒนาผลิตภัณฑ์แปรรูปด้านสมุนไพร เช่น ลูกประคบสมุนไพร เครื่องดื่มสมุนไพร อาหารสมุนไพร ให้มีมาตรฐานรองรับ เพื่อสร้างความเชื่อมั่นให้กับผู้ใช้บริการ

ที่มา : http://www.thaigov.go.th/news/contents/details/14747
