รัฐบาลไทย-ข่าวทำเนียบรัฐบาล-สธ.ชี้โรคไข้หวัดใหญ่ป้องกันได้ด้วย มาตรการ ปิด ล้าง เลี่ยง หยุด

วันพุธที่ 22 สิงหาคม 2561
สธ.ชี้โรคไข้หวัดใหญ่ป้องกันได้ด้วย มาตรการ ปิด ล้าง เลี่ยง หยุด
กระทรวงสาธารณสุข ชี้โรคไข้หวัดใหญ่ป้องกันได้  ด้วยมาตรการ ปิด ล้าง เลี่ยง หยุด โรคนี้รักษาได้ ที่สำคัญคือ การป้องกันโรคแทรกซ้อน โดยเฉพาะในกลุ่มเสี่ยง
กระทรวงสาธารณสุข ชี้โรคไข้หวัดใหญ่ป้องกันได้  ด้วยมาตรการ ปิด ล้าง เลี่ยง หยุด โรคนี้รักษาได้ ที่สำคัญคือ การป้องกันโรคแทรกซ้อน โดยเฉพาะในกลุ่มเสี่ยง เด็กเล็ก ผู้ป่วยโรคเรื้อรัง ผู้สูงอายุ หากสงสัยป่วยโรคไข้หวัดใหญ่ หรือป่วยเกิน 48 ชั่วโมง อาการไม่ดีขึ้น ให้รีบพบแพทย์ทันที
นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า ขณะนี้ประเทศไทยมีสภาพอากาศแปรปรวน หลายพื้นที่มีมีฝนตกสลับอากาศร้อน ส่งผลให้กลุ่มเสี่ยง เด็กเล็ก ผู้สูงอายุและผู้มีโรคประจำตัว เสี่ยงเจ็บป่วยด้วยโรคที่พบบ่อยคือโรคไข้หวัดใหญ่ โรคนี้รักษาได้ไม่เป็นอันตรายร้ายแรง อาการของโรคมักจะเกิดขึ้นทันทีทันใดด้วยอาการไข้สูง ตัวร้อน หนาว ปวดเมื่อยตามกล้ามเนื้อมาก ปวดศีรษะ อ่อนเพลีย เบื่ออาหาร คัดจมูก มีน้ำมูกใสๆ ไอ ไข้ ประมาณ  2–4 วันและค่อย ๆ ลดลง อาการจะค่อยๆ ดีขึ้น  โดยโรคแทรกซ้อนที่พบบ่อยในกลุ่มเสี่ยง คือ โรคปอดบวม ผู้ป่วยจะมีไข้สูงหนาวสั่น ไอมีเสมหะสีเหลืองหรือเขียว หายใจเหนื่อยหอบ
นายแพทย์โอภาสกล่าวต่อว่า ได้กำชับสำนักงานสาธารณสุขทุกจังหวัดทั่วประเทศ ประชาสัมพันธ์ย้ำเตือนให้ความรู้ประชาชนในการป้องกันการเจ็บป่วย ด้วยมาตรการ ปิด ล้าง เลี่ยง หยุด คือ ปิดปากจมูกเมื่อป่วย ไอ จาม สวมหน้ากากอนามัย หรือไอใส่ต้นแขนตนเอง ล้างมือบ่อย ๆ ก่อนรับประทานอาหาร หลังไอ จาม หรือสั่งน้ำมูก เลี่ยงการอยู่ใกล้ผู้มีอาการป่วย มีไข้ ไอ จาม หรืออยู่ในสถานที่คนมาอยู่รวมกันจำนวนมาก ให้หยุดงาน หยุดเรียน หยุดกิจกรรมกับผู้อื่นเมื่อป่วย เพื่อให้หายป่วยเร็ว และไม่แพร่เชื้อให้คนอื่น รวมทั้งให้โรงพยาบาลทุกแห่งดูแลรักษาผู้ป่วยตามมาตรฐานการรักษา ป้องกันการเกิดโรคแทรกซ้อน
“ในกรณีที่มีข่าวพบผู้เสียชีวิตจากโรคไข้หวัดใหญ่ที่จังหวัดอุทัยธานีนั้น ให้สำนักระบาดวิทยาลงพื้นที่สอบสวนหาสาเหตุการเสียชีวิต อย่างไรก็ตาม ขอให้ประชาชน ยึดหลักสุขอนามัยที่ดี หมั่นล้างมือด้วยน้ำและสบู่ หลีกเลี่ยงคลุกคลีกับผู้ป่วย ไม่ใช้ของใช้ร่วมกับผู้ป่วย ไม่อยู่ในที่ที่มีผู้คนแออัดและอากาศถ่ายเท เป็นเวลานาน สวมเสื้อผ้าหนาๆ ให้ความอบอุ่นร่างกายอย่างเพียงพอ ออกกำลังกายอย่างสม่ำเสมอ กินร้อน ช้อนกลาง ล้างมือ ดื่มน้ำอย่างน้อยวันละ 6-8  แก้ว   หากสงสัยป่วยโรคไข้หวัดใหญ่ หรือป่วยเกิน 48 ชั่วโมง อาการไม่ดีขึ้น เหนื่อยง่าย หรืออยู่ในกลุ่มเสี่ยง ควรพบแพทย์ทันทีเพื่อรับการรักษาป้องกันภาวะแทรกซ้อนโรค สามารถสอบถามข้อมูลเพิ่มเติมได้ที่ สายด่วนกรมควบคุมโรค โทร 1422” นายแพทย์โอภาส กล่าว
ข้อมูลจากสำนักระบาดวิทยา กรมควบคุมโรค ตั้งแต่ต้นปีนี้ถึงปัจจุบันพบผู้ป่วยแล้วเกือบ 90,000 คน เสียชีวิต 12 ราย เฉพาะเดือนกรกฎาคมเดือนเดียว พบผู้ป่วย 16,056 คน  เสียชีวิต 2 ราย
*****************************************  22 สิงหาคม 2561

ที่มา : http://www.thaigov.go.th/news/contents/details/14815
