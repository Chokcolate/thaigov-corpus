รัฐบาลไทย-ข่าวทำเนียบรัฐบาล-“บิ๊กอู๋”กำชับ สนร.เข้มงวดความปลอดภัยแคมป์คนงานป้องกันเสี่ยงไฟไหม้  


วันพฤหัสบดีที่ 9 สิงหาคม 2561
65
พิมพ์
“บิ๊กอู๋”กำชับ สนร.เข้มงวดความปลอดภัยแคมป์คนงานป้องกันเสี่ยงไฟไหม้
รมว.แรงงาน กำชับ สำนักงานแรงงานในต่างประเทศ ตรวจสอบความปลอดภัยที่พักคนงาน พร้อมแจ้งแรงงานไทยไม่ต่อพ่วงสายไปเองในที่พัก รักษาความสะอาด ใส่ใจความปลอดภัย รับประทานอาหารที่ถูกสุขลักษณะ
รมว.แรงงาน กำชับ สำนักงานแรงงานในต่างประเทศ ตรวจสอบความปลอดภัยที่พักคนงาน พร้อมแจ้งแรงงานไทยไม่ต่อพ่วงสายไปเองในที่พัก รักษาความสะอาด ใส่ใจความปลอดภัย รับประทานอาหารที่ถูกสุขลักษณะ พร้อมให้เจ้าหน้าที่ประสานการช่วยเหลือส่งศพแรงงานไทยที่ไหลตายกลับภูมิลำเนามาประกอบพิธีทางศาสนา
เมื่อวันที่ 8 สิงหาคม 2561 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน เปิดเผยถึงกรณีเหตุการณ์ไฟไหม้ที่พักคนงาน โมชาฟ Ahituv ซึ่งอยู่บริเวณภาคกลางของอิสราเอล เมื่อวันที่ 6 สิงหาคมที่ผ่านมา โดยจากการตรวจสอบของฝ่ายแรงงานประจำสถานเอกอัครราชทูต ณ กรุงเทลอาวีฟ ประเทศอิสราเอล พบว่า เหตุการณ์ดังกล่าวเกิดขึ้นขณะคนงานทำงานอยู่ในฟาร์มเกษตรใกล้กับที่พัก โดยได้เกิดไฟไหม้ที่พักคนงานซึ่งอยู่ภายในบริเวณโรงงานบรรจุของบริษัท จากการตรวจเยี่ยมที่พักคนงาน มีแรงงานไทยทำงานอยู่จำนวน 14 คน ไฟไหม้ห้องพักคนงานที่ทำจากตู้คอนเทนเนอร์ 1 หลัง ที่มีคนงานพักอาศัยอยู่รวม 6 คน ไฟไหม้สิ่งของเครื่องใช้ส่วนตัวของคนงานทั้ง 6 คนเสียหายทั้งหมด แต่ไม่ได้ลุกลามไปยังห้องพักรายอื่น และไม่มีผู้ได้รับบาดเจ็บ ส่วนสาเหตุคาดว่าน่าจะมาจากไฟฟ้าลัดวงจร จากการต่อพ่วงและเดินสายไฟเองของคนงาน คิดเป็นมูลค่าความเสียหายประมาณ 200,000 บาท โดยนายจ้างไม่ประสงค์จะแจ้งความและเอาผิด หรือเรียกร้องค่าเสียหายใด ๆ จากคนงาน นายจ้างยังได้แจ้งฝ่ายแรงงานฯ ว่าจะรื้อถอนและจัดหาที่พักตู้คอนเทนเนอร์ใหม่มาทดแทนให้ภายใน 3 สัปดาห์ เบื้องต้น นายจ้างได้จัดหาที่พักชั่วคราวให้ พร้อมเสื้อผ้าและเครื่องใช้ที่จำเป็นให้คนงานทั้ง 6 คนแล้ว
ส่วนกรณีแรงงานไทยเสียชีวิต 2 ราย เนื่องจากไหลตายที่อิสราเอล เมื่อวันที่ 3 และ 5 สิงหาคม
ที่ผ่านมา ซึ่งจากการตรวจสอบข้อเท็จจริงของฝ่ายแรงงานฯ จากเพื่อนร่วมงาน พบว่า นายณัฐชัย ป้องเศร้า
มีภูมิลำเนาจังหวัดนครพนม คนงานโมชาฟ Ometz (Amatz) เป็นฟาร์มปลูกและบรรจุดอกไม้ส่งต่างประเทศ นายณัฐชัยมีโรคประจำตัวคือโรคลมชัก อีกรายไหลตายเมื่อวันที่ 5 สิงหาคม ทราบชื่อนายพรชัย พรมจันทร์ ภูมิลำเนาจังหวัดนครพนม คนงานโมชาฟ Mozar เป็นฟาร์มเลี้ยงลิงเพื่อการศึกษาและวิจัยของเอกชน จากการตรวจสอบข้อเท็จจริงจากเพื่อนร่วมงาน พบว่า สภาพที่ทำงานเป็นฟาร์มเลี้ยงลิงขนาดใหญ่ มีลิง 1,200 ตัว เพื่อนร่วมงานแจ้งว่า นายพรชัยมีนิสัยชอบเก็บตัว นอนกรนและสำลักบ่อย โดยขอออกไปนอนคนเดียวในที่พักคนงานหลังเก่าและเสียชีวิตในวันต่อมา
พล.ต.อ.อดุลย์ฯ ได้สั่งการให้ฝ่ายแรงงานฯ กำชับกับแรงงานไทย ไม่ให้ดำเนินการต่อพ่วงหรือเดินสายไฟเองอีก รักษาความสะอาดบริเวณที่พักอาศัย ระมัดระวังเรื่องความปลอดภัย รับประทานอาหาร ให้ถูกสุขลักษณะ พักผ่อนให้เพียงพอ โดยฝ่ายแรงงานฯ จะเข้าไปติดตามตรวจเยี่ยมอีกครั้งเมื่อปรับปรุงที่พักใหม่เสร็จแล้ว ส่วนกรณีที่แรงงานไทยเสียชีวิต 2 ราย ได้สั่งการให้ฝ่ายแรงงานฯ เจรจาเรื่องเงินช่วยเหลือชดเชย ประสานญาติและผู้เกี่ยวข้องเพื่อดำเนินการส่งศพกลับภูมิลำเนามาประกอบพิธีทางศาสนาต่อไป
-----------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
8 สิงหาคม 2561

ที่มา : http://www.thaigov.go.th/news/contents/details/14484