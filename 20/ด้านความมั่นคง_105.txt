รัฐบาลไทย-ข่าวทำเนียบรัฐบาล-กระทรวงมหาดไทยประชุมจัดเตรียมสนับสนุนการทำแผนแม่บทภายใต้ยุทธศาสตร์ชาติ


วันจันทร์ที่ 20 สิงหาคม 2561
82
กระทรวงมหาดไทยประชุมจัดเตรียมสนับสนุนการทำแผนแม่บทภายใต้ยุทธศาสตร์ชาติ
กระทรวงมหาดไทยประชุมจัดเตรียมสนับสนุนการทำแผนแม่บทภายใต้ยุทธศาสตร์ชาติ
วันนี้ (20 ส.ค. 61) เวลา 09.30 น. นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุมร่วมฝ่ายเลขานุการคณะทำงานกระทรวงมหาดไทย เพื่อสนับสนุนการดำเนินงานตามยุทธศาสตร์ชาติและการปฏิรูปประเทศ และหน่วยงานที่เกี่ยวข้อง ณ ห้องประชุมสำนักตรวจราชการและเรื่องราวร้องทุกข์ ชั้น 5 อาคารดำรงราชานุภาพ เพื่อติดตามความคืบหน้าการเตรียมการจัดทำแผนแม่บทภายใต้ยุทธศาสตร์ชาติ ในส่วนของกระทรวงมหาดไทย และการมอบหมายผู้แทนเข้าร่วมการประชุม สำหรับการประชุมเตรียมการจัดทำแผนแม่บทภายใต้ยุทธศาสตร์ชาติ ร่วมกับคณะกรรมการจัดทำยุทธศาสตร์ ที่จะมีขึ้นในระหว่างวันที่ 20 สิงหาคม–15 ตุลาคม 2561 โดยมีผู้แทนหน่วยงานในสังกัดกระทรวงมหาดไทย เข้าร่วมประชุม
โอกาสนี้ รองปลัดกระทรวงมหาดไทย ได้กล่าวขอบคุณทุกหน่วยงานที่ได้ให้ความสำคัญในการเตรียมการจัดทำแผนแม่บทภายใต้ยุทธสาตร์ชาติดังกล่าว และพร้อมให้การสนับสนุนการดำเนินงานตามยุทธศาสตร์ชาติและการปฏิรูปประเทศ ซึ่งการประชุมในวันนี้ สืบเนื่องจากภายหลังที่สภานิติบัญญัติแห่งชาติ (สนช.) ได้มีมติเห็นชอบร่างยุทธศาสตร์ชาติเรียบร้อยแล้ว คณะกรรมการจัดทำยุทธศาสตร์ชาติจะได้มีการจัดทำแผนแม่บทภายใต้ยุทธศาสตร์ชาติขึ้น ซึ่งสำนักงานคณะกรรมการพัฒนาการเศรษฐกิจและสังคมแห่งชาติ (สศช.) ในฐานะฝ่ายเลขานุการของคณะกรรมการจัดทำยุทธศาสตร์ชาติ ได้ขอให้ส่วนราชการ/หน่วยงานต่างๆ พิจารณามอบหมายบุคลากรเพื่อสนับสนุนการทำงานและร่วมร่างแผนแม่บทกับคณะกรรมการจัดทำยุทธศาสตร์ชาติในแต่ละด้าน และเพื่อเตรียมการจัดทำแผนแม่บทในส่วนที่เกี่ยวข้องกับส่วนราชการและหน่วยงาน สำหรับการเตรียมการจัดทำแผนแม่บทภายใต้ยุทธศาสตร์ชาติ ในส่วนของกระทรวงมหาดไทย ได้กำหนดแนวทางในการจัดทำแผนแม่บทไว้ตามยุทธศาสตร์ชาติทั้ง 6 ด้าน รวมทั้งได้ดำเนินการขับเคลื่อนการปฏิรูปประเทศ ตามแผนการปฏิรูปประเทศ ระยะ 5 ปี (2561-2565)  โดยให้ส่วนราชการระดับกรม หน่วยงานรัฐวิสาหกิจ และหน่วยงานในสังกัดสำนักงานปลัดกระทรวงมหาดไทย จัดทำกิจกรรม แผนงาน โครงการให้สอดคล้องกับแผนการปฏิรูปประเทศ และนำข้อมูลเข้าสู่ระบบติดตามและประเมินผลแห่งชาติ (eMENSCR) ของ สศช. เรียบร้อยแล้ว ปัจจุบันมีแผนงาน/โครงการ จำนวน 263 โครงการ ซึ่งที่ผ่านมา ฝ่ายเลขานุการคณะทำงานกระทรวงมหาดไทย และส่วนราชการที่เกี่ยวข้อง ได้ร่วมกันพิจารณา เพื่อให้เป็นกิจกรรมแผนงาน/โครงการเน้นหนักของกระทรวงมหาดไทยที่สอดคล้องกับแผนปฏิรูปประเทศใน 11 เรื่อง ประกอบด้วย 1) การบริหารจัดการขยะ 2) การบริหารจัดการภัยพิบัติ 3) การส่งเสริมวิสาหกิจชุมชน 4) การรังวัดที่ดินผ่านระบบดาวเทียม 5) การจัดทำผังบรรเทาอุทกภัยลุ่มน้ำ และเส้นทางน้ำในลุ่มน้ำ 6) การบูรณาการฐานข้อมูลประชาชนและการบริการภาครัฐ (Linkage Center) 7) การพัฒนาระบบการบริหารงานเชิงพื้นที่ (One Plane) 8) จังหวัดพันธุ์ใหม่ 9) แผนปฏิบัติการปฏิรูปกฎหมายล้าสมัยของกระทรวงมหาดไทย 10) การนำสายไฟฟ้าลงดิน และ 11) การพัฒนาระบบ e-service สำหรับชำระค่าสาธารณูปโภค
ท้ายนี้ รองปลัดกระทรวงมหาดไทย ได้กำชับให้ทุกหน่วยงานให้ความสำคัญ และมอบหมายผู้แทนที่สามารถให้ข้อมูลเป้าหมาย และตัวชี้วัดได้ เพื่อเข้าร่วมในการประชุมการเตรียมการจัดทำแผนแม่บทฯ ร่วมกับคณะกรรมการจัดทำยุทธศาสตร์ชาติ ที่จะมีขึ้นในช่วงนี้ พร้อมทั้งให้ทุกหน่วยงานเร่งรัดดำเนินการตามแผนที่กำหนด และรายงานความคืบหน้า ปัญหาอุปสรรคให้ทราบโดยผ่านตามกลุ่มภารกิจ (cluster) เพื่อจะได้ประมวลผลในภาพรวมของกระทรวงมหาดไทยต่อไป

ที่มา : http://www.thaigov.go.th/news/contents/details/14755