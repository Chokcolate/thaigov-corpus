รัฐบาลไทย-ข่าวทำเนียบรัฐบาล-พระเจ้าหลานเธอ พระองค์เจ้าพัชรกิติยาภา เสด็จไปทรงเป็นประธานงานมหกรรมกองทุนแม่ของแผ่นดิน ประจำปี ๒๕๖๑


วันพฤหัสบดีที่ 16 สิงหาคม 2561
154
พระเจ้าหลานเธอ พระองค์เจ้าพัชรกิติยาภา เสด็จไปทรงเป็นประธานงานมหกรรมกองทุนแม่ของแผ่นดิน ประจำปี ๒๕๖๑
พระเจ้าหลานเธอ พระองค์เจ้าพัชรกิติยาภา เสด็จไปทรงเป็นประธานงานมหกรรมกองทุนแม่ของแผ่นดิน ประจำปี ๒๕๖๑
ในวันจันทร์ที่ ๑๓ สิงหาคม ๒๕๖๑ เวลา ๑๔.๐๐ น.
ณ ห้องรอยัลจูบิลี่ บอลรูม ศูนย์การแสดงสินค้าอิมแพ็ค เมืองทองธานี จังหวัดนนทบุรี
พระเจ้าหลานเธอ พระองค์เจ้าพัชรกิติยาภา
เสด็จไปทรงเป็นประธานงาน “มหกรรมกองทุนแม่ของแผ่นดิน ประจำปี ๒๕๖๑”
พร้อมประทานเงินพระราชทานขวัญถุงกองทุนแม่ของแผ่นดิน ประจำปี ๒๕๖๑
ให้กับหมู่บ้าน/ชุมชน ผ่านผู้ว่าราชการจังหวัด ๗๗ จังหวัด
ประทานพระดำรัสแก่ประธานหมู่บ้าน/ชุมชนกองทุนแม่ของแผ่นดิน จำนวน ๑,๐๔๘ แห่ง
และทอดพระเนตรนิทรรศการแสดงผลงานของตัวแทนหมู่บ้าน/ชุมชนกองทุนแม่ของแผ่นดิน
ที่พัฒนาเป็นศูนย์การเรียนรู้ของแต่ละภาค รวมทั้งทอดพระเนตรนิทรรศการเฉลิมพระเกียรติ
โดยมี พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
ในฐานะประธานกรรมการและผู้อำนวยการศูนย์อำนวยการป้องกันและปราบปรามยาเสพติดแห่งชาติ
เป็นผู้กราบทูลรายงานวัตถุประสงค์ของการจัดงานมหกรรมฯ
พร้อมด้วยนายศิรินทร์ยา สิทธิชัย เลขาธิการ ป.ป.ส. ผู้ว่าราชการจังหวัด ๗๗ จังหวัด
หัวหน้าส่วนราชการที่เกี่ยวข้อง ผู้แทนจากองค์กรภาคประชาชน
และผู้แทนจากหมู่บ้าน/ชุมชนกองทุนแม่ของแผ่นดิน ร่วมรับเสด็จ จำนวนกว่า ๒,๐๐๐ คน
ด้านพลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม กล่าวว่า
สำนักงานคณะกรรมการป้องกันและปราบปรามยาเสพติด ได้ดำเนินโครงการกองทุนแม่ของแผ่นดิน
มาตั้งแต่ปี ๒๕๔๗ จนถึงปัจจุบันมีหมู่บ้านและชุมชนที่เข้าร่วมเป็นกองทุนแม่ของแผ่นดิน รวมจำนวน ๒๒,๒๐๖ แห่ง
โดยมีการจัดพิธีมอบเงินพระราชทานขวัญถุงให้แก่หมู่บ้านและชุมชนเพิ่มขึ้นทุกปี เพื่อเป็นขวัญกำลังใจและสิริมงคล
โดยในปีนี้ได้ร่วมกับหน่วยงานภาคีที่เกี่ยวข้อง อาทิ กรมการพัฒนาชุมชน กรมส่งเสริมการปกครองท้องถิ่น กรุงเทพมหานคร
กองอำนวยการรักษาความมั่นคงภายในราชอาณาจักร
จัดงานมหกรรมกองทุนแม่ของแผ่นดิน ประจำปี ๒๕๖๑
โดยกิจกรรมสำคัญ คือ พิธีประทานเงินพระราชทานขวัญถุงกองทุนแม่ของแผ่นดิน
ให้แก่หมู่บ้านและชุมชนกองทุนแม่ของแผ่นดิน ประจำปี ๒๕๖๑ จำนวน ๑,๐๔๘ แห่ง
ซึ่งทุกหมู่บ้านและชุมชนมีความมุ่งมั่นที่จะทำให้หมู่บ้านและชุมชนของตนเป็นแบบอย่างที่ดีในการป้องกัน
เฝ้าระวัง และร่วมกันแก้ปัญหาการแพร่ระบาดของยาเสพติด
โดยน้อมนำหลักปรัชญาของเศรษฐกิจพอเพียงไปสู่การปฏิบัติ
และมีความตั้งใจที่จะพัฒนาตนเอง พึ่งตนเอง และพึ่งพากันเอง
เพื่อดำรงไว้ซึ่งความเข้มแข็งของกองทุนแม่ของแผ่นดิน
และขยายไปยังหมู่บ้านและชุมชนอื่น ๆ เพื่อเป็นหลักชัยสู่ความสงบร่มเย็นต่อไป

ที่มา : http://www.thaigov.go.th/news/contents/details/14629