รัฐบาลไทย-ข่าวทำเนียบรัฐบาล-กรมการค้าต่างประเทศยืนยัน ไทยส่งออกข้าวไปยังตลาดต่างประเทศ ได้เพิ่มขึ้นอย่างต่อเนื่องในทุกตลาด


วันพฤหัสบดีที่ 16 สิงหาคม 2561
614
พิมพ์
กรมการค้าต่างประเทศยืนยัน ไทยส่งออกข้าวไปยังตลาดต่างประเทศ ได้เพิ่มขึ้นอย่างต่อเนื่องในทุกตลาด
กรมการค้าต่างประเทศชี้แจงข้อเท็จจริงกรณีการส่งออกข้าว ยืนยันไทยมีการส่งออกข้าวไปยังตลาดต่างประเทศได้เพิ่มขึ้นอย่างต่อเนื่องในทุกตลาด
วันที่ 15 สิงหาคม 2561 นายอดุลย์  โชตินิสากรณ์ อธิบดีกรมการค้าต่างประเทศ กระทรวงพาณิชย์ ชี้แจงประเด็น นายพายัพ ปั้นเกตุ อดีต ส.ส.พรรคเพื่อไทย กล่าวถึงกรณีรัฐบาลเตรียมใช้นโยบายปรับโครงสร้างการผลิตเกษตรกรรม 23,300 ล้านบาท โดยให้ชาวนาลดพื้นที่ปลูกข้าวนาปรังในฤดูกาลเพาะปลูกปี 2561 จำนวน 3 ล้านไร่ และไปปลูกพืชระยะสั้นหรือทำเกษตรอย่างอื่นแทน โดยมีประเด็นที่เกี่ยวข้องกับกระทรวงพาณิชย์ ได้แก่ “กล่าวหารัฐบาลไร้ความสามารถในการส่งออกข้าวที่ชาวนาผลิตได้ภายในประเทศ” และ “เสนอแนะให้รัฐบาลเร่งส่งออกข้าว โดยขอความร่วมมือจากตลาดนำเข้าเดิมในแถบแอฟริกา จีน ฟิลิปปินส์ อินโดนีเซีย และประเทศอื่น เพื่อให้กลับมารับซื้อข้าวจากไทย ซึ่งมีคุณภาพดีกว่าประเทศคู่แข่ง”
กรมการค้าต่างประเทศ กระทรวงพาณิชย์ ขอเรียนชี้แจงข้อเท็จจริง ดังนี้
กรณีที่มีการกล่าวหารัฐบาลไร้ความสามารถในการส่งออกข้าวที่ชาวนาผลิตได้ในประเทศและการขยายตลาดข้าวไทยในต่างประเทศ ว่า กรมฯ ขอยืนยันว่าไทยมีการส่งออกข้าวไปยังตลาดต่างประเทศได้เพิ่มขึ้นอย่างต่อเนื่องในทุกตลาด โดยมีสถิติส่งออกตั้งแต่วันที่ 1 ม.ค.-14 ส.ค.2561 เป็นตัวเลขยืนยัน โดยสามารถส่งออกข้าวปริมาณรวม 6.99 ล้านตัน เพิ่มขึ้น 2% มูลค่า 3,523 ล้านดอลลาร์สหรัฐ เพิ่มขึ้น 19.15% หรือประมาณ 111,987 ล้านบาท โดยมียอดส่งออกเติบโตทุกตลาด ทั้งในอาเซียน อเมริกา แอฟริกา และยุโรป เผยยังมีข้าวจีทูจีรอส่งมอบให้ฟิลิปปินส์อีก 1.2 แสนตัน และจีทูพีอีก 2.125 แสนตัน ย้ำยังมีแผนสร้างและขยายโอกาสข้าวให้เกษตรกรไทยต่อเนื่อง ทั้งข้าวสี ข้าวคุณภาพดี
ชนิดข้าวที่ไทยส่งออกมากเป็นอันดับ 1 คือ ข้าวขาว (ร้อยละ 51) รองลงมาได้แก่ ข้าวนึ่ง (ร้อยละ 25) และข้าวหอมมะลิไทย (ร้อยละ 16) อย่างไรก็ตาม เมื่อดูตามสถิติกรมศุลกากรในช่วงเดือน ม.ค.-มิ.ย. 2561 ปริมาณการส่งออกข้าวไทยในตลาดหลักเพิ่มขึ้น โดยตลาดอาเซียน เช่น อินโดนีเซีย ส่งออก 546,330 ตัน มูลค่า 7,780 ล้านบาท ปริมาณเพิ่มขึ้นร้อยละ 696 (เกือบ 7 เท่าตัว) ฟิลิปปินส์ ส่งออก 345,366 ตัน มูลค่า 4,681 ล้านบาท ปริมาณเพิ่มขึ้นร้อยละ 25.37 มาเลเซีย ส่งออก 234,556 ตัน มูลค่า 3,049 ล้านบาท ปริมาณเพิ่มขึ้นร้อยละ 53.07
ส่วนตลาดอเมริกาเหนือ ได้แก่ สหรัฐฯ ส่งออก 261,319 ตัน มูลค่า 8,814 ล้านบาท ปริมาณเพิ่มขึ้นร้อยละ 8.84 แคนาดา ส่งออก 37,540 ตัน มูลค่า 1,242 ล้านบาท ปริมาณเพิ่มขึ้นร้อยละ 2.87 และเม็กซิโก ส่งออก 2,559 ตัน มูลค่า 336 ล้านบาท ปริมาณเพิ่มขึ้นร้อยละ 973 (เกือบ 10 เท่าตัว) ตลาดแอฟริกา เช่น แอฟริกาใต้ ส่งออก 345,366 ตัน มูลค่า 4,682 ล้านบาท ปริมาณเพิ่มขึ้นร้อยละ 12.01 เคนยา ส่งออก 113,366 ตัน มูลค่า 1,518 ล้านบาท ปริมาณเพิ่มขึ้นร้อยละ 7.04 โตโก ส่งออก 105,357 ตัน มูลค่า 1,279 ล้านบาท ปริมาณเพิ่มขึ้นร้อยละ 154.72 และตลาดยุโรป เช่น สหราชอาณาจักร ส่งออก 41,628 ตัน มูลค่า 880 ล้านบาท ปริมาณเพิ่มขึ้นร้อยละ 40.52 และฝรั่งเศส ส่งออก 20,846 ตัน มูลค่า 628 ล้านบาท ปริมาณเพิ่มขึ้นร้อยละ 7.01
นอกจากนี้ ไทยยังอยู่ระหว่างทยอยส่งมอบข้าวปริมาณ 120,000 ตัน ให้รัฐบาลฟิลิปปินส์ตามสัญญา G to G ซึ่งคาดว่าจะส่งแล้วเสร็จในเดือน ส.ค.นี้ ซึ่งไม่รวมการส่งมอบข้าวให้รัฐบาลฟิลิปปินส์ของเอกชนไทยที่ชนะการประมูลปริมาณ 212,500 ตัน และมีกำหนดส่งมอบในช่วงเดือน ส.ค. เช่นเดียวกัน
ในปัจจุบันรัฐบาลยังมุ่งเน้นผลักดันให้เกษตรกรชาวนาทำการผลิตและส่งออกข้าวที่มีมูลค่าเพิ่มมากขึ้น อาทิ กลุ่มข้าวสีและข้าวเพื่อสุขภาพ เช่น ข้าวไรซ์เบอร์รี่ ข้าวหอมนิล ข้าวสังข์หยด และข้าว กข 43 เป็นต้น เพื่อยกระดับรายได้ และสร้างความมั่นคงอย่างยั่งยืน
ทั้งนี้ กระทรวงพาณิชยยังได้ร่วมกับภาคเอกชนในการเร่งจัดกิจกรรมประชาสัมพันธ์และขยายตลาดข้าวเชิงรุก โดยมุ่งเน้นกลุ่มตลาดที่มีศักยภาพสูง เช่น สหภาพยุโรป สหรัฐฯ ฮ่องกง และสิงคโปร์ ซึ่งผู้บริโภคในตลาดดังกล่าวหันมาใส่ใจสุขภาพมากขึ้นและมีแนวโน้มหันมารับประทานอาหารที่มีคุณค่าทางโภชนาการมากขึ้น ซึ่งเป็นโอกาสดีในการเจาะตลาดและจำหน่ายข้าวไทยที่มีมูลค่าเพิ่มได้มากขึ้น
------------------------

ที่มา : http://www.thaigov.go.th/news/contents/details/14636