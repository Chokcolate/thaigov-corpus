รัฐบาลไทย-ข่าวทำเนียบรัฐบาล-พม. เร่งเยียวยาจิตใจหญิงสาววัย 18 ปี ที่ถูกพี่ชายต่างพ่อ พยายามล่วงละเมิดทางเพศ และทำร้ายร่างกาย ที่ จ.ชลบุรี 


วันพุธที่ 15 สิงหาคม 2561
38
พม. เร่งเยียวยาจิตใจหญิงสาววัย 18 ปี ที่ถูกพี่ชายต่างพ่อ พยายามล่วงละเมิดทางเพศ และทำร้ายร่างกาย ที่ จ.ชลบุรี
พม. เร่งเยียวยาจิตใจหญิงสาววัย 18 ปี ที่ถูกพี่ชายต่างพ่อ พยายามล่วงละเมิดทางเพศ และทำร้ายร่างกาย ที่ จ.ชลบุรี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.หนองบัวลำภู และประจวบคีรีขันธ์
วันนี้ (15 ส.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคง ของมนุษย์ (ศปก.พม.) ครั้งที่ 111/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทาง การป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเจ้าหน้าที่ตำรวจจับกุมชายวัย 29 ปี ที่ก่อเหตุพยายามบังคับข่มขืนกระทำชำเราหญิงสาววัย 18 ปี ซึ่งเป็นน้องสาวต่างพ่อ และทำร้ายร่างกายได้รับบาดเจ็บ อีกทั้งยังใช้กาวตราช้างหยอดที่ลูกตาของผู้เสียหาย โดยรับสารภาพว่าอยู่ในอาการมึนเมายาเสพติดและสุรา ที่จังหวัดชลบุรี นั้น ได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมทีม One Home เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้น ตามภารกิจของกระทรวง พม. พร้อมเร่งเยียวยาฟื้นฟูสภาพจิตใจหญิงสาวอย่างใกล้ชิดโดยด่วน เพื่อให้มีสภาพจิตใจ ที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด ทั้งนี้ นับว่ากรณีดังกล่าวเป็นปัญหาสังคม ซึ่งผู้เสียหายถูกคนในครอบครัวและคนใกล้ชิดเป็นผู้กระทำ จึงขอความร่วมมือจากผู้ปกครอง บุคคลในครอบครัว และทุกคนในสังคม ช่วยกันเฝ้าระวังและช่วยกันดูแลอย่างใกล้ชิด เพื่อป้องกันไม่ให้เกิดปัญหาลักษณะดังกล่าวขึ้นอีก และหากพบเบาะแสการกระทำความรุนแรงในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป
อีกกรณีพบสองสามี-ภรรยา วัย 56 ปี และ 53 ปี มีอาชีพทำไร่ทำนา และรับจ้างทั่วไป ต้องรับภาระดูแลลูกสาวและหลานสาววัยเรียนจำนวนถึง 10 คน ครอบครัวมีฐานะยากจน อาศัยอยู่อย่างแออัดในบ้านสภาพเก่าทรุดโทรม และคับแคบ รายได้ไม่เพียงพอค่าใช้จ่าย และบ่อยครั้งที่ต้องปล่อยให้ลูกหลานผู้หญิงอยู่กันตามลำพัง เนื่องจาก ต้องออกไปทำงาน จึงเกรงว่าอาจจะไม่ได้รับความปลอดภัย ที่จังหวัดหนองบัวลำภู และกรณีหญิงวัย 39 ปี ต้องรับภาระดูแลลูกชายวัย 23 ปี ที่ประสบอุบัติเหตุได้รับบาดเจ็บสาหัส จนกลายเป็นเจ้าชายนิทรา นอนป่วยติดเตียง ช่วยเหลือตัวเองไม่ได้ ต้องให้อาหารทางสายยาง โดยผู้เป็นแม่เปิดเผยว่าลูกชายเป็นเด็กกตัญญู เป็นเสาหลักของครอบครัว และยอมออกจากโรงเรียนตั้งแต่จบชั้น ม.3 เพื่อมาทำงานหารายได้ช่วยเหลือจุนเจือครอบครัว ครอบครัวมีฐานะยากจน ที่จังหวัดประจวบคีรีขันธ์ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.หนองบัวลำภู และ พมจ.ประจวบคีรีขันธ์ พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคม ของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการ ของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว และการรักษาพยาบาลอาการป่วยของผู้ที่ป่วยอย่างใกล้ชิด อีกทั้งดูแลเรื่องการปรับปรุงสภาพที่อยู่อาศัยให้มั่นคงแข็งแรง และถูกสุขลักษณะ พร้อมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงวัย 38 ปี รับภาระดูแลลูกชายวัย 3 ขวบ ป่วยเป็นโรคสมองอักเสบ นอนป่วยติดเตียง ไม่มีเงินค่ารักษา พยาบาล ที่จังหวัดอุบลราชธานี นั้น ทางทีม One Home ได้ลงพื้นที่เยี่ยมอาการเด็ก พร้อมมอบสิ่งของเครื่องใช้ที่จำเป็น พร้อมวางแผนการพิจารณาให้ความช่วยเหลือต่อไป 2) กรณีชายวัย 50 ปี ก่อเหตุใช้อาวุธมีดทำร้ายร่างกายภรรยา วัย 28 ปี เสียชีวิตอย่างโหดเหี้ยม ต่อหน้าลูกชายวัย 8 ขวบ และลูกสาววัย 5 ขวบ ที่จังหวัดตาก นั้น ทางทีม One Home ได้ลงพื้นที่เยี่ยมบ้านและให้กำลังใจแก่ครอบครัว และพิจารณาเงินสงเคราะห์เด็กในครอบครัวอุปถัมภ์ในปีงบประมาณ 2562 พร้อมแนะนำแนวทางการดูแลสภาพจิตใจเด็กหลังเกิดเหตุแก่เครือญาติ และ 3) กรณีเด็กสาววัย 17 ปี พิการ ทางสมอง นอนป่วยติดเตียง ด้านพ่อและแม่ต้องขังลูกสาวไว้เพียงลำพัง เนื่องจากต้องออกไปทำงาน ที่จังหวัดฉะเชิงเทรา ทางทีม One Home ได้ลงพื้นที่เยี่ยมบ้าน มอบเครื่องอุปโภคบริโภค มอบเงินสงเคราะห์คนพิการ วางแผนปรับปรุงบ้านสำหรับคนพิการ พร้อมพิจารณาช่วยเหลือเงินสงเคราะห์ฯ ต่อไป

ที่มา : http://www.thaigov.go.th/news/contents/details/14625