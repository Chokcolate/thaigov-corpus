รัฐบาลไทย-ข่าวทำเนียบรัฐบาล-กรุงไทยผนึกกำลัง Plug and Play เร่งเดินหน้าปั้นเทคสตาร์ทอัพ   


วันพุธที่ 8 สิงหาคม 2561
97
พิมพ์
กรุงไทยผนึกกำลัง Plug and Play เร่งเดินหน้าปั้นเทคสตาร์ทอัพ
ธ.กรุงไทยร่วมมือกับ บ.Plug and Play บริษัทผู้พัฒนาและบ่มเพาะธุรกิจสตาร์ทอัพระดับโลก เพื่อร่วมค้นหา คัดสรร และพัฒนาผู้ประกอบการสตาร์ทอัพทั้งในประเทศและนานาชาติ รวมทั้งนำนวัตกรรมและเทคโนโลยีด้านฟินเทค มาต่อยอดการขับเคลื่อนธุรกิจธนาคาร
ธนาคารกรุงไทย ประกาศความร่วมมือกับบริษัท Plug and Play บริษัทผู้พัฒนาและบ่มเพาะธุรกิจสตาร์ทอัพระดับโลก ที่มีผลงานลงทุนในเทคสตาร์ทอัพชั้นนำ ทั้ง Paypal Dropbox และ Lending Club เพื่อร่วมค้นหา คัดสรรและพัฒนาผู้ประกอบการสตาร์ทอัพทั้งในระดับประเทศและระดับนานาชาติ รวมทั้งนำนวัตกรรมและเทคโนโลยีด้านฟินเทค มาต่อยอดการขับเคลื่อนธุรกิจธนาคาร เพื่อก้าวสู่การเป็น Future Banking
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า จากการที่ธนาคารได้รับภารกิจในการขับเคลื่อนนโยบาย National e-Payment ของรัฐบาล รวมถึงการสร้างสังคมไร้เงินสด ตลอดจนการบ่มเพาะและสนับสนุนธุรกิจสตาร์ทอัพขนาดกลางและขนาดเล็ก จึงได้นำภารกิจที่ได้รับมาสร้างเป็นรากฐานที่แข็งแกร่ง โดยในปีนี้ได้ทุ่มงบประมาณลงทุนด้านเทคโนโลยีกว่า 1 หมื่นล้านบาท ยกระดับระบบการให้บริการ สรรหาบุคลากรที่มีความสามารถ และพัฒนาผลิตภัณฑ์ทางการเงินให้ตอบโจทย์ลูกค้าในทุกมิติ ก้าวสู่การเป็นธนาคารแห่งอนาคต (Future Banking ) และเพื่อบรรลุเจตนารมณ์ดังกล่าว ธนาคารได้ร่วมมือกับบริษัท Plug and Play บริษัทผู้พัฒนานวัตกรรมทางการเงินและการพัฒนาธุรกิจสตาร์ทอัพระดับโลกและมีเครือข่ายบริษัทชั้นนำต่างๆ ของโลกเป็นสมาชิก โดยธนาคารได้เข้าร่วมเป็นสมาชิกแบบ Founding Anchor Partnership: FinTech (Singapore) Ecosystem Membership Plus: FinTech (Silicon Valley) ของ Plug and Play สาขาประเทศสิงคโปร์ เพื่อร่วมกันค้นหา คัดสรร และพัฒนาผู้ประกอบการสตาร์ทอัพทั้งในระดับประเทศ และระดับนานาชาติ มาทำงานร่วมกับธนาคาร และลูกค้าของธนาคาร
“ความร่วมมือในครั้งนี้ ถือเป็นหนึ่งก้าวสำคัญของยุทธศาสตร์ธนาคาร ที่จะก้าวไปสู่ความเป็น Future Banking โดยสามารถเชื่อมต่อและสร้างความสัมพันธ์กับลูกค้าในกลุ่มสตาร์ทอัพจำนวนมาก สามารถนำนวัตกรรมมาประยุกต์ใช้กับการดำเนินธุรกิจของธนาคาร อีกทั้งมีโอกาสแนะนำผลิตภัณฑ์และบริการของธนาคารให้กับผู้ประกอบการกลุ่มสตาร์ทอัพ ตลอดจนพัฒนาศักยภาพของบุคลากรให้ก้าวทันกับเทคโนโลยีที่เปลี่ยนแปลงอย่างรวดเร็ว  โดยธนาคารจะจัดสรรทรัพยากรบุคคลในการทำงานร่วมกับ Plug and Play เพื่อเลือกสรรธุรกิจสตาร์ทอัพที่มีศักยภาพ รวมทั้งนำนวัตกรรมและเทคโนโลยีทางการเงินของธนาคารมาเป็นช่องทางในการพัฒนาร่วมกับธุรกิจสตาร์ทอัพในระดับนานาประเทศ ผ่านการทำ Business Matching และ Business Building ของธนาคาร รวมทั้งส่งบุคลากรไปประจำศูนย์ Plug and Play ในประเทศต่างๆ เพื่อเรียนรู้การพัฒนาเทคโนโลยีระดับโลก”
ทั้งนี้ Plug and Play เป็นแพลตฟอร์มนวัตกรรมระดับโลก มีสำนักงานใหญ่อยู่ที่ซิลิคอนวัลเล่ย์สหรัฐอเมริกา ดำเนินธุรกิจตั้งแต่ปี 2549 โดยบ่มเพาะผู้ประกอบการสตาร์ทอัพในหลากหลายอุตสาหกรรม รวมถึงให้เงินลงทุนสนับสนุนในฐานะนักลงทุนเวนเจอร์ แคปปิตอล มากกว่า 600 บริษัท โดยธุรกิจสตาร์ทอัพที่ได้รับการบ่มเพาะโดย Plug and Play จนประสบความสำเร็จในระดับโลก อาทิ บริษัท Paypal ระบบชำระเงินออนไลน์ระดับโลก บริษัท Dropbox ผู้พัฒนาบริการซิงก์และฝากไฟล์ข้อมูลแบบออนไลน์ที่ให้บริการในรูปแบบ Cloud Storage และบริษัท Lending Club ผู้นำด้านการปล่อยสินเชื่อแบบระหว่างบุคคลกับบุคคลหรือ P2P
ฝ่ายสื่อสารองค์กรและภาพลักษณ์
โทร. 0-2208-4176-8

ที่มา : http://www.thaigov.go.th/news/contents/details/14433