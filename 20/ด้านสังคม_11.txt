รัฐบาลไทย-ข่าวทำเนียบรัฐบาล-ปลัด พม. เปิดการประชุม “เชิงปฏิบัติการด้านการศึกษาสถานการณ์บุคคลออทิสติกในภูมิภาคอาเซียน ระหว่างองค์กรภาครัฐและองค์กรภาคประชาสังคม” ครั้งแรกในภูมิภาคอาเซียน

วันอังคารที่ 24 กรกฎาคม 2561
ปลัด พม. เปิดการประชุม “เชิงปฏิบัติการด้านการศึกษาสถานการณ์บุคคลออทิสติกในภูมิภาคอาเซียน ระหว่างองค์กรภาครัฐและองค์กรภาคประชาสังคม” ครั้งแรกในภูมิภาคอาเซียน
ปลัด พม. เปิดการประชุม “เชิงปฏิบัติการด้านการศึกษาสถานการณ์บุคคลออทิสติกในภูมิภาคอาเซียน ระหว่างองค์กรภาครัฐและองค์กรภาคประชาสังคม” ครั้งแรกในภูมิภาคอาเซียน
วันนี้ (24 ก.ค. 61) เวลา 09.00 น. ที่อาคารศูนย์พัฒนาและฝึกอบรมคนพิการแห่งเอเชียและแปซิฟิก ถนนราชวิถี เขตราชเทวี กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปพม.) เป็นประธานเปิดการประชุมเชิงปฏิบัติการด้านการศึกษาสถานการณ์บุคคลออทิสติกในภูมิภาคอาเซียนระหว่างองค์กรภาครัฐและองค์กรภาคประชาสังคม ซึ่งเป็นครั้งแรกที่มีโครงการศึกษาสถานการณ์บุคคลออทิสติกในภูมิภาคอาเซียน โดยมีผู้เข้าร่วมประชุมประกอบด้วย ผู้เชี่ยวชาญด้านบุคคลออทิสติก และเจ้าหน้าที่จากหน่วยงานภาครัฐและเอกชน จำนวนกว่า 30 คน จาก 10 ประเทศสมาชิกสมาคมอาเซียน อาทิ บรูไนดารุสซาลาม กัมพูชา อินโดนีเซีย สาธารณรัฐประชาธิปไตยประชาชนลาว สหภาพเมียนมาร์ ฟิลิปปินส์ สิงคโปร์ ไทย และเวียดนาม
ประเทศไทย ได้เข้าร่วมเป็นภาคีอนุสัญญาว่าด้วยสิทธิคนพิการ ตั้งแต่ปี 2551 และได้มุ่งมั่นในการดำเนินงานเพื่อขจัดการเลือกปฏิบัติโดยไม่เป็นธรรมต่อคนพิการและการส่งเสริม "สิทธิคนพิการให้เป็นจริง” ซึ่งสอดคล้องกับเป้าหมายการพัฒนาที่ยั่งยืน โดยรัฐบาลได้ให้ความสำคัญในการออกกฎหมาย นโยบาย และแผนงาน ที่เกี่ยวข้องกับการส่งเสริมและพัฒนาคุณภาพชีวิตคนพิการ ภายใต้แนวคิด "ไม่ทิ้งใครไว้ข้างหลัง” เพื่อลดความเหลื่อมล้ำของคนในสังคม ภายใต้พระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม ฉบับที่ 2 (พ.ศ. 2556) สอดคล้องอนุสัญญาว่าด้วยสิทธิคนพิการ โดยมีการให้สัตยาบันและมีผลบังคับใช้ เมื่อปี 2551 ซึ่งเน้นการส่งเสริม คุ้มครองสิทธิความเสมอภาคสำหรับคนพิการให้เกิดความเท่าเทียมกับบุคคลทั่วไปอย่างเต็มที่และเต็มศักยภาพ รวมถึงมีความร่วมมือในการจัดทำแผนส่งเสริมสิทธิคนพิการในภูมิภาคอาเซียน เพื่อขับเคลื่อนการดำเนินงานตามอนุสัญญาว่าด้วยสิทธิคนพิการ ไปสู่การปฏิบัติเพื่อให้คนพิการสามารถดำรงชีวิตในครอบครัว ชุมชน และสังคมได้อย่างปกติสุข
สำหรับการประชุม "เชิงปฏิบัติการด้านการศึกษาสถานการณ์บุคคลออทิสติกในภูมิภาคอาเซียนระหว่างองค์กรภาครัฐและองค์กรภาคประชาสังคม” นับเป็นครั้งแรกของภูมิภาคอาเซียน ซึ่งดำเนินการโดยศูนย์พัฒนาและฝึกอบรมคนพิการแห่งเอเชียและแปซิฟิก Asia Pacific Development Centre on Disability (APCD) โดยความร่วมมือของสำนักเลขาธิการอาเซียนและกองทุนความร่วมมือญี่ปุ่น – อาเซียน ภายใต้การสนับสนุนและกำกับดูแลของที่ประชุมเจ้าหน้าที่อาวุโสด้านสวัสดิการสังคมและการพัฒนา (SOMSWD) ซึ่งมีวัตถุประสงค์เพื่อกำหนดวิธีการจัดทำรายงานสถานการณ์เกี่ยวกับบุคคลออทิสติกของแต่ละประเทศที่มีประสิทธิภาพและประสิทธิผล รวมถึงการปรับปรุงข้อมูลเกี่ยวกับสถานการณ์ออทิสติกทั้งในระดับประเทศ และระดับภูมิภาค เช่น ประเด็นปัญหาที่สำคัญ และนโยบายที่มีอยู่และอื่นๆ ที่เกี่ยวข้อง และสถานการณ์ออทิสติกในภูมิภาคอาเซียนที่ชัดเจนในอนาคต ตลอดจนข้อมูลรายชื่อองค์กรที่เป็นของบุคคลออทิสติก และองค์กรที่ดำเนินการเพื่อบุคคลออทิสติก รวมทั้งสามารถทราบแนวทางการให้บริการสนับสนุนและการให้ความช่วยเหลือแก่บุคคลออทิสติกที่มีอยู่ นอกจากนี้ ข้อมูลที่รวบรวมได้จากโครงการจะช่วยในการกำหนดนโยบายและพัฒนาโครงการที่มุ่งเน้นช่วยเหลือบุคคลออทิสติก และส่งต่อให้กับหน่วยงานภาครัฐและองค์กรภาคประชาสังคมที่เกี่ยวข้องผ่านกิจกรรมต่างๆ อาทิ การประชุมเชิงปฏิบัติการ และการจัดกิจกรรมที่เกี่ยวข้องในระดับประเทศและระดับภูมิภาค โดยมีผู้แทนจากหน่วยงานภาครัฐ ประกอบด้วย กระทรวงการพัฒนาสังคมและความมั่นคงของมนุษย์ (พม.) กรมอาเซียน กระทรวงการต่างประเทศ สมาชิกเครือข่ายออทิสติกอาเซียน (AAN) และหน่วยงานที่เกี่ยวข้องเข้าร่วมงาน
ทั้งนี้ การประชุมดังกล่าว นับเป็นเวทีสำคัญสำหรับสมาชิกของเครือข่ายออทิสติกอาเซียน และผู้เชี่ยวชาญด้านบุคคลออทิสติก รวมถึงเจ้าหน้าที่จากหน่วยงานภาครัฐและเอกชนจำนวนกว่า 30 คน จาก 10 ประเทศสมาชิกสมาคมอาเซียน ซึ่งข้อมูลที่สำคัญจากการประชุม พบว่า ร้อยละ 1 ของประชากรโลกเป็นบุคคลออทิสติก จึงคาดการณ์ว่าประมาณ 6 ล้านคนจาก 625 ล้านคนของประเทศสมาชิกภูมิภาคอาเซียนเป็นบุคคลออทิสติก โดยโครงการดังกล่าวจะช่วยในการกำหนดนโยบายและพัฒนาช่วยเหลือบุคคลออทิสติก และกระจายข้อมูลให้กับหน่วยงานภาครัฐและองค์กรภาคประชาสังคม รวมถึง การปรับปรุงข้อมูลเกี่ยวกับสถานการณ์ออทิสติกทั้งในระดับประเทศและระดับภูมิภาคต่อไป

ที่มา : http://www.thaigov.go.th/news/contents/details/14087
