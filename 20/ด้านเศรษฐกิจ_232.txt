รัฐบาลไทย-ข่าวทำเนียบรัฐบาล-รัฐมนตรีฯ อุตตม ร่วมสัมมนา Thailand-China Business Forum 2018 ผลักดัน EEC เพื่อสร้างความแข็งแกร่งทางเศรษฐกิจของภูมิภาคเอเชีย

วันศุกร์ที่ 24 สิงหาคม 2561
รัฐมนตรีฯ อุตตม ร่วมสัมมนา Thailand-China Business Forum 2018 ผลักดัน EEC เพื่อสร้างความแข็งแกร่งทางเศรษฐกิจของภูมิภาคเอเชีย
รัฐมนตรีฯ อุตตม ร่วมสัมมนา Thailand-China Business Forum 2018 ผลักดัน EEC เพื่อสร้างความแข็งแกร่งทางเศรษฐกิจของภูมิภาคเอเชีย
วันนี้ (24 สิงหาคม 2561) นายอุตตม สาวนายน รัฐมนตรีว่าการกระทรวงอุตสาหกรรม เข้าร่วมงานสัมมนา Thailand-China Business Forum 2018 Comprehensive Strategic Partnership Through the Belt and Road Initiative and the EEC พร้อมด้วย นายสมคิด จาตุศรีพิทักษ์ รองนายกรัฐมนตรี นายกอบศักดิ์ ภูตระกูล รัฐมนตรีประจำสำนักนายกรัฐมนตรี นายหวัง หย่ง มนตรีแห่งรัฐของจีน คณะผู้บริหารระดับสูงภาครัฐ เจ้าหน้าที่ และภาคเอกชน จากสาธารณรัฐประชาชนจีน เข้าร่วม ณ โรงแรม Marriott Marguis Queen's Park
การลงทุนของประเทศจีนในปัจจุบันนั้น มีความแตกต่างไปจากเดิม เนื่องจากการเปลี่ยนแปลงทางเศรษฐกิจของโลก การลงทุนจากประเทศจีนจึงมีมิติในการสร้างความเข้มแข็งโดยการรวมตัวของภูมิภาคด้วยระบบโลจิสติกส์ให้เชื่อมโยงระหว่างกัน ด้วยนโยบาย Belt and Road Initiative (BRI) ของประเทศจีน ได้กลายเป็นพลังสำคัญที่ทำให้กลุ่มประเทศอาเซียนกลายเป็นทำเลยุทธศาสตร์ที่เชื่อมโยงภูมิภาคสำคัญของโลก โดยเฉพาะอย่างยิ่ง ประเทศไทยซึ่งตั้งอยู่ตรงกลางของภูมิภาคอาเซียน
ทั้งนี้ รัฐบาลไทยจึงได้กำหนดยุทธศาสตร์ทางเศรษฐกิจให้มีความเชื่อมโยงกับนโยบาย BRI โดยเฉพาะอย่างยิ่ง การเชื่อมโยงกับเขตเศรษฐกิจพิเศษภาคตะวันออก (EEC) ซึ่งนักลงทุนจากประเทศจีนให้ความสนใจที่จะลงทุนในกลุ่มอุตสาหกรรมเป้าหมายเป็นอย่างมาก นอกจากนี้ รัฐบาลไทยยังให้ความสำคัญกับการพัฒนาโครงสร้างเศรษฐกิจเพื่อปรับปรุงสภาพแวดล้อมทางธุรกิจให้เอื้อต่อการลงทุน เพื่อให้ประเทศไทยมีความพร้อมในการรองรับการลงทุนและการขยายตัวทางเศรษฐกิจในภูมิภาคอย่างเป็นรูปธรรมมากยิ่งขึ้น
สำหรับงานสัมมนา Thailand-China Business Forum 2018 Comprehensive Strategic Partnership Through the Belt and Road Initiative and the EEC นี้ ได้รับความสนใจจากบริษัท นักลงทุน และผู้ประกอบการจากประเทศจีน เข้าร่วมกว่า 400 คน

ที่มา : http://www.thaigov.go.th/news/contents/details/14892
