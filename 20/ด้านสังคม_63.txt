รัฐบาลไทย-ข่าวทำเนียบรัฐบาล-พม. แถลงการช่วยเหลือผู้ประสบอุทกภัย ที่ จ.เพชรบุรี และความคืบหน้าการสร้างที่พักอาศัยให้ผู้ประสบภัยดินถล่ม ที่ จ.น่าน พร้อมเผยผลการคัดเลือกเด็กและเยาวชนดีเด่นแห่งชาติ ปี 2561

วันพฤหัสบดีที่ 9 สิงหาคม 2561
พม. แถลงการช่วยเหลือผู้ประสบอุทกภัย ที่ จ.เพชรบุรี และความคืบหน้าการสร้างที่พักอาศัยให้ผู้ประสบภัยดินถล่ม ที่ จ.น่าน พร้อมเผยผลการคัดเลือกเด็กและเยาวชนดีเด่นแห่งชาติ ปี 2561
พม. แถลงการช่วยเหลือผู้ประสบอุทกภัย ที่ จ.เพชรบุรี และความคืบหน้าการสร้างที่พักอาศัยให้ผู้ประสบภัยดินถล่ม ที่ จ.น่าน พร้อมเผยผลการคัดเลือกเด็กและเยาวชนดีเด่นแห่งชาติ ปี 2561 และผลการประชุมเครือข่ายผู้เชี่ยวชาญด้านผู้ประกอบการอาเซียน ครั้งที่ 2
วันนี้ (9 ส.ค. 61) เวลา 13.30 น. ที่บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล โฆษกกระทรวงการพัฒนาสังคมและความมั่นคงของมนุษย์ เป็นประธาน การแถลงผลการดำเนินงานตามภารกิจสำคัญของกระทรวงการพัฒนาสังคมและความมั่นคงของมนุษย์ (พม.) ได้แก่ 1) ประเด็นการเตรียมการช่วยเหลือผู้ประสบอุทกภัย ที่จังหวัดเพชรบุรี โดย นางสุภัชชา สุทธิพล โฆษกกระทรวง พม. 2) ความคืบหน้าการช่วยเหลือผู้ประสบภัยดินถล่ม โดยการสร้างที่พักอาศัยให้ผู้ประสบภัย ที่จังหวัดน่าน โดยนายสุพัฒน์ จันทนา ผอ.สนง.ภาคเหนือ พอช. 3) ผลการคัดเลือกเด็กและเยาวชนดีเด่นแห่งชาติ และผู้ทำคุณประโยชน์ต่อเด็กและเยาวชน เนื่องในวันเยาวชนแห่งชาติ ประจำปี 2561 โดยนางจิตรมณี ศรีประเสริฐ นักพัฒนาสังคมชำนาญการพิเศษ จากกรมกิจการเด็กและเยาวชน (ดย.) และ 4) ผลการประชุมระดับอาเซียน "การประชุมเครือข่ายผู้เชี่ยวชาญด้านผู้ประกอบการอาเซียน ครั้งที่ 2” และแนวทางในการขับเคลื่อนการจ้างงานคนพิการ โดยนายสมคิด สมศรี อธิบดีกรมส่งเสริมและพัฒนาคุณภาพชีวิตคนพิการ
จากสถานการณ์การเกิดอุทกภัยในหลายพื้นที่ของประเทศไทย กระทรวงการพัฒนาสังคมและความมั่นคงของมนุษย์ (พม.) มีความห่วงใยประชาชนที่ได้รับผลกระทบจากสถานการณ์ดังกล่าว จึงได้กำชับให้พัฒนาสังคมและความมั่นคงของมนุษย์จังหวัด พร้อมทีม One Home เร่งลงพื้นที่ให้ความช่วยเหลือบรรเทาความเดือดร้อนประชาชนในพื้นที่ที่ประสบภัยอย่างเร่งด่วน ตามภารกิจของกระทรวง พม. โดยเฉพาะกลุ่มเป้าหมายของกระทรวง พม. ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาสทางสังคม สำหรับสถานการณ์น้ำในเขื่อนแก่งกระจาน จังหวัดเพชรบุรี มีปริมาณสูงขึ้นอย่างต่อเนื่อง และมีแนวโน้มจะเกิดอุทกภัยในหลายพื้นที่ของจังหวัดเพชรบุรีนั้น กระทรวง พม. โดยทีม One Home จังหวัดเพชรบุรี ได้ดำเนินการเฝ้าระวังสถานการณ์ และเตือนภัยผ่านเครือข่าย พม. (อาสาสมัคร) และเตรียมการพร้อมวางแผนให้ความช่วยเหลือและฟื้นฟูประชาชนกลุ่มเป้าหมายตามภารกิจกระทรวง พม. ซึ่งมีการขอรับการสนับสนุนเครื่องอุปโภค บริโภค จากหน่วยงานสถานสงเคราะห์ ศูนย์รับบริจาค พม. และจัดตั้งศูนย์ปฏิบัติการช่วยเหลือฟื้นฟูผู้ประสบอุทกภัยหน่วยงานสังกัด พม. จ.เพชรบุรี นอกจากนี้ ยังได้ประสานหน่วยงานที่เกี่ยวข้องในพื้นที่ เพื่อสำรวจข้อมูลกลุ่มเป้าหมายที่ได้รับผลกระทบ ลงพื้นเยี่ยมบ้านสอบข้อเท็จจริงและให้กำลังใจตามหลักการสังคมสงเคราะห์ โดยหน่วยงาน One Home มอบเครื่องอุปโภค ให้แก่ กลุ่มเป้าหมายที่ประสบภัย พิจารณาให้การสงเคราะห์ช่วยเหลือตามระเบียบ และติดตามประเมินผลการช่วยเหลือต่อไป
สำหรับการช่วยเหลือผู้ประสบภัยจากเหตุการณ์ดินถล่ม ที่บ้านห้วยขาบ อำเภอบ่อเกลือ จังหวัดน่าน นั้น ทางพัฒนาสังคมและความมั่นคงของมนุษย์จังหวัดน่าน (พมจ.น่าน) และทีม One Home จังหวัดน่าน ประกอบด้วย หน่วยงานสังกัดกระทรวง พม. ในพื้นที่ ได้ลงพื้นที่สำรวจความเสียหาย และความต้องการของประชาชนกลุ่มเป้าหมายที่ได้รับความเดือดร้อน โดยให้ความช่วยเหลือในเบื้องต้นอย่างเร่งด่วนเรียบร้อยแล้ว นอกจากนี้ สถาบันพัฒนาองค์กรชุมชน (องค์การมหาชน) หรือ พอช. ได้ขออนุมัติงบประมาณช่วยเหลือที่พักชั่วคราว ทั้งหมด 60 ครัวเรือน โดยใช้พื้นที่ชองสนามกีฬา อบต.ดงพญา ก่อสร้างบ้านพักชั่วคราว ออกแบบโดยวิทยาลัยการอาชีพปัว โดยคาดว่าที่พักพิงชั่วคราวจะก่อสร้างแล้วเสร็จ พร้อมเข้าพักอาศัยได้ ภายในวันที่ 12 สิงหาคม 2561 จากนั้น จะดำเนินการก่อสร้างที่พักถาวร โดยย้ายจากบ้านห้วยขาบเดิมเนื่องจากไม่มีความปลอดภัยและมีความเสี่ยงที่จะเกิดภัยพิบัติดินถล่มได้อีก ไปยังบริเวณหลุมนาบ้านสว้าเหนือ ต.ดงพญา อ.บ่อเกลือ ห่างจากหมู่บ้านเดิมประมาณ 3 กิโลเมตร ซึ่งเป็นพื้นที่ของกรมป่าไม้ พื้นที่ประมาณ 200 ไร่ โดยทางจังหวัดน่าน จะประสานงานกับกรมป่าไม้เพื่อขอใช้พื้นที่สร้างบ้านพักถาวรให้กับประชาชน ส่วน พอช.จะสนับสนุนงบประมาณการก่อสร้างบ้านพักและสาธารณูปโภคตามโครงการบ้านมั่นคงชนบท ครัวเรือนละ 72,000 บาท (สร้างบ้าน 40,000 บาท, สาธารณูปโภค 24,800 บาท และงบพัฒนาขบวน 7,200 บาท) รวม 60 ครัวเรือน งบประมาณทั้งหมด 4,320,000 บาท (ยังไม่รวมงบช่วยเหลือจากหน่วยงานต่างๆ ทั้งภาครัฐและเอกชน) เริ่มก่อสร้างกันยายน- ตุลาคม 2561 (ขณะนี้อยู่ในระหว่างการสำรวจพื้นที่และออกแบบบ้านพักถาวร)
ตามที่คณะกรรมการจัดงานวันเยาวชนแห่งชาติ ได้แต่งตั้งคณะอนุกรรมการสรรหาและเชิดชูเด็กและเยาวชนดีเด่นแห่งชาติ และผู้ทำคุณประโยชน์ต่อเด็กและเยาวชน เพื่อเสนอแนวทางและดำเนินการสรรหาและเชิดชูเด็กและเยาวชนดีเด่นแห่งชาติ และผู้ทำคุณประโยชน์ต่อเด็กและเยาวชน และได้ดำเนินการสรรหาและพิจารณาคัดเลือกเด็กและเยาวชนดีเด่นแห่งชาติ และผู้ทำคุณประโยชน์ต่อเด็กและเยาวชน จำนวน 11 สาขากิจกรรมเสร็จสิ้นแล้ว ซึ่งผลการคัดเลือกเด็กและเยาวชนแห่งชาติและผู้ทำคุณประโยชน์ต่อเด็กและเยาวชน เนื่องในวันเยาวชนแห่งชาติ ประจำปี 2561 รวมทั้งสิ้น 148 ราย แบ่งเป็นเด็กและเยาวชน 104 ราย กลุ่มเด็กและเยาวชนดีเด่นแห่งชาติ 18 กลุ่ม บุคคลผู้ทำคุณประโยชน์ต่อเด็กและเยาวชน 17 ราย องค์กรที่ทำคุณประโยชน์ต่อเด็กและเยาวชน 9 องค์กร ซึ่งมีเด็กและเยาวชน กลุ่มเด็กและเยาวชน บุคคล และองค์กรที่ทำคุณประโยชน์ต่อเด็กและเยาวชน ที่ได้รับคัดเลือกในปีนี้ อาทิ สาขากีฬาและนันทนาการ มีผู้ที่ได้รับการคัดเลือกจำนวน 17 ราย เช่น นายอาทิวราห์ คงมาลัย (ตูน บอดี้แสลม) ศิลปินนักร้องที่มีความสามารถด้านกีฬา ได้ริเริ่มโครงการ "ก้าวคนละก้าว” เพื่อ 11 โรงพยาบาล ทั่วประเทศ" และ น.ส.โมรียา จุฑานุกาล มีความสามารถ ด้านกีฬากอล์ฟ ปัจจุบันเป็นมือวางอันดับ 9 ของโลก ส่วนสาขาสื่อมวลชนเพื่อเด็กและเยาวชนที่ป้องกันปัญหาสังคม มีผู้ที่ได้รับการคัดเลือก จำนวน 7 ราย เช่น น.ส. ระดับดาว ศรีระวงศ์ (มาตัง) นักร้อง นักแสดง และ น.ส. อรุโณชา ภาณุพันธุ์ ผู้ผลิตละครโทรทัศน์ ทั้งนี้ เด็กและเยาวชนดีเด่นแห่งชาติและผู้ทำคุณประโยชน์ต่อเด็กและเยาวชนทั้งสิ้น 148 ราย จะเข้ารับพระราชทานรางวัลโล่และเกียรติบัตร โดยได้รับพระมหากรุณาธิคุณจากสมเด็จพระเจ้าอยู่หัว ทรงพระกรุณาโปรดเกล้าฯ ให้องคมนตรีเป็นประธานเปิดงานวันเยาวชนแห่งชาติ และมอบโล่เกียรติยศและเกียรติบัตรแก่เด็กและเยาวชนดีเด่นแห่งชาติ และผู้ทำคุณประโยชน์ต่อเด็กและเยาวชน ประจำปี 2561 ในวันที่ 20 กันยายน 2561 เวลา 14.00 น. ณ ห้องแกรนด์ไดมอนด์ บอลรูม อาคารอิมแพ็ค ฟอรั่ม เมืองทองธานี จังหวัดนนทบุรี สำหรับผลการคัดเลือกเด็กและเยาวชนดีเด่นแห่งชาติอย่างละเอียดนั้น สามารถติดตาม ได้ที่ www.dcy.go.th
สำหรับการประชุมระดับอาเซียน "การประชุมเครือข่ายผู้เชี่ยวชาญด้านผู้ประกอบการอาเซียน ครั้งที่ 2” ซึ่งจัดขึ้นภายใน Thailand Social Expo 2018 เมื่อวันที่ 3- 4 สิงหาคม 2561 ที่ผ่านมา โดยมีผู้เข้าร่วมการประชุมจำนวนทั้งสิ้น 60 คน ประกอบด้วย เจ้าหน้าที่อาวุโสอาเซียนด้านสวัสดิการสังคมและการพัฒนา เครือข่ายจากประเทศสมาชิกอาเซียน (ภาครัฐ ผู้แทนองค์กรภาคเอกชน องค์กรด้านคนพิการ) จาก 9 ประเทศ ได้แก่ กัมพูชา อินโดนีเซีย ลาว มาเลเซีย เมียนมาร์ ฟิลิปปินส์ สิงคโปร์ เวียดนาม และไทย โดยการประชุมดังกล่าวมีสาระสำคัญดังนี้ 1. การส่งเสริมการประกอบอาชีพของคนพิการในอาเซียน พบว่า มีปัญหา คือ คนพิการ ขาดความรู้ ขาดความมั่นใจในตนเอง และขาดทักษะด้านอาชีพ มีอุปสรรค คือ ทัศนคติของสังคมและคนทั่วไป อีกทั้งสภาพแวดล้อมไม่สนับสนุนต่อการดำรงชีวิตอิสระของคนพิการ รวมถึงคนพิการยังเข้าไม่สามารถเข้าถึงระบบเงินทุนเพื่อการเป็นผู้ประกอบการ เช่น ธนาคารมีข้อจากัดไม่ให้คนพิการกู้เงิน 2. การจัดทำแผนการดำเนินงานของเครือข่ายฯ ปี 2017-2019 โดยเครือข่ายฯ เห็นชอบให้ประเทศไทย ดำเนินการศึกษาสภาพปัญหา โอกาส อุปสรรคการส่งเสริมอาชีพคนพิการของแต่ละประเทศในอาเซียน รวมถึงการสำรวจ การเก็บข้อมูล และตัวอย่างกลุ่มเป้าหมายที่ดีในประเทศอาเซียน 3. การสนับสนุนแผนส่งเสริมสิทธิคนพิการในอาเซียน ปี 2025 ซึ่งผนวกรวมประเด็นคนพิการไว้ใน 3 เสาอาเซียน โดยเครือข่ายฯ จะร่วมกันขับเคลื่อนแผนดังกล่าว ทั้งนี้ ประเทศไทยจะเตรียมจัดกิจกรรมการส่งเสริมสิทธิเท่าเทียมกันในการเป็นผู้ประกอบการด้านคนพิการอาเซียนโดยเฉพาะประเด็นสตรีพิการ และ 4. การเป็นประธานของเครือข่ายฯ ในปี 2019 ซึ่งเครือข่ายฯ เห็นชอบให้ประเทศไทย ดำรงตำแหน่งประธาน เป็นปีที่ 3 ซึ่งสอดคล้องกับประเทศไทยจะเป็นประธานอาเซียน ปี 2019 โดยประเทศไทยเสนอแผนดำเนินงาน อาทิ เตรียมการจัดประชุมเครือข่าย จัดกิจกรรมแลกเปลี่ยนเรียนรู้การส่งเสริมอาชีพคนพิการ การพัฒนาระบบการสื่อออนไลน์ระหว่างเครือข่ายในอาเซียน และการเพิ่มจำนวนสมาชิกเครือข่าย

ที่มา : http://www.thaigov.go.th/news/contents/details/14496
