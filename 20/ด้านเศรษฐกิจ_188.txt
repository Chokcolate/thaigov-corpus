รัฐบาลไทย-ข่าวทำเนียบรัฐบาล-คปภ. ประสานบริษัทประกันภัยจ่ายเงินเยียวยา“ทีมหมูป่าอะคาเดมี”แล้ว

วันจันทร์ที่ 20 สิงหาคม 2561
คปภ. ประสานบริษัทประกันภัยจ่ายเงินเยียวยา“ทีมหมูป่าอะคาเดมี”แล้ว
จากกรณีที่กลุ่มนักเรียนทีมฟุตบอลหมูป่าอะคาเดมี พร้อมผู้ฝึกสอนรวม 13 คน ติดอยู่ในวนอุทยานถ้ำหลวง-ขุนน้ำนางนอน ตำบลโป่งผา อำเภอแม่สาย จังหวัดเชียงราย
จากกรณีที่กลุ่มนักเรียนทีมฟุตบอลหมูป่าอะคาเดมี พร้อมผู้ฝึกสอนรวม 13 คน ติดอยู่ในวนอุทยานถ้ำหลวง-ขุนน้ำนางนอน ตำบลโป่งผา อำเภอแม่สาย จังหวัดเชียงราย โดยทุกฝ่ายที่เกี่ยวข้องทั้งในและต่างประเทศได้ปฏิบัติภารกิจให้ความช่วยเหลือจนสามารถพาน้องๆทีมฟุตบอลหมูป่าอะคาเดมีพร้อมผู้ฝึกสอนรวม 13 คน ออกจากถ้ำได้อย่างปลอดภัยและกลับมาใช้ชีวิตได้ตามปฏิบัติแล้ว นั้น
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.)  เปิดเผยว่า จากการติดตามและประสานงานอย่างใกล้ชิดของ สำนักงาน คปภ. ภาค 1 (เชียงใหม่) และสำนักงาน คปภ. จังหวัดเชียงราย ทราบว่านักเรียนทีมฟุตบอลหมูป่าอะคาเดมี ได้ทำประกันภัยอุบัติเหตุกลุ่มนักเรียน ประกอบด้วย นักเรียนจำนวน 6 คน ที่อยู่โรงเรียนแม่สายประสิทธิศาสตร์โดยโรงเรียนได้ทำประกันภัยกับ บริษัท สหประกันชีวิตจำกัด (มหาชน) สำหรับนักเรียนโรงเรียนบ้านป่าเหมือด 1 คน นักเรียนโรงเรียนบ้านสันทราย 1 คน นักเรียนโรงเรียนอนุบาลแม่สาย 1 คน และนักเรียนโรงเรียนบ้านป่ายาง 1 คน ซึ่งทั้ง 4 โรงเรียนนี้ ได้ทำประกันภัยไว้กับ บริษัท อาคเนย์ประกันภัย จำกัด (มหาชน) ดังนั้นจึงได้สั่งการให้เร่งรัดเกี่ยวกับการเยียวยาด้านประกันภัยให้กับนักเรียนทีมฟุตบอลหมูป่าอะคาเดมี โดยล่าสุดเมื่อวันที่ 16 สิงหาคม 2561 สำนักงาน คปภ. จังหวัดเชียงราย ได้ร่วมเป็นสักขีพยานการมอบเงินช่วยเหลือเยียวยาให้แก่กลุ่มนักเรียนทีมฟุตบอลหมูป่าอะคาเดมี จำนวน 10 ราย โดยแบ่งเป็น บริษัท สหประกันชีวิตจำกัด (มหาชน) ร่วมกับ บริษัท สยามสไมล์ โบรกเกอร์ (ประเทศไทย) จำกัด มอบเงินช่วยเหลือเยียวยารายละ 20,000 บาท จำนวน  6 ราย รวม 120,000 บาท ประกอบไปด้วย ด.ช.ประจักษ์ สุธรรม ด.ช.ณัฐวุฒิ ทาคำทราย ด.ช.ภานุมาศ แสงดี ด.ช.ดวงเพชร พรหมเทพ นายพีรพัฒน์ สมเพียงใจ ด.ช.สมพงษ์ ใจวงค์ โดยมีพิธีมอบค่าเยียวยา ณ โรงเรียนแม่สายประสิทธิศาสตร์ อำเภอแม่สาย จังหวัดเชียงราย
นอกจากนี้ บริษัท อาคเนย์ประกันภัย จำกัด (มหาชน) โดย บริษัท สยามสไมล์ โบรกเกอร์ (ประเทศไทย) จำกัด มอบเงินช่วยเหลือเยียวยารายละ 20,000 บาท จำนวน 4 ราย รวม 80,000 บาท ประกอบไปด้วย ด.ช.มงคล บุญเปี่ยม โรงเรียนบ้านป่าเหมือด นายพิพัฒน์ โพธิ โรงเรียนบ้านสันทราย ด.ช.ชนินทร์ วิบูลย์รุ่งเรือง โรงเรียนอนุบาลแม่สาย นายพรชัย คำหลาง โรงเรียนบ้านป่ายาง โดยมีพิธีมอบค่าเยียวยา ณ โรงเรียนบ้านสันทราย อำเภอแม่สาย จังหวัดเชียงราย
เลขาธิการ คปภ. กล่าวด้วยว่า ได้สั่งการให้ สำนักงาน คปภ. ภาค 1 (เชียงใหม่) และสำนักงาน คปภ.เชียงราย ติดตามและประสานงานเกี่ยวกับการเยียวยาด้านประกันภัยในกรณีนี้อย่างใกล้ชิด ซึ่งทราบว่าบริษัทประกันภัยมีความพร้อมจ่ายค่าเยียวยาด้านประกันภัยทันที แต่เนื่องจากน้องๆทีมฟุตบอลหมูป่าอะคาเดมี จะต้องอยู่ในความดูแลอย่างใกล้ชิดของหน่วยงานที่เกี่ยวข้อง จนกระทั่งวันที่ 16 สิงหาคม 2561 จึงได้รับการประสานงานให้สามารถจ่ายค่าเยียวยาดังกล่าว ส่วนน้องๆ อีก 3 คน ไม่ได้รับค่าเยียวยาด้านประกันภัยเนื่องจากไม่ได้ทำประกันภัยไว้ ประกอบด้วย นายเอกพล จันทรวงศ์ (โค้ชเอก) ด.ช.อดุลย์ สามออน และด.ช.เอกรัตน์ วงศ์สุขจันทร์
“อุบัติเหตุนั้นเป็นเรื่องไม่คาดคิดอาจเกิดขึ้นได้ทุกเวลาและทุกสถานที่ ถึงแม้ว่าจะมีความระมัดระวังในระดับหนึ่งแล้วก็ตาม ดังนั้น ฝากเตือนประชาชนให้ความสำคัญในเรื่องของการทำประกันภัยเพื่อบรรเทาและช่วยบริหารความเสี่ยง ซึ่งสำนักงาน คปภ. พร้อมจะช่วยอำนวยความสะดวกด้านการประกันภัยและประสานงานการคุ้มครองสิทธิประโยชน์ให้กับประชาชนและผู้เอาประกันภัยอย่างเต็มที่ หากต้องการสอบถามข้อมูลเพิ่มเติมเกี่ยวกับการประกันภัยสามารถติดต่อสายด่วน คปภ. 1186” เลขาธิการ คปภ.กล่าวในตอนท้าย

ที่มา : http://www.thaigov.go.th/news/contents/details/14729
