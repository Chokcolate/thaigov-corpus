รัฐบาลไทย-ข่าวทำเนียบรัฐบาล-คณะนักธุรกิจจีนกว่า 400 รายเยือนไทย บีโอไอเตรียมจัดสัมมนาแจงนโยบายและโอกาสการลงทุน

วันพุธที่ 22 สิงหาคม 2561
คณะนักธุรกิจจีนกว่า 400 รายเยือนไทย บีโอไอเตรียมจัดสัมมนาแจงนโยบายและโอกาสการลงทุน
บีโอไอเตรียมงานใหญ่ในโอกาสมนตรีแห่งรัฐ สาธารณรัฐประชาชนจีน พร้อมคณะนักธุรกิจกว่า 400 รายเยือนไทย โดยมีรองนายกฯ สมคิด และหน่วยงานภาครัฐไทย ร่วมสร้างความมั่นใจการขับเคลื่อนประเทศไทย 4.0
นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน (บีโอไอ) เปิดเผยว่าวันที่ 24 สิงหาคม 2561 นี้ บีโอไอ จะร่วมกับหน่วยงานต่างๆ อาทิ กระทรวงพาณิชย์ สำนักงานคณะกรรมการนโยบายเขตพัฒนาพิเศษภาคตะวันออก(สกพอ.)และองค์กรส่งเสริมการค้าระหว่างประเทศแห่งสาธารณรัฐประชาชนจีน (China Council for The Promotion of International Trade) หรือ CCPIT จัดงานสัมมนาใหญ่ เพื่อส่งเสริมความสัมพันธ์ด้านเศรษฐกิจและการลงทุนระหว่างไทย-จีน ในหัวข้อ “Thailand - China Business Forum 2018: Comprehensive Strategic Partnership through the Belt and Road Initiative and the EEC” ในโอกาสที่ นายหวัง หย่ง มนตรีแห่งรัฐ สาธารณรัฐประชาชนจีน พร้อมด้วยคณะผู้บริหารจากหน่วยงานราชการของจีน มีกำหนดเข้าร่วมประชุมคณะกรรมการร่วมว่าด้วยการค้า  การลงทุน และความร่วมมือทางเศรษฐกิจระหว่างไทย-จีน ครั้งที่ 6  พร้อมทั้งนำคณะนักธุรกิจจีน จำนวนกว่า 400 ราย จากหลายสาขาอุตสาหกรรมเป้าหมาย อาทิ โครงสร้างพื้นฐาน เศรษฐกิจดิจิทัล  ยานยนต์ และพลังงาน เป็นต้น ทั้งรายใหญ่และธุรกิจขนาดกลางและขนาดย่อม (เอสเอ็มอี) เดินทางมาศึกษาลู่ทางด้านการค้าและการลงทุนในประเทศไทยด้วย
การสัมมนาในช่วงเช้าจะเป็นเวทีในการกระชับความสัมพันธ์ด้านเศรษฐกิจการลงทุนระหว่างไทย-จีน ซึ่งเน้นการให้ข้อมูลเกี่ยวกับการขับเคลื่อนประเทศตามนโยบาย “ประเทศไทย 4.0”  การปรับปรุงสภาพแวดล้อมการลงทุน โครงการเขตพัฒนาพิเศษภาคตะวันออก (อีอีซี) นโยบายการพัฒนาเศรษฐกิจดิจิทัลของประเทศ และมาตรการสิทธิประโยชน์การลงทุน โดยมีการกล่าวปาฐกถาพิเศษจากนายหวัง หย่ง มนตรีแห่งรัฐ สาธารณรัฐประชาชนจีน และนายสมคิด จาตุศรีพิทักษ์ รองนายกรัฐมนตรี พร้อมทั้งการบรรยายของรัฐมนตรีกระทรวงเศรษฐกิจและผู้บริหารระดับสูงจากรัฐบาลไทย
นอกจากนี้ บีโอไอยังจัดให้มีเวทีเสวนาโดยเชิญนักลงทุนจีนที่ได้มาลงทุนในประเทศไทยแล้ว ร่วมให้ข้อมูลและแลกเปลี่ยนประสบการณ์ด้านการลงทุนในไทย ให้แก่นักลงทุนจีนที่สนใจลงทุนโดยเฉพาะการลงทุนในพื้นที่อีอีซี
สำหรับในช่วงบ่าย กระทรวงพาณิชย์จะจัดให้มีการจับคู่ธุรกิจระหว่างภาคเอกชนไทย-จีน รวมถึงพิธีลงนามในบันทึกความเข้าใจ (เอ็มโอยู) เพื่อความร่วมมือในด้านต่าง ๆ ระหว่างหน่วยงานของไทยและจีน อาทิ       บีโอไอ กับ CCPIT  และสำนักงานพัฒนาเทคโนโลยีอวกาศและภูมิสารสนเทศ (GISTDA) กับ หน่วยงานดูแลและพัฒนาโครงการอวกาศของจีน (China National Space Administration: CNSA) เป็นต้น
“การจัดงานสัมมนาครั้งนี้เป็นอีกหนึ่งงานใหญ่ของประเทศ โดยเป็นโอกาสอันดีในการให้ข้อมูลเกี่ยวกับนโยบายทางเศรษฐกิจที่สำคัญของรัฐบาลและสิทธิประโยชน์ด้านการลงทุนของไทย รวมทั้งเพื่อตอกย้ำความเชื่อมั่นให้แก่นักลงทุนจากประเทศจีน ซึ่งเป็นนักลงทุนกลุ่มเป้าหมายให้เห็นถึงศักยภาพของประเทศไทยในการเป็นแหล่งรองรับการลงทุน และเป็นศูนย์กลางเศรษฐกิจและอุตสาหกรรมที่สำคัญของภูมิภาค” นางสาวดวงใจ กล่าว
จีนเป็นหนึ่งในประเทศเป้าหมายสำคัญในการชักจูงการลงทุน โดยบีโอไอ มีสำนักงานเศรษฐกิจการลงทุนประจำใน 3 เมืองใหญ่ ได้แก่ ปักกิ่ง เซี่ยงไฮ้ และกวางโจว ในช่วงหลายปีที่ผ่านมา การลงทุนของจีนได้ขยายตัวอย่างต่อเนื่อง และมีบริษัทจีนจำนวนมากที่เป็นเป้าหมายในการชักจูงการลงทุน โดยเฉพาะอย่างยิ่งนักลงทุนในอุตสาหกรรมเป้าหมาย  (S-Curve) ของรัฐบาล  หากพิจารณาจากสถิติการขอรับการส่งเสริมการลงทุนในช่วงหกเดือนแรกของปีนี้ จีนเป็นนักลงทุนจากต่างประเทศในไทยอันดับห้า
+++++++++++++++++++++++++++++++++++++++++

ที่มา : http://www.thaigov.go.th/news/contents/details/14811
