รัฐบาลไทย-ข่าวทำเนียบรัฐบาล-นรม. เชิญชวนประชาชนสนับสนุนผลิตภัณฑ์ดอกมะลิรูปแบบต่าง ๆ เนื่องในโอกาสงานวันแม่แห่งชาติ ประจำปี 2561


วันอังคารที่ 7 สิงหาคม 2561
267
พิมพ์
นรม. เชิญชวนประชาชนสนับสนุนผลิตภัณฑ์ดอกมะลิรูปแบบต่าง ๆ เนื่องในโอกาสงานวันแม่แห่งชาติ ประจำปี 2561
เลขาธิการสภาสังคมสงเคราะห์แห่งประเทศไทยฯ เข้าพบนายกรัฐมนตรี เพื่อประชาสัมพันธ์การจัดงานวันแม่แห่งชาติ ประจำปี 2561 เพื่อนำรายได้สนับสนุนกิจกรรมการกุศล
วันนี้ (7 สิงหาคม 2561) เวลา 08.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นางเพ็ญพักตร์ ศรีทอง เลขาธิการสภาสังคมสงเคราะห์แห่งประเทศไทย ในพระบรมราชูปถัมภ์ ในฐานะประธานคณะกรรมการฝ่ายผลิตและจำหน่ายดอกมะลิฯ พร้อมคณะเข้าพบพลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์กิจกรรมต่าง ๆ เนื่องในโอกาสงานวันแม่แห่งชาติ ประจำปี 2561
ทั้งนี้ สภาสังคมสงเคราะห์แห่งประเทศไทย ในพระบรมราชูปถัมภ์ กำหนดจัดงานวันแม่แห่งชาติ เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ ในพระบาทสมเด็จพระปรมินทรมหาภูมิพลอดุลยเดช บรมนาถบพิตร รัชกาลที่ 9 ในวันที่ 12 สิงหาคมเป็นประจำทุกปี เพื่อเทิดทูนและเผยแพร่พระเกียรติคุณ พร้อมเผยแพร่พระคุณแม่และบทบาทของแม่ที่มีต่อครอบครัว สังคมและประเทศชาติ ตลอดจนเพื่อให้ลูกได้สำนึกถึงพระคุณและแสดงความกตัญญูกตเวทีต่อแม่ รวมทั้งปลูกฝังเยาวชนและประชาชนทุกภาคส่วนให้มีจิตสำนึกถึงความสำคัญของสถาบันครอบครัว ซึ่งเป็นการส่งเสริมการอนุรักษ์วัฒนธรรมและประเพณีที่ดีงามของชาติไทยให้คงอยู่ตลอดไป
งานวันแม่แห่งชาติ จึงเป็นกิจกรรมที่สนองตอบนโยบายของรัฐบาลเพื่อส่งเสริมวัฒนธรรมไทย โดยกำหนดให้ “ดอกมะลิ” เป็นสัญลักษณ์ของงาน “วันแม่แห่งชาติ” จึงได้จัดทำดอกมะลิและผลิตภัณฑ์ดอกมะลิในรูปแบบต่าง ๆ ขึ้นเพื่อเผยแพร่และจำหน่าย โดยเงินรายได้จากการจำหน่ายจะรวบรวมขึ้นทูลเกล้าฯ ถวายโดยเสด็จพระราชกุศลตามพระราชอัธยาศัยและอีกส่วนหนึ่งสมทบกองทุนร่วมใจสงเคราะห์ชุมชน เพื่อช่วยเหลือผู้ประสบปัญหาความทุกข์ยากเดือดร้อน ตลอดจนเป็นทุนการศึกษาแก่เด็กและเยาวชนที่ยากจนและขาดแคลนทั่วประเทศ
จากนั้น เลขาธิการสภาสังคมสงเคราะห์แห่งประเทศไทยฯ ได้กลัดเข็มกลัดดอกมะลิที่หน้าอกเสื้อของนายกรัฐมนตรี พร้อมกันนี้ นายกรัฐมนตรีได้กล่าวเชิญชวนประชาชนทุกภาคส่วนสนับสนุนผลิตภัณฑ์ดอกมะลิในรูปแบบต่าง ๆ เพื่อส่งเสริมกิจกรรมการกุศลตามเจตนารมณ์ของสภาสังคมสงเคราะห์แห่งประเทศไทยฯ ต่อไป
............................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14411