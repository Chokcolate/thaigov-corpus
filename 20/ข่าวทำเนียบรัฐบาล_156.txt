รัฐบาลไทย-ข่าวทำเนียบรัฐบาล-รัฐมนตรีว่าการกระทรวงกลาโหมสาธารณรัฐอินเดียเข้าเยี่ยมคารวะนายกรัฐมนตรี

วันจันทร์ที่ 27 สิงหาคม 2561
รัฐมนตรีว่าการกระทรวงกลาโหมสาธารณรัฐอินเดียเข้าเยี่ยมคารวะนายกรัฐมนตรี
รัฐมนตรีว่าการกระทรวงกลาโหมสาธารณรัฐอินเดียเข้าเยี่ยมคารวะนายกรัฐมนตรี
วันนี้ (จันทร์ 27 สิงหาคม 2561) เวลา 11.00 น. ณ ห้องสีงาช้าง ตึกไทยคู่ฟ้า ทำเนียบรัฐบาล พล.อ.ชัยชาญ ช้างมงคล รัฐมนตรีช่วยว่าการกระทรวงกลาโหม นำนางนิรมลา สิตารามัน (Mrs. Niramala Sitharaman) รัฐมนตรีว่าการกระทรวงกลาโหมสาธารณรัฐอินเดีย (Minister of Defence of the Republic of India) เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสเยือนไทยอย่างเป็นทางการ ในฐานะแขกของ กระทรวงกลาโหม ระหว่างวันที่ 26 - 28 ส.ค. 2561 โดยมี พล.อ.เทพพงศ์ ทิพยจันทร์ ปลัดกระทรวงกลาโหม ร่วมหารือด้วย ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญ ดังนี้
นายกรัฐมนตรี ยินดีต้อนรับ ชื่นชมนางนิรมลา สิตารามัน ซึ่งเป็นสตรีคนที่ 2 หลังจากนางอินทิรา คานธี ที่ได้รับแต่งตั้งให้ตำรงตำแหน่งรัฐมนตรีว่าการกระทรวงกลาโหมอินเดีย ตลอดจนแสดงความเสียใจต่อการถึงแก่อสัญกรรมของนายอะตัล พิหารี วัชปายี (Atal Bihari Vajpayee) อดีตนายกรัฐมนตรีอินเดีย และสถานการณ์อุทกภัยในบริเวณ 6 รัฐของอินเดีย โอกาสนี้  นายกรัฐมนตรีชื่นชมความร่วมมือด้านความมั่นคงระหว่างไทยกับอินเดีย ที่มีพัฒนาการอย่างต่อเนื่อง โดยได้มีการขยายขอบเขตความร่วมมือทางทหารระหว่างกันครอบคลุมมิติด้านความมั่นคงมากยิ่งขึ้น ทั้งด้านความมั่นคงทางทะเล ความร่วมมือด้านการต่อต้านอาชญากรรมทางคอมพิวเตอร์ ความร่วมมือด้านการต่อต้านการก่อการร้ายและอุตสาหกรรมป้องกันประเทศ เป็นต้น นอกจากนี้ กองทัพของทั้งสองประเทศยังได้มีการฝึกปฏิบัติงานร่วมกันในทุกเหล่าทัพ
นายกรัฐมนตรีได้กล่าวว่า ไทยได้มองภาพรวมในความร่วมมือด้านความมั่นคงในทั้งกรอบทวิภาคีและพหุภาคี ให้มีความสอดรับกับการบริหารประเทศตามนโยบาย Thailand +1 และ Thailand 4.0 และโครงการการพัฒนาเขตเศรษฐกิจพิเศษภาคตะวันออก (EEC) ซึ่งจะได้รับสิทธิประโยชน์การยกเว้นภาษีในรูปแบบต่าง ๆ ซึ่งสามารถส่งเสริมและสอดรับกับนโยบายที่สำคัญของอินเดียทั้ง ACT East และ Made in India อีกด้วย ทั้งนี้ ไทย อินเดีย และอาเซียนยังสามารถขยายความร่วมมือในการรับมือกับภัยคุกคามด้านความมั่นคง ในภูมิภาคอินโด - แปซิฟิก สำหรับความร่วมมือในกรอบอนุภูมิภาค BIMSTEC ยินดีที่ทราบว่า กองทัพบกอินเดียจะเป็นเจ้าภาพของในการจัดการฝึกผสมแบบพหุภาคีภายใต้กรอบ BIMSTEC ครั้งที่ 1 ซึ่งไทยพร้อมส่งกำลังพลเข้าร่วมสังเกตการณ์การฝึก โดยนายกรัฐมนตรีได้แจ้งว่า จะเข้าพบหารือกับนายนเรนทร โมที นายกรัฐมนตรีสาธารณรัฐอินเดีย ระหว่างเข้าร่วมการประชุมผู้นำ BIMSTEC ครั้งที่ 4 ณ กรุงกาฐมาณฑุ สหพันธ์สาธารณรัฐประชาธิปไตยเนปาล ในครั้งนี้ด้วย
โอกาสนี้ รัฐมนตรีว่าการกระทรวงกลาโหมสาธารณรัฐอินเดีย ได้กล่าวถวายพระพรสมเด็จพระเจ้าอยู่หัวมหาวชิราลงกรณ บดินทรเทพยวรางกูร พร้อมด้วย สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ให้ทรงหายจากพระอาการประชวร และกล่าวว่ารัฐบาลอินเดียพร้อมให้การต้อนรับสมเด็จพระเทพรัตนราชสุดา สยามบรมราชกุมารี ในโอกาสที่มีหมายกำหนดที่จะเสด็จเยือนอินเดียในปลายปีนี้ และกล่าวขอบคุณนายกรัฐมนตรีที่ได้ร่วมกับผู้นำอาเซียน ร่วมฉลองวันสถาปนาสาธารณรัฐอินเดีย (Republic Day) ในฐานะแขกเกียรติยศ เมื่อช่วงต้นปีที่ผ่านมา พร้อมทั้งแสดงความชื่นชมความสำเร็จในการให้ความช่วยเหลือนักฟุตบอลเยาวชนทีมฟุตบอลหมูป่าอะคาเดมีแม่สายและผู้ช่วยผู้ฝึกสอนทั้ง 13 คน โดยนายกรัฐมนตรีโมที ได้นำไปกล่าวในรายการวิทยุแสดงความชื่นชม ความเป็นผู้นำของรัฐบาลไทย ในการประสานความร่วมมือจากทุกหน่วยงานทั้งในประเทศและต่างประเทศและทีมเยาวชนหมู่ป่าที่มีความเข้มแข็งและความสามัคคี ต่อสู้จนชนะอุปสรรคต่างๆ สามารถเอาชนะใจคนทั่วโลกได้
รัฐมนตรีว่าการกระทรวงกลาโหมสาธารณรัฐอินเดีย ยังกล่าวถึงความสำเร็จในการเดินทางมาเยือนไทยในฐานะแขกของกระทรวงกลาโหม ได้ร่วมหารือกับรองนายกรัฐมนตรีและรัฐมนตรีว่าการกระทรวงกลาโหม โดยอินเดียพร้อมที่จะส่งเสริมความร่วมมือด้านความมั่นคงและทางทหาร เพื่อให้เป็นตามที่ได้มีการหารือร่วมกัน ทั้งการฝึกอบรมเจ้าหน้าที่ด้านความมั่นคง การอบรมทักษะด้านภาษาอังกฤษ และการอบรมด้านการวิจัยและการพัฒนา ให้กับบุคคลากรไทยด้วย ทั้งนี้ อินเดียยังพร้อมที่จะร่วมมือกับไทยภายใต้กรอบอาเซียน โดยผ่านกลไกความร่วมมือด้านความมั่นคงในภูมิภาคที่มีอาเซียนเป็นแกนกลาง โดยเฉพาะอย่างยิ่งในเวทีการประชุมรัฐมนตรีว่าการกระทรวงกลาโหมอาเซียนกับประเทศคู่เจรจา (ADMM-Plus) เพื่อเสถียรภาพและความมั่นคงของภูมิภาคอินโด-แปซิฟิก ด้วย
โดยในตอนท้ายนายกรัฐมนตรีได้ฝากความระลึกถึงนายราม นาถ โกวินท์ (Mr. Ram Nath Kovind) ประธานาธิบดี และนายกรัฐมนตรีอินเดียด้วย

ที่มา : http://www.thaigov.go.th/news/contents/details/14938
