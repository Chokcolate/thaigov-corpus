รัฐบาลไทย-ข่าวทำเนียบรัฐบาล-ธ.ก.ส. หนุน TABCO และ ITG  เชื่อมโยงตลาดสินค้าเกษตรผ่าน E-Commerce

วันพุธที่ 25 กรกฎาคม 2561
ธ.ก.ส. หนุน TABCO และ ITG  เชื่อมโยงตลาดสินค้าเกษตรผ่าน E-Commerce
ธ.ก.ส. หนุน TABCO สร้างช่องทางการจำหน่ายสินค้าเกษตร พร้อมร่วมมือกับ ITG เชื่อมโยง จำหน่ายสินค้าผ่าน E-Commerce Platform ตอบโจทย์สังคมเทคโนโลยี 4.0
ธ.ก.ส. หนุน TABCO สร้างช่องทางการจำหน่ายสินค้าเกษตร พร้อมร่วมมือกับ ITG เชื่อมโยง จำหน่ายสินค้าผ่าน E-Commerce Platform ตอบโจทย์สังคมเทคโนโลยี 4.0 นำร่อง ข้าวสาร หมอน ยางพารา กาแฟ ผลิตภัณฑ์ชุดของขวัญจากชุมชน พร้อมสินค้า SMAEs หลากหลายรูปแบบสู่ผู้บริโภค จบทุกกระบวนการเพียงปลายนิ้วสัมผัส  ตั้งเป้าจำหน่ายสินค้ากว่า 10,000 ล้านบาท
วันนี้ ( 25 กรกฎาคม 2561)  ณ ธนาคารเพื่อการเกษตรและสหกรณ์การเกษตร ( ธ.ก.ส.) สำนักงานใหญ่ บางเขน นายสุรชัย รัศมี ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เป็นประธานและสักขีพยาน ในพิธีลงนามบันทึกความร่วมมือทางธุรกิจ ระหว่าง นายส่งเสริม ศักดิ์สิทธิ์  ผู้จัดการบริษัท ไทยธุรกิจเกษตร จำกัด (TABCO) กับ นายนันท์ เนตรรัตน์ รองกรรมการผู้จัดการ บริษัท อินฟอร์เมชั่น เทคโนโลยี กรุ๊ป จำกัด (ITG) เพื่อนำสินค้าเกษตร ผลิตภัณฑ์ SMAEs ตลอดทั้งสินค้าจากชุมชนไปจัดจำหน่ายผ่านช่องทาง E-Commerce Platform เพิ่มความสะดวกแก่ผู้บริโภคและเพิ่มโอกาสทางการตลาดให้เกษตรกร
นายสุรชัย รัศมี ผู้ช่วยผู้จัดการ ธ.ก.ส.กล่าวว่า ธ.ก.ส.มีบทบาทหน้าที่ในการอำนวยสินเชื่อให้แก่เกษตรกร กลุ่มเกษตรกร วิสาหกิจชุมชน สหกรณ์การเกษตร และผู้ประกอบการ SMAEs พร้อมทั้งการพัฒนาศักยภาพชุมชนแบบบูรณการ ในการสร้างความยั่งยืนให้กับเศรษฐกิจฐานราก  การสร้างความเข้มแข็งทั้งในกระบวนการผลิตและการตลาด โดยเชื่อมโยงตลาดสินค้าเกษตรผ่าน E-Commerce  การใช้เทคโนโลยีสร้างโอกาสและช่องทาง ให้เกษตรกรได้ขายสินค้าในราคาที่เป็นธรรม นำสินค้าคุณภาพซึ่งเป็นที่นิยมและเป็นสินค้าจากเกษตรผู้ผลิตโดยตรง ออกสู่ตลาดและรองรับความต้องการของผู้บริโภคในยุคเทคโนโลยี 4.0 ซึ่งการลงนามในครั้งนี้  ถือเป็นความร่วมมือทางธุรกิจที่อำนวยความสะดวกและก่อให้เกิดประโยชน์แก่กลุ่มเป้าหมาย คือเกษตรกรซึ่งเป็นคนส่วนใหญ่ของประเทศ ให้ได้รับโอกาสในการพัฒนาศักยภาพการผลิตและการตลาด รองรับการแข่งขัน ช่วยสร้างความมั่นคงในเรื่องรายได้ และการพัฒนาคุณภาพชีวิตที่ดีขึ้นของเกษตรกร
ด้านนายส่งเสริม  ศักดิ์สิทธิ์ ผู้จัดการบริษัท ไทยธุรกิจเกษตร จำกัด (TABCO) กล่าวว่า รู้สึกยินดีเป็นอย่างยิ่งที่บริษัท ITG จะเข้ามาร่วมสนับสุนนช่องทางการตลาดให้กับเกษตรกร ทั้งนี้ในส่วนของ TABCO ซึ่งเป็นบริษัทที่ถือหุ้นโดยสหกรณ์การเกษตรเพื่อการตลาดลูกค้า ธ.ก.ส. (สกต.) ทั้ง 77 จังหวัดทั่วประเทศ มีความพร้อมที่จะนำผลผลิตทางการเกษตร อาทิ ข้าว A-rice หมอนยางพารา กาแฟ ผลิตภัณฑ์ชุดของขวัญ และผลิตภัณฑ์จากชุมชน อีกกว่า 200 รายการ มาจัดจำหน่ายผ่านระบบ E-Commerce โดยจะทำหน้าที่อำนวยความสะดวกในการรวบรวมผลผลิตรวมถึงสินค้าจากชุมชน เกษตรกร สถาบันเกษตรกร เพื่อรองรับระบบการสั่งซื้อสินค้ากับบริษัท อินฟอร์เมชั่น เทคโนโลยี กรุ๊ป จำกัด
ทั้งนี้ TABCO มีเป้าหมายที่จะจำหน่ายสินค้า คิดเป็นมูลค่ารวมกว่า 10,000 ล้านบาท  ซึ่งการจำหน่ายสินค้าผ่านระบบ E-Commerce ถือเป็นอีกช่องทางสำคัญในการสนับสนุนให้มีการกระจายสินค้าจากเกษตรกรผู้ผลิตส่งตรงไปยังผู้บริโภคได้อย่างรวดเร็วทันต่อความต้องการเพียงปลายนิ้วสัมผัส อันนำไปสู่การสร้างรายได้ที่มั่นคงให้กับเกษตรกร
ด้านนายนันท์  เนตรรัตน์ รองกรรมการผู้จัดการ บริษัท อินฟอร์เมชั่น เทคโนโลยี กรุ๊ป จำกัด กล่าวว่า มีความยินดีที่ได้ร่วมสนับสนุนด้านการตลาดให้กับสินค้าเกษตร รวมถึงผลิตภัณฑ์ SMAEs จากเกษตรกรและชุมชน ไปยังผู้ซื้อ โดยผ่านระบบ E-Commerce  Platform ของบริษัท ซึ่งประกอบด้วย 3 ส่วนหลัก ๆ คือ E-Order โดยเป็นช่องทางในการเชื่อมต่อกับ On-line Market หรือ Social Media ต่าง ๆ รวมถึงเป็นช่องทางจัดจำหน่ายผ่าน Supply Chain ของกลุ่มลูกค้าเป้าหมาย E-Payment  โดยเชื่อมต่อด้านการเงินกับธนาคารในทุกขั้นตอน ตั้งแต่การจ่ายชำระค่าสินค้าและบริการ การแจ้งหนี้ การเรียกเก็บ และ E-Logistics คือ การบริหารคำสั่งซื้อ (Order Managements) กับระบบงานด้านขนส่งแบบ (B2B/Systems to Systems) เพื่อให้บริการมีความรวดเร็ว สะดวก รวมถึงสามารถติดตามตรวจสอบสถานะการขนส่งและการเชื่อมโยงกับระบบเก็บเงินปลายทาง (COD : Cash On Delivery) ทั้งการโอนเงินและส่งคืนเงิน ในกรณีที่ผู้ซื้อใช้บริการเรียกเก็บเงิน ณ จุดนำจ่าย ได้อย่างมีประสิทธิภาพ ซึ่งถือเป็นการพัฒนาระบบการจำหน่ายสินค้าที่ทันสมัยและตอบโจทย์ความต้องการของผู้บริโภคได้เป็นอย่างดี

ที่มา : http://www.thaigov.go.th/news/contents/details/14128
