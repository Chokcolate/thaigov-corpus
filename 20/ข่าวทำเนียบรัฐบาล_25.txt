รัฐบาลไทย-ข่าวทำเนียบรัฐบาล-นายกรัฐมนตรีเป็นประธานในพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2561

วันอังคารที่ 31 กรกฎาคม 2561
นายกรัฐมนตรีเป็นประธานในพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2561
พลเอก ประยุทธ์ จันทร์โอชา นายกรัฐมนตรี  เป็นประธานในพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2561
วันนี้ (26 ก.ค.61) เวลา 07.00 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี พร้อมด้วยนางนราพร จันทร์โอชา ภริยา เป็นประธานในพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2561 โดยมีผู้นำและผู้ประกอบพิธีทางศาสนา คณะรัฐมนตรีและคู่สมรส ประธานสภานิติบัญญัติแห่งชาติ ประธานศาลฎีกา ประธานศาลรัฐธรรมนูญ ประธานศาลปกครองสูงสุด ประธานองค์การตามรัฐธรรมนูญ ประธานกรรมการร่างรัฐธรรมนูญ ข้าราชการการเมืองในสำนักนายกรัฐมนตรี หัวหน้าหน่วยงานสังกัดสำนักนายกรัฐมนตรี ผู้ว่าราชการกรุงเทพมหานคร ปลัดกระทรวง ปลัดกรุงเทพมหานคร ผู้บัญชาการเหล่าทัพและผู้บัญชาการตำรวจแห่งชาติ อธิบดีกรมการศาสนา และตัวแทน   ศาสนิกชนของทุกศาสนา ประมาณ 350 คน เข้าร่วมพิธี
เมื่อนายกรัฐมนตรีเดินถึงบริเวณพิธี ได้เปิดกรวยดอกไม้ธูปเทียนแพ ถวายราชสักการะเบื้องหน้าพระฉายาลักษณ์สมเด็จพระเจ้าอยู่หัว และกล่าวถวายราชสดุดีพระเกียรติถวายพระพรชัยมงคล ความดังนี้
“ขอพระราชทานกราบบังคมทูลพระกรุณา ทรงทราบฝ่าละอองธุลีพระบาท
ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี พร้อมด้วยผู้นำศาสนา คณะรัฐมนตรีและคู่สมรส ประธานสภานิติบัญญัติแห่งชาติ ประธานศาลฎีกา ประธานศาลปกครองสูงสุด ประธานศาลรัฐธรรมนูญ ประธานองค์กรตามรัฐธรรมนูญ ประธานกรรมการร่างรัฐธรรมนูญ และข้าราชการทุกคน ต่างปลื้มปีติเป็นล้นพ้น ที่ได้ร่วมใจกันจัดพิธีทางศาสนามหามงคล 5 ศาสนา ถวายเป็นพระราชกุศล เนื่องในศุภวาระมหามงคลวันเฉลิมพระชนมพรรษา วันที่ 28 กรกฎาคม ศกนี้
ปวงข้าพระพุทธเจ้าทั้งหลายล้วนสำนึกในพระมหากรุณาธิคุณอย่างหาที่สุดมิได้ ในน้ำพระราชหฤทัยที่เปี่ยมล้นด้วยพระเมตตากรุณาแห่งใต้ฝ่าละอองธุลีพระบาท ที่ทรงทุ่มเทพระวรกายปฏิบัติพระราชกรณียกิจนานัปการ โดยคำนึงถึงความอยู่ดีมีสุขของราษฎรเป็นสำคัญ และทรงมีพระราชปณิธานอันแน่วแน่ที่จะพัฒนาความเป็นอยู่ที่ดีอย่างยั่งยืนของพสกนิกรทั่วหน้า ทรงเป็นต้นแบบของการทำความดี โดยพระราชทานโครงการจิตอาสา เราทำความดี ด้วยหัวใจ เพื่อสร้างความตระหนักรู้ของคนในชาติ และส่งเสริมให้พสกนิกรชาวไทยทุกคน มีความเสียสละ และสมัครสมานสามัคคีในการสร้างสรรค์ความดีเพื่อประโยชน์แก่ประเทศชาติ อีกทั้ง พระราชทานความช่วยเหลือแก่ราษฎรในยามประสบเหตุเภทภัย นับเป็นพระมหากรุณาธิคุณอย่างหาที่สุดมิได้ น้ำพระราชหฤทัยในใต้ฝ่าละอองธุลีพระบาท สถิตเสถียรอยู่ในดวงใจเหล่าพสกนิกรชาวไทยตลอดไป
ณ วาระมหามงคลสมัยแห่งวันเฉลิมพระชนมพรรษา พุทธศักราช 2561 นี้ ข้าพระพุทธเจ้าทั้งหลาย ขอพระราชทานพระราชานุญาตน้อมเกล้าน้อมกระหม่อม ถวายพระพรชัยมงคล ขอพลานุภาพแห่งคุณพระศรีรัตนตรัย และอำนาจสรรพสิ่งศักดิ์สิทธิ์ทั้งหลายทั่วสากล โปรดอภิบาลบันดาลดลให้ใต้ฝ่าละอองธุลีพระบาท ทรงพระเจริญ ด้วยจตุรพิธพรชัย มีพระราชประสงค์จำนงหมายสิ่งใด ขอจงสัมฤทธิ์ทุกประการ พระบารมีแผ่ไพศาล สถิตเป็นพระมิ่งขวัญร่มเกล้าแก่ปวงข้าพระพุทธเจ้า และเหล่าพสกนิกร ตราบกาลนิรันดร์ เทอญ
ด้วยเกล้าด้วยกระหม่อม”
จากนั้น ดนตรีบรรเลงเพลงสรรเสริญพระบารมี
นายกรัฐมนตรี จุดธูปเทียนบูชาพระรัตนตรัย เสร็จแล้วเป็นการประกอบพิธีทางศาสนา 5 ศาสนา ดังนี้ 1) พิธีเจริญพระพุทธมนต์และถวายพระราชกุศล ศาสนาพุทธ 2) พิธีดุอาอ์ขอพร ศาสนาอิสลาม 3) พิธีอธิษฐานภาวนาขอพร ศาสนาคริสต์ 4) พิธีการสวดถวายพระพร ศาสนาพราหมณ์-ฮินดู และ 5) พิธีสวดอัรดาสขอพรจากพระศาสดา ศาสนาซิกข์
ต่อจากนั้น นายกรัฐมนตรี ได้ถวายและมอบของที่ระลึกให้กับผู้นำศาสนา 5 ศาสนา นายกรัฐมนตรีกราบลาพระรัตนตรัย ถวายความเคารพเบื้องหน้าพระฉายาลักษณ์สมเด็จพระเจ้าอยู่หัว เป็นอันเสร็จพิธี
------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14162
