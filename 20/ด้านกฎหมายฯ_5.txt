รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรี พร้อมคณะ ลงพื้นที่จังหวัดยโสธร มุ่งให้ประชาชนเข้าถึงงานบริการของภาครัฐ

วันอังคารที่ 24 กรกฎาคม 2561
รองนายกรัฐมนตรีและรัฐมนตรี พร้อมคณะ ลงพื้นที่จังหวัดยโสธร มุ่งให้ประชาชนเข้าถึงงานบริการของภาครัฐ
รองนายกรัฐมนตรีและรัฐมนตรี พร้อมคณะ ลงพื้นที่จังหวัดยโสธร มุ่งให้ประชาชนเข้าถึงงานบริการของภาครัฐ
ในวันจันทร์ที่ ๒๓ กรกฎาคม ๒๕๖๑ เวลา ๑๓.๐๐ น.
พลอากาศเอกประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม ตรวจเยี่ยมศูนย์ดิจิทัลชุมชน วัดบูรพา ต.ทุ่งแต้ อ.เมือง จ.ยโสธร
โดยมีนายนิกร สุกใส ผู้ว่าราชการจังหวัดยโสธร และประชาชนในพื้นที่ให้การต้อนรับ
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า รัฐบาล ภายใต้การนำของพลเอกประยุทธ์ จันทร์โอชา นายกรัฐมนตรี มีความตั้งใจในการอำนวยความยุติธรรม ลดความเหลื่อมล้ำ และมุ่งเน้นให้ประชาชนเข้าถึงงานบริการของภาครัฐ อาทิ ด้านการศึกษา สาธารณสุข เทคโนโลยี และกระบวนการยุติธรรม ซึ่งในส่วนของกระทรวงยุติธรรมนั้น ศูนย์ดิจิทัลชุมชน จะเป็นช่องทางในการเชื่อมต่อองค์ความรู้และการเข้าถึงกระบวนการยุติธรรม อาทิ กองทุนยุติธรรม ได้อย่างเสมอภาคและเท่าเทียม อันจะทำให้เกิดการพัฒนาคุณภาพชีวิตของประชาชนในพื้นที่อย่างยั่งยืน
ทั้งนี้ ศูนย์ดิจิทัลชุมชนวัดบูรพา เป็น ๑ ใน ๔ ศูนย์ดิจิทัลชุมชนในจังหวัดยโสธร และเป็นศูนย์ฯ ที่มีเครื่องคอมพิวเตอร์มากที่สุด จำนวน ๓๒ เครื่อง สามารถให้บริการครอบคลุมหมู่บ้าน/ชุมชนในตำบลทุ่งแต้ จำนวน ๑๐ หมู่บ้าน โดยมีประชาชนได้รับประโยชน์ จำนวน ๕,๒๘๗ คน
ต่อจากนั้น ในเวลา ๑๖.๓๐ น. รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะผู้บริหารกระทรวงยุติธรรม เป็นประธานในพิธีเปิดโครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๙/๒๕๖๑ ในพื้นที่กลุ่มจังหวัดภาคตะวันออกเฉียงเหนือตอนล่าง ๒ ประกอบด้วย จังหวัดอุบลราชธานี ศรีสะเกษ ยโสธร และอำนาจเจริญ พร้อมทั้งพบปะประชาชนเพื่อรับฟังปัญหาความเดือดร้อนและกลไกการบูรณาการการทำงานร่วมกันระหว่างภาครัฐและภาคประชาชน ณ ธาตุก่องข้าวน้อย ตำบลตาดทอง อำเภอเมือง จังหวัดยโสธร
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า กระทรวงยุติธรรมให้ความสำคัญกับการดูแลทุกข์สุขของประชาชน รวมทั้งการลดปัญหาความเหลื่อมล้ำของประชาชนในพื้นที่ต่างๆ โดยเฉพาะประชาชนที่มีรายได้น้อย และเข้าไม่ถึงบริการของรัฐ โดยไม่มีการเลือกปฏิบัติเพื่อให้ประชาชนได้รับบริการอย่างทั่วถึง เท่าเทียม โดยดำเนินงานตามหลักการบริหารความยุติธรรมที่สำคัญ คือ อำนวยความยุติธรรม ลดความเหลื่อมล้ำ ขจัดความทุกข์ยาก สร้างประชาสามัคคี และส่งเสริมคนดีสู่สังคม
ทั้งนี้ จากการลงพื้นที่จังหวัดยโสธร พบว่า ประชาชนส่วนใหญ่ประสบปัญหาหนี้นอกระบบ คดีฉ้อโกง โดยประชาชนสามารถมาร้องทุกข์ได้ที่สำนักงานยุติธรรมจังหวัด ซึ่งเป็นหน่วยงานในสังกัดกระทรวงยุติธรรมในพื้นที่ เพื่อเร่งแก้ไขปัญหาความเดือดร้อนหรือไม่ได้รับความเป็นธรรมให้กับประชาชน โดยการเชื่อมโยงกลไกการทำงานร่วมกับศูนย์ดำรงธรรมจังหวัด รวมทั้งการจัดตั้งศูนย์ยุติธรรมชุมชน การพัฒนาเครือข่ายยุติธรรมชุมชนให้มีศักยภาพในการป้องกันและแก้ไขปัญหา รวมถึงให้ประชาชนสามารถเข้าถึงการอำนวยความยุติธรรมได้อย่างทั่วถึงในทุกพื้นที่
นอกจากนี้ กระทรวงยุติธรรม ให้ความสำคัญกับการสร้างการรับรู้ให้กับประชาชนให้เข้าใจกฎหมาย หรือประชาสัมพันธ์ช่องทางการติดต่อขอรับบริการด้านงานยุติธรรมจากกระทรวงยุติธรรม อาทิ การปรึกษากฎหมาย การจัดหาทนายความจากกองทุนยุติธรรม  ฯลฯ เพื่อแก้ไขปัญหาการอย่างยั่งยืนต่อไป
โอกาสนี้ รองนายกรัฐมนตรี ได้มอบเงินช่วยเหลือแก่ผู้เสียหาย และจำเลยในคดีอาญา ตาม พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ และที่แก้ไขเพิ่มเติม (ฉบับที่ ๒) พ.ศ.๒๕๕๙ จำนวน ๓ ราย เป็นจำนวนเงินทั้งสิ้น ๑๖๕,๐๐๐ บาท พร้อมทั้งมอบอุปกรณ์กีฬา ให้กับโรงเรียนในพื้นที่จังหวัดยโสธร อีกด้วย

ที่มา : http://www.thaigov.go.th/news/contents/details/14105
