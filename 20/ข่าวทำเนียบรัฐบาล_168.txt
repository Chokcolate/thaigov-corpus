รัฐบาลไทย-ข่าวทำเนียบรัฐบาล-นาฏศิลป์ไทยร่วมแสดงวัฒนธรรมในงานเลี้ยงอาหารค่ำของการประชุมผู้นำ BIMSTEC ครั้งที่ 4

วันพุธที่ 29 สิงหาคม 2561
นาฏศิลป์ไทยร่วมแสดงวัฒนธรรมในงานเลี้ยงอาหารค่ำของการประชุมผู้นำ BIMSTEC ครั้งที่ 4
นาฏศิลป์ไทยร่วมแสดงวัฒนธรรมในงานเลี้ยงอาหารค่ำของการประชุมผู้นำ BIMSTEC ครั้งที่ 4
วันนี้ (พุธ 29 สิงหาคม 2561) พลโท วีรชน สุคนธปฏิภาค รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี มีกำหนดการเข้าร่วมการประชุมผู้นำความริเริ่มแห่งอ่าวเบงกอลสำหรับความร่วมมือหลากหลายสาขาทางวิชาการและเศรษฐกิจ ครั้งที่ 4 ระหว่างวันที่ 30-31 สิงหาคม 2561 ณ กรุงกาฐมาณฑุ สหพันธ์สาธารณรัฐประชาธิปไตยเนปาล โดยมีรัฐมนตรีร่วมคณะ ประกอบด้วย นายดอน ปรมัตถ์วินัย รัฐมนตรีว่าการกระทรวงการต่างประเทศ และนายศิริ  จิระพงษ์พันธ์ รัฐมนตรีว่าการกระทรวงพลังงาน
โดยนายกรัฐมนตรีมีกำหนดการดังนี้ วันพฤหัสบดีที่ 30 สิงหาคม เวลา 08.15 น.นายกรัฐมนตรีและคณะเดินทางออกจากท่าอากาศยานทหาร 2 (กองบิน 6) กองทัพอากาศ โดยจะเดินทางถึงท่าอากาศยานนานาชาติตรีภูวัน (Tribhuvan International Airport) กรุงกาฐมาณฑุ สหพันธ์สาธารณรัฐประชาธิปไตยเนปาล ในเวลา 10.15 น. ตามเวลาท้องถิ่น ซึ่งเวลาที่กรุงกาฐมาณฑุช้ากว่าเวลาที่กรุงเทพฯ 1 ชั่วโมง 15 นาที หลังจากนั้น เวลา 11.40 น. นายกรัฐมนตรีและผู้นำประเทศที่เข้าร่วมการประชุมฯ เข้าเยี่ยมคารวะนางพิทา เทวี ภันฑรี (The Right Honourable Bidya Devi Bhandari) ประธานาธิบดีแห่งสหพันธ์สาธารณรัฐประชาธิปไตยเนปาล โดยประธานาธิบดีแห่งสหพันธ์สาธารณรัฐประชาธิปไตยเนปาล เป็นเจ้าภาพเลี้ยงอาหารกลางวันเพื่อเป็นเกียรติแก่ผู้นำประเทศที่เข้าร่วมการประชุมฯ และคู่สมรส เวลา 15.45 - 18.43 น. การประชุมผู้นำความริเริ่มแห่งอ่าวเบงกอลสำหรับความร่วมมือหลากหลายสาขาทางวิชาการและเศรษฐกิจ ครั้งที่ 4 (Fourth BIMSTEC Summit) ณ โรงแรมโซลธี คราวน์ พลาซ่า และค่ำวันเดียวกันนี้ เวลา 20.00 - 21.30 น. นายคัดห์กา ปราสาด ชาร์มา โอลิ นายกรัฐมนตรีสหพันธ์สาธารณรัฐประชาธิปไตยเนปาลเป็นเจ้าภาพเลี้ยงอาหารค่ำ (Gala Dinner) เพื่อเป็นเกียรติแก่ผู้นำประเทศที่เข้าร่วมการประชุม
โอกาสนี้ คณะนาฏศิลป์ ชุด “เถิดเทิง” (Theut-Theung Dance) ร่วมในการแสดงวัฒนธรรม ระหว่างงานเลี้ยงอาหารค่ำแด่ผู้นำ BIMSTEC ด้วย
วันศุกร์ที่ 31สิงหาคม เวลา 08.40 น. นายกรัฐมนตรีและผู้นำประเทศที่เข้าร่วมการประชุมฯ ร่วมรับประทานอาหารเช้า (Breakfast Retreat) กับนายกรัฐมนตรีสหพันธ์สาธารณรัฐประชาธิปไตยเนปาล เวลา 09.40 น. นายกรัฐมนตรีพบหารือกับนายนเรนทร โมที. (Mr. Narendra Modi) นายกรัฐมนตรีสาธารณรัฐอินเดีย และเวลา 10.10 น. จะพบหารือกับนายคัดห์กา ปราสาด ชาร์มา โอลิ (The Right Honourable Khadga Prasad Sharma Oli) นายกรัฐมนตรีสหพันธ์สาธารณรัฐประชาธิปไตยเนปาล
ต่อมา เวลา 11.00 น. พิธีปิดการประชุม (Concluding Session) โดยจะมีการลงนามความตกลง ในกรอบการประชุมความริเริ่มแห่งอ่าวเบงกอลสำหรับความร่วมมือหลากหลายสาขาทางวิชาการและเศรษฐกิจ จำนวน 3 ฉบับ ได้แก่ ร่างบันทึกความเข้าใจว่าด้วยการจัดตั้งการเชื่อมโยงโครงข่ายระบบไฟฟ้า (MoU for the Establishment of the BIMSTEC Grid Interconnection ) ความตกลงว่าด้วยการจัดตั้งศูนย์ ถ่ายทอดเทคโนโลยี ภายใต้กรอบ BIMSTEC (MOA on the Establishment of BIMSTEC Technology Transfer Facility) และ ร่างบันทึกความเข้าใจว่าด้วยความร่วมมือซึ่งกันและกันระหว่างสถาบันการทูตของประเทศสมาชิก BIMSTEC (MoU Cooperation between Diplomatic Academies of BIMSTEC Member States) พิธีส่งมอบตำแหน่งประธานการประชุมความริเริ่มแห่งอ่าวเบงกอลสำหรับความร่วมมือหลากหลายสาขาทางวิชาการและเศรษฐกิจ ณ โรงแรมโซลธี คราวน์ พลาซ่า เมื่อเสร็จสิ้นภารกิจ เวลา 13.40 น. นายกรัฐมนตรีและคณะเดินทางออกจากท่าอากาศยานนานาชาติตรีภูวัน เวลา 18.15 น. เดินทางถึงท่าอากาศยานทหาร 2 (กองบิน 6) กองทัพอากาศ

ที่มา : http://www.thaigov.go.th/news/contents/details/14991
