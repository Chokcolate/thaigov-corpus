รัฐบาลไทย-ข่าวทำเนียบรัฐบาล-นายกฯ ห่วงใยสถานการณ์น้ำหลายพื้นที่โดยเฉพาะเขื่อนแก่งกระจาน สั่งทุกหน่วยงานเตรียมรับมือ พร้อมเตือนประชาชนปรับตัวรับภาวะน้ำท่วม

วันอาทิตย์ที่ 5 สิงหาคม 2561
นายกฯ ห่วงใยสถานการณ์น้ำหลายพื้นที่โดยเฉพาะเขื่อนแก่งกระจาน สั่งทุกหน่วยงานเตรียมรับมือ พร้อมเตือนประชาชนปรับตัวรับภาวะน้ำท่วม
นายกฯ ห่วงใยสถานการณ์น้ำหลายพื้นที่โดยเฉพาะเขื่อนแก่งกระจาน สั่งทุกหน่วยงานเตรียมรับมือ พร้อมเตือนประชาชนปรับตัวรับภาวะน้ำท่วม
วันนี้ (5 สิงหาคม 2561) พลเอกประยุทธ์ จันทร์โอชา นายกรัฐมนตรี กำชับทุกหน่วยงานที่เกี่ยวข้องเฝ้าระวังและติดตามปริมาณน้ำในเขื่อนหรืออ่างเก็บน้ำทั่วประเทศโดยเฉพาะที่เขื่อนแก่งกระจาน จ.เพชรบุรี หลังจากที่ได้รับทราบรายงานว่าปริมาณน้ำในเขื่อนเพิ่มสูงขึ้นเพราะมีฝนตกอย่างต่อเนื่องติดต่อกันหลายวัน และมีโอกาสที่น้ำจะล้นสปิลเวย์หรือทางน้ำล้น และไหลเข้าสู่เขื่อนเพชรบุรีและตัวเมืองเพชรบุรีตามลำดับ
"ตลอดเส้นทางของน้ำจะทำให้น้ำไหลลงข้างทาง ซึ่งอาจจะกระทบบ้านเรือนริมทางน้ำ รีสอร์ท และพื้นที่การเกษตร โดยเฉพาะในพื้นที่ อ.แก่งกระจาน และ อ.ท่ายาง โดยภาพรวมคาดว่าระดับน้ำในปีนี้จะสูงมากกว่าปีก่อนโดยอยู่ที่ประมาณ 80 เซนติเมตร ถึง 1 เมตร และจะส่งผลให้น้ำท่วมขังราว 1 - 2 เดือน ซึ่งนานกว่าปีก่อนที่ขังนาน 1 เดือน"
นายกรัฐมนตรีได้สั่งการไปยังผู้ว่าราชการจังหวัดเพชรบุรีผ่านกระทรวงมหาดไทยให้แจ้งเตือนประชาชนที่อยู่ในบริเวณใกล้เคียงเพื่อเตรียมรับมือกับสถานการณ์น้ำท่วม โดยขนย้ายทรัพย์สินมีค่าขึ้นที่สูง และวางแผนการดำเนินชีวิตในช่วงที่น้ำท่วม ส่วนหน่วยงานภาครัฐที่เกี่ยวข้องให้เตรียมดูแลทั้งเรื่องเส้นทางคมนาคม การสาธารณสุข โรงพยาบาล ไฟฟ้า ประปา รวมถึงจุดอพยพประชาชนและการจัดหาอาหารและสิ่งของที่จำเป็นให้พร้อม
อย่างไรก็ตาม ระหว่างนี้กรมชลประทานได้เร่งพร่องน้ำออกจากเขื่อน ส่วนจุดที่มีคันกั้นน้ำก็จะลดระดับเพื่อเปิดทางให้น้ำไหลออก ช่วยบรรเทาผลกระทบที่จะเกิดขึ้นกับบ้านเรือน รีสอร์ท และพื้นที่การเกษตร นอกจากนี้กองทัพเรือยังได้ส่งเรือผลักดันน้ำและกำลังพลลงไปช่วยดำเนินการในพื้นที่โดยเร่งด่วนแล้ว
----------------------------

ที่มา : http://www.thaigov.go.th/news/contents/details/14356
