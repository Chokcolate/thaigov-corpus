รัฐบาลไทย-ข่าวทำเนียบรัฐบาล-ธอส.พร้อมลุย 2 งานในกรุงเทพฯ และภาคตะวันออกเฉียงเหนือ มุ่งขยายโอกาสทำให้คนไทยมีบ้าน


วันพฤหัสบดีที่ 16 สิงหาคม 2561
81
พิมพ์
ธอส.พร้อมลุย 2 งานในกรุงเทพฯ และภาคตะวันออกเฉียงเหนือ มุ่งขยายโอกาสทำให้คนไทยมีบ้าน
ธนาคารอาคารสงเคราะห์ (ธอส.) ร่วมออกบูธ 2 งานพร้อมกันเพื่อเดินหน้าสร้างโอกาสให้คนไทยมีบ้านเริ่มที่ภาคตะวันออกเฉียงเหนือที่งานมหกรรมการเงินโคราช ครั้งที่ 12 Money Expo Korat 2018
ธนาคารอาคารสงเคราะห์ (ธอส.) ร่วมออกบูธ 2 งานพร้อมกันเพื่อเดินหน้าสร้างโอกาสให้คนไทยมีบ้านเริ่มที่ภาคตะวันออกเฉียงเหนือที่งานมหกรรมการเงินโคราช ครั้งที่ 12 Money Expo Korat 2018 นำสินเชื่อบ้านอัตราดอกเบี้ยปีแรกเพียง 1.85% ต่อปี ฟรี!! ค่าธรรมเนียมการยื่นกู้ และคิดค่าประเมินราคาหลักประกันอัตราพิเศษ เงินฝากออมทรัพย์ รับอัตราดอกเบี้ยสูงสุด 1.70% ต่อปี และทรัพย์ NPA จำหน่าย 380 รายการในราคาพิเศษลดสูงสุด 50% จากราคาปกติ ราคาเริ่มต้นเพียง 40,000 บาท  ส่วนใน กรุงเทพฯ พร้อมออกงานอภิมหกรรมบ้าน – คอนโดฯ และสินเชื่อแห่งปี 2018 นำทรัพย์ NPA อีก 549 รายการมาจำหน่ายในราคาพิเศษลดสูงสุด 45% จากราคาปกติ ผู้ซื้อทรัพย์ NPA มูลค่าไม่เกิน  2 ล้านบาทและมีรายได้ไม่เกิน 25,000 บาท/เดือน รับมาตรการผ่อนดาวน์ 50% ของราคาซื้อขาย ดอกเบี้ย 0% นานสูงสุดถึง 60 เดือน
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) กล่าวว่า เพื่อเป็นการเพิ่มโอกาสให้ประชาชนสามารถมีที่อยู่อาศัยเป็นของตนเองและมีคุณภาพชีวิตที่ดียิ่งขึ้น ธอส. จึงได้ร่วมออกบูธ 2 งานสำคัญในสัปดาห์นี้ ประกอบด้วย 1. มหกรรมการเงินโคราช ครั้งที่ 12 Money Expo Korat 2018 ซึ่งกำหนดจัดขึ้นระหว่างวันที่ 17-19 สิงหาคม 2561 ที่ เอ็มซีซี ฮอลล์ เดอะมอลล์โคราช จ.นครราชสีมา โดย ธอส. นำผลิตภัณฑ์และบริการเด่นไปให้บริการนำโดย สินเชื่อบ้านอัตราดอกเบี้ยพิเศษ อัตราดอกเบี้ยปีที่ 1 เท่ากับ 1.85% ต่อปี(MRR – 4.90% ต่อปี)    ปีที่ 2-3 อัตราดอกเบี้ย 3.95% ต่อปี(MRR-2.80% ต่อปี) ปีที่ 4 จนถึงตลอดอายุสัญญากู้ กรณีลูกค้าสวัสดิการ ดอกเบี้ยเท่ากับ MRR-1.00% ต่อปี กรณีลูกค้ารายย่อยทั่วไป ดอกเบี้ยเท่ากับ MRR-0.50% ต่อปี กรณีกู้ซื้ออุปกรณ์และสิ่งอำนวยความสะดวกที่เกี่ยวเนื่องกับที่อยู่อาศัย ดอกเบี้ยเท่ากับ MRR (ปัจจุบันอัตราดอกเบี้ย MRR ธอส. เท่ากับ 6.75% ต่อปี) ให้กู้เพื่อซื้อ ปลูกสร้าง ต่อเติมซ่อมแซม ไถ่ถอนจำนองที่อยู่อาศัยจากสถาบันการเงินอื่น และซื้อหรือไถ่ถอนจำนองที่อยู่อาศัยพร้อมกับซื้ออุปกรณ์หรือสิ่งอำนวยความสะดวก พิเศษ!! สำหรับลูกค้าที่จองสิทธิ์ภายในงานได้รับยกเว้นค่าธรรมเนียมการยื่นกู้ 0.1% ของวงเงินทำนิติกรรม และคิดค่าประเมินราคาหลักประกันในอัตราพิเศษ แบ่งเป็น กรณีขอกู้ไม่เกิน 500,000 บาท ค่าประเมิน 1,900 บาท และกรณี   ขอกู้เกิน 500,000 บาทขึ้นไป ค่าประเมิน 2,300 บาท ผ่อนได้นานสูงสุดถึง 40 ปี จองสิทธิ์ระหว่างวันที่ 17-19 สิงหาคม 2561 ยื่นคำขอกู้ระหว่างวันที่ 17 สิงหาคม - 21 กันยายน 2561 และทำนิติกรรมภายในวันที่ 31 ตุลาคม 2561 ทั้งนี้ ธนาคารขอสงวนสิทธิ์ในการกำหนดระยะสิ้นสุดโครงการก่อนกำหนดหากธนาคารให้สินเชื่อเต็มกรอบวงเงินของโครงการแล้ว
เงินฝากอัตราดอกเบี้ยสูง นำเสนอผลิตภัณฑ์เงินฝากออมทรัพย์ รับดอกเบี้ยสูงสุด 1.70% ต่อปี สำหรับลูกค้าเงินฝากคงเหลือไม่เกิน 5 ล้านบาท เพียงจองสิทธิ์เงินฝากภายในงานและเปิดบัญชีเงินฝากครั้งแรกขั้นต่ำ 500 บาท ที่สาขาในสังกัดฝ่ายภาคตะวันออกเฉียงเหนือของ ธอส. ภายในวันที่ 27 สิงหาคม 2561 จะได้รับบัตร ATM ฟรี!! พร้อมได้รับการยกเว้นค่าธรรมเนียมการออกบัตรและค่าธรรมเนียมรายปีในปีแรก
ทรัพย์ NPA หรือบ้านมือสอง  ธอส. ได้นำทรัพย์คุณภาพดี ทำเลเด่น ทั้งประเภท บ้านเดี่ยว บ้านแฝด ทาวน์เฮ้าส์ อาคารพาณิชย์ และที่ดินเปล่า รวม 380 รายการ มาจำหน่ายในราคาพิเศษ ซึ่งเป็นทรัพย์ในหลายจังหวัดของภาคตะวันออกเฉียงเหนือ อาทิ จังหวัดนครราชสีมา อุบลราชธานี ศรีสะเกษ และชัยภูมิ จำหน่ายพร้อมส่วนลดพิเศษสูงสุด 60% จากราคาปกติ โดยทรัพย์ที่มีราคาต่ำสุดเริ่มต้นเพียง 40,000 บาท คือ ที่ดินเปล่าโครงการราชพฤกษ์ จังหวัดนครราชสีมา เนื้อที่ดินประมาณ 100.00 ตารางวา นอกจากนี้ผู้ซื้อทรัพย์ NPA ของ ธอส. ยังมีสิทธิรับมาตรการพิเศษ ผ่อนดาวน์ 50% ของราคาซื้อขาย ดอกเบี้ย 0% นานสูงสุดถึง 60 เดือน สำหรับผู้มีรายได้ไม่เกิน 25,000 บาท/เดือน ที่ต้องการซื้อทรัพย์ NPA ของธนาคารมูลค่าไม่เกิน 2 ล้านบาทซึ่งนำมาออกจำหน่าย  ในงานนี้กว่า 200 รายการ หรือหากเทเงินดาวน์ 20% ของราคาซื้อขาย ส่วนที่เหลืออีก 80% รับสินเชื่อดอกเบี้ย 0% นาน 24 เดือน วงเงินให้กู้สูงสุดไม่เกิน 80% ไม่เสียค่าประเมินราคาทรัพย์สิน และให้ผ่อนได้นานสูงสุดถึง 40 ปี
นอกจากนี้ประชาชนที่ต้องการมีบ้านเป็นของตนเองแต่ยังไม่มีความพร้อม อาทิ เรื่องการเตรียมเอกสารหลักฐานเพื่อแสดงที่มาของรายได้ สามารถขอรับคำแนะนำจากเจ้าหน้าที่ของ ธอส. ที่พร้อมให้ความรู้ในการเข้าถึงสินเชื่อในระบบ หรือ Financial Literacy ได้กับ โครงการ ธอส. โรงเรียนการเงิน ซึ่งผู้ที่ปฏิบัติตามเงื่อนไข ที่ธนาคารกำหนดสามารถยื่นคำขอสินเชื่อตามเงื่อนไขของโครงการได้ต่อไป
2.อภิมหกรรมบ้าน – คอนโดฯ และสินเชื่อแห่งปี 2018 กำหนดจัดขึ้นระหว่างวันที่ 16-19 สิงหาคม 2561 ที่ศูนย์การประชุมแห่งชาติสิริกิติ์ โดยธนาคารจะออกบูธในโซนของ NPA Grand Sale (บริเวณโซนซี 2) นำทรัพย์ NPA จำนวนถึง 549 รายการ มาออกจำหน่ายในราคาพิเศษ แบ่งเป็น บ้านเดี่ยว 43 รายการ บ้านแฝด 18 รายการ ทาวน์เฮ้าส์ 300 รายการ ห้องชุด 187 รายการ และอาคารพาณิชย์ 1 รายการ ซึ่งเป็นทรัพย์ที่ตั้งอยู่ในพื้นที่กรุงเทพฯ สมุทรปราการ นนทบุรี ปทุมธานี นครปฐม และสมุทรสาคร ให้ส่วนลดสูงสุด 45% จากราคาปกติ ทรัพย์ที่ราคาจำหน่ายต่ำสุดเริ่มที่ 100,000 บาท จำนวน 2 รายการ คือ ห้องชุดโครงการเอกธานีคอนโดทาวน์(สุขี) เนื้อที่ 27.82 ตารางเมตร จังหวัดปทุมธานี และห้องชุดโครงการพรอนันต์ 1 เนื้อที่ 22.75 ตารางเมตร จังหวัดปทุมธานี ทั้งนี้ มีทรัพย์ที่เข้าข่ายมาตรการผ่อนดาวน์ 0% นาน 60 เดือน จำนวนถึง 539 รายการ สอบถามรายละเอียดเพิ่มเติมได้ที่ ศูนย์ลูกค้าสัมพันธ์ (Call Center) โทร 0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : http://www.thaigov.go.th/news/contents/details/14642