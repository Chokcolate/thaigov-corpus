รัฐบาลไทย-ข่าวทำเนียบรัฐบาล-รัฐบาล โดยกระทรวงวัฒนธรรมประชาสัมพันธ์การจัดงานนิทรรศการ ปฏิบัติการถ้ำหลวงวาระแห่งโลก


วันอังคารที่ 14 สิงหาคม 2561
987
พิมพ์
รัฐบาล โดยกระทรวงวัฒนธรรมประชาสัมพันธ์การจัดงานนิทรรศการ ปฏิบัติการถ้ำหลวงวาระแห่งโลก
รัฐบาล โดยกระทรวงวัฒนธรรมประชาสัมพันธ์การจัดงานนิทรรศการ “ปฏิบัติการถ้ำหลวงวาระแห่งโลก” พร้อมเชิญชวนรับฟังเสวนาเบื้องหลังปฏิบัติการรวมพลังทั้งโลก 22 ส.ค.– 9 ก.ย.นี้ ที่สยามพารากอน
วันนี้ (14 สิงหาคม 2561) เวลา 08.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายวีระ โรจน์พจนรัตน์ รัฐมนตรีว่าการกระทรวงวัฒนธรรม พร้อมด้วย ผู้บริหารกระทรวงวัฒนธรรม (วธ.) นำคณะเข้าพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การจัดงานนิทรรศการ “ปฏิบัติการถ้ำหลวงวาระแห่งโลก” ซึ่งจัดแสดงข้อมูลและภาพเหตุการณ์การช่วยชีวิต เด็กและผู้ช่วยโค้ชทีมนักฟุตบอลหมูป่า อะคาเดมี ทั้ง 13 คน ที่ติดอยู่ ณ ถ้ำหลวง วนอุทยานถ้ำหลวง - ขุนน้ำนางนอน อ.แม่สาย จ.เชียงราย
โอกาสนี้ รัฐมนตรีว่าการกระทรวงวัฒนธรรม กล่าวรายงานว่า การช่วยเหลือชีวิตเด็กและผู้ช่วยโค้ชทีมนักฟุตบอลหมูป่า อะคาเดมี ทั้ง 13 คน ที่ติดอยู่ ณ ถ้ำหลวง วนอุทยานถ้ำหลวง - ขุนน้ำนางนอน อ.แม่สาย จ.เชียงราย เป็นเหตุการณ์ครั้งสำคัญระดับโลกที่คนทั้งโลกต่างให้ความสนใจกับสถานการณ์ที่เกิดขึ้นในประเทศไทย และน้อมสำนึกถึงพระมหากรุณาธิคุณของสมเด็จพระเจ้าอยู่หัว และพระบรมวงศานุวงศ์ที่ทรงพระเมตตา และทรงห่วงใยต่อสถานการณ์ดังกล่าว อีกทั้งเป็นการหลอมรวมความสมานสามัคคี และส่งกำลังใจจากทุกฝ่ายทั้งคนไทย และชาวต่างชาติในภารกิจการช่วยเหลือทั้ง 13 ชีวิต ที่ติดอยู่ในถ้ำหลวง นอกจากนี้ ยังมีการประสานงานระดับชาติในการระดมความร่วมมือกันวางแผนการดำเนินงานอย่างมีระบบตามมาตรฐานสากล
รัฐมนตรีว่าการกระทรวงวัฒนธรรม กล่าวรายงานเพิ่มอีกว่า วธ.ได้มอบหมายให้สำนักงานปลัดกระทรวงวัฒนธรรมบูรณาการความร่วมมือกับหน่วยงานรัฐและเอกชนดำเนินการรวบรวมข้อมูลและภาพเหตุการณ์นำมาจัดนิทรรศการ “ปฏิบัติการถ้ำหลวงวาระแห่งโลก” เพื่อถอดบทเรียนในมิติวัฒนธรรมและวิถีชีวิตในสังคมไทย เพื่อให้เด็ก เยาวชนและประชาชนได้เรียนรู้ในเรื่องความมีน้ำใจไมตรี วินัย จิตอาสาและความสามัคคี ตลอดจนการแสดงน้ำใจ ความห่วงใยและความช่วยเหลือจากคนทั่วโลก รวมทั้งเผยแพร่ความรู้ในเรื่องของธรรมชาติ ธรณีสัณฐาน ลักษณะทางกายภาพของถ้ำหลวง  และข้อควรระวังในการเข้าไปภายในถ้ำหรือป่าเขาและองค์ความรู้ที่เกี่ยวข้อง
ทั้งนี้ นิทรรศการดังกล่าว แบ่งเป็น 7 โซน ได้แก่  1. “เมื่อ 13 ชีวิต คิดพิชิตถ้ำหลวง” ทำความรู้จักทีมหมูป่าอะคาเดมี และถ้ำหลวง-ขุนน้ำนางนอน 2. “นาทีชีวิตวิกฤตเสี่ยงตาย” เรียนรู้ธรณีสัณฐานและลักษณะทางกายภาพของถ้ำหลวง และวิธีเอาตัวรอดจากอุโมงค์น้ำอันตราย 3.“วิกฤตใหญ่รวมใจไทยเป็นหนึ่ง” แสดงถึง “คนไทยไม่เคยทิ้งกัน” ความร่วมแรงร่วมใจของทุกฝ่ายในการช่วยเหลือที่ต้องแข่งขันกับเวลา 4.“ปฏิบัติการถ้ำหลวงวาระแห่งโลก” สัมผัสเรื่องราวมิตรภาพไร้พรมแดนผ่านการช่วยเหลือจากมิตรประเทศทั่วโลก  5. “คารวะผู้กล้าสดุดีจ่าแซม” ซึมซับเรื่องราวของจ่าแซม และทีมปฏิบัติการช่วยเหลือจากทั่วโลกที่ยอมเสียสละทั้งแรงกาย แรงใจและชีวิต เพื่อให้ภารกิจสำเร็จตามเป้าหมาย 6.“บทเรียนที่โลกทึ่ง” ถอดบทเรียนจากปฏิบัติถ้ำหลวงทั้งกู้ภัยโมเดล ภาวะผู้นำ การตัดสินใจ ความร่วมมือและมิตรภาพไร้พรมแดน และ7.“จารึกปฏิบัติการถ้ำหลวง  19 วัน แห่งการช่วยเหลือ” แสดงถึงความร่วมมือจากทุกฝ่าย ความยากลำบาก และความไม่ย่อท้อต่ออุปสรรคใดๆของปฏิบัติการช่วยเหลือในแต่ละวันตลอดระยะเวลา 19 วัน โดยในส่วนกลางจะจัดนิทรรศการดังกล่าวขึ้น ระหว่างวันที่ 22 สิงหาคม – 9 กันยายน 2561 ณ  ไลฟ์สไตล์ ฮอลล์ สยามพารากอน และร่วมรับฟังการเสวนา “ปฏิบัติการถ้ำหลวง วาระแห่งโลก” ในวันที่ 22 สิงหาคม 2561 โดยเชิญผู้อยู่เบื้องหลังปฏิบัติการช่วยเหลือที่เป็นการรวมพลังของทั่วโลกมาร่วมเสวนา  เพื่อเป็นเวทีกลางในการแลกเปลี่ยนเรียนรู้และถอดบทเรียนจากประสบการณ์กู้ชีพ 13 ชีวิต ทีมหมูป่าอะคาเดมีเกี่ยวกับคุณธรรม 4 ประการ ได้แก่ พอเพียง วินัย สุจริตและจิตอาสา ทั้งนี้ ผู้ที่เข้าชมนิทรรศการฯ จะได้รับหนังสือ ประมวลภาพเหตุการณ์ ปฏิบัติการถ้ำหลวงบันทึกวาระแห่งโลกด้วย หลังจากนั้น วธ.จะนำนิทรรศการนี้สัญจรไปจัดแสดงใน 4 ภูมิภาค ทั่วประเทศ
โอกาสนี้ รัฐบาลขอเชิญชวนเด็ก เยาวชน  และประชาชนร่วมชมนิทรรศการและรับฟังการเสวนา ซึ่งเป็นการถอดบทเรียนจากการปฏิบัติช่วยเหลือเด็กและผู้ช่วยโค้ชทีมนักฟุตบอลหมูป่า อะคาเดมี ทั้ง 13 คน ที่ติดอยู่ในถ้ำหลวง นอกจากนี้ วธ.ได้มอบหมายให้กรมศิลปากร โดยสำนักหอจดหมายเหตุแห่งชาติจัดทำบันทึกเหตุการณ์ และภาพประวัติศาสตร์การช่วยชีวิต เด็กและผู้ช่วยโค้ชทีมนักฟุตบอลหมูป่า อะคาเดมี ทั้ง 13 คน ที่ติดอยู่ในถ้ำหลวงโดยลำดับเหตุการณ์ตั้งแต่เกิดเหตุการณ์ติดอยู่ในถ้ำหลวง ภารกิจการวางแผน และการดำเนินการช่วยเหลือจากทุกฝ่ายทั้งจากในไทยและต่างประเทศ กระทั่งสำเร็จลุล่วงในที่สุด โดยวธ.จะจัดทำจดหมายเหตุเป็น 3 ภาษา ได้แก่ ภาษาไทย ภาษาอังกฤษและภาษาจีน  อย่างไรก็ตาม คาดว่าจะจัดทำจดหมายเหตุดังกล่าวแล้วเสร็จภายในปีนี้ เพื่อนำไปเผยแพร่ต่อไป
.................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14586