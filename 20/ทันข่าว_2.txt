รัฐบาลไทย-ข่าวทำเนียบรัฐบาล-ทำไมต้องมีมาตรการพักหนี้ให้กับเกษตรกร?

วันศุกร์ที่ 3 สิงหาคม 2561
ทำไมต้องมีมาตรการพักหนี้ให้กับเกษตรกร?
--
มาตรการลดภาระหนี้เพื่อเพิ่มสภาพคล่องให้แก่เกษตรกรรายย่อยที่เป็นลูกค้าธนาคารเพื่อการเกษตรและสหกรณ์การเกษตร (ธ.ก.ส.) ที่ ครม. เพิ่งเห็นชอบไป เป็นเครื่องมือที่จะช่วยให้เกษตรกรสามารถนำเงินที่มีอยู่ไปลงทุนสร้างรายได้เพิ่ม และยังช่วยลดภาระหนี้สินให้กับเกษตรกรรายย่อยกว่า 3,800,000 ราย
เพราะปัญหาหนี้สินส่งผลกระทบต่อคุณภาพชีวิตของเกษตรกร บั่นทอนทั้งกำลังเงินและกำลังใจในการดำรงชีวิต โดยเกษตรกรเป็นหนึ่งในกลุ่มผู้มีรายได้น้อยที่รัฐบาลต้องการดูแลช่วยเหลือ เพื่อให้สามารถยืนหยัดอยู่ได้อย่างเหมาะสม เช่นเดียวกับผู้มีรายได้น้อยกลุ่มอื่น ๆ
หากเศรษฐกิจดีขึ้นจริง ทำไมจึงต้องพักหนี้ให้เกษตรกรอีก?
แม้ปัจจุบันเศรษฐกิจของประเทศมีการขยายตัวอย่างต่อเนื่อง แต่ในภาคการเกษตรนั้นยังคงมีความเปราะบาง เพราะต้นทุนการผลิตค่อนข้างสูง ปริมาณผลผลิตที่ออกมาไม่สอดคล้องกับความต้องการของตลาดและผลผลิตบางส่วนเกิดความเสียหายอันเนื่องมาจากภัยธรรมชาติ รวมทั้งราคาสินค้าเกษตรในตลาดโลกมีความผันผวน ทำให้เกษตรกรต้องแบกรับภาระต้นทุนและค่าครองชีพที่สูงขึ้น มีรายได้ไม่แน่นอน และเกิดปัญหาหนี้สินตามมา
รายละเอียดมาตรการเป็นอย่างไร?
มาตรการดังกล่าวประกอบด้วย 2 โครงการย่อย คือ
1) โครงการขยายเวลาชำระหนี้ให้แก่เกษตรกรที่มีหนี้คงค้างกับ ธ.ก.ส. ณ วันที่ 31 ก.ค. 61 ได้ขยายระยะเวลาชำระต้นเงินกู้ออกไป 3 ปี เริ่มตั้งแต่วันที่ 1 ส.ค. 61 - 31 ก.ค. 64 ตามความสมัครใจ แต่ยังต้องชำระค่าดอกเบี้ยเงินกู้ตามกำหนดเดิม หรือตามที่มาแห่งรายได้อย่างน้อยปีละ 1 ครั้ง ยกเว้นกรณีที่มีภาระหนี้หนัก จะขยายเวลาจ่ายดอกเบี้ยหรือปรับปรุงโครงสร้างหนี้เป็นรายกรณี
2) โครงการลดดอกเบี้ยเงินกู้ให้แก่เกษตรกร สำหรับต้นเงินกู้ 300,000 บาทแรก ธ.ก.ส. ลดดอกเบี้ยให้ 3% เป็นระยะเวลา 1 ปี เริ่มตั้งแต่วันที่ 1 ส.ค. 61 - 31 ก.ค. 62 ยกตัวอย่างเช่น เกษตรกรเป็นหนี้กับ ธ.ก.ส. 500,000 บาท ปกติจ่ายดอกเบี้ย 7% ต่อปี ก็จะจ่ายค่าดอกเบี้ยเพียง 4% ต่อปี เป็นเวลา 1 ปี หลังจากนี้จ่ายดอกเบี้ยตามปกติ
โดยรัฐบาลจะจัดงบประมาณชดเชยดอกเบี้ยเงินกู้แทนเกษตรกรในอัตรา 2.5% ต่อปี และ ธ.ก.ส. รับภาระค่าใช้จ่ายแทนเกษตรกรในอัตรา 0.5% ต่อปี คิดเป็นวงเงินรวมประมาณ 20,000 ล้านบาท
สำหรับเกษตรกรผู้มีรายได้น้อยจำนวน 287,000 ราย ที่เข้าโครงการพักชำระหนี้เงินต้นและดอกเบี้ยเป็นเวลา 2 ปี ตามมติ ครม. วันที่ 9 ม.ค. 61 และวันที่ 24 เม.ย. 61 หากต้องการจะเข้าร่วมโครงการขยายเวลาชำระหนี้ จะได้รับการพักชำระเฉพาะเงินต้นเพิ่มอีก 1 ปี
สมัครเข้าร่วมโครงการได้ถึงเมื่อใด?
ภายในวันที่ 31 ธ.ค. 61 หากพ้นกำหนดจะไม่ได้รับสิทธิขยายเวลาชำระหนี้ แต่ยังคงได้รับสิทธิลดดอกเบี้ยเป็นเวลา 1 ปี
ประโยชน์อื่น ๆ ที่จะได้รับหากสมัครเข้าร่วมโครงการมีอะไรอีกบ้าง?
เกษตรกรที่เข้าร่วมโครงการพักชำระเงินต้น 3 ปี ยังสามารถไปขอใช้บริการสินเชื่อชะลอการขายข้าวจาก ธ.ก.ส. ได้ตามปกติ เพราะเป็นสินเชื่อคนละประเภทกัน โดยสินเชื่อที่ได้รับการพักชำระเงินต้น 3 ปี เป็นเงินทุนหมุนเวียน ระหว่างพักหนี้ไม่ต้องนำเงินต้นไปชำระคืน ธ.ก.ส. แต่ก็ไม่สามารถไปขอสินเชื่อหมุนเวียนประเภทนี้ได้จนกว่าจะมีการชำระเงินต้น
ทั้งนี้ รัฐต้องการให้เกษตรกรนำเงินไปลงทุน หรือช่วยลดภาระหนี้สิน แต่ถ้ายังไม่มีแผนการลงทุน ธ.ก.ส. ได้เตรียมแพ็คเกจเงินออมและสิทธิประโยชน์มากมาย เช่น เงินฝากออมทรัพย์ทวีโชค และผลิตภัณฑ์ประกันแบบคุ้มครองสินเชื่อ “ธกส มอบรัก”
นอกจากนี้ ในระหว่างการขยายเวลาชำระหนี้ เจ้าหน้าที่จะเข้าไปสนับสนุนแผนการพัฒนาอาชีพเป็นรายบุคคล เพื่อฟื้นฟูอาชีพให้สามารถแข่งขันและมีรายได้เพิ่ม เช่น ช่วยเพิ่มประสิทธิภาพการผลิต ลดต้นทุนการผลิต เพิ่มผลผลิตต่อไร่ สนับสนุนการปลูกพืชที่ให้ผลตอบแทนที่สูงกว่า ส่งเสริมเกษตรแปลงใหญ่และสร้างอาชีพเสริมใหม่ ๆ ภายใต้หลัก “ตลาดนำการผลิต” เพื่อให้เกษตรกรมีช่องทางในการขายสินค้า มีรายได้ที่มั่นคง สามารถชำระหนี้เมื่อสิ้นสุดการขยายเวลาชำระหนี้
โดยจะดำเนินการผ่านโครงการต่าง ๆ เช่น โครงการสินเชื่อเพื่อปรับโครงสร้างการผลิตการเกษตรสู่ความยั่งยืน โครงการสินเชื่อชุมชนเพื่อการปรับเปลี่ยนการผลิตและพัฒนาอาชีพผู้มีรายได้น้อย (XYZ) อัตราดอกเบี้ย 0.01% ต่อปี โครงการสินเชื่อเพื่อพัฒนาอาชีพของผู้มีรายได้น้อย อัตราดอกเบี้ย 0% เป็นเวลา 6 เดือน โครงการลดต้นทุนการผลิตให้แก่เกษตรกร และสถาบันเกษตรกร เป็นต้น
โครงการนี้เข้าข่ายประชานิยมหรือไม่?
รัฐบาลไม่ต้องการส่งเสริมประชานิยม เพราะประชานิยมเป็นการหาเสียงเรียกความนิยม โดยไม่ได้คำนึงผลที่จะเกิดขึ้นในระยะยาว ส่วนมาตรการพักหนี้นี้เป็นไปเพื่อประโยชน์ของเกษตรกรอย่างแท้จริง จึงไม่ใช่ประชานิยม
ติดต่อเข้าร่วมโครงการได้ที่ใด?
ธ.ก.ส. ทุกสาขา หรือ Call Center 0 2555 0555 ตลอด 24 ชั่วโมง
----------------------------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/14311
