รัฐบาลไทย-ข่าวทำเนียบรัฐบาล- นายกรัฐมนตรีเป็นประธานในพิธีถวายสัตย์ปฏิญาณ เพื่อเป็นข้าราชการที่ดีและพลังของแผ่นดิน เนื่องในวันเฉลิมพระชนมพรรษาสมเด็จพระเจ้าอยู่หัว 66 พรรษา 28 กรกฎาคม 2561

วันเสาร์ที่ 28 กรกฎาคม 2561
นายกรัฐมนตรีเป็นประธานในพิธีถวายสัตย์ปฏิญาณ เพื่อเป็นข้าราชการที่ดีและพลังของแผ่นดิน เนื่องในวันเฉลิมพระชนมพรรษาสมเด็จพระเจ้าอยู่หัว 66 พรรษา 28 กรกฎาคม 2561
นายกรัฐมนตรีเป็นประธานในพิธีถวายสัตย์ปฏิญาณ เพื่อเป็นข้าราชการที่ดีและพลังของแผ่นดิน เนื่องในวันเฉลิมพระชนมพรรษาสมเด็จพระเจ้าอยู่หัว 66 พรรษา 28 กรกฎาคม 2561
วันนี้ (28 กรกฎาคม 2561)  เวลา 07.50 น. ณ เวทีใหญ่ ท้องสนามหลวง
พลเอก ประยุทธ์ จันทร์โอชานายกรัฐมนตรี เป็นประธานในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในวันเฉลิมพระชนมพรรษาสมเด็จพระเจ้าอยู่หัว 66 พรรษา 28 กรกฎาคม 2561 โดยมีคณะรัฐมนตรีข้าราชการการเมือง ข้าราชการระดับสูงของทุกส่วนราชการ ทั้งพลเรือน ทหาร ตำรวจ สถาบันอุดมศึกษาและพนักงานรัฐวิสาหกิจเข้าร่วมพิธี ทั้งนี้ ส่วนราชการทั้งในส่วนกลางและส่วนภูมิภาคได้จัดให้มีพิธีถวายสัตย์ปฏิญาณฯ ณ ที่ตั้งของทุกส่วนราชการอย่างพร้อมเพรียงกันทั่วประเทศ
เมื่อนายกรัฐมนตรีเดินทางถึงเวทีใหญ่ ท้องสนามหลวง นายกรัฐมนตรีถวายความเคารพพระฉายาลักษณ์สมเด็จพระเจ้าอยู่หัว โดยในเวลา 08.00 น. นายกรัฐมนตรี คณะรัฐมนตรี พร้อมด้วยผู้เข้าร่วมพิธี ร้องเพลงชาติ จากนั้น นายกรัฐมนตรีถวายความเคารพพระฉายาลักษณ์ สมเด็จพระเจ้าอยู่หัว แล้วเปิดกรวยกระทงดอกไม้เพื่อถวายราชสักการะแล้วถวายความเคารพ  ต่อจากนั้น  นายกรัฐมนตรีกล่าวถวายพระพรชัยมงคล และกล่าวนำถวายสัตย์ปฏิญาณฯ  ดังนี้
ขอพระราชทานกราบบังคมทูลพระกรุณา ทรงทราบฝ่าละอองธุลีพระบาท
ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี ในนามของข้าราชการ และพนักงานรัฐวิสาหกิจ ที่มาร่วมชุมนุมพร้อมเพรียงกันอยู่ ณ ที่นี้ และที่ชุมนุมอยู่ในสถานที่ต่าง ๆ ทั่วประเทศ มีความปลาบปลื้มปีติโสมนัสเป็นล้นพ้นที่ได้มาร่วมกันแสดงความจงรักภักดี พร้อมทั้งถวายสัตย์ปฏิญาณเพื่อเป็นข้าราชการที่ดี และเป็นพลังของแผ่นดินเนื่องในโอกาสมหามงคลเฉลิมพระชนมพรรษา 28 กรกฎาคม 2561 ในวันนี้
ข้าพระพุทธเจ้าทั้งหลาย ล้วนสำนึกในพระมหากรุณาธิคุณอย่างหาที่สุดมิได้ ที่ใต้ฝ่าละอองธุลีพระบาททรงปฏิบัติบำเพ็ญพระราชกรณียกิจนานัปการ ในการขจัดปัดเป่าบรรเทาความทุกข์ยาก โดยพระราชทานความช่วยเหลือราษฎรยามประสบภัยต่าง ๆ  อีกทั้งพระราชทานโครงการจิตอาสา เราทำความดี ด้วยหัวใจ ตลอดจนทรงส่งเสริมการศึกษาและการพัฒนาแหล่งน้ำในพื้นที่ต่าง ๆ ทั่วประเทศ เพื่อความอยู่ดีมีสุขอย่างยั่งยืนของอาณาประชาราษฎร์ พระมหากรุณาธิคุณของใต้ฝ่าละอองธุลีพระบาท สถิตเสถียรอยู่ในดวงใจของปวงพสกนิกรไทยตลอดไป
ในมหามงคลสมัยนี้ ข้าพระพุทธเจ้าขอพระราชทานพระราชานุญาตเชิญชวนข้าราชการ และพนักงานรัฐวิสาหกิจทั้งหลาย พร้อมกันตั้งจิตอธิษฐานอัญเชิญอานุภาพแห่งคุณพระศรีรัตนตรัย และอำนาจแห่งสรรพสิ่งศักดิ์สิทธิ์ในสากล โปรดดลบันดาลประทานพรให้ใต้ฝ่าละอองธุลีพระบาท ทรงพระเจริญด้วยจตุรพิธพรชัย ทรงพระเกษมสำราญ พระบารมีแผ่ไพศาล ทรงสถิตเป็นพระมิ่งขวัญร่มเกล้าของปวงข้าพระพุทธเจ้า และพสกนิกรชาวไทย ตราบกาลนิรันดร์
ในวาระนี้ ข้าพระพุทธเจ้าขอพระราชทานพระราชานุญาต นำบรรดาข้าราชการ และพนักงานรัฐวิสาหกิจกล่าวคำถวายสัตย์ปฏิญาณเพื่อเป็นข้าราชการที่ดี และเป็นพลังของแผ่นดิน สนองพระมหากรุณาธิคุณดังต่อไปนี้
“ข้าพระพุทธเจ้า .......(ออกชื่อของแต่ละคน).......ขอถวายสัตย์ปฏิญาณว่าจะประพฤติปฏิบัติตนเป็นข้าราชการที่ดี มีความซื่อสัตย์สุจริต จะมุ่งมั่นแน่วแน่แก้ไขปัญหาของประเทศชาติ และประชาชนสร้างสรรค์คุณประโยชน์แก่แผ่นดิน และดำเนินชีวิตโดยยึดมั่นในหลักธรรมคำสอนแห่งศาสนา ตามแนวทางที่ได้พระราชทานไว้ตลอดไป”  ด้วยเกล้าด้วยกระหม่อม
จากนั้น นายกรัฐมนตรีและผู้เข้าร่วมพิธี ร้องเพลงสรรเสริญพระบารมี แล้วถวายความเคารพพระฉายาลักษณ์ สมเด็จพระเจ้าอยู่หัว เป็นอันเสร็จพิธี
-----------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14199
