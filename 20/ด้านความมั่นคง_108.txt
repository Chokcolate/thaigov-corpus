รัฐบาลไทย-ข่าวทำเนียบรัฐบาล-นายกรัฐมนตรีมอบปะการังเทียมแก่ชุมชนชายฝั่งระนอง

วันอังคารที่ 21 สิงหาคม 2561
นายกรัฐมนตรีมอบปะการังเทียมแก่ชุมชนชายฝั่งระนอง
นายกรัฐมนตรีมอบปะการังเทียมแก่ชุมชนชายฝั่ง ในโอกาสที่เดินทางมาตรวจราชการจังหวัดระนอง และจังหวัดชุมพร และประชุมคณะรัฐมนตรีอย่างเป็นทางการนอกสถานที่ ครั้งที่ 6/2561
นายกรัฐมนตรีมอบปะการังเทียมแก่ชุมชนชายฝั่ง ในโอกาสที่เดินทางมาตรวจราชการจังหวัดระนอง และจังหวัดชุมพร และประชุมคณะรัฐมนตรีอย่างเป็นทางการนอกสถานที่ ครั้งที่ 6/2561
กระทรวงทรัพยากรธรรมชาติและสิ่งแวดล้อม โดย กรมทรัพยากรทางทะเลและชายฝั่ง ได้ดำเนินโครงการจัดทำและวางปะการังเทียมเพื่อฟื้นฟูแนวปะการังธรรมชาติ เพิ่มแหล่งท่องเที่ยวดำน้ำลึกและปัองกันการบุกรุกทำลายระบบนิเวศทรัพยากรทางทะเลและชายฝั่ง ปี2561 พื้นที่จังหวัดระนอง โดยวานนี้ (20 สิงหาคม 61) อธิบดีกรมทรัพยากรทางทะเลและชายฝั่ง (นายจตุพร บุรุษพัฒน์) ได้ส่งมอบปะการังเทียมจำลอง ให้แก่ นายกรัฐมนตรี (พลเอก ประยุทธ์ จันทร์โอชา) เพื่อนำไปส่งมอบให้แก่ผู้แทนประชาชนตำบลเกาะพยาม อำเภอเมือง  และผู้แทนประชาชนตำบลกำพวน อำเภอสุขสำราญ จังหวัดระนอง โดยมี รัฐมนตรีว่าการกระทรวงทรัพยากรธรรมชาติและสิ่งแวดล้อม (พลเอก สุรศักดิ์ กาญจนรัตน์) ร่วมเป็นสักขีพยาน ณ ท่าเรือระนอง บ้านเขานางหงส์ ตำบลปากน้ำ อำเภอเมือง จังหวัดระนอง ทั้งนี้ ได้มีการกำหนดวางปะการังเทียมในพื้นที่จังหวัดระนอง 2 แห่ง คือ ในพื้นที่ตำบลเกาะพยาม อำเภอเมือง จำนวน 1,016 แท่ง และในพื้นที่ตำบลกำพวน อำเภอสุขสำราญ จำนวน 816 แท่ง
โอกาสนี้ นายกรัฐมนตรี (พลเอก ประยุทธ์  จันทร์โอชา) ได้ให้ความสำคัญกับประเด็นดังต่อไปนี้ จังหวัดระนอง
1. การส่งเสริมการท่องเที่ยวจังหวัดระนองให้เป็นเมืองท่องเที่ยวเชิงสุขภาพ พร้อมทั้งการส่งเสริมแพทย์ทางเลือกโดยการบำบัดและฟื้นฟูสุขภาพแบบดุลยภาพบำบัดด้วยน้ำพุร้อนตามธรรมชาติ
2. การผลักดันท่าเรือระนองเป็นศูนย์กลางการค้าและโลจิสติกส์ชายแดนฝั่งอันดามันเพื่อรองรับ IMT-GT และกลุ่มความร่วมมือทางเศรษฐกิจในภูมิภาคอ่าวเบงกอล เนื่องจากที่ตั้งทางภูมิศาสตร์ที่เป็นจุดศูนย์กลางเชื่อมโยง เส้นทางคมนาคมทั้งทางบก ทางรถไฟ ทางอากาศ และท่าเรือ
3. การรักษาฟื้นฟูทรัพยากรธรรมชาติทางทะเลโดยการใช้ปะการังเทียม เพื่อเป็นแหล่งพักอาศัย แหล่งอาหาร และแหล่งสืบพันธุ์ของสัตว์น้ำ อันจะเป็นการฟื้นฟูความอุดมสมบูรณ์ของทรัพยากรสัตว์น้ำตามธรรมชาติ

ที่มา : http://www.thaigov.go.th/news/contents/details/14778
