รัฐบาลไทย-ข่าวทำเนียบรัฐบาล-ธพว.ออกมาตรการพักหนี้เติมทุนฟื้นธุรกิจ เยียวยาเอสเอ็มอีประสบอุทกภัยทั่วประเทศ

วันจันทร์ที่ 6 สิงหาคม 2561
ธพว.ออกมาตรการพักหนี้เติมทุนฟื้นธุรกิจ เยียวยาเอสเอ็มอีประสบอุทกภัยทั่วประเทศ
"SME Development Bank" ออกมาตรการพักชำระหนี้ พร้อมสินเชื่อดอกเบี้ยพิเศษ ใช้หมุนเวียนฟื้นฟูธุรกิจ เยียวยาผู้ประกอบการเอสเอ็มอีได้รับผลกระทบจากอุทกภัยทั่วประเทศ ยื่นกู้ฉับไวผ่านแอปพลิเคชัน SME D Bank พร้อมส่ง จนท.ลงพื้นที่ช่วยเหลือเร่งด่วน
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank หรือ ธพว.) เปิดเผยว่า จากสถานการณ์น้ำท่วมเข้าพื้นที่เกษตรและพื้นที่ชุมชนในหลายจังหวัด โดยเฉพาะทางภาคอีสาน  และมีแนวโน้มจะขยายไปยังหลายพื้นที่ทั่วประเทศ ซึ่งการประกาศพื้นที่ประสบภัยพิบัติขึ้นอยู่กับแต่ละจังหวัด  ส่งผลกระทบต่อธุรกิจการค้าของผู้ประกอบการเอสเอ็มอีได้รับความเสียหายทั้งทางตรงและทางอ้อม ธนาคารได้ออก 2 มาตรการช่วยเหลือลูกค้าธนาคารที่ได้รับผลกระทบจากภัยพิบัติ ไม่ว่าจะเป็นอุทกภัย วาตภัย โคลนถล่ม แผ่นดินไหว เป็นต้น ได้แก่  มาตรการ 1. การพักชำระหนี้ สำหรับเงินกู้ยืมแบบมีระยะเวลา (Term loan) พักชำระเงินต้นพร้อมดอกเบี้ยเป็นระยะเวลาไม่เกิน 6 เดือน ส่วนสัญญาเบิกเงินทุนหมุนเวียนประเภทตั๋วสัญญาใช้เงิน (Promissory Note : P/N) ออกมาตรการช่วยเหลือพักชำระดอกเบี้ยเป็นเวลาไม่เกิน 6 เดือน
และมาตรการที่ 2. สินเชื่อฉุกเฉินเพื่อฟื้นฟูกิจการ ผู้ประกอบการที่ได้รับความเสียหาย เพื่อเป็นเงินทุนฟื้นฟูและหมุนเวียนในกิจการสำหรับลูกค้าเดิมของธนาคาร ระยะเวลากู้สูงสุดไม่เกิน 5 ปี ปลอดชำระคืนเงินต้น (Grace Period) ไม่เกิน 1 ปี วงเงินสินเชื่อสูงสุดต่อราย ดังนี้ 1.ลูกหนี้ที่มีวงเงินอนุมัติรวมไม่เกิน 1 ล้านบาท ให้วงเงินกู้ไม่เกิน 5 แสนบาท 2.ลูกหนี้ที่มีวงเงินอนุมัติรวมมากกว่า 1 ล้านบาท แต่ไม่เกิน 5 ล้านบาท ให้กู้สูงสุดไม่เกิน 1 ล้านบาท 3.ลูกหนี้ที่มีวงเงินอนุมัติมากกว่า 5 ล้านบาท ให้กู้สูงสุดไม่เกิน 2 ล้านบาท อัตราดอกเบี้ย 4.99% ต่อปีตลอดอายุสัญญา ส่วนหลักประกันให้พิจารณาหลักประกันเดิมก่อนและสามารถใช้หลักประกัน บสย. ค้ำประกัน เฉพาะมาตรการที่เพิ่มไม่เกิน 2 ล้านบาท โดยวงเงินกู้รวมทั้งโครงการไม่เกิน 15 ล้านบาท
นอกจากนั้น สำหรับเอสเอ็มอีที่ต้องการเงินทุนเพื่อเสริมศักยภาพธุรกิจหลังภัยพิบัติผ่านไปแล้ว ธนาคารได้เตรียมสินเชื่ออัตราดอกเบี้ยพิเศษไว้รองรับ  สำหรับใช้ลงทุน ขยาย ปรับปรุงกิจการ และหมุนเวียน  เช่น  สินเชื่อเศรษฐกิจติดดาว สำหรับบุคคลธรรมดา และนิติบุคคล ในกลุ่มธุรกิจเกษตรแปรรูป ธุรกิจท่องเที่ยวชุมชนและเชื่อมโยงต่อเนื่อง รวมทั้งผู้ประกอบการใหม่ หรือธุรกิจผลิต มีนวัตกรรม หรือบริการต่างๆ ในชุมชน   อัตราดอกเบี้ย 3%   คงที่ 3 ปีแรก ผ่อนนาน 7 ปี  กู้ 1 ล้านบาท ผ่อนเพียง 460 บาทต่อวัน และ สินเชื่อเถ้าแก่ 4.0 จากกระทรวงอุตสาหกรรม สำหรับผู้กู้ที่ขอจดทะเบียนเป็นนิติบุคคล  คิดอัตราดอกเบี้ยพิเศษ 1% คงที่ตลอดระยะเวลา 7 ปี ปลอดชำระเงินต้น 3 ปีแรก เปิดโอกาสให้ผู้ประกอบการรายย่อยที่มีปัญหาทางการเงินสามารถกู้ได้ (แม้เคยปรับโครงสร้างหนี้ หรือผ่อนชำระไม่ต่อเนื่องมาก็ตาม) กู้ 1 ล้านบาท ผ่อนเพียง 410 บาทต่อวัน
ที่สำคัญ ธนาคารมีบริการแอปพลิเคชัน SME D Bank ช่วยอำนวยความสะดวกแก่ผู้ประกอบการเอสเอ็มอีสามารถจะยื่นกู้ออนไลน์ได้ทันที ทุกที่ ทุกเวลาผ่านสมาร์ทโฟน รู้ผลการพิจารณาภายใน 7 วัน  อีกทั้ง สั่งการให้เจ้าหน้าที่สาขาในพื้นที่เข้าเยี่ยมเยือนและสำรวจความเสียหายเพื่อช่วยเหลือได้ทันท่วงที และเปิด Call Center หมายเลข 1357 เพื่อรับแจ้งขอความช่วยเหลือด้านการเงิน  ดังนั้น  ผู้ประกอบการเอสเอ็มอีที่ได้รับผลกระทบจากภัยพิบัติในครั้งนี้ มั่นใจได้ว่าจะได้รับความช่วยเหลือทางการเงินจากธนาคารอย่างเร่งด่วนที่สุด

ที่มา : http://www.thaigov.go.th/news/contents/details/14390
