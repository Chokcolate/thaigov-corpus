รัฐบาลไทย-ข่าวทำเนียบรัฐบาล-บสย. เร่งอนุมัติค้ำฯ สินเชื่อ SMEs จ่อคิวรอเงินกู้  เผย SMEs รายเล็ก วงเงินกู้ต่ำ 5 ล้านบาท มาแรง

วันพฤหัสบดีที่ 23 สิงหาคม 2561
บสย. เร่งอนุมัติค้ำฯ สินเชื่อ SMEs จ่อคิวรอเงินกู้  เผย SMEs รายเล็ก วงเงินกู้ต่ำ 5 ล้านบาท มาแรง
บสย.ขานรับดีมานด์  SMEs จ่อคิว รอเงินกู้  หลังเปิดใช้โครงการค้ำประกันสินเชื่อ SMEs ทวีทรัพย์ (PGS7) วงเงินค้ำฯ 150,000 ล้านบาท โดยเริ่มแรกมี 7 ธนาคารร่วมโครงการ
บสย.ขานรับดีมานด์  SMEs จ่อคิว รอเงินกู้  หลังเปิดใช้โครงการค้ำประกันสินเชื่อ SMEs ทวีทรัพย์ (PGS7) วงเงินค้ำฯ 150,000 ล้านบาท  โดยเริ่มแรกมี 7 ธนาคารร่วมโครงการ  เริ่มส่งคำขอค้ำฯ เพิ่มต่อเนื่อง  พบยอดค้ำฯ วงเงินกู้ต่ำกว่า 5 ล้านบาทมาแรงในกลุ่ม SMEs รายเล็ก ขณะที่โครงการค้ำประกันสินเชื่อรายย่อยสร้างอาชีพ วงเงินค้ำฯ 15,000 ล้านบาท มี  3 ธนาคารร่วมโครงการ
นายวิเชษฐ วรกุล รองผู้จัดการทั่วไป สายงานธุรกิจ บรรษัทประกันสินเชื่ออุตสาหกรรมขนาดย่อม (บสย.)  เปิดเผยว่า แนวโน้มความต้องการสินเชื่อ และการค้ำประกันสินเชื่อ เพื่อผู้ประกอบการ SMEs ในไตรมาส 3 และ 4 มีสัญญาณที่ดี หลังจากรัฐบาล ประกาศตัวเลขการเติบโตทางเศรษฐกิจไตรมาส 2 เติบโตสูงกว่า 4.5% โดยในส่วน บสย. ซึ่งมุ่งเน้นภารกิจ ด้านการค้ำประกันสินเชื่อ ส่งเสริมการเข้าถึงแหล่งทุน  พบว่า การขอใช้วงเงินค้ำประกันสินเชื่อ บสย.ของธนาคารและผู้ประกอบการ SMEs มีสัญญาณที่ดี  โดยขณะนี้มี 7ธนาคารเข้าร่วมโครงการ และได้เริ่มส่งคำขอค้ำประกันสินเชื่อ  รวมกว่า  250 ราย วงเงิน 700 ล้านบาท ในโครงการค้ำประกันสินเชื่อ SMEs ทวีทรัพย์ (PGS7)
“ขณะนี้ บสย.ได้รับคำขอค้ำประกันสินเชื่อ (ณ 22 ส.ค.) ให้กลุ่มผู้ประกอบการนิติบุคคลบัญชีเล่มเดียว  จำนวน  35 ราย ซึ่งอยู่ในระหว่างรอการอนุมัติ กลุ่ม SMEs ทั่วไป จำนวน  42 ราย อนุมัติแล้ว 17 ราย และกลุ่ม SMEs รายเล็ก จำนวน 153 ราย อนุมัติแล้ว 58 ราย  ผ่าน 7 ธนาคารที่ร่วมโครงการ ได้แก่ 1.ธนาคารทหารไทย  2.ธนาคารกสิกรไทย 3.ธนาคารซีไอเอ็มบี ไทย 4.ธนาคารพัฒนาวิสาหกิจขนาดกลางและขนาดย่อมแห่งประเทศไทย 5.ธนาคารทิสโก้ 6.ธนาคารไทยเครดิต เพื่อรายย่อย 7.ธนาคารเพื่อการส่งออกและนำเข้าแห่งประเทศไทย” นายวิเชษฐ กล่าว
ทั้งนี้ ยังพบว่า กลุ่มผู้ประกอบการที่มาแรงและคึกคัก ในการขอวงเงินค้ำประกันสินเชื่อกับ บสย. คือกลุ่ม SMEs รายเล็ก ที่ขอกู้เงินจากธนาคาร วงเงินต่ำกว่า 5 ล้านบาทต่อราย ซึ่งได้ยื่นคำขอเข้ามาถึง 153 ราย เป็นสถิติสูงสุดหลังการเปิดใช้โครงการ
นอกจากนี้ ในส่วนของโครงการค้ำประกันสินเชื่อรายย่อยสร้างอาชีพ (MICRO3) วงเงินค้ำประกันสูงสุดไม่เกิน 200,000 บาทต่อราย ได้รับการตอบรับจากธนาคารขอเข้าร่วมโครงการแล้วจำนวน 3 ธนาคาร ได้แก่ 1.ธนาคารทิสโก้ 2.ธนาคารพัฒนาวิสาหกิจขนาดกลางและขนาดย่อมแห่งประเทศไทย และ  3.ธนาคารไทยเครดิต เพื่อรายย่อย  ซึ่งคาดว่าจะเป็นโครงการที่ช่วยให้ผู้ประกอบการ SMEs รายย่อยที่ต้องการวงเงินสินเชื่อไม่สูงมาก มีโอกาสเข้าถึงสินเชื่อภายใต้โครงการดังกล่าว สอดคล้องและเป็นไปตามนโยบายและแผนงานของ บสย.คือการขยายฐานผู้ประกอบการทุกกลุ่มให้สามารถเข้าถึงสินเชื่อและการค้ำประกันสินเชื่อ
บรรษัทประกันสินเชื่ออุตสาหกรรมขนาดย่อม ศูนย์ลูกค้าสัมพันธ์ 0-2890 9999
ชนิญญา สันสมภาค  081-860-7477      chaninya@tcg.or.th
ศรัญยู ตันติเสรี    091-771-2885      saranyu@tcg.or.th
วิชุดา ก้องกีรติ    089-605-9870                         wichuda@tcg.or.th
www.facebook.com/tcg.or.th                    www.tcg.or.th

ที่มา : http://www.thaigov.go.th/news/contents/details/14844
