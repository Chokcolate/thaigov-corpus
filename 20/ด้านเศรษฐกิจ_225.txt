รัฐบาลไทย-ข่าวทำเนียบรัฐบาล-เกษตรฯ จับมือภาคเอกชน มุ่งดำเนินการตลาดนำการผลิต ตามแผนยุทธศาสตร์ "พระพิรุณ" หวังเพิ่มศักยภาพในการแก้ปัญหาสินค้าล้นตลาด และแหล่งรับซื้อด้วยระบบ E-Matching Market 	นายลักษณ์ วจนานวั

วันศุกร์ที่ 24 สิงหาคม 2561
เกษตรฯ จับมือภาคเอกชน มุ่งดำเนินการตลาดนำการผลิต ตามแผนยุทธศาสตร์ "พระพิรุณ" หวังเพิ่มศักยภาพในการแก้ปัญหาสินค้าล้นตลาด และแหล่งรับซื้อด้วยระบบ E-Matching Market 	นายลักษณ์ วจนานวั
เกษตรฯ จับมือภาคเอกชน มุ่งดำเนินการตลาดนำการผลิต ตามแผนยุทธศาสตร์ "พระพิรุณ" หวังเพิ่มศักยภาพในการแก้ปัญหาสินค้าล้นตลาด และแหล่งรับซื้อด้วยระบบ E-Matching Market
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังการประชุมคณะกรรมการส่งเสริมตลาดเกษตรดิจิทัล ครั้งที่ 2/2561 ณ กระทรวงเกษตรและสหกรณ์ ว่า การประชุมครั้งนี้ เป็นการประชุมเพื่อติดตามความก้าวหน้าการปฏิบัติงานของคณะทำงานแต่ละคณะตามกรอบการขับเคลื่อนยุทธศาสตร์และกิจกรรมการดำเนินงานของคณะกรรมการส่งเสริมตลาดเกษตรดิจิทัล ระยะเวลา 3 ปี (พ.ศ. 2561 - 2563) ซึ่งกำหนดแผนการดำเนินการในระยะเร่งด่วนในปี 2561 ประกอบด้วย 6 กิจกรรม ได้แก่ 1) กิจกรรมเปิดแผนยุทธศาสตร์และประกาศทิศทางการดำเนินงาน 2) กิจกรรมเจรจาสร้างเครือข่ายความร่วมมือ 3) กิจกรรมพัฒนาเว็บไซต์ dgtfarm ให้เป็นแอพพลิเคชั่น Hello Trade 4) กิจกรรมฝึกอบรม กำหนดหลักสูตรการเรียนรู้และสำรวจฐานผู้ใช้งาน 5) มหกรรม MOU ความร่วมมือหน่วยงาน และ 6) กิจกรรมเปิดตัวให้บริการแอพพลิเคชั่นและนวัตกรรมเป็นของขวัญประชาชน ตามนโยบาย “ตลาดนำการผลิต” โดยยุทธศาสตร์พระพิรุณของรัฐมนตรีว่าการกระทรวงเกษตรและสหกรณ์ (นายกฤษฎา บุญราช) จะช่วยเร่งแก้ไขปัญหาสินค้าล้นตลาด และแหล่งรับซื้อ หรือตลาดรองรับผลผลิตด้านการเกษตรให้เกษตรกรอย่างยั่งยืน
สำหรับความก้าวหน้าของนโยบายตลาดนำการผลิต ยุทธศาสตร์พระพิรุณ (ข้อมูล ณ วันที่ 24 สิงหาคม 2561) ภาคเอกชนมีความตื่นตัวและร่วมให้การสนับสนุนการขับเคลื่อนยุทธศาสตร์ดังกล่าว ซึ่งขณะนี้มีหลายองค์กรในภาคเอกชนเข้าร่วม และจากการที่คณะกรรมการได้แสวงหาความร่วมมืออย่างต่อเนื่อง ส่งผลให้มีพันธมิตรให้การสนับสนุนเพิ่มขึ้น อาทิ สถาบันการเงินที่เข้ามาสนับสนุนเรื่องเทคโนโลยีด้านการเงิน (Fintech) ระบบสินเชื่อหรือบริการทางการเงินแก่เกษตรกร และ SME เอกชนที่จะเข้ามาสนับสนุนระบบบริหารจัดการร้านค้าปลีก ระบบคลังสินค้า และระบบลอจิสติกส์ บริการขนส่งสินค้าเกษตรและอาหาร ทั้งภายในประเทศและการส่งออก รวมถึงสถาบันการศึกษาที่จะร่วมพัฒนาสินค้าและตราสินค้า (Brand) เพื่อทำการตลาดทั่วโลก
นอกจากนี้ ยังได้มีการหารือถึงแผนการฝึกอบรมนำร่องวิทยากรตัวคูณ เพื่อขยายแนวทางการดำเนินงานให้แก่ผู้ปฏิบัติงานในพื้นที่ของหน่วยงานในสังกัดกระทรวงเกษตรและสหกรณ์ และสมาพันธ์ SME ไทย โดยสำนักงานมาตรฐานสินค้าเกษตรและอาหารแห่งชาติ (มกอช.) ร่วมกับสำนักแผนงานและโครงการพิเศษ สำนักงานปลัดกระทรวงเกษตรและสหกรณ์ ก่อนสิ้นปีงบประมาณ 2561 ส่วนการจัดทำความตกลงความร่วมมือระหว่างหน่วยงานเพื่อร่วมขับเคลื่อนยุทธศาสตร์พระพิรุณ (มหกรรม MOU) คาดว่าจะร่วมลงนามพร้อมกันภายในเดือนตุลาคม 2561 นี้
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/14873
