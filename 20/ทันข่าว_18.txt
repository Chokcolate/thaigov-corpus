รัฐบาลไทย-ข่าวทำเนียบรัฐบาล-​รัฐอ้าแขน! รับสมัครร้านธงฟ้าประชารัฐ ขายของ-รับเงินผ่านแอปฯ ถุงเงินประชารัฐ

วันอังคารที่ 28 สิงหาคม 2561
​รัฐอ้าแขน! รับสมัครร้านธงฟ้าประชารัฐ ขายของ-รับเงินผ่านแอปฯ ถุงเงินประชารัฐ
--
มาแล้วครับอีกหนึ่งโครงการดี ๆ เพื่อผู้มีรายได้น้อย โดยเฉพาะพ่อค้าแม่ค้ารายย่อยที่เปิดร้านขายของเป็นของตัวเอง เพราะวันนี้ทุกคนสามารถอัพยอดขายรายวันหรือรายเดือนผ่านช่องทางรับชำระเงินแบบใหม่ที่ง่าย สะดวก และรวดเร็วยิ่งขึ้น นั่นก็คือแอปพลิเคชัน “ถุงเงินประชารัฐ” ที่รัฐบาลจัดให้
ขอเพียงร้านค้าสมัครเข้าร่วมโครงการธงฟ้าประชารัฐโดยใช้แอปพลิเคชันบนโทรศัพท์มือถือ
ส่วนผู้ซื้อเองก็สามารถซื้อสินค้าได้สะดวกมากยิ่งขึ้นเช่นกัน
ก่อนหน้านี้รัฐบาลได้จัดสรรเงินค่าครองชีพให้ผู้ถือบัตรสวัสดิการแห่งรัฐ เพื่อเป็นค่าใช้จ่าย 300 - 500 บาท
ต่อเดือนต่อคน และกำหนดให้ใช้บัตรสวัสดิการฯ ได้ที่ร้านค้าที่เข้าร่วมโครงการธงฟ้าประชารัฐ โดยเริ่มจากการให้ใช้จ่ายซื้อสินค้าผ่านเครื่องรับชำระเงินทางอิเล็กทรอนิกส์ (อีดีซี)
แต่วันนี้ชีวิตจะง่ายขึ้น เพราะมีแอปพลิเคชันถุงเงินประชารัฐเข้ามาช่วยเสริม ซึ่งเพิ่งเปิดตัวไปเมื่อ 1 ส.ค.61 ที่ผ่านมา
เราจึงอยากเชิญชวนให้ร้านค้าปลีกทั่วไทยสมัครเข้าร่วมโครงการ โดยต้องเป็นร้านค้าที่มีคุณสมบัติ คือ
1. เป็นร้านค้าที่ขายสินค้าอุปโภคบริโภค อาหารและเครื่องใช้ในครัวเรือน สินค้าเพื่อการศึกษา สินค้าวัตถุดิบเพื่อเกษตรกรรม ยารักษาโรค ผลผลิตทางการเกษตรและผลิตภัณฑ์ชุมชน
2. เป็นร้านค้าที่มีทำเลที่ตั้งแน่นอน และขายสินค้าเป็นประจำ หรือเป็นหน่วยรถยนต์เคลื่อนที่เร่ขายสินค้าก็ได้
3. ไม่เคยถูกเพิกถอนสิทธิการติดตั้งเครื่องรูดบัตรสวัสดิการแห่งรัฐ หรือปฏิเสธ ขอคืน ยกเลิกการติดตั้งเครื่องรูดบัตรฯ
4. ผู้สมัครต้องมีโทรศัพท์ที่รองรับระบบปฏิบัติการ และเชื่อมต่อระบบอินเทอร์เน็ตได้
วิธีการสมัครต้องทำอย่างไร?
1. ดาวน์โหลดใบสมัครได้ที่ www.moc.go.th หรือ รับใบสมัครด้วยตนเองได้ที่ ศูนย์บริการประชาชนกระทรวงพาณิชย์ ชั้น 3 อ.เมือง จ.นนทบุรี หรือสำนักงานพาณิชย์จังหวัดทุกจังหวัด
2. สมัครด้วยตนเองที่ ศูนย์บริการประชาชนกระทรวงพาณิชย์ หรือสำนักงานพาณิชย์จังหวัด หรือสมัครทางไปรษณีย์ส่งถึงสำนักงานปลัดกระทรวงพาณิชย์ เลขที่ 563 ถ.นนทบุรี ต.บางกระสอ อ.เมือง จ.นนทบุรี 11000 หรือส่งที่สำนักงานพาณิชย์จังหวัดที่ร้านค้าตั้งอยู่ โดยระบุมุมซองว่า “สมัครร้านค้าธงฟ้าประชารัฐ”
เมื่อสมัครแล้วขั้นตอนต่อไปจะเป็นอย่างไร?
1. หลังจากร้านค้ายื่นใบสมัครและมีการตรวจสอบความถูกต้องครบถ้วนแล้ว จะมีการออกหนังสือรับรองให้ผู้สมัครนำไปยื่นต่อธนาคารกรุงไทยสาขาที่ผู้สมัครมีภูมิลำเนาตั้งอยู่หรือใช้บริการ
2. หน่วยงานรวบรวมรายชื่อผู้สมัครและหลักฐานประกอบ เพื่อบันทึกข้อมูลลงในระบบฐานข้อมูลธงฟ้าประชารัฐ และระบบการเบิกจ่ายเงิน
3. ธนาคารกรุงไทยส่งข้อความสั้น (SMS) ผ่านเบอร์โทรศัพท์มือถือที่ผู้สมัครให้ไว้ เพื่อแจ้งให้ไปติดตั้งแอปพลิเคชัน “ถุงเงินประชารัฐ” และเปิดรหัสการใช้งาน
4. ผู้สมัครสามารถเปิดขายสินค้าโดยรับบัตรชำระเงินของผู้ถือบัตรสวัสดิการแห่งรัฐได้ โดยกรมบัญชีกลางและธนาคารกรุงไทยจะโอนเงินเข้าบัญชีร้านค้าที่เข้าร่วมโครงการ พร้อมทั้งส่ง SMS แจ้งข้อมูลการโอนเงินให้ทราบด้วย
ขั้นตอนและแนวปฏิบัติ
https://www.moc.go.th/images/633/35067__050761.pdf
ใบสมัครเข้าร่วมโครงการ
http://www.moc.go.th/images/633/tong-fa1/03_regis_190761.pdf
สถานที่รับสมัครร้านค้าเข้าร่วมโครงการธงฟ้าประชารัฐ
http://www.moc.go.th/images/633/tong-fa1/39602_04_address99.pdf
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/14977
