รัฐบาลไทย-ข่าวทำเนียบรัฐบาล-พม. เร่งช่วยเหลือครอบครัวด้อยโอกาสที่อาศัยอยู่รวมกันถึง 10 ชีวิต ที่ จ.ศรีสะเกษ และหญิงชราแขนหักที่ต้องดูแลหลานถึง 3 คน โดยหลานสาวคนโตได้หายไปจากบ้าน ที่ จ.สุรินทร์


วันพฤหัสบดีที่ 26 กรกฎาคม 2561
81
พม. เร่งช่วยเหลือครอบครัวด้อยโอกาสที่อาศัยอยู่รวมกันถึง 10 ชีวิต ที่ จ.ศรีสะเกษ และหญิงชราแขนหักที่ต้องดูแลหลานถึง 3 คน โดยหลานสาวคนโตได้หายไปจากบ้าน ที่ จ.สุรินทร์
พม. เร่งช่วยเหลือครอบครัวด้อยโอกาสที่อาศัยอยู่รวมกันถึง 10 ชีวิต ที่ จ.ศรีสะเกษ และหญิงชราแขนหักที่ต้องดูแลหลานถึง 3 คน โดยหลานสาวคนโตได้หายไปจากบ้าน ที่ จ.สุรินทร์
วันนี้ (26 ก.ค. 61) เวลา 08.30 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 104/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีผู้บริหารกระทรวง และผู้แทนจากหน่วยงานในสังกัดกระทรวง พม. เข้าร่วมประชุม
จากกรณี เด็กหญิงวัยประมาณ 10 ขวบ ครอบครัวมีฐานะยากจน อาศัยอยู่รวมกันถึง 10 ชีวิต มีทั้งผู้สูงอายุและเด็กเล็ก ภายในบ้านสภาพเก่าทรุดโทรม โดยมีรายได้ไม่เพียงพอค่าใช้จ่ายภายในครอบครัว ที่จังหวัดศรีสะเกษ และกรณีหญิงชราวัย 64 ปี แขนขวาหัก มีสภาพร่างกายไม่แข็งแรง และเดินไม่สะดวก ครอบครัวมีฐานะยากจน อาศัยในบ้านสภาพเก่าทรุดโทรม ต้องรับภาระเพียงลำพังเลี้ยงดูหลานสาวถึง 3 คน โดยที่หลานสาวคนโตวัย 15 ปี ได้หายไปจากบ้านเป็นเวลา 7 วัน ซึ่งได้แจ้งความไว้แล้ว ที่จังหวัดสุรินทร์ นั้น ได้กำชับให้พัฒนาสังคม และความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ศรีสะเกษ และ พมจ.สุรินทร์ พร้อม ทีม One Home เร่งลงพื้นที่เยี่ยมบ้าน พร้อมตรวจสอบข้อเท็จจริงและประเมินทางสังคมของทั้ง 2 ครอบครัว เพื่อให้ การช่วยเหลือในเบื้องต้นตามภารกิจของกระทรวง พม. ด้านเด็ก ครอบครัว และผู้สูงอายุ โดยมอบสิ่งของเครื่องใช้ ที่จำเป็น และอุปกรณ์การศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยของผู้ที่ป่วย การศึกษาอย่างต่อเนื่องของเด็ก และการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ รวมทั้งการแนะนำให้คำปรึกษาในเรื่องการส่งเสริมการประกอบอาชีพแก่ครอบครัวทั้ง 2 ครอบครัว เพื่อสร้างรายได้ที่เพียงพอและมั่นคงต่อไป สำหรับเด็กสาวที่ได้หายไปจากบ้านนั้น ได้กำชับศูนย์ช่วยเหลือสังคม สายด่วน 1300 ประสานหน่วยงานที่เกี่ยวข้องเพื่อเร่งติดตามโดยด่วน
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/14184