รัฐบาลไทย-ข่าวทำเนียบรัฐบาล-รู้ยัง? โลจิสติกส์ไทยทะยานขึ้น 13 อันดับ ติดที่ 2 ของอาเซียน

วันอังคารที่ 7 สิงหาคม 2561
รู้ยัง? โลจิสติกส์ไทยทะยานขึ้น 13 อันดับ ติดที่ 2 ของอาเซียน
--
การพัฒนาระบบโลจิสติกส์ ถือเป็นหนึ่งในยุทธศาสตร์ที่รัฐบาลให้ความสำคัญมาโดยตลอด เพราะเป็นตัวชี้วัดสำคัญสำหรับประเมินขีดความสามารถในการแข่งขันของประเทศ
ล่าสุดธนาคารโลก (World Bank) ได้เผยแพร่รายงานการจัดอันดับด้านโลจิสติกส์ (The Logistics Performance Index :LPI) ประจำปี 2018 จากผลการประเมิน 160 ประเทศทั่วโลก พบว่า ไทยได้รับการจัดอันดับอยู่ที่ 32 ของโลก ด้วยคะแนน 3.41 ดีขึ้นถึง 13 อันดับ จากการจัดอันดับครั้งก่อนในปี 2016 ที่อยู่อันดับ 45 ทำให้ไทยเป็นประเทศที่มีคุณภาพด้านโลจิสติกส์ดีที่สุดเป็นอันดับ 2 ของอาเซียน รองจากสิงคโปร์
LPI คืออะไร และมีความสำคัญอย่างไร?
LPI (The Logistics Performance Index) คือ ดัชนีวัดประสิทธิภาพด้านโลจิสติกส์ เหตุผลที่ธนาคารโลกจำเป็นจะต้องวัดประสิทธิภาพโลจิสติกส์ เนื่องจากตัวชี้วัดทางด้านเศรษฐกิจโดยมากจะใช้ GDP เป็นหลัก
จึงจำเป็นต้องมีตัวชี้วัดที่จะเจาะจง สามารถชี้วัดให้เห็นถึงผลการดำเนินงานในแต่ละส่วนได้ และการประเมิน LPI นั้น จะประเมินตามมิติต่างๆ เพื่อสะท้อนให้เห็นถึงประสิทธิภาพในการบริหารจัดการอย่างชัดเจน ทั้งด้านต้นทุน (Cost) เวลา (Time) และความน่าเชื่อถือ (Reliability) โดยนักลงทุนจะใช้ผลการชี้วัดนี้มาประกอบการตัดสินใจ ว่าต้นทุนโลจิสติกส์ของแต่ละประเทศเป็นอย่างไร ซึ่งเป็นปัจจัยหลักในการตัดสินใจเข้ามาลงทุนในประเทศนั้น ๆ
รัฐบาลมุ่งวางรากฐานเพื่อจัดระเบียบด้านขนส่งแบบครบวงจรให้ระบบโลจิสติกส์ของไทยมีมาตรฐาน และสามารถให้บริการการนำเข้า - ส่งออกด้วยระบบอิเล็กทรอนิกส์ได้ทั้งหมดในปี 2564 ตามเป้าหมายสำคัญ คือ การเป็นชาติการค้าและบริการเพื่อมุ่งสู่การเป็นประเทศรายได้สูงในปี 2579 ในอนาคต
รวมถึงการพัฒนาโครงสร้างพื้นฐาน โดยเร่งลงทุนขยายเส้นทางรถไฟทางคู่ รถไฟความเร็วสูง ท่าเรือ และสนามบิน เพื่อให้เกิดระบบเชื่อมต่อแบบครบวงจร ที่จะช่วยลดต้นทุนด้านโลจิสติกส์ของไทยลงได้ รวมถึงพัฒนาระบบเชื่อมโยงข้อมูลอิเล็กทรอนิกส์กับประเทศสมาชิกอาเซียน แบบ One Stop Service เพื่อลดขั้นตอนด้านเอกสารราชการ อำนวยความสะดวกในการนำเข้า - ส่งออก รวมถึงการออกระเบียบ กฎหมาย เน้นส่งเสริมอีคอมเมิร์ซ และการพัฒนามาตรฐานวิชาชีพโลจิสติกส์ให้มีคุณภาพมาตรฐานสากล
การปรับอันดับด้านโลจิสติกส์ที่ดีขึ้นเช่นนี้นั้น ส่งผลดีต่อแผนยุทธศาสตร์การพัฒนาระบบโลจิสติกส์ของประเทศ สะท้อนให้เห็นถึงความสำเร็จอีกขั้นของรัฐบาลและประชาชนคนไทยในการปฏิรูประบบโลจิสติกส์ให้มีคุณภาพ เพื่อให้ไทยเป็นศูนย์กลางด้านโลจิสติกส์ของภูมิภาค เสริมความน่าเชื่อถือในสายตานักลงทุนต่างชาติ และที่สำคัญยังส่งผลดีต่อความสามารถในการแข่งขันกับประเทศอื่นในระยะยาวอีกด้วย
----------------------------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/14400
