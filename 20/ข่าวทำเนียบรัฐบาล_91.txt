รัฐบาลไทย-ข่าวทำเนียบรัฐบาล-คำถวายราชสดุดีและถวายพระพรชัยมงคลเนื่องในโอกาสมหามงคลเฉลิมพระชนมพรรษา


วันอาทิตย์ที่ 12 สิงหาคม 2561
159
คำถวายราชสดุดีและถวายพระพรชัยมงคลเนื่องในโอกาสมหามงคลเฉลิมพระชนมพรรษา
สมเด็จพระนางเจ้าสิริกิติ์ พระบรมราชินีนาถ ในรัชกาลที่ ๙
คำถวายราชสดุดีและถวายพระพรชัยมงคลเนื่องในโอกาสมหามงคลเฉลิมพระชนมพรรษา
สมเด็จพระนางเจ้าสิริกิติ์ พระบรมราชินีนาถ ในรัชกาลที่ ๙
โดย พลเอก ประยุทธ์ จันทร์โอชา  นายกรัฐมนตรี
ขอเดชะ ฝ่าละอองธุลีพระบาทปกเกล้าปกกระหม่อม
เนื่องในอภิลักขิตสมัย วันเฉลิมพระชนมพรรษาของสมเด็จพระนางเจ้าสิริกิติ์ พระบรมราชินีนาถ ในรัชกาลที่ ๙ วันที่ ๑๒ สิงหาคม พุทธศักราช ๒๕๖๑ นี้ ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี ในนามของคณะรัฐมนตรีและประชาชนชาวไทยทุกหมู่เหล่า มีความปลื้มปีติเป็นล้นพ้นที่ได้มาร่วมกันแสดงความจงรักภักดี และสำนึกในพระมหากรุณาธิคุณ ในวันนี้
ข้าพระพุทธเจ้าและปวงชนชาวไทย ต่างประจักษ์ชัดแจ้งในพระมหากรุณาธิคุณ ของใต้ฝ่าละอองธุลีพระบาท ที่ได้ทรงปฏิบัติบำเพ็ญพระราชกรณียกิจนานัปการ  เสด็จพระราชดำเนินไปทั่วพระราชอาณาจักร ด้วยพระวิริยะอุตสาหะเพื่อความร่มเย็นเป็นสุขแก่อาณาประชาราษฎร์ ทรงค้นคิดและพัฒนาโครงการต่าง ๆ ทั้งด้านการสังคมสงเคราะห์ การอนุรักษ์ทรัพยากรธรรมชาติ และการส่งเสริมงานศิลปะช่างฝีมือทุกแขนง ให้ดำรงอยู่คู่ประเทศชาติและสืบทอดถึงอนุชนรุ่นหลัง น้ำพระราชหฤทัยและพระเมตตาของใต้ฝ่าละอองธุลีพระบาทจักสถิตในดวงใจของเหล่าพสกนิกรชาวไทยตลอดไป
ณ ศุภวาระอันเป็นมิ่งมหามงคลนี้ ข้าพระพุทธเจ้าทั้งหลาย ขอพระราชทานพระราชานุญาตถวายพระพรชัยมงคล   ขอพลานุภาพแห่งคุณพระศรีรัตนตรัย และสรรพสิ่งศักดิ์สิทธิ์ทั้งหลายโปรดอภิบาลประทานพรให้ใต้ฝ่าละอองธุลีพระบาท ทรงพระเกษมสำราญ พระชนมพรรษายิ่งยืนนาน ทรงสถิตเป็นฉัตรแก้วร่มเกล้า แก่ปวงข้าพระพุทธเจ้าและพสกนิกรชาวไทย ตราบกาลนาน เทอญ
ด้วยเกล้าด้วยกระหม่อม ขอเดชะ
...................

ที่มา : http://www.thaigov.go.th/news/contents/details/14550