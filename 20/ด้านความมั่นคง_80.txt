รัฐบาลไทย-ข่าวทำเนียบรัฐบาล-ศูนย์ต่อต้านการทุจริต มหาดไทย เดินหน้าเสริมอาวุธเครือข่ายฯ  พร้อมยึด ป.ป.ช. เป็นต้นแบบ สานต่อการป้องกันปัญหาการทุจริตในภาครัฐ


วันศุกร์ที่ 10 สิงหาคม 2561
94
ศูนย์ต่อต้านการทุจริต มหาดไทย เดินหน้าเสริมอาวุธเครือข่ายฯ  พร้อมยึด ป.ป.ช. เป็นต้นแบบ สานต่อการป้องกันปัญหาการทุจริตในภาครัฐ
ศูนย์ต่อต้านการทุจริต มหาดไทย เดินหน้าเสริมอาวุธเครือข่ายฯ
พร้อมยึด ป.ป.ช. เป็นต้นแบบ สานต่อการป้องกันปัญหาการทุจริตในภาครัฐ
วันนี้ (10 ส.ค. 61) เวลา 09.00 น. ณ ห้องประชุมอัษฏางค์ ชั้น 5 อาคารดำรงราชานุสรณ์ กระทรวงมหาดไทย นายเชษฐา โมสิกรัตน์ ผู้ช่วยปลัดกระทรวงมหาดไทย เป็นประธานเปิด “โครงการศึกษาดูงานเพื่อพัฒนาประสิทธิภาพในการบริหารงานด้านการส่งเสริมคุณธรรม จริยธรรม และ การป้องกันและปราบการทุจริต” ประจำปี 2561 ซึ่งจัดขึ้นโดยศูนย์ปฏิบัติการต่อต้านการทุจริต กระทรวงมหาดไทย (ศปท.มท.) เพื่อส่งเสริมให้บุคลากรของกระทรวงมหาดไทยได้รับความรู้ความเข้าใจ และเกิดการรับรู้จากแบบอย่างของหน่วยงานที่ขับเคลื่อนภารกิจด้านการส่งเสริมคุณธรรม จริยธรรม และการป้องกัน ปราบปรามการทุจริต รวมทั้งเกิดความตระหนักรู้ถึงโทษและพิษภัยของการทุจริตคอร์รัปชันร่วมกัน และสามารถนำองค์ความรู้ที่ได้รับจากการศึกษาดูงานมาพัฒนางานและถ่ายทอดให้บุคลากรภายในหน่วยงาน เพื่อเพิ่มประสิทธิภาพการปฏิบัติงานให้ดียิ่งขึ้น โดยมีกลุ่มเป้าหมาย ประกอบด้วย ข้าราชการสังกัดกระทรวงมหาดไทย ทั้งในระดับกรม/รัฐวิสาหกิจ ที่รับผิดชอบงานศูนย์ปฏิบัติการต่อต้านการทุจริตของหน่วยงานในสังกัด
โอกาสนี้ ผู้ช่วยปลัดกระทรวงมหาดไทย ได้กล่าวแสดงความยินดีกับผู้เข้าร่วมการศึกษาดูงานทุกท่าน และกล่าวว่า กระทรวงมหาดไทยได้ให้ความสำคัญกับการป้องกัน ปราบปรามการทุจริตและประพฤติมิชอบ และการส่งเสริมคุณธรรม จริยธรรม โดยการสร้างความตระหนักรู้ถึงการสร้างจิตสำนึกข้าราชการให้มีคุณธรรม ปฏิบัติตนยึดมั่นในจริยธรรม และกระทำในสิ่งที่ถูกต้อง มุ่งเน้นผลประโยชน์ส่วนรวมเป็นสำคัญ และปฏิบัติงานด้วยความซื่อสัตย์สุจริต โปร่งใสและตรวจสอบได้ ดังนั้น เพื่อเป็นการพัฒนาและเพิ่มพูนความรู้และประสบการณ์ของบุคลากร ทั้งยังเป็นการเปิดวิสัยทัศน์ด้วยการศึกษาดูงานจากหน่วยงานอื่นที่เป็นแหล่งเรียนรู้และหน่วยงานต้นแบบ เพื่อนำองค์ความรู้มาพัฒนาการดำเนินงานด้านการส่งเสริมคุณธรรม จริยธรรม และการป้องกันและปราบปรามการทุจริตของหน่วยงาน  เพื่อเพิ่มประสิทธิภาพการปฏิบัติงานให้ดียิ่งขึ้น
สำหรับการศึกษาดูงานตามโครงการดังกล่าวนี้ เป็นการเรียนรู้กรณีศึกษาจาก 2 หน่วยงาน ที่น่าสนใจและเป็นต้นแบบขององค์กรที่มีธรรมาภิบาล ประกอบด้วย 1) พิพิธภัณฑ์ต้านโกง สำนักงาน ป.ป.ช. (ถนนพิษณุโลก) ซึ่งเป็นแหล่งรวบรวมส่งเสริม และเผยแพร่องค์ความรู้ด้านการป้องกันและปราบปรามการทุจริต และ 2) การประปานครหลวง (กปน.) ซึ่งเป็นหน่วยงานรัฐวิสาหกิจที่มุ่งขับเคลื่อนภารกิจสู่การเป็นองค์กรที่มีธรรมาภิบาล และได้รับรางวัลจากสำนักงานคณะกรรมการป้องกันและปราบปรามการทุจริตแห่งชาติ (สำนักงาน ป.ป.ช.) เมื่อปี 2560 เช่น รางวัลดีเลิศ ด้านความปลอดจากการทุจริตในการปฏิบัติงาน (Corruption - Free) จากแผนงานการจัดตั้งสภาธรรมาภิบาล กปน. และรางวัลชมเชย ด้านวัฒนธรรมคุณธรรมในองค์กร (Integrity Culture) จากแผนงานโครงการกล้าทำดี เพื่อส่งเสริมวัฒนธรรมการทำดีให้เกิดขึ้นในหลายๆ ด้าน
ท้ายนี้ ผู้ช่วยปลัดกระทรวงมหาดไทย ได้เน้นย้ำว่า การศึกษาดูงานในครั้งนี้ จะเป็นประโยชน์ต่อผู้เข้าร่วมการศึกษาดูงานทุกท่านในอันที่จะส่งเสริมให้เกิดการรับรู้จากแบบอย่างของหน่วยงานที่ขับเคลื่อนภารกิจด้านการส่งเสริมคุณธรรม จริยธรรม และการป้องกัน ปราบปรามการทุจริต ซึ่งกระทรวงมหาดไทยหวังเป็นอย่างยิ่งว่าผู้เข้าร่วมการศึกษาดูงานฯ จะสามารถนำองค์ความรู้ที่ได้รับมาพัฒนางานและถ่ายทอดให้บุคลากรภายในหน่วยงาน เพื่อเพิ่มประสิทธิภาพการปฏิบัติงาน เพื่อให้กระทรวงมหาดไทยก้าวไปสู่กระทรวงธรรมาภิบาลต่อไป

ที่มา : http://www.thaigov.go.th/news/contents/details/14530