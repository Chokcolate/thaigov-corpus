รัฐบาลไทย-ข่าวทำเนียบรัฐบาล-นายกรัฐมนตรีพบปะคณะนักศึกษา พร้อมเยี่ยมชมนิทรรศการความสำเร็จ ของสถาบันเทคโนโลยีพระจอมเกล้า เจ้าคุณทหารลาดกระบัง (สจล.) วิทยาเขตชุมพรเขตรอุดมศักดิ์

วันอังคารที่ 21 สิงหาคม 2561
นายกรัฐมนตรีพบปะคณะนักศึกษา พร้อมเยี่ยมชมนิทรรศการความสำเร็จ ของสถาบันเทคโนโลยีพระจอมเกล้า เจ้าคุณทหารลาดกระบัง (สจล.) วิทยาเขตชุมพรเขตรอุดมศักดิ์
นายกรัฐมนตรีพบปะคณะนักศึกษา พร้อมเยี่ยมชมนิทรรศการความสำเร็จ ของสถาบันเทคโนโลยีพระจอมเกล้า เจ้าคุณทหารลาดกระบัง (สจล.) วิทยาเขตชุมพรเขตรอุดมศักดิ์
วันนี้ (21 ส.ค.61) เวลา 07.30 น. พลเอก ประยุทธ์ จันทร์โอชา นายกรัฐมนตรี เดินทางมายังอาคารวิศวกรรมศาสตร์ สถาบันเทคโนโลยีพระจอมเกล้าเจ้าคุณทหารลาดกระบัง (สจล.) วิทยาเขตชุมพรเขตรอุดมศักดิ์ ตำบลชุมโค อำเภอปะทิว จังหวัดชุมพร เพื่อเป็นประธานการประชุมการพัฒนาเศรษฐกิจและสังคมกลุ่มจังหวัดภาคใต้ฝั่งอ่าวไทย (ชุมพร นครศรีธรรมราช พัทลุง สุราษฎร์ธานี และสงขลา) และกลุ่มจังหวัดภาคใต้ฝั่งอันดามัน (ระนอง พังงา ภูเก็ต กระบี่ ตรัง และสตูล) และเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 6/2561 ทั้งนี้ ก่อนการประชุมฯ นายกรัฐมนตรี ได้พบปะกับคณะนักศึกษา อาจารย์ และผู้บริหารของสถาบันเทคโนโลยีพระจอมเกล้าเจ้าคุณทหารลาดกระบัง (สจล.) วิทยาเขตชุมพรเขตรอุดมศักดิ์  โดยมี ศ.ดร.สุชัชวีร์ สุวรรณสวัสดิ์ อธิการบดีสถาบันเทคโนโลยีพระจอมเกล้าเจ้าคุณทหารลาดกระบัง (สจล.) และเจ้าหน้าที่ที่เกี่ยวข้องให้การต้อนรับด้วย
พร้อมกันนี้ นายกรัฐมนตรี ได้เยี่ยมชมนิทรรศการผลงานของนักศึกษา และสถาบันเทคโนโลยีพระจอมเกล้าเจ้าคุณทหารลาดกระบัง วิทยาเขตชุมพรเขตรอุดมศักดิ์ ซึ่งเป็นการนำเสนอความก้าวหน้า และความสำเร็จของการจัดตั้งมหาวิทยาลัย CMKL ซึ่งเป็นความร่วมมือกันระหว่างมหาวิทยาลัยคาร์เนกีเมลลอน (Carnegie Mellon University: CMU) กับสถาบันเทคโนโลยีพระจอมเกล้าเจ้าคุณทหารลาดกระบัง (สจล.) ในการเข้ามาจัดการศึกษาในประเทศไทยในรูปแบบสถาบันร่วม ภายใต้ชื่อ มหาวิทยาลัยซีเอ็มเคแอล (CMKL University) รวมถึงความก้าวหน้าด้านงานวิจัยและนวัตกรรม อาทิ สมาร์ทฟาร์มที่สมบูรณ์แบบที่ผสานการบริหารจัดการ และประยุกต์นวัตกรรมความแม่นยำสูงแบบครบวงจร นวัตกรรมดำน้ำลึกและความปลอดภัยทางทะเล โดรนสำหรับการเกษตร ฟาร์มเลี้ยงแพะเนื้ออัจฉริยะ ศูนย์สมาร์ทดาต้าเซ็นเตอร์ และธนาคารปูม้าอัจฉริยะ 4.0 ที่ใช้เทคโนโลยีการจัดการน้ำและอาหารอนุบาลลูกปูม้าอัตโนมัติ ซึ่งในช่วงบ่ายวันนี้นายกรัฐมนตรีจะได้ร่วมปล่อยพันธุ์ปูม้าคืนสู่ทะเลกว่า 10 ล้านตัว รวมทั้งยังได้ชมโครงการต่าง ๆ ของสถาบัน อาทิ โครงการพลิกโฉมสตรีทฟู้ด ประจำจังหวัด โครงการการสอนดำน้ำ ส่งเสริมอุตสาหกรรมการท่องเที่ยว โครงการอาคารจัดการพลังงาน ที่ใช้พลังงานแสงแทนพลังงานไฟฟ้า  ตลอดจนกิจกรรมเพื่อชุมชน พัฒนาคุณภาพชีวิตเชิงพื้นที่ในทุกมิติ ที่ช่วยส่งเสริมอุตสาหกรรมประเทศทั้งในกลุ่มอุตสาหกรรมที่มีศักยภาพ (S-Curve) และอุตสาหกรรมแห่งอนาคต (New S-Curve) ยกระดับคุณภาพชีวิตประชาชนอย่างยั่งยืน เตรียมความพร้อมประเทศ สู่การเป็นสมาร์ทซิตี้ในอนาคต ทั้งนี้ สจล. ชุมพร มีนโยบายในการพัฒนาสถาบันสู่การเป็นสถาบันการศึกษาอันดับ 1 ของภาคใต้ โดยมุ่งวิจัยตามกรอบพัฒนา 4 ด้านสำคัญ ได้แก่ ด้านการเกษตร ด้านเทคโนโลยี ด้านอาหาร และด้านพลังงาน ในปี 2564
โอกาสนี้ นายกรัฐมนตรี ได้รับมอบประกาศนียบัตรจากมหาวิทยาลัยคาร์เนกีเมลลอน (Carnegie Mellon University: CMU) เพื่อแสดงความขอบคุณและชื่นชมนโยบายของนายกรัฐมนตรีและรัฐบาลที่สนับสนุนให้สถาบันอุดมศึกษาที่มีศักยภาพสูงจากต่างประเทศ จัดการศึกษาในประเทศไทยเฉพาะในพื้นที่เขตเศรษฐกิจพิเศษภาคตะวันออกเป็นแห่งแรก คือ มหาวิทยาลัยคาร์เนกีเมลลอน (Carnegie Mellon University: CMU) เข้ามาจัดการศึกษาในประเทศไทยร่วมกับสถาบันเทคโนโลยีพระจอมเกล้าเจ้าคุณทหารลาดกระบัง (สจล.) ในรูปแบบสถาบันร่วมภายใต้ชื่อ มหาวิทยาลัยซีเอ็มเคแอล (CMKL University) ได้ตามหลักเกณฑ์ รูปแบบ วิธีการและเงื่อนไขในการดำเนินการจัดการศึกษาของสถาบันอุดมศึกษาที่มีศักยภาพสูงจากต่างประเทศ
พร้อมทั้ง นายกรัฐมนตรี ได้ทดลองขับเคลื่องบิน ผ่านเครื่องฝึกจำลองการบิน และกล่าวแนะนำนักศึกษาวิทยาลัยอุตสาหกรรมการบินนานาชาติ ว่าต้องขับด้วยความปลอดภัย รวมทั้งแนะนำเกี่ยวกับการใช้โดรนสำหรับการเกษตร ขอให้พัฒนาต่อยอดไปใช้ในงานด้านอื่นด้วย ขณะที่นวัตกรรมดำน้ำลึกและความปลอดภัยทางทะเล นายกรัฐมนตรี ได้เน้นย้ำเรื่องของการฝึกบุคลากรที่จะดูแลความปลอดภัยของนักท่องเที่ยวให้เพียงพอเพื่อรองรับเหตุการณ์ที่อาจจะเกิดขึ้นได้อย่างทันท่วงที โดยยกกรณีตัวอย่างเหตุการณ์ที่เกิดขึ้นที่ถ้ำหลวง-ขุนน้ำนางนอน ตำบลโป่งผา อำเภอแม่สาย จังหวัดเชียงราย
พร้อมกันนี้ นายกรัฐมนตรี ได้กล่าวทักทายนักศึกษาที่มาให้การตอนรับอย่างเป็นกันเอง โดยกล่าวถึงนโยบาย Thailand 4.0 ของรัฐบาลว่า การดำเนินการดังกล่าวเป็นการวางรากฐานของประเทศในอนาคต รวมถึงของนักศึกษาทุกคนด้วย โดยเฉพาะคำว่า 4.0 เอามาจากการปฏิวัติอุตสาหกรรมครั้งที่ 4 และนำมาสู่นโยบาย Thailand 4.0  ของรัฐบาลในปัจจุบันที่จะขับเคลื่อนประเทศร่วมกับทุกภาคส่วนไปสู่เป้าหมายที่กำหนดไว้ต่อไป
---------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14776
