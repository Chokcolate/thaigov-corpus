รัฐบาลไทย-ข่าวทำเนียบรัฐบาล-ก.ค.ศ.เห็นชอบการขยายระยะเวลาส่งคำขอเพื่อมีและเลื่อนวิทยฐานะ ตาม ว17/2552 ในช่วงเปลี่ยนผ่าน หากยื่นภายใน 4 ก.ค.61 รับไว้พิจารณาทั้งหมด

วันพุธที่ 29 สิงหาคม 2561
ก.ค.ศ.เห็นชอบการขยายระยะเวลาส่งคำขอเพื่อมีและเลื่อนวิทยฐานะ ตาม ว17/2552 ในช่วงเปลี่ยนผ่าน หากยื่นภายใน 4 ก.ค.61 รับไว้พิจารณาทั้งหมด
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังเป็นประธานการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 9/2561 เมื่อวันที่ 29 สิงหาคม 2561
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังเป็นประธานการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 9/2561 เมื่อวันที่ 29 สิงหาคม 2561 ณ ห้องประชุมราชวัลลภ กระทรวงศึกษาธิการ ว่าที่ประชุมได้เห็นชอบให้ขยายระยะเวลาการส่งคำขอรับการประเมินถึงสำนักงาน ก.ค.ศ. ในการให้ข้าราชการครูและบุคลากรทางการศึกษา ตำแหน่งครู มีวิทยฐานะและเลื่อนวิทยฐานะ ตามหลักเกณฑ์และวิธีการฯ ว 17/2552 ในช่วงระยะเวลาเปลี่ยนผ่าน
รมว.ศึกษาธิการ กล่าวว่า ที่ประชุม ก.ค.ศ.ได้เห็นชอบการให้ขยายระยะเวลาการส่งคำขอรับการประเมิน โดยข้าราชการครูที่มีคุณสมบัติเฉพาะสำหรับวิทยฐานะที่จะขอรับการประเมินตามหลักเกณฑ์ ว17/2552 อยู่ก่อนวันที่ 5 กรกฎาคม 2560 หากได้ยื่นคำขอรับการประเมินถึงสำนักงานเขตพื้นที่การศึกษา หรือส่วนราชการ ภายในวันที่ 4 กรกฎาคม 2561 เห็นควรรับคำขอไว้พิจารณาทั้งหมด
โดยให้สำนักงานเขตพื้นที่การศึกษา หรือส่วนราชการ ดำเนินการประเมินด้านที่ 1 และด้านที่ 2 ตามหลักเกณฑ์และวิธีการที่ ก.ค.ศ. กำหนด โดยเร็ว เนื่องจากวิทยฐานะเชี่ยวชาญและวิทยฐานะเชี่ยวชาญพิเศษ จะมีผลในวันที่สำนักงาน ก.ค.ศ. รับเรื่อง
สำหรับข้าราชการครูท่านใดที่มีคุณสมบัติที่จะยื่นขอรับการประเมินตามหลักเกณฑ์ ว 17/2552 หลังจากวันที่ 5 กรกฎาคม 2560 ได้อีก 1 ครั้ง ให้ยื่นคำขอรับการประเมินภายใน 1 ปี นับตั้งแต่วันที่ตนเองมีคุณสมบัติที่จะยื่นขอรับการประเมิน
ทั้งนี้ สำนักงาน ก.ค.ศ. จะมีหนังสือแจ้งไปยังสำนักงานเขตพื้นที่การศึกษา และส่วนราชการ เพื่อทราบและถือปฏิบัติต่อไป
Written by กลุ่มประชาสัมพันธ์และเผยแพร่ สำนักงาน ก.ค.ศ.
Photo by กลุ่มประชาสัมพันธ์และเผยแพร่ สำนักงาน ก.ค.ศ.
Rewriter/Editor บัลลังก์ โรหิตเสถียร

ที่มา : http://www.thaigov.go.th/news/contents/details/15007
