รัฐบาลไทย-ข่าวทำเนียบรัฐบาล-รมว.พม. มอบนโยบายหัวหน้าหน่วยงานทั่วประเทศ มุ่งสานพลังประชารัฐ เพื่อป้องกันและปราบปรามการค้ามนุษย์ในระดับจังหวัด

วันพฤหัสบดีที่ 2 สิงหาคม 2561
รมว.พม. มอบนโยบายหัวหน้าหน่วยงานทั่วประเทศ มุ่งสานพลังประชารัฐ เพื่อป้องกันและปราบปรามการค้ามนุษย์ในระดับจังหวัด
รมว.พม. มอบนโยบายหัวหน้าหน่วยงานทั่วประเทศ มุ่งสานพลังประชารัฐ เพื่อป้องกันและปราบปรามการค้ามนุษย์ในระดับจังหวัด
วันนี้ (2 ส.ค. 61) เวลา 09.00 น. ที่โรงแรมเซ็นทรา บายเซ็นทาราศูนย์ราชการและคอนเวนชั่นเซ็นเตอร์ แจ้งวัฒนะ กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดการประชุมเชิงปฏิบัติการ "รวมพลังชาว พม. ต่อต้านการค้ามนุษย์” พร้อมมอบนโยบายการขับเคลื่อนงานป้องกันและปราบปรามการค้ามนุษย์ระดับจังหวัด โดยมีผู้เข้าร่วมประชุม จำนวน 220 คน ประกอบด้วย พัฒนาสังคมและความมั่นคงของมนุษย์จังหวัด (พมจ.) ผู้อำนวยการสถานคุ้มครองสวัสดิภาพผู้เสียหายจากการค้ามนุษย์ทั้ง 8 แห่ง และสถานแรกรับเด็กชายปากเกร็ด (บ้านภูมิเวท) พร้อมด้วยเจ้าหน้าที่ที่เกี่ยวข้องจากทุกจังหวัดทั่วประเทศ
รัฐบาลได้มุ่งมั่นในการดำเนินงานป้องกันและปราบปรามการค้ามนุษย์ ทั้งด้านการดำเนินคดีกับผู้กระทำความผิด ด้านการคุ้มครองช่วยเหลือผู้เสียหายจากการค้ามนุษย์ และด้านการป้องกันเพื่อมิให้กลุ่มเสี่ยงตกเข้าสู่ขบวนการค้ามนุษย์ โดย กระทรวงการพัฒนาสังคมและความมั่นคงของมนุษย์ (พม.) ได้ขับเคลื่อนงานป้องกันและปราบปรามการค้ามนุษย์ ร่วมกับภาคีเครือข่าย จนส่งผลให้สหรัฐอเมริกามีความเชื่อมั่นในความมุ่งมั่นและความพยายามของรัฐบาลไทยในการป้องกันและแก้ไขปัญหาดังกล่าว จนกระทั่งประเทศไทยได้รับการจัดระดับในรายงานการค้ามนุษย์ หรือ TIP Report (Trafficking in PersonsReport) จากเดิมในระดับ 3 และระดับ 2 ที่ต้องจับตามอง (Tier 2 Watch List) เป็นระดับ 2 (Tier 2) ตามลำดับ ซึ่งนับเป็นระดับที่ดีที่สุดในรอบ 9 ปีที่ผ่านมาของประเทศไทย
ทั้งนี้ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบนโยบายการดำเนินงานสำคัญ 5 ด้านตามหลักมาตรฐานสาก คือ 1) ด้านนโยบาย มุ่งเน้นให้ พมจ. มีบทบาทนำและชี้นำการขับเคลื่อนงานป้องกันและปราบปรามการค้ามนุษย์ในระดับจังหวัด โดยมีศูนย์กลางของข้อมูลใน การทำงานแบบบูรณาการความร่วมมือกับภาคีเครือข่ายในจังหวัด ด้วยการใช้จ่ายงบประมาณด้วยความโปร่งใส ตรวจสอบได้ โดยคำนึงถึงประชาชนและผู้เสียหายจากการค้ามนุษย์เป็นสำคัญ 2) ด้านการป้องกัน มุ่งเน้นการอบรมให้ความรู้เพื่อ เพิ่มศักยภาพแก่ประชาชน และรณรงค์ประชาสัมพันธ์เพื่อเพิ่มมาตรการเชิงป้องกันปัญหาการค้ามนุษย์ในจังหวัด โดยเฉพาะในจังหวัดที่มีพื้นที่ติดต่อกับประเทศเพื่อนบ้านและจังหวัดที่เป็นเมืองท่องเที่ยว 3) ด้านการคุ้มครองช่วยเหลือ มุ่งเน้นการให้ พมจ. เร่งประชาสัมพันธ์และเชิญชวนภาคีเครือข่ายเข้ามามีส่วนร่วมในการดำเนินงาน เช่น การจัดตั้งสถานคุ้มครองเอกชนเพื่อช่วยเหลือและคุ้มครองสวัสดิภาพผู้เสียหายจากการค้ามนุษย์ เพื่อเป็นการเปิดโอกาสให้ผู้เสียหายมีทางเลือกในการเข้ารับ การคุ้มครองนอกเหนือจากหน่วยงานของรัฐ และให้สถานคุ้มครองฯ ให้ความคุ้มครองผู้เสียหาย โดยเฉพาะในเรื่องของ การดูแลบาดแผลทางจิตใจของผู้เสียหาย และการให้ความช่วยเหลือทางด้านกฎหมาย โดยเฉพาะอย่างยิ่ง การให้ ความช่วยเหลือผู้เสียหายแบบยั่งยืน เพื่อให้สามารถพึ่งพาตนเองได้และไม่กลับมาเป็นผู้เสียหายซ้ำอีก
4) ด้านการดำเนินคดีและบังคับใช้กฎหมาย มุ่งเน้นการปฏิบัติตามแนวทางปฏิบัติในการคัดแยกผู้เสียหายระหว่างหน่วยงานโดยเคร่งครัด และคำนึงถึงอำนาจหน้าที่ตามกฎหมายเป็นสำคัญ โดยให้ พมจ. ปฏิบัติหน้าที่เป็นหัวหน้าทีมในการให้คำแนะนำ ปรึกษาแก่ทีมงานและติดตามการดำเนินงานโดยใกล้ชิด และ 5) การดำเนินงานทุกด้าน มุ่งเน้นการบูรณาการความร่วมมือกับภาคส่วนต่างๆ
นอกจากนี้ ขอให้กำลังใจแก่ผู้เข้าร่วมประชุมทุกท่านในการดำเนินการป้องกันและปราบปรามการค้ามนุษย์ในพื้นที่ และขอให้บูรณาการความร่วมมือในการปฏิบัติงานอย่างเต็มที่ต่อไป โดยกระทรวง พม. พร้อมให้การสนับสนุนความร่วมมือต่างๆ เพื่อการดำเนินงานอย่างมีประสิทธิภาพเต็มที่ โดยคำนึงถึงผู้เสียหายจากการค้ามนุษย์เป็นสำคัญ

ที่มา : http://www.thaigov.go.th/news/contents/details/14296
