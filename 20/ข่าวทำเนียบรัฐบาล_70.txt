รัฐบาลไทย-ข่าวทำเนียบรัฐบาล-ภริยานายกรัฐมนตรี และคณะคู่สมรสคณะรัฐมนตรีบำเพ็ญกุศลถวายภัตตาหารเพลเพื่อถวายพระราชกุศล แด่สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9    


วันพุธที่ 8 สิงหาคม 2561
770
พิมพ์
ภริยานายกรัฐมนตรี และคณะคู่สมรสคณะรัฐมนตรีบำเพ็ญกุศลถวายภัตตาหารเพลเพื่อถวายพระราชกุศล แด่สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9
ภริยานายกรัฐมนตรี และคณะคู่สมรสคณะรัฐมนตรีบำเพ็ญกุศลถวายภัตตาหารเพลเพื่อถวายพระราชกุศล แด่สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ณ วัดญาณสังวรารามวรมหาวิหาร               จังหวัดชลบุรี
วันนี้ (7 สิงหาคม 2561) เวลา 07.30 น. ณ วัดญาณสังวรารามวรมหาวิหาร ในพระบรมราชูปถัมภ์ อำเภอบางละมุง จังหวัดชลบุรี นางนราพร จันทร์โอชา ภริยานายกรัฐมนตรี และคณะคู่สมรสคณะรัฐมนตรีบำเพ็ญกุศลถวายภัตตาหารเพลเพื่อถวายพระราชกุศลแด่ สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในโอกาสวันเฉลิมพระชนมพรรษา 86 พรรษา 12 สิงหาคม 2561 ณ วัดญาณสังวรารามวรมหาวิหารในพระบรมราชูปภัมภ์ อำเภอบางละมุง จังหวัดชลบุรี
เมื่อภริยานายกรัฐมนตรีพร้อมคู่สมรสคณะรัฐมนตรี เดินทางมาถึงพระอุโบสถ วัดญาณสังวรารามวรมหาวิหาร ในพระบรมราชูปภัมภ์ อำเภอบางละมุง จังหวัดชลบุรี ภริยานายกรัฐมนตรีจุดเทียนธูปบูชาพระรัตนตรัย วางมาลัยดอกไม้บนพานหน้าพระประธาน จากนั้น ภริยานายกรัฐมนตรีและคู่สมรสคณะรัฐมนตรีเยี่ยมชมหุ่นขี้ผึ้งพระเถราจารย์ที่สมเด็จพระญาณสังวร สมเด็จพระสังฆราช สกลมหาสังฆปริณายก ทรงเคยร่วมสนทนาและเคารพนับถือ
หลังจากนั้น ภริยานายกรัฐมนตรีพร้อมคู่สมรสคณะรัฐมนตรีขึ้นรถรางไปยังพระบรมธาตุเจดีย์มหาจักรีพิพัฒน์ (เจดีย์ขาว) เพื่อกราบมนัสการพระอัฐิสมเด็จพระญาณสังวร สมเด็จพระสังฆราช สกลมหาสังฆปริณายก เสร็จแล้วขึ้นรถรางต่อไปยังศาลาสมเด็จพระศรีนครินทร์ ภริยานายกรัฐมนตรีจุดธูปเทียนบูชาพระรัตนตรัย จากนั้น เปิดกรวยกระทงธูปเทียนแพถวายราชสักการะ หน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เจ้าหน้าที่กล่าวอาราธนาศีล ประธานสงฆ์ให้ศีลและพระสงฆ์เจริญพระพุทธมนต์ ภริยานายกรัฐมนตรีและคณะคู่สมรสคณะรัฐมนตรีกล่าวคำถวายภัตตาหารและเครื่องบริวาร จากนั้นถวายผ้าไตร เครื่องไทยธรรม และพวงมาลัย แด่พระสงฆ์ 9 รูป คณะสงฆ์สวดอนุโมทนา ภริยานายกรัฐมนตรีและคณะคู่สมรสคณะรัฐมนตรีกรวดน้ำ และถวายภัตตาหารเพลแด่คณะสงฆ์ เป็นอันเสร็จสิ้นพิธี
ในช่วงบ่าย ภริยานายกรัฐมนตรีพร้อมคู่สมรสคณะรัฐมนตรีร่วมกิจกรรมจิตอาสาโดยการทำความสะอาด รอบ ๆ บริเวณวัดร่วมกับประชาชนจิตอาสา เราทำความดี ด้วยหัวใจ ซึ่งจัดโดยศูนย์ฝึกและพัฒนาอาชีพเกษตรกรรม วัดญาณสังวรารามวรมหาวิหาร อันเนื่องมาจากพระราชดำริพระบาทสมเด็จพระเจ้าอยู่หัว ภูมิพลอดุลยเดช ซึ่งได้ทอดพระเนตรเห็นความแห้งแล้งและความยากจนของราษฎรที่อาศัยอยู่ในบริเวณรอบ ๆ พื้นที่วัดญาณฯ เมื่อปี พ.ศ. 2525 และทรงทราบถึงพระประสงค์ในการที่จะพัฒนาพื้นที่วัดญาณฯ ของสมเด็จพระญาณสังวร สมเด็จพระสังฆราชสกลมหาสังฆปริณายก พระองค์จึงทรงมีพระราชดำริกับคณะที่มาเข้าเฝ้ารับเสด็จให้ร่วมกันพิจารณาจัดและดำเนินโครงการพัฒนาพื้นที่วัดญาณฯ ขึ้น ปัจจุบันศูนย์แห่งนี้ได้รับการพิจารณาให้เป็นสถานศึกษา สังกัดกรมการศึกษานอกโรงเรียน ตั้งแต่ปี พ.ศ. 2535 พร้อมกับตั้งชื่อใหม่ เป็น “ศูนย์ฝึกและพัฒนาอาชีพเกษตรกรรมวัดญาณสังวรารามมหาวิหาร อันเนื่องมาจากพระราชดำริ” ดำเนินการแก้ไขสภาพดินเสื่อมโทรมและให้ความรู้ด้านการอนุรักษ์ดินและน้ำแก่ราษฎรทั่วไป
ต่อจากนั้น ภริยานายกรัฐมนตรีพร้อมคู่สมรสคณะรัฐมนตรี ได้เดินทางไปยังโรงเรียนผู้รู้ ญสส. 80 เพื่อมอบสิ่งของอุปโภคและบริโภคแก่โรงเรียน พร้อมเยี่ยมชมการปลูกผักปลอดสารพิษของโรงเรียน เช่น ฟักเขียว กุยช่าย ฟักทอง ฯ สำหรับโรงเรียนผู้รู้ ญสส.80 เป็นโรงเรียนที่สมเด็จพระญาณสังวร สมเด็จพระสังฆราช สกลมหาสังฆปริณายก ทรงโปรดให้มูลนิธิ วัดญาณสังวรารามดำเนินการจัดตั้งโรงเรียนมัธยมขึ้นในปีการศึกษา 2537  โดยในปีการศึกษา 2552 ได้ขออนุญาตเปลี่ยนประเภทโรงเรียนเป็นโรงเรียนเอกชนการกุศล เพื่อจัดการศึกษาการกุศลให้แก่เด็กด้อยโอกาส มีความสำนึกในความเป็นไทย มีความรักและเทิดทูนชาติ พระพุทธศาสนา และพระมหากษัตริย์ ซึ่งเป็นหลักสำคัญในการทำให้คงความเป็นไทยอยู่ได้
หลังจากเสร็จสิ้นภารกิจต่าง ๆ ดังกล่าวแล้ว ภริยานายกรัฐมนตรีพร้อมคู่สมรสคณะรัฐมนตรีและคณะเดินทางกลับกรุงเทพมหานคร
……………………………………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14418