รัฐบาลไทย-ข่าวทำเนียบรัฐบาล-พม. จับมือภาคีเครือข่าย มุ่งพัฒนาคุณภาพชีวิตผู้สูงอายุที่มีรายได้น้อย ผ่านบัตรสวัสดิการแห่งรัฐและธนาคารเวลา 


วันพุธที่ 15 สิงหาคม 2561
130
พม. จับมือภาคีเครือข่าย มุ่งพัฒนาคุณภาพชีวิตผู้สูงอายุที่มีรายได้น้อย ผ่านบัตรสวัสดิการแห่งรัฐและธนาคารเวลา
พม. จับมือภาคีเครือข่าย มุ่งพัฒนาคุณภาพชีวิตผู้สูงอายุที่มีรายได้น้อย ผ่านบัตรสวัสดิการแห่งรัฐและธนาคารเวลา
วันนี้ (15 ส.ค. 61) เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในงาน Kick Off การจ่ายเงินสงเคราะห์เพื่อการยังชีพแก่ผู้สูงอายุที่มีรายได้น้อยในโครงการลงทะเบียนเพื่อสวัสดิการแห่งรัฐผ่านบัตรสวัสดิการแห่งรัฐ และทำพิธีลงนามบันทึกข้อตกลงร่วมกัน 44 พื้นที่นำร่องดำเนินงานธนาคารเวลา เพื่อขับเคลื่อนการดำเนินงานธนาคารเวลาสำหรับการดูแลผู้สูงอายุของประเทศไทย ณ ห้องศรีสุริยวงศ์บอลรูม ชั้น 11 โรงแรมตะวันนา ถนนสุรวงศ์ กรุงเทพฯ
กระทรวงการพัฒนาสังคมและความมั่นคงของมนุษย์ (พม.) ร่วมมือกับกระทรวงการคลัง ได้ริเริ่มแนวคิดในการดำเนินมาตรการช่วยเหลือผู้สูงอายุที่มีรายได้น้อยผ่านบัตรสวัสดิการแห่งรัฐ และผสานความร่วมมือกับหน่วยงานต่างๆ ที่เกี่ยวข้อง โดยกำหนดแหล่งเงินเข้ากองทุนผู้สูงอายุเพิ่มเติม 2 แหล่ง คือ 1) กรมสรรพสามิตและกรมศุลกากร เรียกเก็บภาษีสรรพสามิตในส่วนที่เกี่ยวกับสินค้าสุราและยาสูบในอัตราร้อยละ 2 แต่ไม่เกิน 4,000 ล้านบาทต่อปี และ 2) การรณรงค์ให้ผู้สูงอายุที่มีฐานะ และไม่เดือดร้อนทางการเงิน บริจาคเบี้ยยังชีพผู้สูงอายุเข้ากองทุนผู้สูงอายุเพื่อจ่ายเป็นเงินสงเคราะห์เพื่อการยังชีพแก่ผู้สูงอายุที่มีรายได้น้อยผ่านบัตรสวัสดิการแห่งรัฐ โดยคณะกรรมการผู้สูงอายุแห่งชาติได้มอบหมายให้คณะกรรมการบริหารกองทุนเป็นผู้พิจารณาอนุมัติการจ่ายเงินดังกล่าว
การจ่ายเงินให้ผู้สูงอายุผ่านบัตรสวัสดิการแห่งรัฐดำเนินการโดยกระทรวงการคลัง ซึ่งคณะกรรมการบริหารกองทุนผู้สูงอายุ มีมติให้จ่ายเงินในอัตรา ดังนี้ 1) ผู้สูงอายุที่มีรายได้ไม่เกิน 30,000 บาทต่อปี ได้รับเงินเพิ่มเดือนละ 100 บาท จากเดิมได้รับ 300 บาท รวมเป็น 400 บาท และ 2) ผู้สูงอายุที่มีรายได้เกินกว่า 30,000บาทแต่ไม่เกิน 100,000 บาทต่อปี ได้รับเงินเพิ่มเดือนละ 50 บาท จากเดิมได้รับ 200 บาท รวมเป็น 250 บาท โดยมีการจ่ายทุกวันที่ 15 ของเดือน และเริ่มจ่ายครั้งแรกในวันที 15 สิงหาคม 2561 ซึ่งการจ่ายเงินของเดือนสิงหาคมเป็นการจ่ายเงินสมทบของเดือนกรกฎาคม 2561 อีกด้วย เป็นไปตามมติคณะกรรมการฯ ที่ได้อนุมัติการจ่ายเงินเข้าบัตรสวัสดิการแห่งรัฐ ตั้งแต่เดือนกรกฎาคม 2561 ถึงเดือนมีนาคม 2562 ส่วนในระยะต่อไป คณะกรรมการฯ จะพิจารณาอัตราการจ่ายตามสถานะการเงินของกองทุนฯ อีกครั้ง
สำหรับผู้สูงอายุที่ถือบัตรสวัสดิการแห่งรัฐ สามารถนำบัตรไปกดเงินสดได้ที่ตู้กดเงินอัตโนมัติ (ATM) ของธนาคารกรุงไทย ทุกสาขา และกดเงินขั้นต่ำไม่น้อยกว่า 100 บาท โดยไม่มีค่าธรรมเนียม หรือสามารถนำไปรูดซื้อสินค้าที่ร้านธงฟ้าผ่านแอปพลิเคชัน "ถุงเงิน” และเก็บสะสมเงินในบัตรสำหรับใช้ในเดือนต่อไปได้อีกด้วย
นอกจากนี้ รัฐบาลได้ดำเนินงานดูแลผู้สูงอายุผ่านธนาคารเวลา เพื่อให้การดูแลผู้สูงอายุที่อยู่ในภาวะพึ่งพิง โดยผู้ให้จะได้รับการตอบแทนตามเวลาที่สะสมไว้ ซึ่งเกิดจากความร่วมมือระหว่าง กระทรวง พม. โดยกรมกิจการผู้สูงอายุ (ผส.) สำนักงานกองทุนสนับสนุนการสร้างเสริมสุขภาพ (สสส.) และองค์กรปกครองส่วนท้องถิ่น จำนวน 44 พื้นที่นำร่อง ที่มีการลงนามในบันทึกข้อตกลงว่าด้วยแนวทางปฏิบัติร่วมกันระหว่างหน่วยงานที่เกี่ยวข้อง เรื่อง การดำเนินงานธนาคารเวลาสำหรับการดูแลผู้สูงอายุไทย เมื่อวันที่ 14 สิงหาคม 2561
งาน Kick Off วันนี้ เป็นการให้เงินสงเคราะห์เพื่อการยังชีพแก่ผู้สูงอายุที่มีรายได้น้อยในโครงการลงทะเบียนเพื่อสวัสดิการแห่งรัฐผ่านบัตรสวัสดิการแห่งรัฐ ภายใต้แนวคิด "2 ให้ 2 ได้” คือ "ให้เงิน” ผ่านบัตรสวัสดิการแห่งรัฐ และ "ให้เวลา” ผ่านการดำเนินงานธนาคารเวลาสำหรับการดูแลผู้สูงอายุของประเทศไทย โดยผู้ทำความดีจะ "ได้บุญ” และผู้สูงอายุจะได้รับ "โอกาส” ในการได้รับความช่วยเหลือจากภาคีเครือข่ายทุกภาคส่วนที่เกี่ยวข้อง เพื่อให้ผู้สูงอายุมีคุณภาพชีวิตที่ดี ด้วยความมั่นคงในชีวิต อันจะนำไปสู่สังคมคุณภาพ ด้วย "ความมั่นคง มั่งคั่ง และยั่นยืน” ต่อไป

ที่มา : http://www.thaigov.go.th/news/contents/details/14627