รัฐบาลไทย-ข่าวทำเนียบรัฐบาล-นายกรัฐมนตรี เป็นประธานเปิดงานฉลองครบรอบ 72 ปี บริษัท บางกอก โพสต์ จำกัด (มหาชน)

วันพุธที่ 1 สิงหาคม 2561
นายกรัฐมนตรี เป็นประธานเปิดงานฉลองครบรอบ 72 ปี บริษัท บางกอก โพสต์ จำกัด (มหาชน)
นายกรัฐมนตรี เป็นประธานเปิดงานฉลองครบรอบ 72 ปี บริษัท บางกอก โพสต์ จำกัด (มหาชน) พร้อมกล่าวย้ำบ้านเมืองจะสามารถเดินหน้าอย่างมั่นคงได้ จะต้องเกิดจากความร่วมมือ ความสามัคคีของคนในชาติ
วันนี้ (1 สิงหาคม 2561) เวลา 18.15 น.  ณ ห้องบอลรูม บี ชั้น 22 โรงแรมเซ็นทารา แกรนด์ แอท เซ็นทรัลเวิลด์ กรุงเทพฯ พลเอก ประยุทธ์ จันทร์โอชา นายกรัฐมนตรี เป็นประธานเปิดงานฉลองครบรอบ 72 ปี บริษัท บางกอก โพสต์ จำกัด (มหาชน)
โอกาสนี้ นายกรัฐมนตรี ได้กล่าวเปิดงานความตอนหนึ่งว่า มีความยินดีและรู้สึกเป็นเกียรติอย่างยิ่งที่ได้มาร่วมงานครบรอบ 72 ปี ของบริษัทบางกอกโพสต์ ซึ่งเป็นสื่อที่ทำหน้าที่นำเสนอข่าวสารบ้านเมืองเหตุการณ์และทั่วโลกให้กับประชาชนได้รับทราบมาอย่างยาวนาน ด้วยความมุ่งมั่นตั้งใจ วันนี้จึงนับเป็นอีกความสำเร็จของบางกอกโพสต์ที่สามารถยืนหยัดเป็นสื่อที่มีคุณภาพมาจนถึงปัจจุบัน ประเทศไทยในวันนี้ต้องการสื่อที่มีคุณภาพ นำเสนอข้อเท็จจริงที่เป็นประโยชน์ต่อสังคมและประชาชนอย่างตรงไปตรงมา ทำงานด้วยความรัก ความใส่ใจ และความทุ่มเท เพื่อให้ผลงานออกมาอย่างมีประสิทธิภาพ สามารถสร้างความรู้ให้กับประชาชนและสร้างความเชื่อมั่นให้กับสังคม การทำหน้าที่ของสื่อจึงเป็นองค์ประกอบสำคัญอีกปัจจัยหนึ่งในการเป็นส่วนหนึ่งที่ร่วมกันพัฒนาประเทศไทยให้เจริญก้าวหน้าอย่างทันสมัยและเท่าทัน สำหรับอนาคตของประเทศไทยได้วางระบบแบบแผน ทั้งการวางแผนแม่บท รูปแบบการพัฒนาเพื่อให้เกิดการขับเคลื่อนอย่างเป็นรูปธรรมผ่านการปฏิบัติงานอย่างเต็มศักยภาพทั้งในแผนระยะสั้น ระยะกลาง และระยะยาว ซึ่งจะครอบคลุมการพัฒนาประเทศในทุกด้าน โดยรัฐบาลได้มีวิสัยทัศน์ในการดำเนินงานให้ประเทศไทยมีความมั่นคง มั่งคั่ง และยั่งยืนมากที่สุด โดยการกำหนดยุทธศาสตร์ชาติ 20 ปี ที่เป็นปัจจัยสำคัญมากต่อการพัฒนาประเทศ ซึ่งจะต้องพัฒนาให้สอดคล้องกับแผนพัฒนาเศรษฐกิจและสังคมแห่งชาติ ฉบับที่ 12 ดังนั้นการสร้างรากฐานและการวางแผนที่ดีย่อมนำไปสู่เป้าหมายที่ชัดเจน
ตลอดระยะเวลา 4 ปี ที่รัฐบาลได้เข้ามาบริหารราชการแผ่นดิน ทั้งการแก้ไขปัญหาเร่งด่วน การออกมาตรการป้องกันการเกิดปัญหา รวมถึงการการพัฒนาประเทศในทุกด้านเพื่อยกระดับศักยภาพของประเทศไทยให้มีความสามารถในการแข่งขันกับนานาประเทศได้อย่างทัดเทียมมากยิ่งขึ้น โดยเฉพาะเมื่อเข้าสู่ประชาคมอาเซียน เราจะหยุดพัฒนาไม่ได้ ทุกอย่างจะต้องเดินหน้า ต่อไปอย่างมั่นคงและมีประสิทธิภาพ
นายกรัฐมนตรี ได้กล่าวเพิ่มเติมอีกว่า ขอฝากไว้ในวันนี้ คืออนาคตของประเทศไทยที่อยู่ในมือของประชาชนคนไทยทุกคน บ้านเมืองจะสามารถเดินหน้าอย่างมั่นคงได้ จะต้องเกิดจากความร่วมมือ ความสามัคคีของคนในชาติทุกภาคส่วนที่จะนำนโยบายไปสู่การปฏิบัติ เพื่อดำเนินงานให้ประสบความสำเร็จตามเป้าหมายในเรื่องความมั่นคง มั่งคั่ง และยั่งยืนของประเทศไทยสืบไป
จากนั้นตอนท้าย นายกรัฐมนตรี ได้กล่าวแสดงความยินดีกับบริษัทบางกอกโพสต์ที่ได้ดำเนินงานมาครบรอบ 72 ปี ซึ่งนับว่าเป็นเวลาที่ยาวนานที่ได้สร้างสรรค์ผลงานในวงการสื่ออย่างมุ่งมั่นและเต็มที่ต่อการทำงานเพื่อประโยชน์ต่อประชาชนและสังคม และเป็นกลไกหนึ่งที่ช่วยขับเคลื่อนด้านข้อมูลข่าวสารอย่างมีคุณภาพตลอดมา ผมขออวยพรให้ผู้บริหารบริษัทบางกอกโพสต์ และเจ้าหน้าที่ที่เกี่ยวข้องทุกคน มีแต่ความสุขความเจริญ มีกำลังกายกำลังใจ และกำลังปัญญาในการทำหน้าที่สื่อที่ดีเพื่อจรรโลงสังคมต่อไป
.............................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14283
