รัฐบาลไทย-ข่าวทำเนียบรัฐบาล-Kick off ไทยนิยม ยั่งยืน ด้านปศุสัตว์ 


วันพุธที่ 25 กรกฎาคม 2561
104
Kick off ไทยนิยม ยั่งยืน ด้านปศุสัตว์
Kick off ไทยนิยม ยั่งยืน ด้านปศุสัตว์ มุ่งหวังสร้างการรับรู้ให้มากยิ่งขึ้น พร้อมขับเคลื่อนการดำเนินงานให้มีความเข้มแข็งต่อเนื่อง
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเปิดงาน Kick off ไทยนิยม ยั่งยืน ด้านปศุสัตว์ ณ สหกรณ์การเกษตรคงสามัคคี จำกัด อำเภอคง จังหวัดนครราชสีมา ว่า โครงการไทยนิยม ยั่งยืน เป็นแนวทางการขับเคลื่อนการพัฒนาประเทศตามยุทธศาสตร์ชาติ 20 ปี (พ.ศ.2560 - 2579) แผนพัฒนาเศรษฐกิจและสังคมแห่งชาติ ฉบับที่ 12 (พ.ศ.2560 - 2564) รวมทั้งยุทธศาสตร์การพัฒนาพื้นที่ เพื่อเสริมสร้างความมั่นคงของชาติไปสู่การปฏิบัติให้เกิดประโยชน์ต่อการพัฒนาคุณภาพชีวิตของประชาชนอย่างเป็นรูปธรรม โดยให้กระทรวงมหาดไทยร่วมกับกระทรวงการคลัง กระทรวงกลาโหม และกระทรวงเกษตรและสหกรณ์ บูรณาการขับเคลื่อนการทำงานในระดับพื้นที่ตามแนวทางประชารัฐ ให้ส่วนราชการ หน่วยงานที่มีหรือจะมีโครงการกิจกรรม ลงพื้นที่ดำเนินการในระดับตำบล หมู่บ้าน ซึ่งใช้ทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบลเป็นแกนหลัก และให้ทุกส่วนราชการ หน่วยงาน สนับสนุนกลไกขับเคลื่อนในพื้นที่ทุกระดับ ตั้งแต่ระดับจังหวัด อำเภอ ตำบล และหมู่บ้าน
นายลักษณ์ กล่าวต่อไปว่า การจัดงาน Kick off ไทยนิยม ยั่งยืน ด้านปศุสัตว์ในครั้งนี้ มีวัตถุประสงค์เพื่อสร้างการรับรู้ให้มากยิ่งขึ้น และขับเคลื่อนโครงการไทยนิยม ยั่งยืน ด้านปศุสัตว์ให้มีความเข้มแข็งต่อเนื่อง โดยได้จัดทำโครงการเพื่อสนองนโยบายดังกล่าวโดยตรง ได้แก่ 1) โครงการเพิ่มทักษะอาชีพแก่เกษตรกรผู้ลงทะเบียนเพื่อสวัสดิการแห่งรัฐ กิจกรรมพัฒนาทักษะอาชีพด้านปศุสัตว์ อำเภอละ 10 ราย จำนวน 882 อำเภอ รวม 8,820 ราย 2) โครงการศูนย์ขยายพันธุ์และส่งเสริมการผลิตปศุสัตว์ กิจกรรมขยายพันธุ์สัตว์ โดยเพิ่มประสิทธิภาพการผลิตสัตว์พันธุ์ดีในศูนย์วิจัยและบำรุงพันธุ์สัตว์ 31 แห่ง และจำหน่ายสัตว์พันธุ์ดีให้กับเกษตรกรรายย่อยและเครือข่ายในพื้นที่ 77 จังหวัด และ 3) โครงการสร้างทักษะและส่งเสริมอาชีพด้านการเกษตร กิจกรรมอาสาปศุสัตว์เพื่อการพัฒนาอาชีพแก่เกษตรกรรายย่อย โดยพัฒนาองค์ความรู้ด้านการผสมเทียมให้กับอาสาปศุสัตว์ จำนวน 4,100 ราย และเพิ่มประสิทธิภาพการผลิตให้กับเกษตรกรผู้เลี้ยงโคเนื้อและแพะโดยอาสาปศุสัตว์ 100,000 ราย ซึ่งทุกกิจกรรมได้ดำเนินการเสร็จแล้ว
นอกจากนี้ กระทรวงเกษตรฯ โดยกรมปศุสัตว์ ยังมีพันธกิจเกี่ยวกับการดำเนินการตามกฎหมาย การศึกษาวิจัยและพัฒนาเทคโนโลยีด้านการปศุสัตว์ การตรวจสอบและรับรองคุณภาพสินค้าปศุสัตว์ รวมทั้งการผลิตและขยายพันธุ์สัตว์เพื่อการพัฒนาด้านปศุสัตว์ มีโครงการพัฒนาที่สำคัญ ได้แก่ โครงการธนาคารโค-กระบือเพื่อเกษตรกร ตามพระราชดำริ โครงการโคเนื้อสร้างอาชีพ ระยะที่ 1 และระยะที่ 2 โครงการอนุรักษ์และพัฒนากระบือ โครงการปรับเปลี่ยนพื้นที่ปลูกพืชไม่เหมาะสมเพื่อส่งเสริมการเลี้ยงโค-กระบือ ภายใต้โครงการธนาคารโค-กระบือ เพื่อเกษตรกร ตามพระราชดำริ ฯลฯ โครงการเหล่านี้สามารถสร้างอาชีพ รายได้ และความมั่นคงให้แก่เกษตรกร ตรงตามกรอบหลักการของโครงการไทยนิยม ยั่งยืน ในด้านชุมชนอยู่ดีมีสุข พัฒนาความเป็นอยู่ อาชีพ และรายได้ และวิถีไทย วิถีพอเพียง
สำหรับกิจกรรมภายในงาน ได้แก่ นิทรรศการและการแสดงนวัตกรรมเกี่ยวกับการผสมเทียม การตรวจท้องโดยวิธอัลตร้าซาวนด์ การตรวจไขมันแทรกในเนื้อ การใช้วัคซีนป้องกันโรคสัตว์ การสาธิตการผสมเทียมโคเนื้อ การสาธิตทำอาหารสัตว์ TMR (ชาวโคราชร่วมใจ ช่วยเหลือชาวไร่สับปะรดชัยภูมิ) การรับจองสัตว์พันธุ์ดีชนิดต่าง ๆ ของกรมปศุสัตว์ ในราคาเหมาะสม การจัดฐานเรียนรู้ทักษะอาชีพการเลี้ยงสัตว์ การมอบป้ายที่ทำการอาสาพร้อมอุปกรณ์เฝ้าระวังโรค ป้ายสร้างงานสร้างรายได้ การมอบกรรมสิทธิลูกโคกระบือ และการพบปะแลกเปลี่ยนความรู้ระหว่างเครือข่ายเกษตรกร รวมถึงการทำบันทึกข้อตกลงซื้อขายลูกโคที่เกิดจากการผสมเทียมกับฟาร์มผู้เลี้ยงโคขุนคุณภาพ เพื่อให้ได้ราคาที่เป็นธรรม
ทั้งนี้ จังหวัดนครราชสีมา เป็นพื้นที่ที่มีเกษตรกรผู้เลี้ยงสัตว์มากเป็นอันดับ 1 ของประเทศ คือประมาณ 125,000 ราย มีการเลี้ยงโคเนื้อมากเป็นอันดับ 1 ประมาณ 245,000 ตัว นอกจากนี้ ยังมีโคนม สุกร และสัตว์ปีกอยู่ในลำดับต้น ๆ ของประเทศ อีกทั้งยังเป็นแหล่งผลิตวัตถุดิบอาหารสัตว์ เช่น ข้าว ข้าวโพด อ้อย มันสำปะหลัง มีหน่วยงานและสถาบันการศึกษาที่พัฒนาการปศุสัตว์จำนวนมาก โดยเฉพาะอำเภอคง เป็นพื้นที่ที่มีการเลี้ยงโคเนื้อและกระบืออยู่ในลำดับต้น ๆ ของจังหวัด สำนักงานปศุสัตว์จังหวัดนครราชสีมาได้ดำเนินกิจกรรมตามกรอบนโยบายไทยนิยมยั่งยืน ด้านปศุสัตว์ อย่างครบถ้วน โดยได้ดำเนินการฝึกอบรมสร้างทักษะและส่งเสริมอาชีพด้านปศุสัตว์มากเป็นอันดับ 1 คือ 320 ราย พัฒนาทักษะการผสมเทียมโคและแพะ แก่อาสาปศุสัตว์ด้านการผสมเทียม มากเป็นอันดับ 1 จำนวน 431 ราย สำเร็จเรียบร้อยแล้ว ผู้ผ่านการฝึกอบรมได้รับความรู้และเทคนิคในการผสมเทียมและใบรับรองผ่านการฝึกอบรมจากสัตวแพทยสภา เป็นการสร้างองค์ความรู้ให้แก่เกษตรกร สามารถนำความรู้ไปให้บริการผสมเทียมโคเนื้อและแพะของเกษตรกรโดยถูกต้องตามระเบียบ/กฎหมาย ทั้งยังได้รับค่าตอบแทนการเฝ้าระวังโรค คนละ 3,000 บาท/เดือน เป็นเวลา 4 เดือน เกิดการจ้างงานสร้างรายได้และช่วยดูแลสัตว์เลี้ยงของพี่น้องเกษตรกรตามวัตถุประสงค์ของโครงการไทยนิยมยั่งยืนอีกด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/14136