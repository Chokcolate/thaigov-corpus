รัฐบาลไทย-ข่าวทำเนียบรัฐบาล-มหาดไทยเผยความก้าวหน้าโครงการหมู่บ้าน/ชุมชนละ 2 แสนบาท เบิกจ่ายงบประมาณแล้วกว่า 796 ล้านบาท

วันอังคารที่ 31 กรกฎาคม 2561
มหาดไทยเผยความก้าวหน้าโครงการหมู่บ้าน/ชุมชนละ 2 แสนบาท เบิกจ่ายงบประมาณแล้วกว่า 796 ล้านบาท
มหาดไทยเผยความก้าวหน้าโครงการหมู่บ้าน/ชุมชนละ 2 แสนบาท เบิกจ่ายงบประมาณแล้วกว่า 796 ล้านบาท
เมื่อวันที่ 27 ก.ค. 61 ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทย โดยกรมการปกครอง ได้รับมอบหมายจากรัฐบาลให้เป็นหน่วยงานหลักในการดำเนินโครงการพัฒนาคุณภาพชีวิตเพื่อขับเคลื่อนเศรษฐกิจฐานรากในพื้นที่ตามโครงการไทยนิยม ยั่งยืน (หมู่บ้าน/ชุมชนละ 2 แสนบาท) ดำเนินการใน 82,233 หมู่บ้าน/ชุมชน ทั่วประเทศ วงเงินรวม 16,446 ล้านบาท
ขณะนี้มีความก้าวหน้าการดำเนินงาน ดังนี้ หมู่บ้าน/ชุมชนเสนอโครงการแล้วทั้งสิ้น 80,754 หมู่บ้าน/ชุมชน จำนวน 91,384 โครงการ วงเงิน 16,107 ล้านบาท โดยเป็นหมู่บ้าน/ชุมชนในส่วนภูมิภาค จำนวน 79,378 หมู่บ้าน/ชุมชน 89,385 โครงการ วงเงิน 15,853 ล้านบาท และชุมชนในกรุงเทพมหานคร จำนวน 1,376 ชุมชน 1,999 โครงการ วงเงิน 254 ล้านบาท ซึ่งคณะกรรมการบริหารงานอำเภอและคณะกรรมการพิจารณาโครงการฯกรุงเทพมหานครได้อนุมัติโครงการแล้ว โดยผู้ว่าราชการจังหวัดและปลัดกรุงเทพมหานครได้ให้ความเห็นชอบและส่งให้สำนักงบประมาณพิจารณาให้ความเห็นชอบแล้ว
สำหรับหมู่บ้าน/ชุมชน ที่ดำเนินโครงการและเบิกจ่ายแล้วเสร็จ จำนวน 5,038 หมู่บ้าน/ชุมชน 5,038 โครงการ เบิกจ่ายงบประมาณไปแล้วทั้งสิ้น 796,307,480 บาท โดยจังหวัดที่เบิกจ่ายแล้วเสร็จ คิดเป็นร้อยละ 100 คือ จังหวัดสุโขทัย ซึ่งขั้นตอนหลังจากดำเนินโครงการแล้วเสร็จ คณะผู้รับผิดชอบการตรวจรับพัสดุ จะดำเนินการตรวจรับพัสดุหรืองานจ้างตามโครงการฯ และจัดประชุมประชาคมเพื่อให้ความเห็นชอบผลการดำเนินโครงการ และอนุมัติเบิกจ่ายเงินจากบัญชีของหมู่บ้าน/ชุมชน หลังจากนั้นคณะผู้รับผิดชอบการเบิกจ่ายเงินและจัดทำบัญชีจะถอนเงินจากธนาคารจ่ายให้ผู้รับจ้าง พร้อมหักภาษี ณ ที่จ่ายจากผู้รับจ้าง และปิดบัญชีแล้วส่งเงินเหลือจ่ายพร้อมดอกเบี้ยและค่าปรับทั้งหมดให้อำเภอตามระเบียบของทางราชการต่อไป
โฆษกกระทรวงมหาดไทย กล่าวเพิ่มเติมว่า ขณะนี้ทุกหมู่บ้าน/ชุมชน อยู่ระหว่างการดำเนินการตามโครงการที่ได้รับงบประมาณแล้ว ซึ่งจะเสร็จสิ้นภายในเดือนกันยายน 2561 โดยการดำเนินโครงการฯ ดังกล่าว ล้วนเกิดจากการร่วมคิด ร่วมทำโดยประชาชน เพื่อประโยชน์ของประชาชนในพื้นที่ อันจะช่วยเพิ่มรายได้ และเกิดการพัฒนาพื้นที่ได้อย่างยั่งยืน

ที่มา : http://www.thaigov.go.th/news/contents/details/14234
