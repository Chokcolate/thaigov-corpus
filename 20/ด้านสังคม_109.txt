รัฐบาลไทย-ข่าวทำเนียบรัฐบาล-พม. ช่วยเหลือผู้ด้อยโอกาสและประสบปัญหาทางสังคม ที่ จ.ยะลา ระยอง และปราจีนบุรี พร้อมเร่งช่วยเหลือเด็กทารกเพศชาย ที่ถูกทิ้งบริเวณตึกผู้ป่วยนอก รพ.ศิริราช

วันพุธที่ 22 สิงหาคม 2561
พม. ช่วยเหลือผู้ด้อยโอกาสและประสบปัญหาทางสังคม ที่ จ.ยะลา ระยอง และปราจีนบุรี พร้อมเร่งช่วยเหลือเด็กทารกเพศชาย ที่ถูกทิ้งบริเวณตึกผู้ป่วยนอก รพ.ศิริราช
พม. ช่วยเหลือผู้ด้อยโอกาสและประสบปัญหาทางสังคม ที่ จ.ยะลา ระยอง และปราจีนบุรี พร้อมเร่งช่วยเหลือเด็กทารกเพศชาย ที่ถูกทิ้งบริเวณตึกผู้ป่วยนอก รพ.ศิริราช
วันนี้ (22 ส.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 113/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหา แนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วม การประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีหญิงรายหนึ่งต้องรับภาระดูแลลูกชายวัย 3 ขวบ ที่ประสบอุบัติเหตุลื่นล้มชนเตาที่กำลังทอดปลา ทำให้น้ำมันที่ร้อนจัด น้ำหนักกว่า 2 กิโลกรัม หกราดทั่วทั้งตัว ได้รับบาดเจ็บสาหัส เป็นแผลพุพองทั่วร่างกาย ครอบครัวมีฐานะยากจน ไม่มีเงินเพียงพอค่ารักษาพยาบาล อีกทั้งผู้เป็นแม่ยังต้องรับภาระเลี้ยงดูลูกอีก 4 คน และกำลังตั้งครรภ์ 6 เดือน ที่จังหวัดยะลา และกรณีหญิงรายหนึ่งต้องรับภาระดูแลลูกชายที่เป็นอดีตอาสาสมัครป้องกันภัยฝ่ายพลเรือน (อปพร.) ที่ปฏิบัติงานเข้าระงับเหตุแก๊สรั่วไหลบริเวณห้องแถวแห่งหนึ่ง แต่เคราะห์ร้ายเกิดแก๊สระเบิด ทำให้ได้รับบาดเจ็บสาหัส มีบาดแผลพุพองทั่วทั้งร่างกาย และตาบอด 1 ข้าง ต้องกู้หนี้นอกระบบมาเป็นค่ารักษาพยาบาล และต้องดูแลลูกชายอีกคนที่ป่วยเป็นโรคเชื้อราขึ้นสมอง และพิการตาบอด ครอบครัวมีฐานะยากจน ที่จังหวัดระยอง อีกกรณีหญิงชราวัย 73 ปี ต้องรับภาระดูแลลูกสาววัย 39 ปี ที่พิการขาด้วน อีกทั้งป่วยเป็นโรคเบาหวาน และไตระยะสุดท้าย ด้านสามีทอดทิ้งไป ครอบครัวมีฐานะยากจน ที่จังหวัดปราจีนบุรี ทั้งนี้ ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.ยะลา พมจ.ระยอง และ พมจ.ปราจีนบุรี พร้อมทีม One Home ทั้ง 3 จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าวทั้งหมด เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคงในระยะยาว พร้อมหาแนวทางการช่วยเหลือในระยะยาวต่อไป
สำหรับกรณีศูนย์ช่วยเหลือสังคม 1300 ได้รับแจ้งขอความช่วยเหลือเด็กชายอายุประมาณ 3 วัน ที่ถูกนำมาทิ้ง บริเวณตึกผู้ป่วยนอกโรงพยาบาลศิริราช นั้น เจ้าหน้าที่ศูนย์ช่วยเหลือสังคม 1300 ได้เร่งลงพื้นที่ตรวจสอบข้อเท็จจริงพบว่าเด็กชายดังกล่าว ถูกนำมาใส่ถุงกระดาษและนำมาทิ้งไว้ เมื่อวันที่ 31 กรกฎาคม ที่ผ่านมา ปัจจุบันอยู่ในความดูแลรักษาของแพทย์อย่างใกล้ชิด จากการตรวจร่างกายของเด็ก ทราบว่าเด็กมีสารเสพติดในร่างกาย และสายสะดือถูกมัดด้วยเชือกรองเท้า ทั้งนี้ สำหรับแนวทางการช่วยเหลือเด็กชายดังกล่าว เจ้าหน้าที่ศูนย์ช่วยเหลือสังคม 1300 จะติดตามการรักษาอย่างต่อเนื่อง พร้อมทั้งประสานหน่วยงานที่เกี่ยวข้องเพื่อดำเนินการติดตามหาครอบครัวของเด็ก และประสานสถานสงเคราะห์เพื่อพิจารณารับเด็กไว้ในการสงเคราะห์ รวมทั้งให้การคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 อย่างไรก็ตาม ปัญหาการทิ้งเด็กทารกที่เกิดขึ้นรายวัน และยังคง เป็นปัญหาสังคมที่มีอยู่อย่างต่อเนื่อง ซึ่งจากสถิติการรับแจ้งของศูนย์ช่วยเหลือสังคม 1300 พบว่า ตั้งแต่เดือนตุลาคม 2560 - กรกฏาคม 2561 มีเด็กทารกถูกทอดทิ้งจำนวน ทั้งสิ้น 67 ราย ทั้งนี้ หากประชาชนพบเห็นเด็กทารกถูกทอดทิ้ง หรือผู้ที่ประสบปัญหาทางสังคม และต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมให้ความช่วยเหลือตามภารกิจอย่างเต็มที่
ทั้งนี้ หากประชาชนพบเห็นเด็กทารกถูกนำมาทิ้ง หรือผู้ที่ประสบปัญหาทางสังคม และต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมให้ความช่วยเหลืออย่างเต็มที่ตามภารกิจ

ที่มา : http://www.thaigov.go.th/news/contents/details/14831
