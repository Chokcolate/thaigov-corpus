รัฐบาลไทย-ข่าวทำเนียบรัฐบาล-หน.ผทพ./รมช.ศธ. ลงพื้นที่ จ.สงขลา มอบทุนการศึกษาแก่นักศึกษาทุนจังหวัดชายแดนภาคใต้ และปิดกิจกรรมค่ายนักศึกษาทุนโครงการส่งเสริมทุนการศึกษา นักศึกษากลุ่มพิเศษจังหวัดชายแดนภาคใต้

วันเสาร์ที่ 21 กรกฎาคม 2561
หน.ผทพ./รมช.ศธ. ลงพื้นที่ จ.สงขลา มอบทุนการศึกษาแก่นักศึกษาทุนจังหวัดชายแดนภาคใต้ และปิดกิจกรรมค่ายนักศึกษาทุนโครงการส่งเสริมทุนการศึกษา นักศึกษากลุ่มพิเศษจังหวัดชายแดนภาคใต้
วันนี้ (21 กรกฎาคม 2561) ที่ โรงแรม หรรษา เจ.บี. อำเภอหาดใหญ่ จังหวัดสงขลา พลเอก สุรเชษฐ์ ชัยวงศ์ หัวหน้าผู้แทนพิเศษของรัฐบาล/รัฐมนตรีช่วยว่าการกระทรวงศึกษาธิการ เป็นประธานมอบทุนการศึกษาแก่นักศึกษาทุนจังหวัดชายแดนภาคใต้
วันนี้ (21 กรกฎาคม 2561) ที่ โรงแรม หรรษา เจ.บี. อำเภอหาดใหญ่ จังหวัดสงขลา พลเอก สุรเชษฐ์ ชัยวงศ์ หัวหน้าผู้แทนพิเศษของรัฐบาล/รัฐมนตรีช่วยว่าการกระทรวงศึกษาธิการ เป็นประธานมอบทุนการศึกษาแก่นักศึกษาทุนจังหวัดชายแดนภาคใต้ และปิดกิจกรรมค่ายนักศึกษาทุนโครงการส่งเสริมทุนการศึกษา นักศึกษากลุ่มพิเศษจังหวัดชายแดนภาคใต้ ประจำปีงบประมาณ 2561
สำหรับโครงการส่งเสริมทุนการศึกษา นักศึกษากลุ่มพิเศษจังหวัดชายแดนภาคใต้ (จชต.) เริ่มเมื่อปี 2552 มีวัตถุประสงค์เพื่อสร้างแรงจูงใจในการเรียนสายชีพ สนองนโยบายเพิ่มปริมาณผู้เรียนสายอาชีพ เป็นการเพิ่มโอกาสทางการศึกษาให้นักเรียนที่จบการศึกษามัธยมศึกษาตอนต้น ได้ศึกษาต่อระดับประกาศนียบัตรวิชาชีพ (ปวช.) ต่อมาปีการศึกษา 2555 เพิ่มโอกาสให้นักเรียนที่จบหลักสูตรประกาศนียบัตรวิชาชีพ (ปวช.) หรือจบการศึกษาระดับมัธยมศึกษาตอนปลาย ได้ศึกษาต่อระดับประกาศนียบัตรวิชาชีพชั้นสูง (ปวส.) ด้วยการให้ทุนการศึกษาต่อเนื่องจนจบหลักสูตร เป็นทุนให้เปล่าไม่มีเงื่อนไข
ทั้งนี่ ศูนย์พัฒนาการศึกษา เขตพัฒนาพิเศษเฉพาะกิจจังหวัดชายแดนภาคใต้ ได้เริ่มจัดสรรงบประมาณมอบทุนการศึกษา เมื่อปีการศึกษา 2552 เพื่อให้โอกาสนักเรียนใน 3 จังหวัดชายแดนภาคใต้ และ 5 อำเภอในจังหวัดสงขลา เข้าศึกษาต่อสายอาชีพ โดยทุนระดับประกาศนียบัตรวิชาชีพ (ปวช.) จำนวน 300 ทุน ๆ ละ 29,000 บาทต่อปี และขยายโอกาสให้ทุนศึกษาต่อระดับประกาศนียบัตรวิชาชีพชั้นสูง (ปวส.) ทุนละ 40,000 บาท ปีละ 100 ทุน ในปีการศึกษา 2555 จัดสรรทุนให้ 15 วิทยาลัย ในปีนี้ได้จัดสรรให้ 18 วิทยาลัย ขยายกลุ่มเป้าหมายครอบคลุมถึงจังหวัดสตูลเป็นปีแรก โดยคณะกรรมการส่งเสริมทุนฯ จัดสรรตามสัดส่วนของจำนวนนักศึกษา กำหนดคุณสมบัติผู้รับทุน กระบวนการคัดสรรผู้รับทุน จัดทำคู่มือนักศึกษาทุน หลักเกณฑ์แนวปฏิบัติของนักศึกษาทุน ทุกวิทยาลัยจัดครูรับผิดชอบดูแลนักศึกษาทุนเป็นการเฉพาะ มีคู่มือครู มีระบบการติดตามนักศึกษาทุน ปีการศึกษา 2561 มีสัดส่วนผู้เข้าสอบเพื่อขอรับทุนเทียบกับจำนวนทุน ระดับ ปวช. 3 คน ต่อ 1 ทุน ระดับปวส. 10 คน ต่อ 1 ทุน เมื่อได้ผู้รับทุนแล้วคณะกรรมการส่งเสริมทุน จัดกิจกรรมค่ายนักศึกษาทุน 3 วัน 2 คืน
ในปีนี้ คณะกรรมการกำหนดกรอบกิจกรรมเป็น “เด็กทุน จชต. รักษ์วิถีไทย ผูกใจเป็นหนึ่ง” และเพื่อให้ครูที่ดูแลนักศึกษาทุนได้มีโอกาสพบปะแลกเปลี่ยนอย่างสร้างสรรค์ มีจำนวนผู้เข้าร่วม กิจกรรม จำนวน 462 คน ประกอบด้วย นักศึกษาทุนรวม 400 คน แยกเป็น ระดับ ปวช. จำนวน 300 คน ระดับ ปวส. จำนวน 100 คน ครูผู้รับผิดชอบดูแลนักศึกษาทุน จำนวน 24 คน นักศึกษาพี่เลี้ยง จำนวน 20 คน คณะกรรมการดำเนินงาน จำนวน 10 คน คณะวิทยากร จำนวน 8 คน เน้นให้ความรู้ ข้อคิด แนวปฏิบัติ ทักษะชีวิต การสร้างแรงจูงใจในการเรียนสายอาชีพ แนวปฏิบัติของนักศึกษาทุน และกรอบงาน “เด็กทุน จชต. รักษ์วิถีไทย ผูกใจเป็นหนึ่ง” (คนไทยไม่ทิ้งกัน พออยู่พอเพียง รักษ์ประชาธิปไตย ห่างไกลยาเสพติด) โดยใช้กิจกรรมเป็นสื่อ กำหนดเข้าค่ายระหว่างวันที่ 19-21 กรกฎาคม พ.ศ. 2561 ตลอดเวลาการอยู่ค่าย นักศึกษาทุนทุกคนมีสุขภาพแข็งแรง ร่าเริง มีความรักสามัคคี ร่วมกิจกรรมอย่างมีความสุข ส่งผลให้กิจกรรมสำเร็จตามวัตถุประสงค์ของเป้าหมายโครงการ และได้จัดกิจกรรมสร้างแรงจูงใจในการเรียนสายอาชีพ นักศึกษาทุน ดำเนินการโดยนักศึกษาทุน จชต.รุ่นพี่ ได้รับความร่วมมือเป็นอย่างดี จากผู้บริหารสถานศึกษา บุคลากร สถานศึกษาอาชีวศึกษาจังหวัดชายแดนภาคใต้ทุกวิทยาลัย

ที่มา : http://www.thaigov.go.th/news/contents/details/14021
