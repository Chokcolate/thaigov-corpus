รัฐบาลไทย-ข่าวทำเนียบรัฐบาล-กระทรวงเกษตรฯ ร่วมกับสมาคมการเกษตรเยอรมัน จัดงาน AGRITECHNICA ASIA 2018  และงาน Horti ASIA 2018

วันพุธที่ 22 สิงหาคม 2561
กระทรวงเกษตรฯ ร่วมกับสมาคมการเกษตรเยอรมัน จัดงาน AGRITECHNICA ASIA 2018  และงาน Horti ASIA 2018
กระทรวงเกษตรฯ ร่วมกับสมาคมการเกษตรเยอรมัน จัดงาน AGRITECHNICA ASIA 2018 แสดงสินค้านานาชาติเกี่ยวกับนวัตกรรมและเทคโนโลยีด้านเครื่องจักรกลทางการเกษตร และงาน Horti ASIA 2018 แสดงเทคโนโลยีและนวัตกรรมด้านพืชพรรณ ผัก ผลไม้ ดอกไม้ และกล้วยไม้ แห่งภูมิภาค
นายเลิศวิโรจน์ โกวัฒนะ ปลัดกระทรวงเกษตรและสหกรณ์ เปิดเผยภายหลังเปิดงาน AGRITECHNICA ASIA 2018 และงาน Horti ASIA 2018 ณ ศูนย์นิทรรศการและการประชุมไบเทค ว่า กระทรวงเกษตรและสหกรณ์ ร่วมกับสมาคมการเกษตรเยอรมัน (DLG) จัดงาน AGRITECHNICA ASIA 2018 ขึ้นเป็นครั้งที่ 2 ในภูมิภาคเอเชีย ที่กรุงเทพฯ ประเทศไทย ซึ่งงานดังกล่าวเป็นงานแสดงสินค้านานาชาติเกี่ยวกับนวัตกรรมและเทคโนโลยีด้านเครื่องจักรกลทางการเกษตร โดยจะจัดควบคู่กับงาน Horti ASIA 2018 ครั้งที่ 6 หรืองานแสดงเทคโนโลยีและนวัตกรรมด้านพืชพรรณ ผัก ผลไม้ ดอกไม้ และกล้วยไม้ แห่งภูมิภาค โดยในงานจะมีผู้ประกอบการเข้าร่วมกว่า 300 บริษัท จาก 25 ประเทศ
“กระทรวงเกษตรและสหกรณ์ มีนโยบายผลักดันสู่เกษตรยุคใหม่ 4.0 เพื่อให้เกษตรกรไทยมีความสามารถในการแข่งขันในตลาดโลก และส่งเสริมการเพิ่มผลผลิตทางการเกษตรและประสิทธิภาพการผลิตให้สูงขึ้น ซึ่งในปี 2561 กระทรวงเกษตรและสหกรณ์ได้เน้นย้ำถึงแนวทางการพัฒนาเกษตรกรและการจัดการเกษตรแปลงใหญ่ โดยคัดสรรเทคโนโลยีที่เหมาะสมในการเพิ่มศักยภาพและลดต้นทุนการผลิต จะช่วยให้เกษตรกรไทยสามารถเก็บเกี่ยวผลผลิตที่มีคุณภาพและพึ่งพาตนเองได้ ซึ่งการจัดงานในครั้งนี้ จะเป็นอีกหนึ่งงานสำคัญที่ทำให้ประเทศไทย สามารถบรรลุเป้าหมายของการเป็นศูนย์กลางการผลิตผลิตผลทางการเกษตรในอาเซียน เพื่อตอบสนองความต้องการในตลาดโลกอย่างแท้จริง และเป็นโอกาสอันดีที่จะช่วยให้เกษตรกรไทยสามารถรับรู้ถึงเทคโนโลยีและนวัตกรรมเกษตรที่ทันสมัย และนำมาประยุกต์ใช้ในการพัฒนาการทำเกษตรกรรมของตนเองต่อไป” นายเลิศวิโรจน์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/14812
