รัฐบาลไทย-ข่าวทำเนียบรัฐบาล-ไขข้อสงสัย..เขื่อนในประเทศไทยแข็งแรงดีหรือไม่

วันพฤหัสบดีที่ 2 สิงหาคม 2561
ไขข้อสงสัย..เขื่อนในประเทศไทยแข็งแรงดีหรือไม่
--
ขอให้มั่นใจ! เขื่อนไทยยังแข็งแรง
ช่วงนี้ประเทศไทยมีฝนตกหนักในหลายพื้นที่ทำให้เกิดภาวะน้ำท่วมขังและระดับน้ำในเขื่อนเพิ่มสูงขึ้น หลายคนจึงอาจตั้งคำถามว่า เขื่อนในประเทศไทยของเราแข็งแรงแค่ไหน?
อ่างเก็บน้ำหรือเขื่อนขนาดใหญ่ที่อยู่ในความดูแลของกรมชลประทาน จำนวน 25 แห่ง และการไฟฟ้าฝ่ายผลิตแห่งประเทศไทย (กฟผ.) 10 แห่ง ได้ถูกออกแบบตามหลักวิชาการที่สอดคล้องกับสภาพภูมิประเทศและสามารถรองรับแรงสั่นสะเทือนจากแผ่นดินไหวได้ตามมาตรฐานสากล และจากการตรวจสอบล่าสุดยืนยันได้ว่า เขื่อนทุกแห่งอยู่ในสภาพพร้อมใช้งาน และมีความมั่นคงแข็งแรงดี
แต่เพื่อความไม่ประมาท ทางกรมชลประทานได้เพิ่มความถี่ในการตรวจสอบทุก 30 วัน มีเจ้าหน้าที่ประจำเขื่อนเฝ้าดูแลตลอด 24 ชั่วโมง พร้อมกับประสานเจ้าหน้าที่ส่วนกลางหรือศูนย์ปฏิบัติการน้ำอัจฉริยะ (SWOC) เพื่อช่วยตัดสินใจเกี่ยวกับสถานการณ์น้ำได้อย่างถูกต้อง และสามารถจัดการกับความเสี่ยงได้อย่างมีประสิทธิภาพ โดยเบื้องต้นมีวิธีการตรวจสอบความแข็งแรงของเขื่อน 2 วิธี คือ 1.ใช้ผลจากเครื่องมือตรวจวัดพฤติกรรมเขื่อนที่ฝังในตัวเขื่อน 2.เจ้าหน้าที่เดินสำรวจตรวจสอบด้วยตา เพื่อดูการกัดเซาะ รูโพรง ต้นไม้วัชพืช เป็นต้น
สำหรับระบบตรวจสุขภาพเขื่อน หรือ DS-RMS นั้น กฟผ. และศูนย์เทคโนโลยีอิเล็กทรอนิกส์และคอมพิวเตอร์แห่งชาติ (NECTEC) ได้ร่วมกันพัฒนาขึ้น เพื่อประมวลผลหาสถานะความปลอดภัยของเขื่อนโดยเฉพาะ เมื่อระบบได้ตรวจวัดพฤติกรรมของเขื่อนแล้ว จะส่งข้อมูลสถานะความปลอดภัยผ่านโปรแกรม Web Application และแจ้งเตือนไปยังเจ้าหน้าที่ที่เกี่ยวข้องด้วยข้อความ SMS และ E-mail เพื่อให้ทราบถึงสถานะของเขื่อนได้ตลอดเวลา
ส่วนอ่างเก็บน้ำขนาดเล็กขององค์กรปกครองส่วนท้องถิ่น กรมชลประทานได้มอบหมายให้เจ้าหน้าที่เข้าไปให้คำปรึกษาแนะนำ ด้านการบำรุงรักษาและความปลอดภัย รวมทั้งแนวทางการบริหารจัดการน้ำให้เหมาะสม
ทั้งนี้ ประชาชนสามารถติดตามสถานการณ์น้ำอย่างใกล้ชิดได้ที่เว็บไซต์ WATER.EGAT.CO.TH และแอปพลิเคชัน EGAT Water ซึ่งจะมีการประมวลผลข้อมูลเกี่ยวกับสถานการณ์น้ำได้อย่าง Real Time ตลอด 24 ชั่วโมง รวมทั้งมีการถ่ายทอดสดจากกล้อง CCTV ของแต่ละเขื่อน หรือโทร.สายด่วน 1460 ศูนย์ปฏิบัติการน้ำอัจฉริยะ
ขอยืนยันอีกครั้งนะครับ..เขื่อนในประเทศไทยมีความมั่นคงแข็งแรง เพราะมีการตรวจสอบและบำรุงรักษาอย่างต่อเนื่องตามมาตรฐานสากล ดังนั้นจึงขอให้ทุกคนสบายใจและมั่นใจได้ครับ
----------------------------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/14284
