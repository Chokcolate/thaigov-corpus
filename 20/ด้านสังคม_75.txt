รัฐบาลไทย-ข่าวทำเนียบรัฐบาล-สธ.เร่งติดตามฉีดวัคซีนพิษสุนัขบ้ากลุ่มเสี่ยงที่กิน/สัมผัสกระบือเสียชีวิตที่อ.กาบเชิง จ.สุรินทร์ ให้ครบทุกคน

วันอังคารที่ 14 สิงหาคม 2561
สธ.เร่งติดตามฉีดวัคซีนพิษสุนัขบ้ากลุ่มเสี่ยงที่กิน/สัมผัสกระบือเสียชีวิตที่อ.กาบเชิง จ.สุรินทร์ ให้ครบทุกคน
กระทรวงสาธารณสุข เร่งติดตามฉีดวัคซีนป้องกันโรคพิษสุนัขบ้าแก่กลุ่มเสี่ยงที่สัมผัส/กินกระบือเสียชีวิต 4 ตัว ที่อำเภอกาบเชิง จังหวัดสุรินทร์ ให้ครบทุกคน
วันนี้ (14 สิงหาคม 2561) นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์กรณีข่าวกระบือเสียชีวิต 4 ตัว ที่อำเภอกาบเชิง จ. สุรินทร์ ได้รับรายงานจากสำนักงานสาธารณสุขจังหวัดสุรินทร์ ว่า ได้ร่วมกับเจ้าหน้าที่ปศุสัตว์ และเจ้าหน้าที่โรงพยาบาลกาบเชิง ติดตามฉีดวัคซีนป้องกันโรคพิษสุนัขบ้า แก่ประชาชนกลุ่มเสี่ยง ทั้งผู้ที่มีความเสี่ยงสูงคือ เจ้าของ ผู้ชำแหล่ะ ผู้ปรุง และกลุ่มผู้ที่กินเนื้อกระบือ ซึ่งมีทั้งหมด 203 คน ขณะนี้ ได้ฉีดวัคซีนให้แล้ว 159 คน และขอความร่วมมือผู้ใหญ่บ้าน/ผู้นำชุมชน เร่งติดตามกลุ่มเสี่ยงที่เหลือมาพบเจ้าหน้าที่โรงพยาบาลกาบเชิง เพื่อซักประวัติและรับการฉีดวัคซีนให้ครบทุกคน และประชาสัมพันธ์ให้ความรู้แนะนำประชาชนในพื้นที่ หากพบวัว กระบือ ในหมู่บ้านตายโดยไม่ทราบสาเหตุ ให้สันนิษฐานว่าอาจตายเพราะติดเชื้อพิษสุนัขบ้า แจ้งปศุสัตว์อำเภอตรวจสอบและทำการฝังทันที
นายแพทย์โอภาสกล่าวต่อว่า ผู้ติดเชื้อโรคพิษเชื้อสุนัขบ้า จะไม่ปรากฏอาการให้เห็นโดยทันที อาจจะมีอาการภายใน 2-3 อาทิตย์ เป็นเดือนหรือมากกว่านั้น และไม่มียารักษาให้หาย จะเสียชีวิตทุกราย โดยระยะแรก ผู้ป่วยอาจมีไข้ต่ำๆ เจ็บคอ เบื่ออาหาร อาจรู้สึกปวดแสบปวดร้อนในบริเวณที่โดนสัตว์เลี้ยงกัดแม้ว่าแผลจะหายสนิทดีแล้ว ต่อมาจะเริ่มกลืนน้ำและอาหารลำบาก มีอาการกลัวน้ำ กระสับกระส่าย ไม่ชอบแสงสว่าง ลม และเสียงดัง อาจมีน้ำลายเหนียวข้นออกมาจากปาก จนสุดท้ายอาจไม่มีสติ มีอาการชัก อัมพาต และเสียชีวิตในที่สุด จึงขอให้ผู้ที่สัมผัสกับกระบือที่เสียชีวิต รวมทั้งประชาชนทั่วไปที่ถูกสุนัข แมว กัด ข่วน หรือเลียบาดแผล ไปพบแพทย์ที่โรงพยาบาลเพื่อพิจารณาให้วัคซีนป้องกันโรคพิษสุนัขบ้า ลดการเสียชีวิต
*****************************************  14 สิงหาคม 2561

ที่มา : http://www.thaigov.go.th/news/contents/details/14587
