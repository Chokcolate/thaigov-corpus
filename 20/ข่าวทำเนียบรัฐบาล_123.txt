รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมศูนย์ฟื้นฟูสภาพด้วยแพทย์ทางเลือก โรงพยาบาลระนอง   


วันจันทร์ที่ 20 สิงหาคม 2561
362
พิมพ์
นายกรัฐมนตรีตรวจเยี่ยมศูนย์ฟื้นฟูสภาพด้วยแพทย์ทางเลือก โรงพยาบาลระนอง
นายกรัฐมนตรีตรวจเยี่ยมศูนย์ฟื้นฟูสภาพด้วยแพทย์ทางเลือก โรงพยาบาลระนอง บริการประชาชน นักท่องเที่ยว ชูจุดเด่น ธาราบำบัดด้วยน้ำแร่อุ่น นำทรัพยากรธรรมชาติในพื้นที่มาเสริมการรักษา ตอบสนองยุทธศาสตร์การเป็นเมืองท่องเที่ยวเชิงสุขภาพของจังหวัด
วันนี้ (20 สิงหาคม 2561) เวลา 11.50 น. ณ ศูนย์ฟื้นฟูสภาพด้วยการแพทย์ทางเลือก โรงพยาบาลระนอง ต.เขานิเวศน์ อ.เมืองระนอง จ.ระนอง พลเอก ประยุทธ์ จันทร์โอชา นายกรัฐมนตรี และคณะ ตรวจเยี่ยมศูนย์ฟื้นฟูสภาพด้วยแพทย์ทางเลือก โรงพยาบาลระนอง  พร้อมรับฟังบรรยายสรุปการการดำเนินงานของศูนย์ฟื้นฟูสภาพด้วยการแพทย์ทางเลือก  และเยี่ยมชมศูนย์สระธาราบำบัด และคลินิกแพทย์แผนไทยและฝังเข็ม โดยมี ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข นายแพทย์เจษฎา โชคดำรงสุข ปลัดกระทรวงสาธารณสุข และคณะเจ้าหน้าที่ มารอให้การต้อนรับ
ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข กล่าวว่า รัฐบาลมีนโยบายพัฒนาประเทศไทยให้เป็นศูนย์กลางด้านการท่องเที่ยวเชิงสุขภาพ โดยให้หน่วยงานที่เกี่ยวข้องรวมทั้งกระทรวงสาธารณสุข ร่วมกันดำเนินการ เพื่อสร้างรายได้เข้าประเทศ โดยได้มีการดำเนินงานเพื่อรองรับ ดังนั้น จังหวัดระนองจึงได้จัดตั้งศูนย์ฟื้นฟูสภาพด้วยการแพทย์ทางเลือก โรงพยาบาลระนองขึ้น เพื่อให้สอดคล้องตามยุทธศาสตร์กลุ่มจังหวัดในด้านการส่งเสริมการท่องเที่ยวเชิงสุขภาพ โดยการพัฒนาแหล่งท่องเที่ยวที่มีศักยภาพ เพื่อเป็นทางเลือกของนักท่องเที่ยวเชิงสุขภาพ เพื่อส่งเสริมด้านการดูแลสุขภาพด้วยแพทย์ทางเลือก ซึ่งปัจจุบันเปิดให้บริการด้านงานตรวจสุขภาพ  บริการฝังเข็ม งานแพทย์แผนไทย สระธาราบำบัด และคลินิกเวชศาสตร์ฟื้นฟูและคลินิกกายภาพบำบัด นอกจากนี้ ยังมีระบบธาราบำบัดรักษาโรคหรืออาการผิดปกติต่าง ๆ โดยความหนืดของน้ำจะช่วยพยุงร่างกายไว้เมื่อมีการเซ ทำให้สามารถปรับสมดุลได้ทันก่อนเกิดารล้มในการรักษา จึงมักทำในรูปแบบของการฝึกออกกำลังกายในน้ำ หรือการใช้คุณสมบัติของน้ำทั้งในผู้สูงอายุ ผู้ป่วยโรคข้อเสื่อม ผู้ป่วยกล้ามเนื้ออ่อนแรง ผู้ป่วยเด็กสมองพิการ เป็นต้น  และยังมีคลินิกกายภาพบำบัด ด้วยเครื่องมือกายภาพบำบัดรุ่นใหม่ล่าสุด สามารถรองรับผู้ป่วยเพื่อการฟื้นฟูได้วันละ 200 คน อีกด้วย
โอกาสนี้ นายกรัฐมนตรีได้เดินทักทายแพทย์ พยาบาลและที่มาให้การต้อนรับอย่างเป็นกันเอง พร้อมเยี่ยมชมศูนย์สระธาราบำบัด ซึ่งนายกรัฐมนตรีให้ความสนใจลู่วิ่งสายพานในน้ำ ที่ใช้ฟื้นฟูนักกีฬา เพื่อลดแรงกระแทกจากการเล่นกีฬา โดยการบำบัดรักษาโรคหรืออาการผิดปกติต่าง ๆ จากนั้น เดินไปเยี่ยมชมห้องบริการฝังเข็ม และงานแพทย์แผนไทย ก่อนที่นายกรัฐมนตรีและคณะจะเดินทางต่อไปยังท่าเรือระนอง บ้านเขานางหงส์  ต.ปากน้ำ จ.ระนอง
....................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14738