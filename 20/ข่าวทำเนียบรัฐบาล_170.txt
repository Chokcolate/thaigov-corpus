รัฐบาลไทย-ข่าวทำเนียบรัฐบาล-ผู้บัญชาการทหารสูงสุดมาเลเซียเข้าเยี่ยมคารวะนายกรัฐมนตรี

วันพุธที่ 29 สิงหาคม 2561
ผู้บัญชาการทหารสูงสุดมาเลเซียเข้าเยี่ยมคารวะนายกรัฐมนตรี
ผู้บัญชาการทหารสูงสุดมาเลเซียเข้าเยี่ยมคารวะนายกรัฐมนตรี
วันนี้ (29 สิงหาคม 2561) เวลา 11.30 น. พลเอก ตัน สรี ดาโต๊ะ สรี ปังลิมา ฮาจิ ซุลกิฟลี บิน ฮาจิ ไซนัล อบิดิน ผู้บัญชาการทหารสูงสุดมาเลเซีย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสเยือนไทย ณ ห้องสีม่วง ตึกไทยคู่ฟ้า ทำเนียบรัฐบาล สรุปสาระสำคัญดังนี้
นายกรัฐมนตรีกล่าวต้อนรับผู้บัญชาการทหารสูงสุดมาเลเซียในนามของรัฐบาลและนายกรัฐมนตรี ในโอกาสเยือนไทย เพื่อเป็นประธานการประชุมคณะกรรมการระดับสูง (High Level Committee – HLC) ไทย – มาเลเซีย ครั้งที่ 35 และยินดีที่ได้พบผู้บัญชาการทหารสูงสุดมาเลเซียอีกครั้ง หลังจากที่เคยพบกันเมื่อปี 2555 ซึ่งขณะนั้นนายกรัฐมนตรีและผู้บัญชาการทหารสูงสุดมาเลเซียดำรงตำแหน่งผู้บัญชาการกองทัพบก นายกรัฐมนตรีขอให้การประชุมคณะกรรมการระดับสูง (High Level Committee – HLC) ไทย – มาเลเซีย ครั้งที่ 35 ประสบความสำเร็จและเกิดผลอย่างเป็นรูปธรรม
ด้านผู้บัญชาการทหารสูงสุดมาเลเซียรู้สึกเป็นเกียรติอย่างยิ่งที่ได้มีโอกาสพบกับนายกรัฐมนตรีในวันนี้ และชื่นชมการพัฒนาประเทศไทยภายใต้การนำของนายกรัฐมนตรี และเชื่อว่านายกรัฐมนตรีและนายกรัฐมนตรีมาเลเซียจะร่วมกันสร้างอาเซียนให้แข็งแกร่งมากยิ่งขึ้นในเวทีระหว่างประเทศ สำหรับความร่วมมือทางด้านความมั่นคง มาเลเซียพร้อมที่จะร่วมมือกับไทยในทุก ๆ ด้าน โดยเฉพาะอย่างยิ่งตามแนวชายแดน เพื่อให้ชายแดนทั้งสองประเทศเกิดความสงบสุข นำไปสู่การสร้างบรรยากาศที่ดีในการค้าและการลงทุนระหว่างไทยและมาเลเซียให้มากยิ่งขึ้น
นายกรัฐมนตรีและผู้บัญชาการทหารสูงสุดมาเลเซียต่างยินดีที่ไทย – มาเลเซีย มีความสัมพันธ์ที่ใกล้ชิดและยาวนาน มีการแลกเปลี่ยนการเยือนระหว่างผู้นำทั้งในระดับรัฐบาลและกองทัพอย่างต่อเนื่อง นายกรัฐมนตรีเชื่อมั่นว่า ความสัมพันธ์และความร่วมมือระหว่างทั้งสองประเทศจะพัฒนาแน่นแฟ้นยิ่งขึ้นภายใต้การนำของนายกรัฐมนตรีมาเลเซียและรัฐบาลใหม่ของมาเลเซีย พร้อมยืนยันว่า รัฐบาลไทยยินดีร่วมมืออย่างใกล้ชิดกับรัฐบาลมาเลเซียเพื่อผลประโยชน์ของทั้งสองฝ่ายและประชาชนของทั้งสองประเทศ
โอกาสนี้ นายกรัฐมนตรีกล่าวขอบคุณมาเลเซียในการมีบทบาทอย่างสร้างสรรค์ด้านการอำนวยความสะดวกในกระบวนการพูดคุยเพื่อสันติสุขในพื้นที่จังหวัดชายแดนภาคใต้ เพื่อนำไปสู่การสร้างสันติภาพและความเจริญรุ่งเรืองอย่างยั่งยืนในจังหวัดชายแดนภาคใต้ นายกรัฐมนตรียืนยันเจตนารมณ์ที่จะแก้ไขสถานการณ์ในจังหวัดชายแดนภาคใต้โดยสันติวิธี และการมีส่วนร่วมของทุกภาคส่วน
ทั้งสองฝ่ายหารือถึงความร่วมมือในการรักษาความมั่นคงและความสงบเรียบร้อยตามแนวชายแดน ซึ่งนับว่าเป็นความร่วมมือที่มีประสิทธิภาพและยาวนานมาตั้งแต่ปี 2508 โดยผู้บัญชาการทหารสูงสุดมาเลเซียกล่าวว่า มาเลเซียให้ความสำคัญกับความร่วมมือในการแก้ไขปัญหาในพื้นที่จังหวัดชายแดนภาคใต้ผ่านคณะกรรมการชายแดนทั่วไป (General Border Committee – GBC) และคณะกรรมการชายแดนส่วนภูมิภาค (Regional Border Committee Meeting – RBC) ซึ่งเป็นกลไกความร่วมมือชายแดนของทั้งสองฝ่ายที่ช่วยส่งเสริมความสัมพันธ์ที่ดีทั้งในระดับรัฐบาลและระดับท้องถิ่น และครอบคลุมทุกมิติทั้งด้านความมั่นคง เศรษฐกิจ และสังคม

ที่มา : http://www.thaigov.go.th/news/contents/details/14996
