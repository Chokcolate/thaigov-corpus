รัฐบาลไทย-ข่าวทำเนียบรัฐบาล-รอง นรม. พลเอก ฉัตรชัยฯ ติดตามการบริหารจัดการทรัพยากรน้ำในระดับพื้นที่ จ.อยุธยา 


วันพุธที่ 25 กรกฎาคม 2561
358
พิมพ์
รอง นรม. พลเอก ฉัตรชัยฯ ติดตามการบริหารจัดการทรัพยากรน้ำในระดับพื้นที่ จ.อยุธยา
รอง นรม. พลเอก ฉัตรชัยฯ ติดตามความก้าวหน้าการดำเนินงานโครงการคลองระบายน้ำหลากบางบาล-บางไทร จ. อยุธยา
วันนี้ (25 กรกฎาคม 2561) เวลา 09.00 น. พลเอก ฉัตรชัย สาริกัลยะ รองนายกรัฐมนตรี เป็นประธานเปิดการเสวนา “การบริหารจัดการทรัพยากรน้ำในระดับพื้นที่” โรงแรมกรุงศรีริเวอร์ จังหวัดพระนครศรีอยุธยา  โดยมีนายสมเกียรติ  ประจำวงษ์  เลขาธิการสำนักงานทรัพยากรน้ำแห่งชาติ (สทนช.)  นายสุจินต์ ไชยชุมศักดิ์ ผู้ว่าราชการจังหวัดพระนครศรีอยุธยา นายทองเปลว กองจันทร์ อธิบดีกรมชลประทาน และผู้บริหารหน่วยงานที่เกี่ยวข้องให้การต้อนรับ
นายสมเกียรติ ประจำวงษ์ เลขาธิการ สทนช. กล่าวรายงานว่า  รัฐบาลมีนโยบายเสริมสร้างการรับรู้ด้านการบริหารจัดการทรัพยากรน้ำต่อทุกภาคส่วน เพื่อสร้างความเข้าใจและรับทราบถึงสถานการณ์น้ำ  และแนวทางการบริหารจัดการน้ำภาพรวมของประเทศ  กระตุ้นให้เกิดการมีส่วนร่วม และบูรณาการจากหน่วยงานด้านน้ำของประเทศ  ในการเตรียมความพร้อมด้านแผนงาน การบริหารจัดการและการให้ความช่วยเหลือในการป้องกันและบรรเทาอุทกภัย ทั้งนี้ นายกรัฐมนตรีได้มอบหมายให้ สทนช. เป็นหน่วยงานหลักในการสร้างการรับรู้เกี่ยวกับการบริหารจัดการน้ำในฤดูฝนปี 2561 สำนักงานทรัพยากรน้ำแห่งชาติ  มีแผนดำเนินการจัดเสวนาในระดับพื้นที่ลุ่มน้ำ จำนวน 4 ครั้ง โดยครั้งที่ 3  ดำเนินการในพื้นที่จังหวัดพระนครศรีอยุธยา  ครอบคลุมการบริหารจัดการน้ำใน 25 จังหวัดภาคกลางและกรุงเทพมหานคร  ทั้งนี้ วัตถุประสงค์หรือเป้าหมายหลักของการเสวนา เพื่อต้องการให้เกิดการบูรณาการอย่างแท้จริง  จากทุกภาคส่วนและทุกระดับ  พร้อมสร้าง 4 รู้  (รู้จัก  รู้จำ  รู้จริง และรู้แจ้ง) เพื่อสร้างหุ้นส่วนการขับเคลื่อน ที่ยั่งยืนต่อไป
รองนายกรัฐมนตรได้กล่าวเปิดการเสวนาฯ และมอบนโยบายว่า ทรัพยากรน้ำถือเป็นสิ่งสำคัญต่อการดำรงชีวิต ทั้งการอุปโภคบริโภค การเกษตร อุตสาหกรรม และการรักษาความอุดมสมบูรณ์ของระบบนิเวศ  จากเป้าหมายขององค์การสหประชาชาติได้มุ่งไปสู่ความมั่นคงด้านน้ำ ให้ประชาชนเข้าถึงทรัพยากรน้ำทั้งเชิงปริมาณและคุณภาพสำหรับการดำรงชีวิต การพัฒนาทางด้านเศรษฐกิจและสังคม การป้องกันมลพิษแหล่งน้ำสุขอนามัยที่เกี่ยวข้องกับน้ำ และการรักษาระบบนิเวศด้วยความเป็นมิตร
จากการเปลี่ยนแปลงสภาพภูมิอากาศ หลายประเทศได้เผชิญกับความท้าทายที่สำคัญต่อการพัฒนาอย่างยั่งยืน โดยเฉพาะประเทศเกษตรกรรม ที่มีวิถีชีวิตพึ่งพาความอุดมสมบูรณ์ของทรัพยากรธรรมชาติ การเปลี่ยนแปลงรูปแบบของฤดูกาล การเกิดภัยพิบัติที่รุนแรงและบ่อยครั้งมากขึ้น ความเสื่อมโทรมลงของทรัพยากรธรรมชาติ จึงจำเป็นต้องเตรียมการณ์ปรับตัวและการเสริมสร้างขีดความสามารถในการรองรับต่อการเปลี่ยนแปลงสภาพภูมิอากาศและภัยพิบัติที่เกี่ยวข้อง เช่นเดียวกับประเทศไทยที่อยู่ในเขตภูมิอากาศร้อนชื้นมีฝนตกชุก ทำให้มีปริมาณน้ำจำนวนมากเกิดปัญหาอุทกภัยอยู่บ่อยครั้ง แต่ขณะเดียวกันบ้างห้วงฤดูกาลก็ประสบปัญหาภัยแล้ง  อันเนื่องมาจากการบริหารจัดการน้ำที่ยังไม่เป็นเอกภาพ ขนาดเครื่องมือควบคุม จัดการน้ำ การบูรณาการเชิงพื้นที่ และรวมทั้งความต้องการใช้น้ำที่เพิ่มสูงขึ้นอย่างต่อเนื่อง
รัฐบาลปัจจุบันได้แสดงเจตนารมณ์ที่ชัดเจนในการแก้ปัญหาด้านน้ำ โดยใช้ 3 เสาหลัก คือ 1. แผนยุทธศาสตร์การบริหารจัดการน้ำ 2. กฎหมายแม่บทด้านน้ำ คือ ร่างพระราชบัญญัติทรัพยากรน้ำ 3. องค์กรกลางในการบริหารจัดการน้ำที่มีเอกภาพ ได้แก่ คณะกรรมการทรัพยากรน้ำแห่งชาติ สำนักงานทรัพยากรน้ำแห่งชาติ หรือ สทนช. เป็นหน่วยงานกลางที่ขึ้นตรงต่อนายกรัฐมนตรี เชื่อมโยงระหว่างระดับนโยบายและปฏิบัติ
อย่างไรก็ตาม รองนายกรัฐมนตรี ได้กล่าวว่า แผนงานสำคัญที่ตั้งใจมาติดตามความก้าวหน้าในวันนี้ คือ คลองระบายน้ำบางบาล-บางไทร ซึ่งเป็นคลองผันน้ำเลี่ยงเมืองเพื่อลดกระทบในพื้นที่ชุมชน พื้นที่สำคัญทางประวัติศาสตร์ และเขตเศรษฐกิจ อีกหนึ่งจุด คือ การลงพื้นที่ลุ่มต่ำรับน้ำนอง เพื่อติดตามการช่วยเหลือประชาชน ซึ่งเป็นผู้เสียสละพื้นที่เพื่อรับปริมาณน้ำหลากเมื่อปีที่แล้ว ตลอดจนเป็นการเตรียมความพร้อมสำหรับน้ำฝนในปีนี้ด้วย
ดังนั้น จะเห็นได้ว่าการบริหารจัดการทรัพยากรน้ำของประเทศปัจจุบัน มีหน่วยงานที่รับผิดชอบชัดเจน มีระบบและมีความเป็นเอกภาพจากทุกภาคส่วน สอดคล้องกันในทุกมิติอย่างสมดุลและยั่งยืน ทั้งเป็นหลักประกันสิทธิขั้นพื้นฐานของประชาชน ตลอดจนการจัดให้มีองค์กรบริหารจัดการทรัพยากรน้ำ ทั้งในระดับชาติ ระดับลุ่มน้ำ และระดับองค์กรผู้ใช้น้ำ และยังได้มีการจัดทำพระราชบัญญัติทรัพยากรน้ำขึ้นมาบังคับใช้อีกด้วย
จากนั้น รองนายกรัฐมนตรีในฐานะประธานคณะอนุกรรมการขับเคลื่อนโครงการขนาดใหญ่และโครงการสำคัญภายใต้คณะกรรมการทรัพยากรน้ำแห่งขาติ (กนช.)  ได้เดินทางไปตรวจความคืบหน้าโครงการคลองระบายน้ำหลากบางบาล-บางไทร ณ บริเวณวัดปราสาททอง ต. ไทยน้อย อ.บางบาล จ. พระนครศรีอยุธยา เพื่อรับฟังบรรยายสรุปแผนหลักการจัดการน้ำหลากในลุ่มน้ำเจ้าพระยาตอนล่าง ซึ่งประโยชน์ที่จะเกิดขึ้นนอกจากจะช่วยบรรเทาอุทกภัยพื้นที่ลุ่มน้ำเจ้าพระยาตอนล่างได้ประมาณ 400,000 - 800,000 ไร่ และลดการท่วมซ้ำซากของพื้นที่เกษตรกรรมในอ.บางบาล และ อ. เสนา แล้ว คลองระบายน้ำหลากบางบาล-บางไทรยังสามารถเก็บน้ำไว้สำหรับใช้ในการอุปโภคบริโภคได้ประมาณ 15 ล้านลูกบาศก์เมตร ครอบคลุมพื้นที่ 48 ตำบล 3 เทศบาล  362หมู่บ้าน พร้อมทั้งยังจะมีการก่อสร้างถนนสัญจรสองฝั่งคลองเเพื่อเพิ่มความสะดวกสบายในการสัญจร และอาจจะมีการพิจารณาออกแบบถนนให้มีทางจักรยาน  ปรับภูมิทัศน์ให้มีความสวยงาม สำหรับออกกำลังกายและพักผ่อน รวมทั้งยังจะเป็นแหล่งท่องเที่ยวแห่งใหม่ของจังหวัดอีกด้วย ทั้งนี้ รองนายกรัฐมนตรีได้มอบเงินค่าเวนคืนที่ดินให้กับประชาชนในพื้นที่ดำเนินโครงการ จำนวน 13 ราย
ช่วงบ่าย รองนายกรัฐมนตรีและคณะได้เดินทางไปติดตามการเตรียมการป้องกันน้ำหลากในพื้นที่ลุ่มต่ำบางบาล ณ หมู่ 1 ต.บ้านแพน อ. เสนา จ. พระนครศรีอยุธยา พร้อมรับฟังบรรยาสรุปจากหน่วยงานที่เกี่ยวข้อง อาทิ  การติดตามและประเมินผลการบริหารจัดการทรัพยากรน้ำในลุ่มน้ำเจ้าพระยา ตอนล่าง โดย เลขาธิการ สทนช.  การบริหารจัดการน้ำในพื้นที่ลุ่มต่ำลุ่มน้ำเจ้าพระยาตอนล่าง โดย อธิบดีกรมชลประทาน  ตลอดจนภาพรวมการดำเนินการเตรียมการรับมือ  ป้องกันน้ำหลากในฤดูฝนปี 61 และแนวทางการป้องกันผลกระทบให้กับประชาชนในพื้นที่ โดย ผู้ว่าราชการจังหวัดพระนครศรีอยุธยา
ต่อจากนั้น รองนายกรัฐมนตรี ได้พบปะทักทายประชาชนในพื้นที่ว่า ที่มาวันนี้ เพื่อต้องการขับเคลื่อนโครงการสำคัญ ๆ ให้แล้วเสร็จภายในปี 2562  โดยเฉพาะโครงการคลองระบายน้ำ บางบาล-บางไทร ซึ่งเป็น 1 ใน 9 โครงการ ได้นำศาสตร์พระราชามาขยายผล เพื่อแก้ปัญหาน้ำให้เห็นผลเป็นรูปธรรม พร้อมน้อมนำหลัก การทรงงานในพระบาทสมเด็จพระเจ้าอยู่หัว รัชกาลที่ 9 “การเข้าใจ เข้าถง พัฒนา” มาเป็นแนวทางในการดำเนินโครงการ เพื่อลดผลกระทบที่จะเกิดขึ้นให้น้อยที่สุด โดยการบูรณาการหน่วยงานทุกภาคส่วนมาร่วมกันขับเคลื่อนโครงการ ฯ ซึ่งได้รับความร่วมมือจากหน่วยงานที่เกี่ยวข้อง และประชาชนในพื้นที่เป็นอย่างดียิ่ง  ก่อนเดินทางกลับ รองนายกรัฐมนตรีได้มอบเวชภัณฑ์ชนิดยาสามัญประจำบ้านให้กับประชาชนด้วย
……………………………………………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14150