รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมหารือ “แนวทางการจัดตั้งหน่วยงานกลางส่งเสริม SMEs อย่างครบวงจร”


วันพฤหัสบดีที่ 9 สิงหาคม 2561
167
รมว.ดิจิทัลฯ ร่วมหารือ “แนวทางการจัดตั้งหน่วยงานกลางส่งเสริม SMEs อย่างครบวงจร”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมประชุมหารือกับคณะกรรมาธิการวิสามัญพิจารณาศึกษาการจัดตั้งหน่วยงานเพื่อบริหารการส่งเสริมวิสาหกิจขนาดกลาง ขนาดเล็ก และขนาดย่อย สภานิติบัญญัติแห่งชาติ เรื่อง “แนวทางการจัดตั้งหน่วยงานกลางเพื่อทำหน้าที่ให้บริการและติดต่อประสานเชื่อมโยงหน่วยงานต่างๆที่เกี่ยวข้องกับการส่งเสริม SMEs อย่างครบวงจร” โดยในการสนับสนุนผู้ประกอบการ SMEs ของกระทรวงดิจิทัลฯ ภายใต้แผนพัฒนาดิจิทัลเพื่อเศรษฐกิจและสังคม ยุทธศาสตร์การขับเคลื่อนเศรษฐกิจด้วยเทคโนโลยีดิจิทัล มีเป้าหมายเพื่อเพิ่มขีดความสามารถในการแข่งขันของผู้ประกอบการไทย เพิ่มสัดส่วนของธุรกิจ SMEs ไทย ทั้งในภาคการเกษตร อุตสาหกรรม และบริการ ให้สามารถแข่งขันได้ทั้งในระดับภูมิภาคและระดับโลก รวมถึงการเพิ่มอันดับของดัชนีการใช้นวัตกรรมและความเชี่ยวชาญในการใช้เทคโนโลยีภายใต้ Global Competitiveness Index ของประเทศ เพิ่มสัดส่วนมูลค่าเพิ่มของอุตสาหกรรมเทคโนโลยีดิจิทัลต่อ GDP ไม่น้อยกว่าร้อยละ 25 ตลอดจนผลักดันให้ประเทศไทยเป็นหนึ่งในผู้นำอุตสาหกรรมดิจิทัลของภูมิภาค ซึ่งกระทรวงฯ จะดำเนินการสนับสนุนผู้ประกอบการ SMEs ทั้งในเชิงนโยบายและแผน มาตรการสนับสนุนทุน ด้านแผนงานและโครงการที่เกี่ยวข้อง รวมทั้งสร้างสภาพแวดล้อม แรงจูงใจ และให้ความรู้ โดยใช้แผนงาน/โครงการต่างๆ ของหน่วยงานในสังกัดกระทรวงฯ เข้าไปสนับสนุนยกระดับขีดความสามารถในการแข่งขันของผู้ประกอบการ SMEs และส่งเสริมให้เศรษฐกิจไทยเข้มแข็ง เมื่อวันที่ 8 สิงหาคม 2561 ณ สำนักงานพัฒนาธุรกรรมทางอิเล็กทรอนิกส์ (องค์การมหาชน) อาคารเดอะ ไนน์ ทาวเวอร์ แกรนด์ พระรามเก้า ถนนพระราม 9 เขตห้วยขวาง กรุงเทพฯ
*********************

ที่มา : http://www.thaigov.go.th/news/contents/details/14474