รัฐบาลไทย-ข่าวทำเนียบรัฐบาล-พม. ร่วมประชุมทวิภาคีไทย - เมียนมา เร่งทบทวนความร่วมมือเพื่อขจัดการค้ามนุษย์ให้หมดสิ้นไป

วันพุธที่ 15 สิงหาคม 2561
พม. ร่วมประชุมทวิภาคีไทย - เมียนมา เร่งทบทวนความร่วมมือเพื่อขจัดการค้ามนุษย์ให้หมดสิ้นไป
พม. ร่วมประชุมทวิภาคีไทย - เมียนมา เร่งทบทวนความร่วมมือเพื่อขจัดการค้ามนุษย์ให้หมดสิ้นไป
เมื่อวันที่ 9 ส.ค. 61 สาธารณรัฐแห่งสหภาพเมียนมาเป็นเจ้าภาพจัดประชุมทวิภาคีไทย - เมียนมา เพื่อทบทวนบันทึก ความเข้าใจระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐแห่งสหภาพเมียนมาว่าด้วยความร่วมมือในการต่อต้านการค้ามนุษย์ ครั้งที่ 2 โดยมี นางสาวอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์ และ พลตำรวจจัตวา Myint Htoo (หมินท์ ฮทู) ผู้กำกับกองต่อต้านการค้ามนุษย์ กรมตำรวจสาธารณรัฐแห่งสหภาพเมียนมา กระทรวงมหาดไทย เป็นหัวหน้าคณะของรัฐบาลทั้งสองประเทศ เข้าร่วมการประชุมเจรจาในบันทึกความเข้าใจระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐแห่งสหภาพเมียนมาว่าด้วยความร่วมมือในการต่อต้านการค้ามนุษย์ ณ กรุงย่างกุ้ง สาธารณรัฐแห่งสหภาพเมียนมา
ประเทศไทยและเมียนมาได้มีการลงนามในบันทึกความเข้าใจระหว่างรัฐบาลแห่งราชอาณาจักรไทยกับรัฐบาลแห่ง สาธารณรัฐแห่งสหภาพเมียนมาว่าด้วย ความร่วมมือในการต่อต้านการค้ามนุษย์ฉบับแรก เมื่อวันที่ 24 เมษายน 2552 ต่อมาสถานการณ์การค้ามนุษย์มีการเปลี่ยนแปลง ทำให้ทั้งสองประเทศเห็นพ้องในการทบทวนบันทึกความเข้าใจ ดังกล่าว เพื่อให้ สอดคล้องกับสถานการณ์การค้ามนุษย์ในปัจจุบัน โดยที่ผ่านมา มีการจัดประชุมแล้ว 1 ครั้ง เพื่อทบทวนบันทึกความเข้าใจฯ ซึ่งประเทศไทยเป็นเจ้าภาพจัดการประชุม ณ จังหวัดเชียงราย โดยได้ข้อสรุปในประเด็นเรื่องการกำหนดขอบเขตของร่างบันทึก ความเข้าใจฯ คำนิยามคำศัพท์ที่เกี่ยวกับการดำเนินงานการต่อต้านการค้ามนุษย์ด้านการคุ้มครองผู้เสียหายจากการค้ามนุษย์ ความร่วมมือในการปราบปรามการค้ามนุษย์ การส่งกลับ – การคืนสู่สังคม การปฏิบัติการร่วม และการรักษาความลับของผู้เสียหาย จากการค้ามนุษย์ รวมทั้งข้อตกลงท้ายบันทึกความเข้าใจฯ
สำหรับสาระสำคัญของบันทึกความเข้าใจดังกล่าว แบ่งออกเป็น 5 ด้านหลัก ประกอบด้วย 1) ด้านการป้องกัน 2) การคุ้มครองผู้เสียหายจากการค้ามนุษย์ 3) ความร่วมมือในการปราบปรามการค้ามนุษย์ 4) การส่งกลับ และ 5) การคืนสู่สังคม ทั้งนี้ ปัญหาการค้ามนุษย์ไม่สามารถแก้ไขได้เพียงประเทศใดประเทศหนึ่ง ทั้งประเทศไทยและเมียนมาได้ตระหนักและเล็งเห็นถึงความสำคัญของการบูรณาการความร่วมมือร่วมกันในการจัดทำบันทึกความเข้าใจฯ เพื่อ ช่วยให้การดำเนินงานด้านการป้องกัน การคุ้มครองผู้เสียหายจากการค้ามนุษย์ การปราบปรามการค้ามนุษย์ และ การส่งกลับและการคืนสู่สังคม อย่างมีประสิทธิภาพและเกิดประโยชน์สูงสุดแก่ประชาชนของทั้งสองประเทศ ทั้งนี้ การเจรจาบันทึกความเข้าใจฯ ฉบับใหม่นี้ เป็นการแสดงเจตนารมณ์ร่วมกันของทั้งสองประเทศสำหรับกลไก ความร่วมมือกันในการป้องกัน ปราบปราม และขจัดการค้ามนุษย์ให้หมดสิ้นไป และหลังจากนี้ ทั้งสองประเทศจะได้มีการลงนามในบันทึกความเข้าใจฯ ร่วมกันต่อไป เพื่อแก้ปัญหาการค้ามนุษย์อย่างเป็นรูปธรรมในระยะยาวต่อไป

ที่มา : http://www.thaigov.go.th/news/contents/details/14628
