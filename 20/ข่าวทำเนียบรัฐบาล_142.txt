รัฐบาลไทย-ข่าวทำเนียบรัฐบาล-นายเฉิน เฟิ่นเจี้ยน (Mr. Chen Fenjian) ประธานบริษัท China Railway Construction Corporation จำกัด เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี

วันพฤหัสบดีที่ 23 สิงหาคม 2561
นายเฉิน เฟิ่นเจี้ยน (Mr. Chen Fenjian) ประธานบริษัท China Railway Construction Corporation จำกัด เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี
นายเฉิน เฟิ่นเจี้ยน (Mr. Chen Fenjian) ประธานบริษัท China Railway Construction Corporation จำกัด เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี เพื่อหารือเกี่ยวกับโอกาสการค้าการลงทุนระหว่างไทยและจีน
วันนี้ (พฤหัสบดี 23 ส.ค. 2561) เวลา 14.00 น. นายเฉิน เฟิ่นเจี้ยน (Mr. Chen Fenjian) ประธานบริษัท China Railway Construction Corporation จำกัด เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญของการหารือ ดังนี้
รองนายกรัฐมนตรีกล่าวต้อนรับประธานบริษัท China Railway Construction Corporation (CRCC) จำกัด รัฐวิสาหกิจด้านวิศวกรรมการก่อสร้างขนาดใหญ่ของจีน ซึ่งเป็นบริษัทก่อสร้างขนาดใหญ่และมีอิทธิพลมากที่สุดระดับโลก อันดับที่ 58 ของ Fortune Global 500 ประจำปี 2561 และเป็นบริษัทที่มีการลงทุนในต่างประเทศหลายประเทศ และขอบคุณที่บริษัท CRCC ให้ความสนใจการลงทุนในประเทศไทย
รองนายกรัฐมนตรีได้กล่าวถึงยุทธศาสตร์การพัฒนาพื้นที่ภาคใต้ของไทย ซึ่งมีความโดดเด่นและศักยภาพสูง ทั้งการประมง การท่องเที่ยวทางทะเล และยังมีความหลากหลายของสินค้าเกษตรและผลไม้ โดยรัฐบาลได้วางแนวทางการพัฒนาโครงการก่อสร้างท่าเทียบเรืออเนกประสงค์เชื่อม โครงการระเบียงเศรษฐกิจภาคใต้ (SEC) กับ โครงการพัฒนาระเบียงเศรษฐกิจพิเศษภาคตะวันออก (EEC) รวมทั้งการก่อสร้างถนนและระบบรางจากจังหวัดชุมพร - ระนอง เชื่อมต่อกับกลุ่มประเทศความริเริ่มแห่งอ่าวเบงกอล (BIMSTEC) ขณะเดียวกัน รัฐบาลไทยมีโครงการและการพัฒนาอีกหลายโครงการ ที่จะเป็นช่องทางให้เอกชนจีนเข้ามาร่วมลงทุนด้วย  ทั้งนี้ ประธานบริษัท CRCC กล่าวว่า ได้ทำการศึกษาเกี่ยวกับลักษณะภูมิศาสตร์ทางภาคใต้ และเห็นพ้องด้วยว่าท่าเรือของไทยอยู่ในจุดภูมิศาสตร์ที่ดีและมีศักยภาพสูง
โอกาสนี้ ทั้งสองฝ่ายเห็นว่าไทยและจีนมีความสัมพันธ์ระหว่างกันที่ดีเยี่ยม และเห็นควรเปิดช่องทางที่จะกระชับ พัฒนาความร่วมมือระหว่างกันอย่างครอบคลุมในทุกมิติ ซึ่งรองนายกรัฐมนตรีจะได้มอบหมายให้กระทรวงคมนาคม และสำนักงานคณะกรรมการส่งเสริมการลงทุน เป็นผู้ประสานงาน ดูแลอำนวยความสะดวก เพื่อส่งเสริมการค้าการลงทุนระหว่างกันต่อไป

ที่มา : http://www.thaigov.go.th/news/contents/details/14857
