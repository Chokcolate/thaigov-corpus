รัฐบาลไทย-ข่าวทำเนียบรัฐบาล-รอง นรม. และ รมว.กห. ขอขอบคุณและเป็นกำลังใจให้ข้าราชการในพื้นที่นำ้ท่วม ที่เกาะติดให้การช่วยเหลือประชาชนอย่างต่อเนื่อง ย้ำให้ร่วมเป็นกำลังใจประชาชนอย่าให้ถูกตัดขาด

วันอังคารที่ 14 สิงหาคม 2561
รอง นรม. และ รมว.กห. ขอขอบคุณและเป็นกำลังใจให้ข้าราชการในพื้นที่นำ้ท่วม ที่เกาะติดให้การช่วยเหลือประชาชนอย่างต่อเนื่อง ย้ำให้ร่วมเป็นกำลังใจประชาชนอย่าให้ถูกตัดขาด
พล.อ.ประวิตร วงษ์สุวรรณ รอง นรม. และ รมว.กห. ได้แสดงความขอบคุณและเป็นกำลังใจให้กับข้าราชการทหาร ตำรวจและฝ่ายปกครองในแต่ละพื้นที่ ที่ร่วมกันทำหน้าที่ให้ความช่วยเหลือประชาชน
ที่ได้รับผลกระทบจากสถานการณ์อุทกภัยในพื้นที่ 31 จังหวัดทั่วประเทศ จำนวนถึง 48,947 ครัวเรือน อย่างต่อเนื่องที่ผ่านมา
โดยขอให้ทุกเหล่าทัพ กำชับหน่วยทหารในพื้นที่ ให้ติดตามสภาพอากาศและสถานการณ์น้ำในพื้นที่เสี่ยงอย่างใกล้ชิด โดยเฉพาะในพื้นที่ภาคอีสาน ภาคใต้ตอนบน จำนวน 9 จังหวัด ที่ยังคงมีสถานการณ์น้ำท่วม  ขอให้พยามร่วมเป็นกำลังใจและเข้าไปช่วยเหลือบรรเทาทุกข์ขั้นต้นแก่ประชาชนที่เดือดร้อนให้ทั่วถึงและต่อเนื่อง โดยอย่าให้ถูกตัดขาด ทั้งเสบียงอาหารและเวชภัณฑ์. สำหรับจังหวัดที่สถานการณ์คลี่คลายแล้ว ขอให้ดำรงความต่อเนื่องในการสนับสนุนศูนย์ป้องกันและบรรเทาสาธารณภัยจังหวัด ในการช่วยเหลือฟื้นฟูบ้านเรือนราษฎร เส้นทางคมนาคมและระบบสาธารณูปโภคในพื้นที่  เพื่อให้ประชาชนสามารถกลับมาใช้ชีวิตปกติโดยเร็ว
ซึ่งขณะนี้หน่วยทหารทุกเหล่าทัพในแต่ละพื้นที่ 31 จว.ทั่วประเทศ ยังทำงานร่วมกับ ศบภ.จว. ในการคงความต่อเนื่องให้การช่วยเหลือบรรเทาทุกข์แก่ประชาชนที่ได้รับความเดือดร้อน โดยสนับสนุนและร่วมกันติดตั้งเครื่องสูบน้ำ เรือผลักดันนำ้และใช้เครื่องจักรเปิดเส้นทางเร่งระบายนำ้  การจัดทำแนวกั้นน้ำ การนำเรือท้องแบบสนับสนุนถุงยังชีพ  การจัดยานพาหนะสนับสนุนการสัญจร การใช้เครื่องมือช่างเปิดเส้นทางคมนาคม การจัดชุดแพทย์สนามเคลื่อนที่ การสนับสนุนกำลังพลขนย้ายผู้สูงอายุและสิ่งของขึ้นที่สูง รวมทั้งการสนับสนุนรถครัวสนามและรถประปาสนาม เป็นต้น  โดยทหารยังคงสนับสนุนอยู่ในพื้นที่จนกว่าสถานการณ์อุทกภัยจะคลี่คลาย

ที่มา : http://www.thaigov.go.th/news/contents/details/14573
