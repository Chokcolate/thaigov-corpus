รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดีและบริษัทหลักทรัพย์จัดการกองทุน จำนวน ๒๘ แห่ง ร่วมลงนามบันทึกความตกลงการรับ-ส่งข้อมูลบุคคลที่ศาลมีคำสั่งพิทักษ์ทรัพย์ทางอิเล็กทรอนิกส์

วันอังคารที่ 28 สิงหาคม 2561
กระทรวงยุติธรรม โดยกรมบังคับคดีและบริษัทหลักทรัพย์จัดการกองทุน จำนวน ๒๘ แห่ง ร่วมลงนามบันทึกความตกลงการรับ-ส่งข้อมูลบุคคลที่ศาลมีคำสั่งพิทักษ์ทรัพย์ทางอิเล็กทรอนิกส์
กรมบังคับคดีและบริษัทหลักทรัพย์จัดการกองทุน จำนวน ๒๘ แห่ง ร่วมลงนามบันทึกความตกลงการรับ-ส่งข้อมูลบุคคลที่ศาลมีคำสั่งพิทักษ์ทรัพย์ทางอิเล็กทรอนิกส์
เมื่อวันจันทร์ที่ ๒๗ สิงหาคม ๒๕๖๑ เวลา ๑๔.๐๐ น. กรมบังคับคดีร่วมกับบริษัทหลักทรัพย์จัดการกองทุน  ลงนามบันทึกความตกลงการรับ-ส่งข้อมูลทางอิเล็กทรอนิกส์ โดยมีนางสาวรื่นวดี สุวรรณมงคล อธิบดีกรมบังคับคดี นางวรวรรณ ธาราภูมิ ประธานกิตติมศักดิ์สมาคมบริษัทจัดการลงทุน นายวศิน วณิชย์วรานันต์ นายกสมาคมบริษัทจัดการลงทุน และผู้แทนบริษัทหลักทรัพย์จัดการกองทุน จำนวน ๒๘ แห่ง ที่เป็นสมาชิกของสมาคมบริษัทจัดการลงทุน ร่วมลงนามบันทึกความตกลงการรับ-ส่งข้อมูลทางอิเล็กทรอนิกส์ ณ ห้องประชุม ชั้น ๙ อาคารกรมบังคับคดี
นางสาวรื่นวดี สุวรรณมงคล  อธิบดีกรมบังคับคดี กล่าวว่า ความร่วมมือระหว่างกรมบังคับคดี และสมาคมบริษัทจัดการลงทุน เป็นการเพิ่มประสิทธิภาพในการรวบรวมทรัพย์สินของเจ้าพนักงานพิทักษ์ทรัพย์ สร้างความเชื่อมั่นในการลงทุน และส่งเสริมเศรษฐกิจของประเทศในภาพรวม ป้องกันความเสียหายที่อาจเกิดขึ้นกับบรรดาเจ้าหนี้ในคดีล้มละลาย และประชาชนทั่วไปจากการจำหน่าย จ่ายโอนทรัพย์สินของบุคคลที่ถูกศาลมีคำสั่งพิทักษ์ทรัพย์ และเป็นการลดขั้นตอนการปฏิบัติงาน การส่งข้อมูลผ่านระบบอิเล็กทรอนิกส์ จะช่วยลดขั้นตอนการปฏิบัติงาน มีความสะดวกรวดเร็ว ลดการใช้เอกสาร และเป็นการบูรณาการ และสร้างสรรค์นวัตกรรมร่วมกันระหว่างหน่วยงานภาครัฐ และเอกชน การลงนามบันทึกความตกลงการรับ - ส่งข้อมูลทางอิเล็กทรอนิกส์ในครั้งนี้ จะได้ร่วมกันกำหนดรายละเอียด คุณลักษณะเฉพาะของระบบคอมพิวเตอร์ และรูปแบบข้อมูลที่รับ-ส่ง ระบบงานที่เกี่ยวข้อง การจัดให้มีการควบคุมภายใน การจำกัดสิทธิการเข้าถึงข้อมูลระบบคอมพิวเตอร์ การรักษาข้อมูลที่ได้รับระหว่างกันเป็นความลับ นอกจากนี้ได้ร่วมกันกำหนดพิธีปฏิบัติเกี่ยวกับการรับ-ส่งข้อมูลระหว่างกัน เพื่อการปฏิบัติงานร่วมกันอย่างมีประสิทธิภาพมากยิ่งขึ้น

ที่มา : http://www.thaigov.go.th/news/contents/details/14954
