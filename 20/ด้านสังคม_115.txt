รัฐบาลไทย-ข่าวทำเนียบรัฐบาล-พม. เร่งช่วยเหลือเด็กหญิงวัย 10 ขวบ ต้องรับภาระดูแลน้องอีก 3 คน อาศัยอยู่กันตามลำพัง ที่ จ.เพชรบูรณ์ และหญิงวัย 42 ปี พิการขาด้วนและตาบอด อาศัยเพียงลำพังในบ้านสภาพเก่าใกล้ผุพัง ที่

วันพฤหัสบดีที่ 23 สิงหาคม 2561
พม. เร่งช่วยเหลือเด็กหญิงวัย 10 ขวบ ต้องรับภาระดูแลน้องอีก 3 คน อาศัยอยู่กันตามลำพัง ที่ จ.เพชรบูรณ์ และหญิงวัย 42 ปี พิการขาด้วนและตาบอด อาศัยเพียงลำพังในบ้านสภาพเก่าใกล้ผุพัง ที่
พม. เร่งช่วยเหลือเด็กหญิงวัย 10 ขวบ ต้องรับภาระดูแลน้องอีก 3 คน อาศัยอยู่กันตามลำพัง ที่ จ.เพชรบูรณ์ และหญิงวัย 42 ปี พิการขาด้วนและตาบอด อาศัยเพียงลำพังในบ้านสภาพเก่าใกล้ผุพัง ที่ จ.อ่างทอง
วันนี้ (23 ส.ค.61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 114/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเด็กหญิงวัย 10 ขวบ นักเรียนชั้น ป.4 ต้องรับภาระดูแลน้องอีก 3 คน อายุ 3 ขวบ , 1 ขวบ และ 1 เดือน ซึ่งทำให้ต้องขาดเรียนบ่อยครั้ง เพื่ออยู่ดูแลน้องๆ เนื่องจากผู้เป็นพ่อต้องไปทำงานรับจ้าง ไม่ค่อยได้กลับบ้าน ทำให้ทั้ง 4 ชีวิต ต้องอาศัยอยู่เพียงลำพังในบ้านสภาพเก่าทรุดโทรม ที่จังหวัดเพชรบูรณ์ นั้น ได้กำชับให้พัฒนาสังคมและความมั่นคงของมนุษย์จังหวัดเพชรบูรณ์ (พมจ.เพชรบูรณ์) พร้อมทีม One Home เร่งลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กที่กำลังศึกษาอย่างต่อเนื่องในระยะยาว และดูแลเรื่องการปรับปรุงสภาพที่อยู่อาศัย ให้มั่นคง แข็งแรง และถูกสุขลักษณะ รวมถึงให้คำปรึกษาแนะนำในเรื่องสวัสดิการสังคม และการลงทะเบียนเพื่อขอรับสิทธิ์เงินอุดหนุนเพื่อการเลี้ยงดูเด็กแรกเกิด เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดี ทั้งนี้ กระทรวง พม. มีบ้านพักเด็กและครอบครัวจังหวัดเพชรบูรณ์ พร้อมให้ความช่วยเหลือดูแลและคุ้มครอง สวัสดิภาพตามพระราชบัญญัติคุ้มครองเด็ก พ.ศ.2546
อีกกรณีหญิงวัย 42 ปี พิการขาด้วนและตาบอด อาศัยอยู่เพียงลำพังในบ้านสภาพเก่าทรุดโทรมใกล้ผุพัง อาศัย เพื่อนบ้านช่วยดูแลและแบ่งปันอาหารให้กินประทังชีวิต ที่จังหวัดอ่างทอง นั้น ได้กำชับให้พัฒนาสังคมและความมั่นคง ของมนุษย์จังหวัดอ่างทอง (พมจ.อ่างทอง) พร้อมทีม One Home เร่งลงพื้นที่เพื่อตรวจสอบข้อเท็จจริง และประเมิน   ทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอย่างใกล้ชิด และดูแลเรื่องการปรับปรุงสภาพที่อยู่อาศัยให้มั่นคง แข็งแรง และถูกสุขลักษณะ เหมาะสมกับการใช้ชีวิตของคนพิการ พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม อีกทั้งให้คำแนะนำเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงรายหนึ่งรับภาระดูแลสามี อดีตเป็นอาสาสมัคร อปพร. ประสบอุบัติเหตุแก๊สรั่ว ได้รับบาดเจ็บสาหัส และต้องดูแลลูกชายที่ป่วยเป็นเชื้อราขึ้นสมอง ที่จังหวัดระนอง นั้น ทางทีม One Home ได้ลงพื้นที่เยี่ยมบ้าน มอบเงินสงเคราะห์ผู้มีรายได้น้อย มอบถุงยังชีพ ดำเนินการทำบัตรคนพิการ จัดรถรับ-ส่งไปรักษาพยาบาล จัดหางานให้กับภรรยา พร้อมหารือแนวทางการช่วยเหลือในระยะยาว และ 2) กรณีหญิงรายหนึ่ง รับภาระดูแลลูกชายวัย 3 ขวบ ที่ประสบอุบัติเหตุถูกน้ำมันเดือดราดทั้งตัว ได้รับบาดเจ็บสาหัส อีกทั้งต้องรับภาระเลี้ยงดูลูกอีก 4 คน และกำลังตั้งครรภ์ 6 เดือน ที่จังหวัดยะลา นั้น ทางทีม One Home ได้ลงพื้นที่เยี่ยมให้กำลัง พร้อมให้ค้ำปรึกษาแนะนำเกี่ยวกับการลงทะเบียนโครงการเงินอุดหนุนเด็กแรกเกิด มอบสิ่งของเครื่องใช้ที่จำเป็น พร้อมหารือแนวทางให้ความช่วยเหลือเงินสงเคราะห์ครอบครัวผู้ประสบปัญหากรณีฉุกเฉิน อีกทั้ง ให้คำปรึกษาแนะนำการเลี้ยงดูบุตรของแม่เลี้ยงเดี่ยว และแนะนำส่งเสริมด้านอาชีพ
ทั้งนี้ หากประชาชนที่ประสบปัญหา และต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมให้ความช่วยเหลืออย่างเต็มที่ตามภารกิจ

ที่มา : http://www.thaigov.go.th/news/contents/details/14854
