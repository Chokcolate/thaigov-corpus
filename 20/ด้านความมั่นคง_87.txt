รัฐบาลไทย-ข่าวทำเนียบรัฐบาล-ก.แรงงาน แถลงจัดงานมอบรางวัล Thailand Labour Management Award 2018

วันพุธที่ 15 สิงหาคม 2561
ก.แรงงาน แถลงจัดงานมอบรางวัล Thailand Labour Management Award 2018
รมว. แรงงาน แถลงข่าวการจัดงาน Thailand Labour Management Award 2018 ชูต้นแบบสถานประกอบกิจการที่ดีสอดคล้องกฎหมายและมาตรฐานสากล มุ่งยกระดับการดูแลลูกจ้างอย่างเป็นธรรมและปลอดภัย พร้อมเข้ารับถ้วยรางวัลพระราชทานฯ 23 สิงหาคม 2561 ณ อิมแพคเมืองทองธานี
พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน แถลงข่าวการจัดงาน “Thailand Labour Management Excellence Award 2018” ว่า กระทรวงแรงงานสนับสนุนให้สถานประกอบกิจการมีระบบบริหารจัดการด้านแรงงานที่ดี สอดคล้องกับกฎหมายและมาตรฐานสากลด้วยการส่งเสริมให้จัดทำมาตรฐานแรงงานไทย มีระบบบริหารจัดการด้านแรงงานสัมพันธ์และสวัสดิการแรงงาน รวมถึงการบริหารจัดการด้านความปลอดภัย อาชีวอนามัย และสภาพแวดล้อมในการทำงาน เพื่อให้ลูกจ้างได้รับสภาพการจ้างงานที่เป็นธรรม มีความปลอดภัยในการทำงาน มีระบบแรงงานสัมพันธ์ที่ดี มีสวัสดิการที่เหมาะสม ดังนั้น กระทรวงแรงงานจึงได้จัดให้มีการมอบรางวัล Thailand Labour Management Excellence Award 2018 ขึ้น ซึ่งในปีนี้จัดขึ้นเป็นปีที่ 2 โดยจะมอบรางวัลให้แก่สถานประกอบกิจการที่มีการบริหารจัดการด้านแรงงานยอดเยี่ยม และสามารถดำเนินการได้ถูกต้องครบถ้วนทั้ง 3 ด้าน ตลอดจนธำรงรักษาได้ตามมาตรฐานเป็นระยะเวลานาน รวม 3 รางวัล แบ่งตามขนาดของสถานประกอบกิจการ สถานประกอบกิจการขนาดใหญ่ ได้แก่ บริษัท เอ็นเอ็มบี-มินีแบ ไทย จำกัด (โรงงานอยุธยา) ขนาดกลาง บริษัท เอ็นเอ็มบี-มินีแบ ไทย จำกัด (โรงงานโรจนะ) และขนาดเล็ก บริษัท ซันเด้น (ประเทศไทย) จำกัด เพื่อยกย่องเชิดชูเกียรติสถานประกอบกิจการที่มีการบริหารจัดการแรงงานที่ดีและเป็นแบบอย่างแก่สถานประกอบกิจการอื่นต่อไปซึ่งจะส่งผลให้ลูกจ้างมีคุณภาพชีวิตที่ดี มีประสิทธิภาพ     ในการทำงานและย่อมส่งผลดีต่อกิจการของนายจ้างด้วย สำหรับสถานประกอบกิจการที่ได้รับการคัดเลือกทั้ง 3 แห่ง จะเข้ารับถ้วยรางวัลพระราชทานจากสมเด็จพระเทพรัตนราชสุดาฯ สยามบรมราชกุมารี ในพิธีมอบรางวัล Thailand Labour Management Excellence Award 2018 ในวันพฤหัสบดีที่ 23 สิงหาคม 2561 ณ ศูนย์แสดงสินค้าและการประชุมอิมแพค เมืองทองธานี นนทบุรี
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน กล่าวเพิ่มเติมว่า สำหรับกิจกรรมภายในงาน นอกจากการรับถ้วยรางวัลพระราชทานฯ สถานประกอบกิจการที่มีการบริหารจัดการด้านแรงงานยอดเยี่ยมแล้วยังมีการมอบรางวัลแก่สถานประกอบกิจการที่เป็นแบบอย่างที่ดีในการพัฒนาการบริหารจัดการด้านแรงงานในแต่ละด้าน ได้แก่ สถานประกอบกิจการที่ธำรงรักษาระบบมาตรฐานแรงงานไทย จำนวน 57 รางวัล สถานประกอบกิจการดีเด่นด้านแรงงานสัมพันธ์และสวัสดิการแรงงาน 234 รางวัล และสถานประกอบกิจการต้นแบบดีเด่นด้านความปลอดภัย อาชีวอนามัยและสภาพแวดล้อมในการทำงาน ประจำปี 2561 ระดับประเทศจำนวน 187 รางวัล รวมทั้งสิ้น 478 รางวัล นอกจากนี้ยังมีการจัดนิทรรศการเทิดพระเกียรติสมเด็จพระเทพรัตนราชสุดาฯ สยามบรมราชกุมารี นิทรรศการผลงานของกระทรวงแรงงาน และนิทรรศการผลงานของสถานประกอบกิจการที่ได้รับรางวัล

ที่มา : http://www.thaigov.go.th/news/contents/details/14608
