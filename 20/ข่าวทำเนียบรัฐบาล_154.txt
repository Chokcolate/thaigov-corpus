รัฐบาลไทย-ข่าวทำเนียบรัฐบาล-รัฐบาลหนุนย้ายบ้านพักตุลาการไปอยู่ที่ใหม่ ย้ำทุกอย่างชัดเจน แต่ต้องใช้เวลา แนะผู้ชุมนุมทวงสัญญารื้อบ้านพัก  ทำความเข้าใจ

วันจันทร์ที่ 27 สิงหาคม 2561
รัฐบาลหนุนย้ายบ้านพักตุลาการไปอยู่ที่ใหม่ ย้ำทุกอย่างชัดเจน แต่ต้องใช้เวลา แนะผู้ชุมนุมทวงสัญญารื้อบ้านพัก  ทำความเข้าใจ
รัฐบาลหนุนย้ายบ้านพักตุลาการไปอยู่ที่ใหม่ ย้ำทุกอย่างชัดเจน แต่ต้องใช้เวลา แนะผู้ชุมนุมทวงสัญญารื้อบ้านพัก  ทำความเข้าใจ
วันที่ 27 สิงหาคม 2561 พลเอก ประยุทธ์ จันทร์โอชา นายกรัฐมนตรี กล่าวถึงการชุมนุมทวงสัญญาให้รื้อบ้านพักตุลาการเชิงดอยสุเทพ จ.เชียงใหม่ ของตัวแทนเครือข่ายด้านอนุรักษ์ป่าและสิ่งแวดล้อม ว่า
"เรื่องดังกล่าวมีความชัดเจนก่อนหน้านี้แล้วว่า ที่ประชุมคณะกรรมการบริหารศาลยุติธรรม (ก.บ.ศ.) มีมติมอบหมายให้สำนักงานศาลยุติธรรม ทำความตกลงขอใช้ที่ดินจากกรมวิชาการเกษตร บริเวณศูนย์วิจัยพืชสวนเชียงราย จ.เชียงราย เพื่อก่อสร้างอาคารที่ทำการศาลอุทธรณ์ภาค 5 พร้อมที่พักอาศัย และทำเรื่องของบประมาณจากรัฐบาลต่อไป"
ในส่วนของรัฐบาลไม่ขัดข้องในการให้พื้นที่สร้างอาคารและที่พักอาศัยใหม่ และพร้อมจัดสรรงบประมาณสนับสนุนตามที่ขอมาอย่างสมเหตุสมผล โดยให้เป็นหน้าที่ของส่วนราชการดำเนินการตามขั้นตอนโดยเร็ว
"นายกฯ เน้นย้ำว่า บุคลากรของศาลยุติธรรมที่เข้าพักอาศัยในพื้นที่เดิมแล้ว อาจให้อยู่ไปก่อน เพราะจำเป็นต้องทำงานและมีที่พักในบริเวณใกล้เคียง และเมื่ออาคารและที่พักอาศัย ณ สถานที่แห่งใหม่เสร็จเรียบร้อย ทุกคนก็จะต้องย้ายออกตามที่ทุกฝ่ายได้หารือตกลงกันไว้"
ทั้งนี้ นายกรัฐมนตรีขอให้ผู้ชุมนุมคิดทบทวน โดยควรมองทุกสิ่งอย่างรอบด้านและมีเหตุมีผล ซึ่งรัฐบาลยืนยันว่าที่ผ่านมาได้รับฟังเสียงของทุกคนและพยายามแก้ไขปัญหาอย่างดีที่สุด อย่างไรก็ตาม ข้อเรียกร้องบางอย่างจะต้องใช้เวลาจึงอยากให้ทุกคนเข้าใจ พร้อมกับเตือนสติว่าทุกคนมีสิทธิแสดงความคิดเห็นที่แตกต่างได้ ทั้งนี้หากการออกมาคัดค้านได้ดำเนินการตั้งแต่ก่อนเริ่มต้นโครงการก่อสร้าง ก็จะไม่ทำให้เรื่องยืดยาวหรือต้องสูญเสียงบประมาณของรัฐเช่นนี้

ที่มา : http://www.thaigov.go.th/news/contents/details/14926
