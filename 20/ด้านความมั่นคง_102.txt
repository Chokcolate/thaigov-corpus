รัฐบาลไทย-ข่าวทำเนียบรัฐบาล-ทส. ร่วมรณรงค์ลดใช้ถุงพลาสติกเกาะสมุย

วันจันทร์ที่ 20 สิงหาคม 2561
ทส. ร่วมรณรงค์ลดใช้ถุงพลาสติกเกาะสมุย
กระทรวงทรัพยากรธรรมชาติและสิ่งแวดล้อม ร่วมจัดกิจกรรม “ทำความดีด้วยหัวใจ ลดรับ ลดให้ ลดใช้ถุงพลาสติก” ลงพื้นที่ตลาดสดละไม เกาะสมุย รณรงค์ลดใช้พลาสติกและโฟม
ทส. ร่วมรณรงค์ลดใช้ถุงพลาสติกเกาะสมุย
กระทรวงทรัพยากรธรรมชาติและสิ่งแวดล้อม ร่วมจัดกิจกรรม “ทำความดีด้วยหัวใจ ลดรับ ลดให้ ลดใช้ถุงพลาสติก” ลงพื้นที่ตลาดสดละไม เกาะสมุย รณรงค์ลดใช้พลาสติกและโฟม
โดยเมื่อวันที่ 18 ส.ค. 2561 รัฐมนตรีว่าการกระทรวงทรัพยากรธรรมชาติและสิ่งแวดล้อม (พลเอก สุรศักดิ์ กาญจนรัตน์) นำคณะผู้บริหาร เจ้าหน้าที่ ร่วมเดินตลาดสดรณรงค์ในกิจกรรม “ทำความดีด้วยหัวใจ ลดรับ ลดให้ ลดใช้ถุงพลาสติก” พร้อมมอบถุงผ้าเพื่อใช้แทนถุงพลาสติกแก่ประชาชนและผู้ประกอบการร้านค้าในตลาดสดละไม เทศบาลนครเกาะสมุย อ.เกาะสมุย จ.สุราษฎร์ธานี โดยมีนายจตุพร บุรุษพัฒน์ อธิบดีกรมทรัพยากรทางทะเลและชายฝั่ง พร้อมด้วยนายวิชวุทย์ จินโต ผู้ว่าราชการจังหวัดสุราษฎร์ธานี นายโสภณ ทองดี รองอธิบดีกรมทรัพยากรทางทะเลและชายฝั่ง คณะผู้บริหาร และเจ้าหน้าที่ในสังกัด ทส. ตลอดจนหัวหน้าส่วนราชการ ผู้นำชุมชน และผู้ประกอบการร้านค้าภายในตลาด ร่วมให้การต้อนรับ
การจัดกิจกรรม ทำความดีด้วยหัวใจ ลดรับ ลดให้ ลดใช้ถุงพลาสติก” ณ ตลาดสดละไม เทศบาลนครเกาะสมุย ในครั้งนี้ เป็นไปตามมติคณะรัฐมนตรี เมื่อวันที่ 17 กรกฎาคม 2561 ให้กระทรวงทรัพยากรธรรมชาติและสิ่งแวดล้อม  และหน่วยงานที่เกี่ยวข้องร่วมกันรณรงค์ประชาสัมพันธ์ให้ทุกภาคส่วน บริษัทห้างร้าน หรือสถานประกอบการต่างๆ เข้ามามีส่วนร่วมในการลดใช้วัสดุที่ผลิตขึ้นจากพลาสติก เนื่องจากเป็นขยะตกค้างที่ย่อยสลายได้ยาก พร้อมทั้งกระตุ้นให้ผู้ซื้อสินค้านำถุงผ้ามาใส่สินค้าเอง โดยให้เร่งรัดการดำเนินการให้เป็นรูปธรรมโดยเร็ว กระทรวงทรัพยากรธรรมชาติและสิ่งแวดล้อม จึงได้สนองนโยบายของรัฐบาล พร้อมทั้งดำเนินการจัดกิจกรรมดังกล่าวขึ้น เพื่อลดปริมาณการใช้ถุงพลาสติกหูหิ้ว และกล่องโฟมในพื้นที่ตลาดสดทั่วประเทศ ตลอดจนเป็นการส่งเสริมการมีส่วนร่วมของหน่วยงานและประชาชนในการดำเนินการแก้ไขปัญหาถุงพลาสติกหูหิ้วและกล่องโฟมในพื้นที่ตลาดสด

ที่มา : http://www.thaigov.go.th/news/contents/details/14730
