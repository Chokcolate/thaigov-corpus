รัฐบาลไทย-ข่าวทำเนียบรัฐบาล-ประธานบริษัท China Railway Engineering Corporation จำกัด และคณะ เข้าเยี่ยมคารวะรองนายกรัฐมนตรี

วันพฤหัสบดีที่ 23 สิงหาคม 2561
ประธานบริษัท China Railway Engineering Corporation จำกัด และคณะ เข้าเยี่ยมคารวะรองนายกรัฐมนตรี
ประธานบริษัท China Railway Engineering Corporation จำกัด และคณะ เข้าเยี่ยมคารวะรองนายกรัฐมนตรี
วันนี้ (วันพฤหัสบดีที่ 23 ส.ค. 2561) เวลา 15.00 น. นายหลี่ ฉางจิ้น (Li Changjin) ประธานบริษัท China Railway Engineering Corporation จำกัด เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี เพื่อหารือเกี่ยวกับโอกาสการค้าการลงทุนระหว่างไทยและจีน ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญของการหารือ ดังนี้
รองนายกรัฐมนตรีกล่าวต้อนรับประธานบริษัท China Railway Engineering Corporation จำกัด ซึ่งเป็นบริษัทใหญ่ที่มีชื่อเสียงระดับโลก ได้รับการจัดอันดับจากนิตยสาร Fortune ประจำปี 2561 ให้อยู่ในอันดับที่ 58 ของบริษัทที่มีรายได้สูงสุด 500 บริษัท ทั่วโลก การมาเยือนไทยครั้งนี้จึงนับว่ามีความสำคัญและเป็นโอกาสที่ทั้งสองฝ่ายจะแสวงหาความร่วมมือให้มากยิ่งขึ้น เพราะประเทศไทยในอีก 4-5 ปี ข้างหน้า จะมีการลงทุนในโครงสร้างพื้นฐานอีกหลายโครงการ และประเทศไทยยังจะเชื่อมโยงโครงสร้างพื้นฐานไปยังประเทศเพื่อนบ้านของไทยด้วย ซึ่งโครงการเหล่านี้จะเป็นช่องทางให้เอกชนจีนเข้ามาร่วมลงทุน จึงขอให้ บริษัท China Railway Engineering Corporation จำกัด ติดตามข้อมูลจากสำนักงานคณะกรรมการส่งเสริมการลงทุนอย่างใกล้ชิด
ประธานบริษัท China Railway Engineering Corporation จำกัด กล่าวว่า การมาเยือนไทยครั้งนี้ นับเป็นโอกาสที่ดี ที่บริษัทฯ จะติดตามความคืบหน้าของโครงการก่อสร้างพื้นฐานต่าง ๆ ของไทย เพราะบริษัทฯ มีความสนใจที่จะลงทุนในโครงการต่าง ๆ ของไทย โดยเฉพาะทางด้านการออกแบบระบบรถไฟความเร็วสูง รวมทั้งสนใจที่จะจัดตั้งสำนักงานใหญ่ (Headquarters) ในไทยด้วย จึงหวังเป็นอย่างยิ่งว่าจะได้ร่วมมือกับไทยมากยิ่งขึ้นในอนาคต

ที่มา : http://www.thaigov.go.th/news/contents/details/14858
