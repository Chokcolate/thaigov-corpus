รัฐบาลไทย-ข่าวทำเนียบรัฐบาล-“ยุติธรรม” พัฒนาระบบงานอัตลักษณ์บุคคลของประเทศไทยตามมาตรฐานสากล

วันจันทร์ที่ 27 สิงหาคม 2561
“ยุติธรรม” พัฒนาระบบงานอัตลักษณ์บุคคลของประเทศไทยตามมาตรฐานสากล
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานในพิธีเปิดและปาฐกถาพิเศษในโครงการสัมมนาระดับชาติ
เรื่อง “อัตลักษณ์บุคคลกับกระบวนการยุติธรรมไทยและความมั่นคงของชาติ”
ในวันจันทร์ที่ ๒๗ สิงหาคม ๒๕๖๑ เวลา ๐๙.๓๐ น.
ณ ห้องประชุมวายุภักษ์ ๕-๖ ชั้น ๕ โรงแรมเซ็นทรา บาย เซ็นทารา
ศูนย์ราชการและคอนเวนชันเซ็นเตอร์ ถนนแจ้งวัฒนะ กรุงเทพฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานในพิธีเปิดและปาฐกถาพิเศษในโครงการสัมมนาระดับชาติ
เรื่อง “อัตลักษณ์บุคคลกับกระบวนการยุติธรรมไทยและความมั่นคงของชาติ”
เพื่อสร้างความรู้ และความเข้าใจเกี่ยวกับงานอัตลักษณ์บุคคลที่จะมีผลเกี่ยวข้องกับ
กระบวนการยุติธรรมไทยและความมั่นคงของชาติ ตลอดจนการเปลี่ยนแปลงของบริบทโลกที่เกี่ยวข้อง
รวมทั้งเพื่อเป็นเวทีให้ทุกภาคส่วนได้นำเสนอความคิดเห็นและวิพากษ์เชิงสร้างสรรค์
เกี่ยวกับการพัฒนาระบบงานอัตลักษณ์บุคคลของประเทศไทย
เพื่อให้การพัฒนาอัตลักษณ์บุคคลของประเทศไทยมีเอกภาพ และมีทิศทางในเชิงบูรณาการ
ที่เกิดจากการมีส่วนร่วมจากทุกภาคส่วนอย่างแท้จริง
โดยมีหน่วยงานภาครัฐ ภาคเอกชน ภาคประชาสังคม ผู้ที่มีส่วนได้ส่วนเสียและสื่อมวลชน เข้าร่วมฯ
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า ข้อมูลอัตลักษณ์บุคคลนั้น
เป็นประโยชน์ต่อการพิสูจน์ความเป็นตัวตนของแต่ละบุคคล โดยในปัจจุบันหลายหน่วยงานได้จัดเก็บ
ข้อมูลอัตลักษณ์บุคคลต่าง ๆ เพื่อสนองต่อบทบาทและภารกิจของแต่ละหน่วยงาน
อาทิ สำนักงานสภาความมั่นคงแห่งชาติ สำนักงานตำรวจแห่งชาติ กรมการปกครอง กระทรวงมหาดไทย
กรมการกงสุล กระทรวงต่างประเทศ กรมการจัดหางาน กระทรวงแรงงานและสวัสดิการ
กระทรวงดิจิทัลเพื่อเศรษฐกิจและสังคม และหน่วยงานในสังกัดกระทรวงยุติธรรม
ดังนั้น การจัดงานครั้งนี้จึงถือเป็นการพัฒนาระบบงานอัตลักษณ์บุคคลจากหน่วยงานที่เกี่ยวข้อง
ที่จะได้ร่วมกันขับเคลื่อนบูรณาการข้อมูลอัตลักษณ์บุคคลให้เกิดความชัดเจนและเป็นองค์รวม
ภายใต้ความตระหนักรู้และความเข้าใจร่วมกันอย่างถูกต้อง
อันจะเป็นประโยชน์ต่อกระบวนการยุติธรรมไทยและความมั่นคงของชาติต่อไป

ที่มา : http://www.thaigov.go.th/news/contents/details/14946
