รัฐบาลไทย-ข่าวทำเนียบรัฐบาล-นายกรัฐมนตรี เปิดงานและปาฐกถาพิเศษในงาน Thailand Industry Expo 2018

วันศุกร์ที่ 3 สิงหาคม 2561
นายกรัฐมนตรี เปิดงานและปาฐกถาพิเศษในงาน Thailand Industry Expo 2018
นายกรัฐมนตรี เป็นประธานเปิดงานและปาฐกถาพิเศษในงาน Thailand Industry Expo 2018   ภายใต้แนวคิด " Change to Shift"
วันนี้ (2 สิงหาคม 2561)  เวลา 15.30 น. ณ อาคารชาเลนเจอร์ 2-3 อิมแพ็ค เมืองทองธานี   พลเอก ประยุทธ์  จันทร์โอชา นายกรัฐมนตรี เป็นประธานเปิดงานและปาฐกถาพิเศษในงาน Thailand Industry Expo 2018   ภายใต้แนวคิด " Change to Shift" เพื่อแสดงศักยภาพและผลสำเร็จของภาคอุตสาหกรรมไทยในการเปลี่ยนไปสู่อุตสาหกรรม 4.0 ที่ส่งผลต่อการเพิ่มขีดความสามารถการแข่งขันในอนาคต  จัดโดยกระทรวงอุตสาหกรรม  โดยมีนายอุตตม  สาวนายน  รัฐมนตรีว่าการกระทรวงอุตสาหกรรม ผู้บริหารกระทรวง  องค์กรเอกชนขนาดใหญ่  ผู้ประกอบการ SMEs  วิสาหกิจชุมชน  ผู้ประกอบการธุรกิจ หน่วยงานเครือข่ายทั้งภาครัฐและภาคเอกชน พร้อมสื่อมวลชนเข้าร่วมงานเป็นจำนวนมาก
รัฐมนตรีว่าการกระทรวงอุตสาหกรรม กล่าวรายงานว่า   การจัดงาน Thailand Industry Expo 2018 ภายใต้แนวคิด “Change to SHIFT” เพื่อแสดงศักยภาพและผลสำเร็จของการเปลี่ยนไปสู่อุตสาหกรรม 4.0 มีวัตถุประสงค์เพื่อแสดงศักยภาพและผลสำเร็จของภาคอุตสาหกรรมไทยในการเปลี่ยนไปสู่อุตสาหกรรม 4.0 ที่ส่งผลต่อการเพิ่มขีดความสามารถการแข่งขันในอนาคต รวมทั้ง การนำเสนอนโยบายและเครื่องมือบริการของภาคประชารัฐในการส่งเสริมและพัฒนาผู้ประกอบการไทยให้ก้าวเข้าสู่ Thailand 4.0  โดยกระทรวงอุตสาหกรรมยังได้วางยุทธศาสตร์แนวทางการพัฒนาอุตสาหกรรม 4.0   ให้เป็นเข็มทิศนำทางและขับเคลื่อนการพัฒนาอุตสาหกรรมอย่างเป็นรูปธรรมใน 4 ประเด็นดังต่อไปนี้  1) การเพิ่มศักยภาพอุตสาหกรรมเป้าหมาย S Curve ของไทย 2) การพัฒนาระบบนิเวศอุตสาหกรรม 4.0 (Ecosystem) 3) การสร้างเครือข่ายและกลไกความร่วมมือเชิงยุทธศาสตร์ (Strategic Partnership) ทั้งในและระหว่างประเทศ  4) การพัฒนาทักษะและฝีมือแรงงานเพื่อเข้าสู่อุตสาหกรรม 4.0 นอกจากนี้ กระทรวงอุตสาหกรรมร่วมกับหน่วยงานภาครัฐ ภาคเอกชน สถาบันการศึกษา สถาบันการเงิน สถาบันวิจัย และองค์กรระหว่างประเทศได้บูรณาการการบริหารจัดการทรัพยากรของภาครัฐและภาคเอกชนร่วมกันให้เกิดประโยชน์สูงสุดต่อประเทศตามแนวนโยบายประชารัฐ เพื่อยกระดับอุตสาหกรรมของประเทศไปสู่อุตสาหกรรมที่มุ่งเน้นการขับเคลื่อนด้วยปัญญา และใช้วิทยาศาสตร์ เทคโนโลยี และนวัตกรรม เป็นเครื่องมือในการสร้างมูลค่าเพิ่ม และสร้างความได้เปรียบในการทำธุรกิจอีกด้วย
โอกาสนี้  นายกรัฐมนตรีกล่าวเปิดงานเปิดงานและปาฐกถาพิเศษว่า   รู้สึกยินดีที่ได้มาเปิดงาน Thailand Industry Expo 2018 ที่กระทรวงอุตสาหกรรมร่วมกับภาคีเครือข่ายพันธมิตรที่จัดขึ้นในวันนี้ ซึ่งแสดงถึงความก้าวหน้าทางเทคโนโลยี นวัตกรรม และศักยภาพของภาคอุตสาหกรรมไทยที่เป็นกลไกหลักในการขับเคลื่อนประเทศ เพื่อก้าวสู่การเป็น Thailand 4.0  ที่จะสอดคล้องกับอุตสาหกรรม 4.0 ตามนโยบายของรัฐบาลในการเพิ่มขีดความสามารถทางการแข่งขันของภาคอุตสาหกรรมไทย วันนี้เราทุกคนต้องร่วมกันพัฒนา Thailand 1.0  2.0 3.0  และ 4.0 ไป 5.0 ซึ่งต้องอาศัยความร่วมมือร่วมใจของคนไทยทุกภาคส่วนร่วมกันส่งเสริมและสนับสนุนไปสู่เป้าหมายเดียวกัน
นายกรัฐมนตรี กล่าวถึง ภาพรวมเศรษฐกิจของไทยสามารถฟื้นตัวได้อย่างต่อเนื่อง  สภาวะเศรษฐกิจของไทยในปี 2561  น่าจะขยายตัวได้ 4.2 – 4.7%   สูงกว่าที่คาดการณ์ไว้เมื่อต้นปีที่ 3.6 – 4.6% โดยที่การส่งออกยังเป็นตัวแปรสำคัญที่ทุกฝ่ายจะผลักดันเศรษฐกิจของประเทศ การลงทุนภาครัฐในโครงการขนาดใหญ่ต่างๆ ซึ่งรัฐบาลพยายามสร้างความสมดุลโดยมุ่งพัฒนาประเทศในทุกภาคส่วนอย่างทั่วถึง ทั้งการส่งเสริมพัฒนาภาคเกษตรซึ่งมีเกษตรกรอยู่เป็นจำนวนมากกว่า 20 ล้านคน ในขณะเดียวกันก็ต้องส่งเสริมพัฒนาภาคอุตสาหกรรมที่สร้างมูลค่าเพิ่มให้กับผลิตผลต่างๆ นอกจากนี้ ยังต้องดูแลกลุ่มวิสาหกิจขนาดกลางและขนาดย่อมกว่า  3 ล้านราย  ขณะเดียวกันรวมร้านค้าปลีกย่อย อีก 5 ล้านรายในวันนี้   ซึ่งเป็นวิสาหกิจส่วนใหญ่ของประเทศ  ดังนั้น ทุกภาคส่วนต้องดำรงอยู่ได้ เติบโต และแข็งแกร่งไปด้วยกัน อีกทั้ง จะต้องมีกระบวนการปฏิรูปประเทศและแผนยุทธศาสตร์ชาติ 20 ปี     ซึ่งเป็นเหมือนแผนที่นำทางในการก้าวเดินไปสู่เป้าหมายอย่างเป็นระบบและเป็นขั้นตอนในการปรับเปลี่ยนโครงสร้างเศรษฐกิจ ไปสู่เศรษฐกิจที่ขับเคลื่อนโดยองค์ความรู้ นวัตกรรมและเทคโนโลยีขั้นสูง  โดยเริ่มต้นที่ตนเองในการปฏิวัติความคิดและปฏิรูปตนเองก่อน
สำหรับการพัฒนายุคอุตสาหกรรม 4.0 ที่มุ่งเน้นเรื่องการพัฒนาความเชื่อมโยงของดิจิทัลกับอุปกรณ์ เครื่องจักร และแรงงานในระบบการผลิตผ่าน IoT การพัฒนาฐานข้อมูล Big Data/การใช้เทคโนโลยีสารสนเทศที่ทันสมัย เพื่อช่วยในการบริหารจัดการ รวมถึงการนำระบบอัตโนมัติเข้ามาช่วยในกระบวนการผลิต  ซึ่งวิสาหกิจขนาดใหญ่ วิสาหกิจขนาดกลางและขนาดย่อม ทั้งภาคการผลิต   ภาคการบริการ และภาคการค้า มีความจำเป็นที่จะต้องเริ่มปรับตัวเพื่อรองรับ การเปลี่ยนผ่านเข้าสู่โลกยุคดิจิทัลอย่างเต็มรูปแบบ  ซึ่งจะนำไปสู่การเปลี่ยนจากการเกษตรแบบดั้งเดิมไปสู่การเกษตรสมัยใหม่ที่เน้นการบริหารจัดการและเทคโนโลยี และมีเกษตรกรที่มีความคิดแบบผู้ประกอบการ การเป็น Smart Enterprises และ Startups ที่มีศักยภาพสูง   และการเปลี่ยนจากแรงงานทักษะต่ำไปสู่แรงงานที่มีความรู้ ความเชี่ยวชาญ   และทักษะเฉพาะทาง  ฉะนั้น  10 อุตสาหกรรมเป้าหมาย ที่จะช่วยให้ประเทศไทยเติบโตแบบก้าวกระโดดได้อีกครั้ง โดยอุตสาหกรรมเป้าหมายครอบคลุมทั้งกลุ่มอุตสาหกรรมเดิมที่มีศักยภาพ ได้แก่ ยานยนต์สมัยใหม่ อิเล็กทรอนิกส์อัจฉริยะ ท่องเที่ยวที่มีมูลค่าสูง ฯลฯ   ซึ่งวันนี้ได้สั่งการให้ปลัดกระทรวงทุกกระทรวงดูเรื่องการวิจัยและการพัฒนาผลงานต่าง ๆ ที่จะนำมาใช้ประโยชน์ได้จริง    ซึ่งรัฐบาลมองว่าอุตสาหกรรมเป้าหมายเหล่านี้ จะช่วยภาคอุตสาหกรรมของไทยมีอัตราการเติบโตเฉลี่ยไม่น้อยกว่าร้อยละ 4.5  ต่อปี มีการลงทุนเติบโตไม่ร้อยกว่าร้อยละ 10 และมีมูลค่าการส่งออกเติบโตไม่น้อยกว่าร้อยละ 8  ซึ่งจะเป็นอัตราการขยายตัวที่จะทำให้ประเทศไทยสามารถก้าวไปสู่การเป็นประเทศที่มีรายได้สูงได้ภายใน 20  ปี     สิ่งสำคัญที่สุด คือ การพัฒนาคน   ที่ต้องอาศัยความร่วมมือจากทุกภาคส่วนทั้งภาครัฐ ภาคเอกชน สถาบันการศึกษา ตลอดจนผู้ปกครอง ในการพัฒนาคนไทย เยาวชนไทย ให้มีทักษะความรู้ความสามารถ โดยเฉพาะการพัฒนาความสามารถด้านวิทยาศาสตร์  เทคโนโลยี และนวัตกรรม  เพื่อรองรับต่อการพัฒนาทางเศรษฐกิจของประเทศที่มุ่งไปสู่เทคโนโลยีและนวัตกรรม
นายกรัฐมนตรี กล่าวว่า การพัฒนาเขตเศรษฐกิจพิเศษนั้น รัฐบาลกำลังเร่งผลักดันระเบียงเศรษฐกิจภาคตะวันออก หรือ EEC ซึ่งครอบคลุม 10  อุตสาหกรรมเป้าหมาย ที่จะลงทุนพัฒนาพื้นที่ดังกล่าว คิดเป็นมูลค่าการลงทุนรวมจากทั้งภาครัฐและเอกชนประมาณ 1.5  ล้านล้านบาท ใน 5  ปีแรก แบ่งเป็นการลงทุนในเมืองใหม่ 4 แสนล้านบาท การลงทุนด้านอุตสาหกรรม 5 แสนล้านบาทและการลงทุนในโครงสร้างพื้นฐาน ได้แก่ สนามบินอู่ตะเภา การลงทุนเพื่อพัฒนาท่าเรือมาบตาพุดและแหลมฉบัง รวมถึงการลงทุนรถไฟความเร็วสูงและรถไฟรางคู่ เป็นต้น
หากเป็นไปตามแผนการพัฒนาพื้นที่ EEC ที่วางไว้จะก่อให้เกิดการพัฒนาอุตสาหกรรมในรูปแบบคลัสเตอร์ในพื้นที่ระเบียงเศรษฐกิจภาคตะวันออก  ซึ่งคาดว่าจะมีส่วนช่วยผลักดันให้เศรษฐกิจโตร้อยละ 5 ต่อปี เกิดการจ้างงานใหม่      กว่า 100,000 อัตรา/ปี ลดต้นทุนด้านโลจิสติกส์ 4 แสนล้านบาท/ปี มีนักท่องเที่ยวเพิ่มขึ้น 10 ล้านคน/ปี และได้ฐานภาษีใหม่ 1 แสนล้านบาท/ปีอีกด้วย
จากนั้น นายกรัฐมนตรีเดินเยี่ยมชมนิทรรศการภายในงาน Thailand Industry Expo 2018  ก่อนเดินทางกลับ
…………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14307
