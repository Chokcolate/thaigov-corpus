รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการบริหารกองทุนพัฒนาดิจิทัลเพื่อเศรษฐกิจและสังคม ครั้งที่ 4/2561

วันพฤหัสบดีที่ 23 สิงหาคม 2561
รอง นรม. พล.อ.อ.ประจินฯ เป็นประธานการประชุมคณะกรรมการบริหารกองทุนพัฒนาดิจิทัลเพื่อเศรษฐกิจและสังคม ครั้งที่ 4/2561
ผลการประชุมคณะกรรมการบริหารกองทุนพัฒนาดิจิทัลเพื่อเศรษฐกิจและสังคมฯ โดยที่ประชุมเห็นชอบในหลักการโครงการพัฒนาระบบบริหารจัดการกองทุนแบบ Real Time เพื่อช่วยในการปฏิบัติการของกองทุนและประเมินผลของโครงการต่าง ๆ ของกองทุนเป็นไปอย่างมีประสิทธิภาพ
วันนี้ (23 สิงหาคม 2561) เวลา 13.30 น. ณ ห้องประชุม 2503 ชั้น 5 ตึกบัญชาการ 2 ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการบริหารกองทุนพัฒนาดิจิทัลเพื่อเศรษฐกิจและสังคม ครั้งที่ 4/2561 สรุปสาระสำคัญ ดังนี้
ที่ประชุมมีมติเห็นชอบในหลักการประมาณการรายรับประจำปี ประมาณการรายจ่ายประจำปี และประมาณการกระแสเงินสดของกองทุน ประจำปีงบประมาณ พ.ศ. 2562 ตามระเบียบคณะกรรมการดิจิทัลเพื่อเศรษฐกิจและสังคมแห่งชาติว่าด้วยการบริหารกองทุนพัฒนาดิจิทัลเพื่อเศรษฐกิจและสังคม พ.ศ. 2561 ข้อ 14 ซึ่งมีการจัดทำแผนการดำเนินงานประจำปีสอดคล้องกับนโยบายและแผนระดับชาติว่าด้วยการพัฒนาดิจิทัลเพื่อเศรษฐกิจและสังคม แผนยุทธศาสตร์การส่งเสริมเศรษฐกิจดิจิทัล โดยการดำเนินงานประกอบด้วย เป้าหมาย ยุทธศาสตร์ วัตถุประสงค์ ตัวชี้วัด ผลการดำเนินงานของปีที่ผ่านมา แผนการปฏิบัติงาน ประมาณการรายรับประจำปีและประมาณการรายจ่ายประจำปี และประมาณการกระแสเงินสด
อีกทั้ง ที่ประชุมมีมติเห็นชอบในหลักการการพิจารณาโครงการที่ขอรับการสนับสนุนเงินกองทุนตามมาตรา 26 (1) (2) ที่มีมูลค่าเกิน 10 ล้านบาท ดังนี้ 1. โครงการพัฒนาการพิสูจน์และยืนยันตัวตนทางดิจิทัล เพื่อป้องกันและลดปัญหาการปลอมแปลง/หลอกลวงและฉ้อโกง และ 2. โครงการเร่งรัดการพัฒนาบุคลากรด้านความมั่นคงปลอดภัยไซเบอร์ (Intensive Cyber Security Capacity Building Program) และเพื่อสนับสนุนการดำเนินงานของคณะกรรมการเตรียมการด้านการรักษาความมั่นคงปลอดภัยไซเบอร์แห่งชาติ
นอกจากนี้ ที่ประชุมมีมติเห็นชอบในหลักการการขอรับการจัดสรรเงินตามมาตรา 26 (5) โครงการปรับปรุงพื้นที่พร้อมติดตั้งอุปกรณ์สำหรับกองทุนพัฒนาดิจิทัลเพื่อเศรษฐกิจและสังคม ด้วยสำนักงานคณะกรรมการดิจิทัลเพื่อเศรษฐกิจและสังคมแห่งชาติ มีความจำเป็นต้องย้ายพื้นที่สำนักงานจากเดิม ไปยังพื้นที่ใหม่ ณ อาคารรัฐประศาสนภักดี ศูนย์ราชการเฉลิมพระเกียรติ 80 พรรษาฯ ถนนแจ้งวัฒนะ กรุงเทพฯ โดยได้รับการจัดสรรพื้นที่ใหม่ซึ่งต้องได้รับการปรับปรุงซ่อมแซม เพื่อให้สามารถใช้เป็นพื้นที่สำหรับผู้ที่เข้ามาติดต่อเพื่อขอรับการจัดสรรเงินกองทุน รวมถึงเจ้าหน้าที่และพนักงานกองทุนสามารถปฏิบัติหน้าที่ให้เป็นไปอย่างมีประสิทธิภาพและสำเร็จลุล่วงตามวัตถุประสงค์ของกองทุน
พร้อมกันนี้ ที่ประชุมมีมติเห็นชอบในหลักการ โครงการพัฒนาระบบบริหารจัดการกองทุนแบบ Real Time เพื่อช่วยในการดำเนินงานและพัฒนาระบบการปฏิบัติการของกองทุนโดยมีการพัฒนาระบบการติดตามและประเมินผลของโครงการต่างๆ เพื่อให้สอดคล้องกับการบริหารจัดการกองทุนเป็นไปอย่างมีประสิทธิภาพและประสิทธิผล รวมถึงเป็นส่วนหนึ่งในการบริหารโครงการอย่างต่อเนื่องและเป็นบรรทัดฐานในการอนุมัติโครงการจากทุกส่วนงาน
ทั้งนี้ ประธานการประชุมคณะกรรมการบริหารกองทุนพัฒนาดิจิทัลเพื่อเศรษฐกิจและสังคมได้มอบหมายให้ฝ่ายเลขานุการนำเสนอกรอบวิธีการการดำเนินงานและการประเมินผล รวมทั้งการกำหนดตัวชี้วัด โดยให้ยึดแนวทางตามกรอบยุทธศาสตร์ชาติ 20 ปี และแผนปฏิรูปประเทศ พร้อมให้คำแนะนำว่าจะต้องเชื่อมโยงกับหน่วยงานภาครัฐต่าง ๆ เพื่อเป็นการบูรณาการร่วมกันและให้นำเสนอในการประชุมครั้งต่อไป
.........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14860
