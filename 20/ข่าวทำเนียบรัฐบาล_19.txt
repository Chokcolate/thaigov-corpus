รัฐบาลไทย-ข่าวทำเนียบรัฐบาล-เลขาธิการนายกรัฐมนตรี เป็นประธานในพิธีถวายสัตย์ปฏิญาณ เพื่อเป็นข้าราชการที่ดีและพลังของแผ่นดิน เนื่องในวันเฉลิมพระชนมพรรษาสมเด็จพระเจ้าอยู่หัว 66 พรรษา 28 กรกฎาคม 2561

วันพุธที่ 25 กรกฎาคม 2561
เลขาธิการนายกรัฐมนตรี เป็นประธานในพิธีถวายสัตย์ปฏิญาณ เพื่อเป็นข้าราชการที่ดีและพลังของแผ่นดิน เนื่องในวันเฉลิมพระชนมพรรษาสมเด็จพระเจ้าอยู่หัว 66 พรรษา 28 กรกฎาคม 2561
เลขาธิการนายกรัฐมนตรีเป็นประธานในพิธีถวายสัตย์ปฏิญาณเพื่อเป็นข้าราชการที่ดี และพลังของแผ่นดิน และพิธีลงนามถวายสัตย์ปฏิญาณฯ เนื่องในวันเฉลิมพระชนมพรรษาสมเด็จพระเจ้าอยู่หัว 66 พรรษา 28 กรกฎาคม 2561 สำหรับข้าราชการ เจ้าหน้าที่สำนักเลขาธิการนายกรัฐมนตรี
วันนี้ (25 ก.ค.61) เวลา 08.30 น. ณ ตึกสันติไมตรี (หลังใน) ทำเนียบรัฐบาล พลเอก วิลาศ อรุณศรี เลขาธิการนายกรัฐมนตรี เป็นประธานในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในวันเฉลิมพระชนมพรรษาสมเด็จพระเจ้าอยู่หัว 66 พรรษา 28 กรกฎาคม 2561 และพิธีลงนามถวายสัตย์ปฏิญาณเพื่อเป็นข้าราชการที่ดีและพลังของแผ่นดิน โดยมีรองเลขาธิการนายกรัฐมนตรีฝ่ายการเมือง รองเลขาธิการนายกรัฐมนตรีฝ่ายบริหาร ผู้บริหาร ข้าราชการ ลูกจ้าง และพนักงานราชการ ของสำนักเลขาธิการนายกรัฐมนตรี เข้าร่วมในพิธีอย่างพร้อมเพรียง ตามลำดับพิธีดังนี้
เลขาธิการนายกรัฐมนตรี ประธานในพิธี เข้าสู่บริเวณพิธี ประธานในพิธีถวายความเคารพพระฉายาลักษณ์สมเด็จพระเจ้าอยู่หัว แล้วเปิดกรวยกระทงดอกไม้เพื่อถวายราชสักการะ แล้วถวายความเคารพพระฉายาลักษณ์สมเด็จพระเจ้าอยู่หัว
ประธานในพิธีกราบบังคมทูลถวายพระพรชัยมงคล สมเด็จพระเจ้าอยู่หัว ในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในวันเฉลิมพระชนมพรรษาสมเด็จพระเจ้าอยู่หัว 66 พรรษา 28 กรกฎาคม 2561 และกล่าวนำถวายสัตย์ปฏิญาณเพื่อเป็นข้าราชการที่ดีและพลังของแผ่นดิน ความว่า
ขอพระราชทานกราบบังคมทูลพระกรุณาทรงทราบฝ่าละอองธุลีพระบาท
ข้าพระพุทธเจ้า พลเอก วิลาศ อรุณศรี เลขาธิการนายกรัฐมนตรี ในนามของข้าราชการ ลูกจ้าง และพนักงานราชการ ในสังกัดสำนักเลขาธิการนายกรัฐมนตรี ที่มาร่วมชุมนุมพร้อมเพรียงกันอยู่ ณ ที่นี้ ล้วนมีความปลาบปลื้มปีติเป็นอย่างยิ่ง ที่ได้มาร่วมกันแสดงความจงรักภักดี พร้อมทั้งถวายสัตย์ปฏิญาณ เพื่อเป็นข้าราชการที่ดีและพลังของแผ่นดิน เนื่องในโอกาสวันเฉลิมพระชนมพรรษา 28 กรฎาคม 2561 นี้
ข้าพระพุทธเจ้าทั้งหลาย ล้วนสำนึกในพระมหากรุณาธิคุณหาที่สุดมิได้ ที่ใต้ฝ่าละอองธุลีพระบาท ได้ทรงปฏิบัติบำเพ็ญพระราชกรณียกิจนานัปการ ทรงมีพระราชหฤทัยแน่วแน่ ในการสืบสานพระราชปณิธานของสมเด็จพระบรมชนกนาถ เพื่อประโยชน์และความผาสุกแก่ประเทศชาติ และประชาชนชาวไทย ภายใต้ร่มพระบารมี พระมหากรุณาธิคุณของใต้ฝ่าละอองธุลีพระบาท จักสถิตอยู่ในจิตใจของพสกนิกรตลอดไป
ณ มหามงคลสมัยนี้ ข้าพระพุทธเจ้าทั้งหลาย ขอพระราชทานพระราชานุญาต พร้อมกันตั้งจิตอธิษฐาน ขออานุภาพแห่งคุณพระศรีรัตนตรัย และอำนาจแห่งสรรพสิ่งศักดิ์สิทธิ์ในสากล โปรดดลบันดาลประทานพร ให้ใต้ฝ่าละอองธุลีพระบาท ทรงพระเจริญยิ่งยืนนาน ทรงพระเกษมสำราญ พระบารมีแผ่ไพศาล ทรงสถิตเป็นพระมิ่งขวัญ ร่มฉัตรปกเกล้า ของปวงข้าพระพุทธเจ้าและเหล่าพสกนิกร ตลอดจิรัฐิติกาล
ข้าพระพุทธเจ้า ขอพระราชทานพระราชานุญาต นำบรรดาข้าราชการ ลูกจ้าง และพนักงานราชการ กล่าวคำถวายสัตย์ปฏิญาณเพื่อเป็นข้าราชการที่ดีและพลังของแผ่นดิน สนองพระมหากรุณาธิคุณ ดังต่อไปนี้
“ข้าพระพุทธเจ้า ...(ชื่อของผู้เข้าร่วมพิธี)... ขอถวายสัตย์ปฏิญาณว่า จะประพฤติปฏิบัติตนเป็นข้าราชการที่ดี มีความซื่อสัตย์สุจริต จะมุ่งมั่นแน่วแน่แก้ไขปัญหาของประเทศชาติ และประชาชน สร้างสรรค์คุณประโยชน์แก่แผ่นดิน และดำเนินชีวิตโดยยึดมั่นในหลักธรรมคำสอนแห่งศาสนา ตามแนวทางที่ได้พระราชทานไว้ตลอดไป”
ด้วยเกล้าด้วยกระหม่อม
จากนั้น ประธานในพิธีพร้อมผู้เข้าร่วมพิธีร้องเพลงสรรเสริญพระบารมี จบแล้วประธานในพิธีและผู้เข้าร่วมพิธีถวายความเคารพพระยาฉาลักษณ์สมเด็จพระเจ้าอยู่หัว
ต่อจากนั้น เลขาธิการนายกรัฐมนตรี ผู้บริหารสำนักเลขาธิการนายกรัฐมนตรี และผู้เข้าร่วมพิธี ร่วมลงนามถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เสร็จพิธี
--------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/14122
