รัฐบาลไทย-ข่าวทำเนียบรัฐบาล-รอง นรม. และ รมว.กห. ให้การต้อนรับ รมว.กห.สาธารณรัฐอินเดียและคณะเยือนประเทศไทย อย่างเป็นทางการ

วันจันทร์ที่ 27 สิงหาคม 2561
รอง นรม. และ รมว.กห. ให้การต้อนรับ รมว.กห.สาธารณรัฐอินเดียและคณะเยือนประเทศไทย อย่างเป็นทางการ
​เมื่อ 27 ส.ค.61  พล.อ.ประวิตร วงษ์สุวรรณ รอง นรม. และ รมว.กห. ได้ให้การต้อนรับ นาง Nirmala Sitharaman (นิรมลา สิตารามัน) รมว.กห.สาธารณรัฐอินเดีย และคณะในการเดินทางเยือนประเทศไทยอย่างเป็นทางการในฐานะแขกของ กห.
พล.อ.ประวิตร ได้กล่าวต้อนรับและขอบคุณอินเดียที่สนับสนุนให้การช่วยเหลือทีมฟุตบอลหมู่ป่า ที่ติดอยู่ในถ้ำ จนได้รับความปลอดภัยทุกคน  พร้อมทั้งกล่าวชื่นชมความสัมพันธ์ไทย-อินเดีย ที่ดำเนินมาอย่างต่อเนื่องยาวนานครบรอบ 70 ปี ของการสถาปนาความสัมพันธ์ทางการทูตเมื่อปี 60 ที่ผ่านมา
จากนั้น ทั้งสองฝ่ายได้หารือร่วมกัน  ถึงการขยายความร่วมมือทางทหารให้มีขอบเขตครอบคลุมมิติด้านความมั่นคงมากยิ่งขึ้นในอนาคต  ทั้งด้านความมั่นคงทางทะเล ความร่วมมือด้านการฝึกและศึกษาของทั้ง 3 เหล่าทัพ ความร่วมมือด้านวิจัยและพัฒนา และอุตสาหกรรมป้องกันประเทศ  ความร่วมมือกันในกรอบอาเซียน รวมทั้งความร่วมมือในกรอบอนุภูมิภาค BIMSTEC ในฐานะกลไกความร่วมมือระดับพหุภาคีที่เป็นสะพานเชื่อมภูมิภาคเอเชียใต้กับเอเชียตะวันออกเฉียงใต้ที่สำคัญ
นาง Nirmala Sitharaman ได้กล่าวขอบคุณที่ในการต้อนรับอย่างอบอุ่นยิ่ง พร้อมทั้งชื่นชมความกล้าหาญของทีมฟุตบอลหมูป่าทุกคน และความร่วมมือร่วมใจของคนไทยและชาวต่างชาติ ในการช่วยเหลือทีมฟุตบอลออกมาจากถ้ำ  ซึ่งได้รับกำลังใจจากคนทั่วโลกและเป็นที่ประทับใจของประชาชนชาวอินเดียอย่างมาก  พร้อมทั้งกล่าวว่า อินเดียพร้อมให้การสนับสนุนไทยในการเป็นเจ้าภาพอาเซียน ปี 62 และยินดีให้การสนับสนุน กห. ในการเป็นประธานประชุม รมว.กห.อาเซียน และ รมว.กห.อาเซียนกับประเทศคู่เจรจา ที่จะจัดขึ้น พร้อมกันนี้ ได้ยืนยันที่จะสนับสนุนและพัฒนาความร่วมมือทางทหารและเพิ่มพูนความสัมพันธ์ระหว่าง กห. ทั้งสองประเทศให้มากขึ้น และขอเรียนเชิญ รมว.กห. เยือนสาธารณรัฐอินเดียในโอกาสที่เหมาะสมต่อไป

ที่มา : http://www.thaigov.go.th/news/contents/details/14934
