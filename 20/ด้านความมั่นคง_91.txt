รัฐบาลไทย-ข่าวทำเนียบรัฐบาล-ผู้อำนวยการองค์การกองทุนสัตว์ป่าโลกสากล เข้าเยี่ยมคารวะ รมว.ทส.

วันศุกร์ที่ 17 สิงหาคม 2561
ผู้อำนวยการองค์การกองทุนสัตว์ป่าโลกสากล เข้าเยี่ยมคารวะ รมว.ทส.
ผู้อำนวยการองค์การกองทุนสัตว์ป่าโลกสากล เข้าเยี่ยมคารวะ รมว.ทส.
ผู้อำนวยการองค์การกองทุนสัตว์ป่าโลกสากล เข้าเยี่ยมคารวะ รมว.ทส.
วันนี้ (๑๕ สิงหาคม ๒๕๖๑) เวลา ๑๐.๐๐ น. ณ ห้องรับรองชั้น ๒๐ อาคารกระทรวงทรัพยากรธรรมชาติและสิ่งแวดล้อม Mr. Marco Lambertini ผู้อำนวยการ WWF International และคณะเข้าพบรัฐมนตรีว่าการกระทรวงทรัพยากรธรรมชาติและสิ่งแวดล้อม เพื่อเยี่ยมคารวะและหารือถึงการดำเนินความร่วมมือระหว่างกระทรวงทรัพยากรธรรมชาติและสิ่งแวดล้อมและ WWF โดยในการเข้าพบมีอธิบดีกรมอุทยานแห่งชาติ สัตว์ป่าและพันธุ์พืช เข้าร่วมพบด้วย ซึ่ง Mr. Marco Lambertini ได้กล่าวขอบคุณที่เปิดโอกาสให้เข้าเยี่ยมคารวะ และเห็นถึงความจริงใจ และความตั้งใจจริงของรัฐมนตรีว่าการกระทรวงทรัพยากรธรรมชาติและสิ่งแวดล้อมในการแก้ไขปัญหาการลักลอบค้าสัตว์ป่าที่ผิดกฎหมาย รวมถึงการอนุรักษ์ทรัพยากรป่าไม้และสัตว์ป่า ซึ่งเห็นได้ว่าประเทศไทยเป็นประเทศผู้นำในภูมิภาคในการดำเนินงานด้านการปกป้องผืนป่าและสัตว์ป่า และเห็นว่าผืนป่าฝั่งตะวันตกที่ติดกับเมียนมาเป็นผืนป่าที่มีความสำคัญต่อระบบนิเวศของโลก และยินดีที่จะร่วมมือกับประเทศไทยต่อไป รวมถึงประสานความร่วมมือกับเมียนมาเพื่อให้เกิดการทำงานร่วมกัน
ในการนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้กล่าวถึงการดำเนินงานของรัฐบาลที่มีความตั้งใจอย่างแท้จริงที่จะอนุรักษ์ทรัพยากรป่าไม้ สัตว์ป่า การเพิ่มประสิทธิภาพในการตรวจสอบการลักลอบค้าสัตว์ป่าที่ผิดกฎหมาย มีการกำหนดยุทธศาสตร์ระดับชาติ ว่าในอีก ๒๐ ปีข้างหน้า ประเทศไทยจะมีพื้นที่ป่าเพิ่มขึ้นไม่น้อยกว่าร้อยละ ๕๕ สำหรับประเด็นในเรื่องของการปิดตลาดการค้างาช้างในประเทศนั้น อยากให้เข้าใจถึงวัฒนธรรม ประเพณีของประเทศไทยที่มีมาอย่างยาวนาน ซึ่งปัจจุบันรัฐบาลได้มีความพยายามอย่างมากในการควบคุมโดยใช้เทคโนโลยีที่ทันสมัย  และในเรื่องของการอนุรักษ์ผืนป่าฝั่งตะวันตกนั้น ได้เคยมีการหารือกับฝ่ายเมียนมา โดยยังมีประเด็นท้าทายและต้องการให้ก้าวข้ามไปให้ได้ คือเรื่องของเส้นเขตแดนและชนกลุ่มน้อย ซึ่งเห็นว่า หาก WWF จะช่วยประสานให้เกิดความร่วมมือเพื่อการอนุรักษ์ผืนป่าดังกล่าวและก้าวข้ามผ่านข้อจำกัดต่างๆ ไปได้ ก็จะเกิดผลดีต่อมวลมนุษยชาติ นอกจากนั้นแล้ว รัฐมนตรีว่าการฯ ได้แจ้งว่า ในปี พ.ศ. ๒๕๖๒ ประเทศไทยจะเป็นประธานอาเซียน ซึ่งรัฐมนตรีว่าการฯ มีนโยบายที่จะให้มีการประชุมระดับรัฐมนตรีใน ๒ เรื่อง ได้แก่ ด้านการแก้ไขปัญหาการลักลอบค้าสัตว์ป่าที่ผิดกฎหมาย และด้านการจัดการขยะทะเล ซึ่งขณะนี้อยู่ระหว่างการประสานงานร่วมกับสำนักเลขาธิการอาเซียน และหากการประสานงานสำเร็จลุล่วงจะขอเชิญ WWF มาร่วมกับประเทศไทยในการจัดงานดังกล่าวด้วย ทั้งนี้ ในปี พ.ศ. ๒๕๖๒ ประเทศไทยได้ร่วมกับญี่ปุ่นในการจัดการประชุมระดับรัฐมนตรีและเจ้าหน้าที่อาวุโสด้าน 3Rของภูมิภาคเอเชียและแปซิฟิค ครั้งที่ ๙ ระหว่างวันที่ ๔-๖ มีนาคม ๒๕๖๒ ณ กรุงเทพฯ ซึ่งมีแนวคิดที่จะจัดการประชุมด้านการจัดการขยะทะเลต่อเนื่องด้วย และผลของการประชุมจะนำเข้าสู่ที่ประชุม G20 Summit ในเดือนกรกฎาคม ณ ประเทศญี่ปุ่นต่อไป ทั้งนี้ รัฐมนตรีว่าการฯ ได้แจ้งให้ทราบถึงมติคณะรัฐมนตรีที่ผลักดันให้เกิดการร่วมมือของประชาชนในประเทศในการลด ละ เลิกการใช้พลาสติกในชีวิตประจำวันอีกด้วย

ที่มา : http://www.thaigov.go.th/news/contents/details/14645
