รัฐบาลไทย-ข่าวทำเนียบรัฐบาล-“สนธิรัตน์”ประกาศพร้อมร่วมมือกองทุนหมู่บ้านและชุมชนเมือง ในการขับเคลื่อนเศรษฐกิจฐานรากและลดภาระค่าครองชีพให้กับผู้ถือบัตรสวัสดิการแห่งรัฐและประชาชนทั่วไป


วันจันทร์ที่ 6 สิงหาคม 2561
148
“สนธิรัตน์”ประกาศพร้อมร่วมมือกองทุนหมู่บ้านและชุมชนเมือง ในการขับเคลื่อนเศรษฐกิจฐานรากและลดภาระค่าครองชีพให้กับผู้ถือบัตรสวัสดิการแห่งรัฐและประชาชนทั่วไป
เตรียมเดินหน้าร่วมมือผลักดันร้านค้าธงฟ้าประชารัฐ ทั้งแบบมีเครื่องรูดบัตร และใช้มือถือรับชำระค่าสินค้าให้ครอบคลุมมากขึ้น เผยยังพร้อมช่วยขับเคลื่อนโครงการต่างๆ ที่กองทุนหมู่บ้านดำเนินการด้วย
ส่วนการตรวจร้านค้าธงฟ้าประชารัฐ เจ้าของร้านปลื้มรายได้เพิ่ม ชาวบ้านชอบมีสินค้าราคาถูก ระบุยังได้จัดสาธิตการใช้มือถือรับชำระค่าสินค้า เพื่อสร้างความเข้าใจร้านค้าและผู้ถือบัตรด้วย
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยในการลงพื้นที่เพื่อเข้าร่วมประชุมเชิงปฏิบัติการเพื่อขับเคลื่อนโครงการพัฒนาหมู่บ้านและชุมชนอย่างยั่งยืนโดยศาสตร์พระราชาตามแนวทางประชารัฐ และตรวจเยี่ยมร้านค้าธงฟ้าประชารัฐ ณ จังหวัดลำปาง เมื่อวันที่ 4 สิงหาคม 2561 ว่า กระทรวงพาณิชย์ได้ร่วมมือกับกองทุนหมู่บ้านและชุมชนเมือง ในการช่วยลดภาระค่าครองชีพให้กับผู้มีรายได้น้อยจำนวน 11.43 ล้านคน ให้สามารถซื้อสินค้าอุปโภคบริโภคในราคาถูกจากร้านค้าธงฟ้าประชารัฐ ซึ่งในส่วนของกองทุนหมู่บ้านฯ รับผิดชอบในการดำเนินการจำนวน 10,000 ร้าน และขณะนี้การติดตั้งเครื่องรูดบัตร EDC ใกล้จะเสร็จตามเป้าแล้ว ทำให้ผู้ถือบัตรสามารถซื้อสินค้าราคาถูกได้ง่ายขึ้นและมีร้านค้าครอบคลุมมากขึ้น เพราะหากรวมกับส่วนของกระทรวงพาณิชย์อีก 30,000 ร้าน ก็จะมีถึง 40,000 ร้านทั่วประเทศ
ทั้งนี้ กระทรวงฯ ยังได้ร่วมมือกับกองทุนหมู่บ้านฯ ในการผลักดันให้ร้านโชวห่วย ร้านค้ารายย่อย ที่เป็นสมาชิกของกองทุนหมู่บ้านฯ ได้เข้ามาร่วมในโครงการใช้มือถือรับชำระค่าสินค้าจากบัตรสวัสดิการแห่งรัฐ ที่พล.อ.ประยุทธ์ จันทร์โอชา นายกรัฐมนตรี ได้เปิดตัวไปแล้วเมื่อวันที่ 1 สิงหาคม 2561 ที่ผ่านมา ซึ่งจะก่อให้เกิดประโยชน์ โดยร้านค้าที่จะมีรายได้เพิ่มขึ้นจากการใช้จ่ายของผู้ถือบัตร ที่รัฐบาลได้ใส่เงินเข้ามาในระบบเดือนละประมาณ 4,000 ล้านบาท และผู้ถือบัตร จะมีทางเลือกในการซื้อสินค้าได้มากขึ้น
“เป้าหมายของกระทรวงฯ และกองทุนหมู่บ้าน เป็นไปในทิศทางเดียวกัน คือ การสร้างความเข้มแข็งให้กับเศรษฐกิจฐานราก และสร้างความอยู่ดีกินดีให้กับประชาชน โดยพร้อมที่จะสนับสนุนโครงการต่างๆ ที่กองทุนหมู่บ้านฯ ได้ดำเนินการ ทั้งโครงการร้านค้าชุมชน โครงการโรงสีข้าวชุมชน ยุ้งฉางชุมชน โครงการลานตากพืชผลทางการเกษตร  โครงการโรงน้ำดื่มชุมชน โครงการประปาชุมชน โครงการปั้มน้ำมันชุมชน  ตลาดชุมชน ธนาคารข้าวชุมชน เป็นต้น”นายสนธิรัตน์กล่าว
นายสนธิรัตน์กล่าวว่า ในการลงพื้นที่ครั้งนี้ ได้ไปตรวจเยี่ยมร้านค้าธงฟ้าประชารัฐ ร้านประนอม วาลอน ต.พระบาท อ.เมืองลำปาง จ.ลำปาง ซึ่งเป็นร้านที่ใช้ แอพพลิเคชั่น ถุงเงิน จำหน่ายอาหารปรุงสุก  ผัก ผลไม้  เนื้อสุกร ไก่เนื้อ และไข่ไก่ในหมู่บ้าน
อย่างไรก็ตาม กระทรวงฯ ยังได้จัดให้มีการสาธิตการใช้โทรศัพท์มือถือรับชำระค่าสินค้าจากบัตรสวัสดิการแห่งรัฐ เพื่อสร้างความเข้าใจให้กับร้านค้ารายย่อยที่สนใจเข้าร่วมโครงการ และประโยชน์ที่จะได้รับ รวมทั้งยังเป็นการให้ความรู้แก่ผู้ถือบัตรที่จะนำบัตรไปใช้กับร้านค้าแบบที่ใช้มือถือจะได้มีความเข้าใจในการใช้ด้วย ซึ่งหลังจากที่ได้ทำการสาธิต ทำให้ร้านค้ารายย่อยเข้าใจและสนใจที่จะสมัครเข้าร่วมโครงการมากขึ้น และผู้ถือบัตร ได้รับรู้วิธีการนำบัตรไปใช้
สำหรับจังหวัดลำปาง มีผู้มีสิทธิ์ได้รับบัตรสวัสดิการรัฐ จำนวน 201,651 คน จากจำนวนประชากรจังหวัดลำปางทั้งหมด 753,013  คน จำนวน 13 อำเภอ มีร้านค้าได้รับการติดตั้งเครื่อง EDC 499 ร้านค้า รอการติดตั้งเครื่อง EDC จำนวน 33 ร้านค้า แบ่งเป็นร้านค้าทั่วไป 464 ร้านค้า ร้านค้าชุมชน/กองทุนหมู่บ้าน จำนวน 15 ร้านค้า สหกรณ์/สหกรณ์การเกษตรเพื่อการตลาดลูกค้า ธ.ก.ส. (สกต.) จำนวน 19 ร้านค้า รถโมบาย จำนวน 1 คัน ส่วนการรับสมัครร้านค้าธงฟ้าประชารัฐ โดยใช้โทรศัพท์มือถือ มีจำนวน  196 ร้านค้า ติดตั้งแอปพลิเคชันถุงเงินประชารัฐไปแล้วจำนวน 49 ร้านค้า

ที่มา : http://www.thaigov.go.th/news/contents/details/14363