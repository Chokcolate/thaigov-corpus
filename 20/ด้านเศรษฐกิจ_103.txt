รัฐบาลไทย-ข่าวทำเนียบรัฐบาล-กรมศุลกากร แถลงผลการตรวจยึดและจับกุม ยาอี กัญชา และน้ำมันกัญชง จำนวน 40 คดี มูลค่าของกลางประมาณ 23 ล้านบาท

วันจันทร์ที่ 6 สิงหาคม 2561
กรมศุลกากร แถลงผลการตรวจยึดและจับกุม ยาอี กัญชา และน้ำมันกัญชง จำนวน 40 คดี มูลค่าของกลางประมาณ 23 ล้านบาท
กรมศุลกากรแถลงผลการตรวจยึดและจับกุมยาเสพติดประเภทยาอี กัญชา และน้ำมันกัญชงที่ส่งมาทางพัสดุไปรษณีย์ระหว่างประเทศ ของส่วนบริการศุลกากรไปรษณีย์ สำนักงานศุลกากรกรุงเทพ ในเดือนมิถุนายน - กรกฎาคม 2561 รวมทั้งสิ้นจำนวน 40 คดี มูลค่าของกลางประมาณ 23 ล้านบาท
วันนี้ (วันจันทร์ที่ 6 สิงหาคม 2561) เวลา 10.30 น. นายชัยยุทธ คำคุณ  ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร พร้อมด้วย พลตำรวจตรีดุษฎี ชูสังกิจ ผู้บังคับการสกัดกั้นการลำเลียงยาเสพติด กองบัญชาการตำรวจปราบปรามยาเสพติด สำนักงานตำรวจแห่งชาติ ร่วมกันแถลงข่าวผลการตรวจยึดและจับกุมยาเสพติดประเภทยาอี กัญชา และน้ำมันกัญชงที่ส่งมาทางพัสดุไปรษณีย์ระหว่างประเทศ ของส่วนบริการศุลกากรไปรษณีย์ สำนักงานศุลกากรกรุงเทพ ในเดือนมิถุนายน - กรกฎาคม 2561 รวมทั้งสิ้นจำนวน 40 คดี มูลค่าของกลางประมาณ 23 ล้านบาท ณ ศูนย์แถลงข่าว อาคาร 1 ชั้น 2 กรมศุลกากร
นายชัยยุทธ คำคุณ กล่าวว่า ตามที่ นายกุลิศ สมบัติศิริ อธิบดีกรมศุลกากร มีนโยบายปกป้องสังคมให้ปลอดภัยด้วยระบบควบคุมทางศุลกากร โดยเฉพาะยาเสพติดให้โทษ จึงได้มอบหมายให้นายสรศักดิ์ มีนะโตรี รองอธิบดี กำชับเข้มงวดหน่วยงานในสังกัด และสั่งการให้ นางกิจจาลักษณ์ ศรีนุชศาสตร์ ผู้อำนวยการสำนักงานศุลกากรกรุงเทพ เข้มงวดในการสืบสวนและป้องกันปราบปราม สินค้าที่มีการลักลอบ หลีกเลี่ยงอากร ข้อห้าม
ข้อกำกัด เพื่อให้การจัดเก็บภาษีอากรอย่างเป็นธรรม โปร่งใส มีประสิทธิภาพ ประสิทธิผล และปกป้องสังคมให้ปลอดภัย บรรลุเป้าหมายของกรมศุลกากรนั้น พบว่า ในช่วงเดือนมิถุนายน – กรกฎาคม 2561 ส่วนบริการศุลกากรไปรษณีย์ สำนักงานศุลกากรกรุงเทพ สามารถตรวจยึดและจับกุมยาเสพติดประเภทยาอี กัญชา และน้ำมันกัญชงที่ส่งมาทางพัสดุไปรษณีย์ระหว่างประเทศ จึงได้ติดต่อประสานงานกับเจ้าหน้าที่ตำรวจกองบัญชาการตำรวจปราบปรามยาเสพติด สำนักงานตำรวจแห่งชาติ เพื่อทำการขยายผลจับกุมและดำเนินการตามกฎหมาย รวมทั้งสิ้นจำนวน 40 คดี มูลค่าของกลางกว่า 22,993,960 บาท
สำหรับผลการจับกุมและตรวจยึดยาเสพติดประเภทยาอี (ECSTASY) ซึ่งจัดอยู่ในกลุ่มยาเสพติดให้โทษในประเภท 1  มีการลักลอบนำเข้าผ่านทางพัสดุไปรษณีย์ระหว่างประเทศ ซุกซ่อนมาในกล่องของขวัญ ส่งมาจากประเทศเบลเยียมและประเทศเนเธอร์แลนด์ รวมทั้งสิ้นจำนวน  11 คดี  จำนวน 31,570 เม็ด มูลค่าของกลาง 22,0099,000 บาท โดยสามารถขยายผลจับกุมผู้ต้องหา ได้จำนวน 3 คดี จำนวน 8,870 เม็ด และสามารถตรวจยึดได้จำนวน   8  คดี จำนวน  22,700 เม็ด
ส่วนยาเสพติดประเภทกัญชา ซึ่งจัดอยู่ในกลุ่มยาเสพติดให้โทษในประเภท 5  มีการลักลอบนำเข้าโดยการซุกซ่อนในกล่องของเล่นและของใช้ส่วนบุคคล ส่งมาจากประเทศสหรัฐอเมริกา สามารถจับกุมและตรวจยึดได้รวมทั้งสิ้น จำนวน 16 คดี น้ำหนักรวม 8.20 กิโลกรัม มูลค่าของกลางกว่า 811,800 บาท โดยจับกุมได้จำนวน 10 คดี น้ำหนักรวม 5.11 กิโลกรัม ซึ่งขยายผลจับกุมผู้ต้องหาได้ 7 คดี และยังสามารถตรวจยึดได้อีก 6 คดี น้ำหนักรวม 3.09 กิโลกรัม
ในส่วนของการตรวจพบยาเสพติดประเภทน้ำมันกัญชง ซึ่งอยู่ในกลุ่มยาเสพติดให้โทษในประเภท 5 โดยการนำเข้าผ่านทางพัสดุไปรษณีย์ระหว่างประเทศ จากประเทศสหรัฐอเมริกา สามารถตรวจยึดได้ทั้งสิ้น 13 คดี จำนวน 63 ขวด น้ำหนักรวมทั้งสิ้น 4.725 กิโลกรัม มีมูลค่าของกลางรวมกว่า 83,160 บาท
อนึ่ง จากมาตรการที่เข้มงวด ในปีงบประมาณ 2561 กรมศุลกากรสามารถจับกุมยาเสพติดได้ในปริมาณที่สูงขึ้น จากปีงบประมาณ 2560 โดยเฉพาะ ยาไอซ์ เฮโรอีน โคคาอีน /โคเคน ยาอี ฝิ่น และกัญชา (รายละเอียดตามเอกสารแนบท้าย)

ที่มา : http://www.thaigov.go.th/news/contents/details/14380
