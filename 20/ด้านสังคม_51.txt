รัฐบาลไทย-ข่าวทำเนียบรัฐบาล-รมว.พม. ประกาศทิศทางนโยบายขับเคลื่อนงานด้านสังคมของไทยและอาเซียน เผยยอดคนร่วมงาน Thailand Social Expo 2018 เกินเป้ากว่า 30,000 คน


วันจันทร์ที่ 6 สิงหาคม 2561
211
รมว.พม. ประกาศทิศทางนโยบายขับเคลื่อนงานด้านสังคมของไทยและอาเซียน เผยยอดคนร่วมงาน Thailand Social Expo 2018 เกินเป้ากว่า 30,000 คน
รมว.พม. ประกาศทิศทางนโยบายขับเคลื่อนงานด้านสังคมของไทยและอาเซียน เผยยอดคนร่วมงาน Thailand Social Expo 2018 เกินเป้ากว่า 30,000 คน
วันที่ 5 ส.ค. 61 เวลา 15.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ประกาศทิศทางนโยบายในการขับเคลื่อนงานด้านสังคมของไทยและอาเซียน พร้อมปิดงาน Thailand Social Expo 2018 ที่เป็นการแสดงผลงานด้านสังคมของรัฐบาลและงานมหกรรมด้านสังคมครั้งแรกของประเทศไทย โดยแสดงผลงานนวัตกรรมทางสังคม เทคโนโลยี เพื่อการพัฒนาสังคมและประชาชนกลุ่มเป้าหมายทั้งเด็ก เยาวชน สตรี ผู้สูงอายุ คนพิการ และผู้ด้อยโอกาสในสังคม ซึ่งกระทรวงการพัฒนาสังคมและความมั่นคงของมนุษย์ (พม.) บูรณาการความร่วมกับภาคีเครือข่ายด้านสังคมทั้งภาครัฐ ภาคเอกชน และภาคประชาสังคม กว่า 90 องค์กร/หน่วยงาน จัดขึ้นตังแต่วันที่ 3 จนถึงวันนี้ (5 ส.ค. 61) ณ ฮอลล์ 5 - 8 ศูนย์การแสดงสินค้าและการประชุมอิมแพ็ค เมืองทองธานี จังหวัดนนทบุรี
สำหรับงาน Thailand Social Expo 2018 ในวันนี้ (5 ส.ค. 61) ซึ่งเป็นวันสุดท้ายของการจัดงาน มีกิจกรรมสำคัญ ที่น่าสนใจ อาทิ การบรรยายพิเศษในหัวข้อ "วัฒนธรรมกับการพัฒนาสังคม” โดยนายวีระ โรจน์พจนรัตน์ รัฐมนตรีว่าการกระทรวงวัฒนธรรม การประชุมเชิงปฏิบัติการสร้างเสริมกิจการเพื่อสังคมกับงานพัฒนาสังคม (Social Enterprise : SE) โดยนายกอบศักดิ์ ภูตระกูล รัฐมนตรีประจำสำนักนายกรัฐมนตรี เป็นประธานเปิดการประชุม การจัดพิธีลงนามบันทึกข้อตกลงระหว่างหน่วยงานที่เกี่ยวข้อง เพื่อพัฒนาความร่วมมือในการป้องกันและปราบปรามการค้ามนุษย์ของประเทศไทย โดย พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นสักขีพยานในพิธี การจัดเวทีเสวนา หัวข้อ "สื่อ ยุค 4.0 กับงานด้านการพัฒนาสังคม” โดยมี พลโท วีรชน สุคนธปฏิภาค รองโฆษกประจำสํานักนายกรัฐมนตรี ร่วมเสวนา การนำเสนอมติสมัชชาการพัฒนาเด็กและเยาวชนแห่งชาติ ประจำปี 2561 โดยนายวัลลภ ตังคณานุรักษ์ สมาชิกสภานิติบัญญัติแห่งชาติ และประธานอนุกรรมการจัดสมัชชาการพัฒนาเด็กและเยาวชนแห่งชาติ และการประกาศทิศทางนโยบายในการขับเคลื่อนงานด้านสังคมของไทยและอาเซียน โดย รมว.พม.
การจัดงาน "Thailand Social Expo 2018” นับเป็นโอกาสสำคัญของรัฐบาลในการสะท้อนผลงานด้านสังคมที่จะชี้นำ ให้เห็นทิศทางแนวนโยบายด้านสังคมของประเทศไทยสำหรับการมุ่งลดความเหลื่อมล้ำของสังคม การสร้างโอกาสให้ประชาชนทุกกลุ่มเป้าหมายเข้าถึงบริการของรัฐ และการพัฒนาคุณภาพชีวิตสำหรับประชาชนทุกกลุ่มเป้าหมาย ก่อนนำไปสู่การปฏิบัติอย่างเป็นรูปธรรมในทิศทางเดียวกันทั้งส่วนกลางและส่วนภูมิภาค โดยคำนึงถึงประโยชน์สูงสุดของประชาชนทุกกลุ่มเป้าหมายเป็นสำคัญ ทั้งนี้ การจัดงานครั้งนี้ ได้รับข้อเสนอที่เป็นประโยชน์จากประชาชนกลุ่มเป้าหมายของกระทรวง พม. ได้แก่ 1) เด็กและเยาวชนจากอาเซียน เรื่องความต้องการนวัตกรรมเกี่ยวกับเด็กและเยาวชนเพิ่มมากขึ้น ด้วยการใช้หน่วยเคลื่อนที่นำนวัตกรรมไปสอนเด็กและเยาวชนในชนบท เพื่อให้มีความพร้อมทางด้านการศึกษา เช่น รถโมบายเคลื่อนที่ไปตามพื้นที่ต่างๆ 2) สตรีและครอบครัว เรื่องความรุนแรงในครอบครัว จากการเสวนาในเวทีย่อยมีการเสนอให้บุรุษมีส่วนร่วมในการลดความรุนแรงทั้งในครอบครัวและสังคม เนื่องจากผู้ชายเป็นผู้กระทำความรุนแรง และพบว่าสาเหตุส่วนใหญ่เกิดจากแอลกอฮอล์และยาเสพติด ทั้งนี้ กระทรวง พม. จะเร่งดำเนินการรณรงค์ให้คนไทยไม่ใช้ความรุนแรงและลดความรุนแรง ในสังคมโดยรวม เช่น ในโรงเรียน ที่ทำงาน และที่สาธารณะ เป็นต้น โดยจะร่วมกับภาคีเครือข่ายระดมความคิดและกำหนดแผนงานร่วมกัน และเรื่องสตรีในชนบทที่ขาดความเป็นผู้นำในครอบครัว ขาดโอกาส และขาดรายได้ ทางกระทรวง พม. มีการส่งเสริมและฝึกอาชีพเพื่อเพิ่มรายได้ ส่งผลต่อความสำคัญในครอบครัว อีกทั้งมีการส่งเสริมบทบาทสตรีเป็นผู้นำทางด้านเศรษฐกิจของประเทศเพิ่มมากขึ้น
3) คนพิการ เครือข่ายคนพิการอาเซียนได้แสดงความพึงพอใจในการทำงานด้านคนพิการของประเทศไทย โดยจะมีความร่วมมือในการวางแผนงานคนพิการร่วมกัน โดยให้ประเทศไทยเป็นเจ้าภาพ เนื่องจากมีการดำเนินงานที่เข้มแข็ง เช่น สิ่งอำนวยความสะดวกต่างๆ และเบี้ยความพิการ เป็นต้น ซึ่งจะมีขยายผลการดำเนินงานจากประเทศไทยสู่อาเซียนต่อไป สำหรับการจ้างงานคนพิการ ขณะนี้ มีการจ้างงานในภาคเอกชนเกือบร้อยละร้อย ทั้งโดยตรงและการส่งเงินเข้ากองทุนส่งเสริมและพัฒนาคุณภาพชีวิตคนพิการ และการให้สัมปทานพื้นที่การจ้างงานคนพิการ 4) ผู้สูงอายุ มีการเตรียมเสนอให้เป็นวาระแห่งชาติ เนื่องจากประเทศไทยกำลังก้าวเข้าสู่สังคมแห่งผู้สูงอายุ เพื่อการสนับสนุนงบประมาณในการดำเนินงานด้านผู้สูงอายุ เช่น โรงเรียนผู้สูงอายุ การฝึกอาชีพ และการดูแลสุขภาพ ปัจจุบัน พบว่า ผู้สูงอายุชายมีอายุเฉลี่ย 80 ปี และหญิง 84 ปี ส่งผลให้ภาครัฐเตรียมเสนอให้มีการเกษียณอายุทำงานเพิ่มขึ้น ส่วนเอกชนขึ้นอยู่กับแต่ละองค์กร ซึ่งการจ้างงานหลังเกษียณอายุจะมีมาตรการแรงจูงใจร่วมกับภาคีเครือข่าย เช่น การลดหย่อนภาษี และการจ้างงานไม่เต็มเวลา เป็นต้น  และ 5) ผู้มีรายได้น้อยและผู้ด้อยโอกาสในสังคม ปัจจุบัน มีการจ่ายเงินสงเคราะห์ โดยปรับเปลี่ยนมาเป็นการจ่ายเงินผ่านระบบออนไลน์ เข้าบัญชีโดยตรง ซึ่งต่อไปจะมีการแก้ไขปัญหาอย่างยั่งยืน นอกจาการให้เงินสงเคราะห์เพียงอย่างเดียว เช่น การฝึกอาชีพ และการทำกิจกรรมเพื่อสังคมเพื่อแลกับการรับเงินสงเคราะห์ เช่น การดูแลคนพิการ ผู้ป่วยติดเตียง เป็นต้น เป็นการเปลี่ยนจากผู้รับมาเป็นผู้ให้ในอนาคต นอกจากนี้ การสร้างความมั่นคงในที่อยู่อาศัยสำหรับประชาชนกลุ่มเป้าหมาย ผู้ที่มีรายได้น้อยและมีความเดือดร้อนเรื่องที่อยู่อาศัยที่ยังไม่มีที่อยู่อาศัยเป็นของตนเองทางรัฐบาล โดยกระทรวง พม. กำลังดำเนินการตามโครงบ้านประชารัฐอย่างเร่งด่วน
ตลอดระยะเวลา 3 วัน ของงาน Thailand Social Expo 2018 พบว่า มีผู้เข้าร่วมงานเป็นจำนวนมากกว่า 30,000 คน ซึ่งเกินเป้าหมายที่ตั้งไว้ที่คาดว่าจะมีประชาชนผู้เข้าร่วมงานวันละ 5,000 คน โดยกระทรวง พม. ได้ทำการสำรวจความคิดเห็นของประชาชนผู้เข้าร่วมงานทราบว่า ส่วนใหญ่ร้อยละ 70 มีความพึงพอใจในภาพรวมของการจัดงานครั้งนี้ และมีความประทับใจในเรื่องการรวมตัวของหน่วยงานด้านสังคมครั้งแรกของประเทศไทย เรื่องการแลกเปลี่ยนเรียนรู้นวัตกรรมทางด้านสังคมต่างๆ สำหรับประชาชนทุกกลุ่มเป้าหมาย ทำให้ประชาชนสามารถนำความรู้ที่ได้จากงานครั้งนี้ ไปปรับใช้ในชีวิตทั้งตนเอง ครอบครัว และชุมชน เพื่อคุณภาพชีวิตที่ดี อีกทั้งสร้างสังคมให้เกิดความเข้มแข็ง สำหรับข้อเสนอต่างๆ ของประชาชนกลุ่มเป้าหมายที่เข้าร่วมงานครั้งนี้ ทางกระทรวง พม. จะนำมารวบรวม สังเคราะห์ และวิเคราะห์ เพื่อปรับปรุงการกำหนดรูปแบบการจัดงานที่เหมาะสม และเกิดประโยชน์สูงสุดต่อประชาชนทุกกลุ่มเป้าหมายในครั้งต่อไป ทั้งนี้ ขอขอบคุณประชาชนผู้ร่วมงานทุกคน หน่วยงานทุกภาคส่วน และสื่อมวลชน ที่มีส่วนร่วมในการส่งเสริมและสนับสนุนงานครั้งนี้ จนสามารถประสบผลสำเร็จบรรลุเป้าหมาย และหวังเป็นอย่างยิ่งว่า จะมีการบูรณาการความร่วมมือตามแนวทางประชารัฐสำหรับงานเพื่อประชาชนทุกกลุ่มเป้าหมายต่อไปในอนาคต

ที่มา : http://www.thaigov.go.th/news/contents/details/14381