รัฐบาลไทย-ข่าวทำเนียบรัฐบาล-กสร. เผยผลรับฟังความคิดเห็นร่างมาตรฐานแรงงานไทย


วันอังคารที่ 7 สิงหาคม 2561
5,825
พิมพ์
กสร. เผยผลรับฟังความคิดเห็นร่างมาตรฐานแรงงานไทย
กรมสวัสดิการและคุ้มครองแรงงาน เผยผลสรุปการรับฟังความคิดเห็นเกี่ยวกับร่างข้อกำหนดมาตรฐานแรงงานไทย (มรท. 8001-XXXX) ส่วนใหญ่เห็นด้วย พร้อมเสนอให้เพิ่มเติมบางประเด็นให้ชัดเจนและสอดคล้องกับมาตรฐานสากลมากขึ้น
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยผลการรับฟังความคิดเห็นของผู้มีส่วนเกี่ยวข้องต่อร่างมาตรฐานแรงงานไทย (มรท. 8001-XXXX) โดยกสร. ได้เปิดให้นายจ้าง ลูกจ้าง ผู้แทนองค์กรนายจ้าง ผู้แทนองค์กรลูกจ้าง นักวิชาการ ภาคประชาสังคม หน่วยงานที่เกี่ยวข้องและผู้ที่สนใจได้ร่วมแสดงความคิดเห็น ข้อเสนอแนะต่าง ๆ ผ่านช่องทางเว็บไซต์กรมสวัสดิการและคุ้มครองแรงงาน www.labour.go.th และได้จัดให้มีเวทีแสดงความคิดเห็นเมื่อวันที่ 18 ก.ค.2561 ณ โรงแรมเดอะ พาลาสโซ่ รัชดา กรุงเทพฯ ที่ผ่านมา และได้มีการชี้แจงวัตถุประสงค์ของการปรับปรุงและจัดทำร่างมาตรฐานแรงงานไทยฉบับใหม่ รวมไปถึงชี้แจงถึงรายละเอียดของร่างดังกล่าวด้วย ซึ่งผู้ร่วมแสดงความคิดเห็นส่วนใหญ่เห็นด้วยกับการร่างมาตรฐานแรงงานไทย (มรท. 8001-XXXX) และมีข้อเสนอแนะเพิ่มเติมเพื่อให้มีความชัดเจนและสอดคล้องกับมาตรฐานสากลในบางประเด็น อาทิ ควรระบุว่ามาตรฐานแรงงานไทยไม่ใช่มาตรฐานทางการค้า  หรือบริการแต่เป็นมาตรฐานด้านแรงงานที่ดูแลคุณภาพชีวิตแรงงาน, ควรปรับปรุงขอบเขตให้ชัดเจนมากขึ้น โดยครอบคลุมสถานประกอบกิจการทุกประเภท ทุกขนาด รวมถึงกลุ่มผู้ส่งมอบงานและผู้รับเหมาช่วง, ควรมีข้อกำหนดที่เกี่ยวกับการพัฒนาคุณภาพชีวิตแรงงานเด็กและแรงงานหญิง, ควรเพิ่มเติมเรื่องการยอมรับการร่วมเจรจาต่อรอง เป็นต้น
นายอนันต์ชัย กล่าวต่อไปว่า ความคิดเห็นและข้อเสนอแนะที่ได้จากการรับฟังความคิดเห็นข้างต้น จะนำไปประกอบการพิจารณาปรับปรุงร่างมาตรฐานแรงงานไทย (มรท. 8001-XXXX) ให้มีความสมบูรณ์และจากนั้นจะเสนอต่อคณะอนุกรรมการพัฒนามาตรฐานแรงงานและคณะกรรมการบริหารมาตรฐานแรงงานเพื่อพิจารณาต่อไป คาดว่าจะประกาศใช้มาตรฐานแรงงานไทยฉบับใหม่ได้ภายในปี 2561 นี้

ที่มา : http://www.thaigov.go.th/news/contents/details/14406