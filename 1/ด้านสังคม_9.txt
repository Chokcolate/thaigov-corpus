รัฐบาลไทย-ข่าวทำเนียบรัฐบาล-คณะยุวทูตความดีเยือนภูมิภาคคันไซ ระหว่างวันที่ ๒๖ สิงหาคม – ๔ กันยายน ๒๕๕๙

วันจันทร์ที่ 19 กันยายน 2559
คณะยุวทูตความดีเยือนภูมิภาคคันไซ ระหว่างวันที่ ๒๖ สิงหาคม – ๔ กันยายน ๒๕๕๙
สถานกงสุลใหญ่ ณ นครโอซาการ่วมกับมูลนิธิยุวทูตความดี ดำเนินโครงการนำคณะยุวทูตความดีเยือนภูมิภาคคันไซ ระหว่างวันที่ ๒๖ สิงหาคม  – ๔ กันยายน ๒๕๕๙ คณะดังกล่าวประกอบด้วย ยุวทูตฯ 5 คน ครูผู้ดูแล ๑ คน จาก ๖ โรงเรียน
สถานกงสุลใหญ่ ณ นครโอซาการ่วมกับมูลนิธิยุวทูตความดี ดำเนินโครงการนำคณะยุวทูตความดีเยือนภูมิภาคคันไซ ระหว่างวันที่ ๒๖ สิงหาคม  – ๔ กันยายน ๒๕๕๙ คณะดังกล่าวประกอบด้วย ยุวทูตฯ ๕ คน ครูผู้ดูแล ๑ คน จาก ๖ โรงเรียนใน ๖ จังหวัด (น่าน ขอนแก่น จันทบุรี เพชรบุรี และยะลา ) ระดับชั้นเรียน ป.๕ – ป.๖  อายุเฉลี่ย ๑๑-๑๒ ปี ซึ่งคัดเลือกมาจากนักเรียนในโรงเรียนเครือข่ายยุวทูตความดี โดยมูลนิธิฯ ได้จัดอบรมเตรียมความพร้อมให้คณะและรับโอวาทจาก ฯพณฯ รัฐมนตรีว่าการฯ ก่อนออกเดินทาง
ในการเยือนครั้งนี้ สถานกงสุลใหญ่ฯ ได้จัดกำหนดการให้คณะฯ ได้เข้าเยี่ยมคารวะกงสุลใหญ่ ดุสิต เมนะพันธุ์   และเยี่ยมชมโรงเรียน Ooyamazaki Junior High school เขต Ooyamazaki  และโรงเรียน Kabutoyama  ในเขต Kumihama เมือง Kyotango โดยคณะยุวทูตฯ ได้แลกเปลี่ยนประสบการณ์และสานมิตรไมตรีกับนักเรียนญี่ปุ่น  นับเป็นการพัฒนาโลกทัศน์และขยายฐานแห่งมิตรภาพระดับเยาวชนของประเทศทั้งสอง  พร้อมแสดงความสามารถในการแสดงนาฏศิลป์ ฟ้อนแง้น ของภาคเหนือ และรำสีนวล ของภาคกลาง และขับร้องเพลงญี่ปุ่น ซึ่งเพื่อนนักเรียนในชั้น ได้ให้ความสนใจด้วยความชื่นชมและชื่นชอบอย่างกว้างขวาง
อนึ่ง คณะยุวทูตฯ ได้เรียนรู้เกี่ยวกับวิถีชีวิตความเป็นอยู่ การสร้างวินัย-สร้างสัมพันธ์กับชุมชน จากการพำนักอยู่กับครอบครัวชาวญี่ปุ่น ผ่านกิจกรรมแลกเปลี่ยนวัฒนธรรมอาหารไทยและชุดประจำชาติ และการนำเสนอเกี่ยวกับประเทศไทยในหลายมิติ อาทิ โครงการยุวทูตความดี โรงเรียนและจังหวัดของตน อาหารไทย วัฒนธรรมการแต่งกายแบบไทย รวมทั้งคณะยังได้เยี่ยมชมสถานที่สำคัญ ในนครโอซากา เกียวโต นารา เช่น ปราสาทโอซากา ศาลเจ้าฟูชิมิ วัดโทไดจิ และย่านสำคัญต่างๆ เช่น ย่านนัมบะ และชินไซบาชิ และเรียนรู้การชงชาญี่ปุ่น ที่ฟุกุจุเอน
โครงการดังกล่าว เป็นความริเริ่มของสถานกงสุลใหญ่ ณ นครโอซากา  และเป็นอีกหนึ่งรูปแบบของความร่วมมือระหว่างสถานกงสุลใหญ่กับมูลนิธิฯ ที่ให้เยาวชนได้มีส่วนร่วมในการฉลอง 130 ปี ความสัมพันธ์ ไทย-ญี่ปุ่น ร่วมกันสร้างเสริมเยาวชนไทยให้มีความเข้มแข็ง ก้าวทันโลกและสามารถแข่งขันได้อย่างทัดเทียม และมีกำลังใจที่จะเป็นเยาวชนคนดีของสังคมและประเทศชาติต่อไป ทั้งนี้ ความสนับสนุนจากสถานกงสุลใหญ่และเจ้าหน้าที่ทุกคน เป็นส่วนสำคัญที่ทำให้การเยือนฯ บรรลุผลตามเป้าหมายที่ตั้งไว้ทุกประการ

ที่มา : http://www.thaigov.go.th/news/contents/details/184
