รัฐบาลไทย-ข่าวทำเนียบรัฐบาล-“สธ.”ส่งเวชภัณฑ์ชุดช่วยเหลือ ช่วยพื้นที่น้ำท่วม กำชับออกหน่วยแพทย์เคลื่อนที่ดูแลประชาชน

วันอังคารที่ 23 สิงหาคม 2559
“สธ.”ส่งเวชภัณฑ์ชุดช่วยเหลือ ช่วยพื้นที่น้ำท่วม กำชับออกหน่วยแพทย์เคลื่อนที่ดูแลประชาชน
กระทรวงสาธารณสุข ส่งเวชภัณฑ์ชุดช่วยเหลือภัยน้ำท่วม ช่วยพื้นที่ประสบภัยจังหวัดแม่ฮ่องสอน กำชับสำนักงานสาธารณสุขจังหวัด พื้นที่เสี่ยงน้ำท่วม 11 จังหวัดภาคเหนือ ติดตามสถานการณ์อย่างใกล้ชิด พร้อมจัดหน่วยแพทย์เคลื่อนที่ออกบริการประชาชน  เตือนระวังอันตราย
วันนี้(16 สิงหาคม 2559) ที่ กระทรวงสาธารณสุข นายแพทย์โสภณ เมฆธน ปลัดกระทรวงสาธารณสุข  ให้สัมภาษณ์เกี่ยวกับผลกระทบของสถานการณ์อุทกภัยในพื้นที่จังหวัดแม่ฮ่องสอน และน่าน ว่า ได้กำชับให้นายแพทย์สาธารณสุขจังหวัด ผู้อำนวยการโรงพยาบาลทุกแห่ง ใน 11 จังหวัดเขตสุขภาพที่ 1 และ 2 ได้แก่ จังหวัดเชียงราย เชียงใหม่ พะเยา แพร่ ลำพูน ลำปาง ตาก สุโขทัย อุตรดิตถ์ พิษณุโลก และเพชรบูรณ์ ติดตามสถานการณ์ จากกรมป้องกันและบรรเทาสาธารณภัย และกรมอุตุนิยมวิทยา อย่างใกล้ชิดเพื่อประเมินสถานการณ์  วางแผนการป้องกันความเสียหายที่เกิดจากอุทกภัย พร้อมวางแผนการจัดบริการ โดยเฉพาะในพื้นที่ประสบอุทกภัยที่ประชาชนเข้าถึงบริการลำบากให้จัดหน่วยแพทย์เคลื่อนที่ออกให้บริการทันที
นอกจากนี้ยังให้เร่งประชาสัมพันธ์การป้องกันโรคและภัยสุขภาพที่มากับน้ำท่วม เช่น โรคน้ำกัดเท้าโรคติดเชื้อ แมลงมีพิษกัดต่อย โรคเลปโตสไปโรซิส(โรคฉี่หนู) ไฟฟ้าดูด  ขณะขนย้ายอุปกรณ์ไฟฟ้าหรือตัวเปียก หรือยืนแช่น้ำ และอุบัติเหตุจาการจมน้ำขณะใช้ชีวิตประจำวัน หรือหนีน้ำ โดยเฉพาะเด็กเล็ก หรือผู้สูงอายุที่ไม่สามารถช่วยเหลือตัวเองได้ หากประชาชนหรือพบเห็นผู้ป่วยฉุกเฉินในพื้นที่ประสบภัย สามารถขอความช่วยเหลือโทรสายด่วน 1669 ได้ทันทีทุกพื้นที่
โดยที่จังหวัดแม่ฮ่องสอน ได้จัดหน่วยแพทย์เคลื่อนที่ ออกให้บริการประชาชนในพื้นที่ประสบภัย มอบเวชภัณฑ์ชุดช่วยเหลือภัยน้ำท่วม 10,000 ชุด รองเท้าบูท ยาสามัญประจำบ้าน ส่วนที่จังหวัดน่าน ได้จัดทีมหน่วยแพทย์เคลื่อนที่เร็ว ลงพื้นที่ให้การช่วยเหลือเบื้องต้น สนับสนุนเวชภัณฑ์ชุดช่วยเหลือภัยน้ำท่วม 400 ชุด  และรองเท้าบูท แก่คณะกรรมการประสานงานสาธารณสุขระดับอำเภอ เพื่อนำไปแก่จ่ายแก่ประชาชนผู้ประสบภัย ทั้งนี้ ส่วนกลางพร้อมสนับสนุนการทำงานหน่วยงานในพื้นที่ประสบภัยเต็มที่ โดยแจ้งที่ศูนย์ปฏิบัติการป้องกันและแก้ไขปัญหาสาธารณภัย ด้านการแพทย์และการสาธารณสุข  หมายเลข 092-251-1771 ตลอด 24 ชั่วโมง  โดยวานนี้(15 สิงหาคม 2559) ได้ส่งเวชภัณฑ์ชุดช่วยเหลือภัยน้ำท่วม 10,000 ชุด และรองเท้าบูท จำนวน 200 คู่ จากสำนักงานป้องกันควบคุมโรคที่ 1 เชียงใหม่ ให้จังหวัดแม่ฮ่องสอน
ในส่วนของสถานบริการในพื้นที่ ได้รับรายงานความเสียหายจากอุทกภัยมี 5 แห่ง ได้แก่ จังหวัดแม่ฮ่องสอน 3 แห่ง คือโรงพยาบาลปางมะผ้า บ่อสูบน้ำดิบถูกน้ำท่วมเสียหาย โรงพยาบาลส่งเสริมสุขภาพตำบลถ้ำลอด เครื่องสูบน้ำและท่อน้ำเสียหาย และโรงพยาบาลปาย บ่อสูบน้ำดิบ เครื่องสูบน้ำได้รับความเสียหาย จังหวัดน่าน 2 แห่ง คือโรงพยาบาลส่งเสริมสุขภาพตำบลจอมพระ น้ำท่วมบริเวณชั้นล่าง และโรงพยาบาลส่งเสริมสุขภาพตำบลป่าแลวหลวง มีน้ำท่วมขังบริเวณอาคารหลังเก่า อย่างไรก็ตามทุกแห่งสามารถเปิดให้บริการประชน  ได้ตามปกติ
************************  16 สิงหาคม 2559

ที่มา : http://www.thaigov.go.th/news/contents/details/136
