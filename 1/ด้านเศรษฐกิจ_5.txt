รัฐบาลไทย-ข่าวทำเนียบรัฐบาล-“ปลัดสมชายฯ” ย้ำ สอจ.จัดทำระบบข้อมูลเชิงลึกเศรษฐกิจรายจังหวัด สร้างความเชื่อมั่นผู้ประกอบการตัดสินใจลงทุน

วันอังคารที่ 23 สิงหาคม 2559
“ปลัดสมชายฯ” ย้ำ สอจ.จัดทำระบบข้อมูลเชิงลึกเศรษฐกิจรายจังหวัด สร้างความเชื่อมั่นผู้ประกอบการตัดสินใจลงทุน
นายสมชาย หาญหิรัญ ปลัดกระทรวงอุตสาหกรรม เปิดเผยภายหลังเปิดการสัมมนาเชิงปฏิบัติการสรุปผลการจัดทำฐานข้อมูลภาคอุตสาหกรรมเพื่อการเตือนภัยเศรษฐกิจอุตสาหกรรมระดับจังหวัด
ขณะเดียวกันก็ต้องปรับเปลี่ยนวิสาหกิจขนาดกลางและขนาดย่อม (SMEs) ซึ่งภาครัฐจะต้องให้ความช่วยเหลืออยู่ตลอดเวลา ไปสู่การสร้าง SMEs ที่ทันสมัย เป็น Smart Enterprises และ Startups ซึ่งมีศักยภาพสูง และเชื่อมโยงเทคโนโลยีหลักจากอุตสาหกรรมต้นน้ำ เพื่อสร้างความแข็งแรงให้กับอุตสาหกรรมเป้าหมายที่อยู่กลางน้ำและปลายน้ำ โดยใช้พลัง “ประชารัฐ”เอกชนรายใหญ่และภาครัฐร่วมขับเคลื่อนตามนโยบายรัฐบาล
“การพัฒนาระบบข้อมูลเชิงลึกด้านเศรษฐกิจ เพื่อเตือนภัยการตัดสินใจการลงทุนในอาเซียนและด้านอื่นๆ ถือเป็นอีกภารกิจหนึ่งของกระทรวงอุตสาหกรรม โดยสำนักงานอุตสาหกรรมจังหวัด หรือ สอจ.ในฐานะตัวแทนของกระทรวงฯในส่วนภูมิภาค ต้องศึกษา วิเคราะห์สภาวะการลงทุนอุตสาหกรรม อัตราการขยายตัวของอุตสาหกรรมการผลิตแต่ละประเภท รวมทั้งแนวโน้มการพัฒนาอุตสาหกรรมในพื้นที่ระดับจังหวัด เพื่อนำไปจัดทำนโยบายและแผนยุทธศาสตร์และนำไปใช้ปฏิบัติได้ รวมถึงรายงานการชี้นำเตือนภัยเศรษฐกิจอุตสาหกรรมในระดับจังหวัดแต่ละจังหวัดเป็นรายไตรมาสให้ถูกต้องแม่นยำ สอดคล้องกับฐานข้อมูลรายงานผลิตภัณฑ์มวลรวมของจังหวัด ซึ่งระบบข้อมูลเชิงลึกด้านเศรษฐกิจนี้จะเป็นตัวชี้วัดภาวะเศรษฐกิจของแต่ละจังหวัด สำหรับให้บริการแก่ผู้ประกอบการอุตสาหกรรม ผู้ผลิตอุตสาหกรรมชุมชน หน่วยงานที่เกี่ยวข้องทั้งภาครัฐ และภาคเอกชน ได้นำไปใช้ประโยชน์” นายสมชาย กล่าว

ที่มา : http://www.thaigov.go.th/news/contents/details/143
