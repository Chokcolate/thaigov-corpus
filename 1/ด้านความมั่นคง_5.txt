รัฐบาลไทย-ข่าวทำเนียบรัฐบาล-ปลัดกระทรวงมหาดไทย ติวเข้มข้าราชการมหาดไทยบรรจุใหม่ เน้นย้ำเป็นข้าราชการที่ดี ต้องรู้งาน รู้หน้าที่ มีจิตสาธารณะ มุ่งมั่นทำงานเพื่อประโยชน์ต่อประเทศชาติและประชาชน

วันอังคารที่ 23 สิงหาคม 2559
ปลัดกระทรวงมหาดไทย ติวเข้มข้าราชการมหาดไทยบรรจุใหม่ เน้นย้ำเป็นข้าราชการที่ดี ต้องรู้งาน รู้หน้าที่ มีจิตสาธารณะ มุ่งมั่นทำงานเพื่อประโยชน์ต่อประเทศชาติและประชาชน
ปลัดกระทรวงมหาดไทย ติวเข้มข้าราชการมหาดไทยบรรจุใหม่ เน้นย้ำเป็นข้าราชการที่ดี ต้องรู้งาน รู้หน้าที่ มีจิตสาธารณะ มุ่งมั่นทำงานเพื่อประโยชน์ต่อประเทศชาติและประชาชน
วันนี้ (15 ส.ค. 59) ณ ห้องประชุม 3 ชั้น 5 อาคารสถาบันดำรงราชานุภาพ กระทรวงมหาดไทย นายกฤษฎา บุญราช ปลัดกระทรวงมหาดไทย เป็นประธานพิธีเปิดการฝึกอบรมหลักสูตร “การเป็นข้าราชการที่ดี” รุ่นที่ 27 จัดขึ้นโดยสถาบันดำรงราชานุภาพ กระทรวงมหาดไทย เพื่อฝึกอบรมและพัฒนาข้าราชการของกระทรวงมหาดไทย และข้าราชการที่อยู่ระหว่างทดลองปฏิบัติหน้าที่ราชการ เพื่อให้ทราบถึงระเบียบแบบแผนของทางราชการและการเป็นข้าราชการที่ดี โดยมีผู้เข้ารับการอบรม จำนวน 90 คน ประกอบด้วย ข้าราชการในสังกัดสำนักงานปลัดกระทรวงมหาดไทย กรมการปกครอง กรมโยธาธิการและผังเมือง และกรมที่ดิน ใช้ระยะเวลาการอบรม จำนวน 10 วัน ตั้งแต่วันที่ 15 - 24 สิงหาคม 2559 ณ วิทยาลัยมหาดไทย อำเภอบางละมุง จังหวัดชลบุรี
โอกาสนี้ ปลัดกระทรวงมหาดไทย ได้กล่าวแสดงความยินดีกับข้าราชการที่ได้รับการบรรจุเข้าสังกัดในกระทรวงมหาดไทย พร้อมได้มอบโอวาทให้แก่ผู้เข้ารับการอบรม โดยกล่าวว่า การเป็นข้าราชการที่ดีต้องมีการเตรียมความพร้อมทั้งในหน้าที่ความรับผิดชอบและตนเอง โดยเฉพาะความเป็นข้าราชการใหม่ ที่ต้องเป็นผู้มีความละเอียด รอบคอบ ไม่บกพร่องในหน้าที่การงาน ซึ่งเปรียบเสมือนต้นกล้าที่พร้อมจะเติบโตเป็นต้นไม้ใหญ่ในอนาคต จึงจะต้องได้รับความรู้ ความเข้าใจในบทบาทหน้าที่ และความสำคัญของการเป็น “ข้าราชการ” ที่มีหน้าที่ต่อแผ่นดิน และจะต้องก้าวเดินในเส้นทางที่ถูกต้องตั้งแต่จุดเริ่มต้น โดยได้รับการปลูกฝังจิตสำนึกที่ดี มีใจสาธารณะและอุดมการณ์ในการทำงาน สามารถครองตนเป็นข้าราชการที่ดีมีคุณธรรมจริยธรรม ความซื่อสัตย์สุจริต และปฏิบัติงานโดยยึดหลักกฎหมาย กฎระเบียบ และประโยชน์ของส่วนรวมเป็นสิ่งสำคัญ
นอกจากนี้ ได้เน้นย้ำหลักการทำงานเพื่อให้ข้าราชการมหาดไทยได้นำไปปฏิบัติ คือ 1.ต้องรู้งาน รู้หน้าที่ของตนเอง และหน่วยงาน เนื่องจากงานของมหาดไทยมีความหลากหลายไม่เหมือนงานของกระทรวงอื่นๆ มีภารกิจที่เกี่ยวข้องมาก จึงจำเป็นต้องมีความรู้ความเข้าใจในงานต่างๆ ทั้งในส่วนของหน้าที่ตนเองและหน่วยงาน โดยขอให้มีความตั้งใจ ตั้งมั่นในการทำงาน และหมั่นพัฒนาตนเองอย่างต่อเนื่อง ก็จะสามารถปฏิบัติงานที่ได้รับมอบหมายได้อย่างมีประสิทธิภาพและเป็นผลสำเร็จได้ 2.มีความซื่อสัตย์ สุจริต และเป็นคนดี ในการทำงานต้องฝึกจิตใจให้เป็นคนเข้มแข็ง มั่นคง รู้จักผิดชอบ ชั่วดี มีจิตใจโอบอ้อมอารี และการทำงานราชการต้องไม่เอารัดเอาเปรียบเพื่อนร่วมงาน มีความอดทนทำงานในหน้าที่ของตนเองอย่างเต็มที่ และหมั่นฝึกฝนตนเองให้มีความเข้มแข็งทางจิตใจมีความมั่นคงในการทำความดี 3.มีความรักความสามัคคี โดยแยกเรื่องงานกับเรื่องส่วนตัว ไม่แบ่งแยก แบ่งฝัก แบ่งฝ่าย ให้ช่วยเหลือเกื้อกูลกัน โดยให้ยึดงานราชการเป็นสำคัญ และร่วมกันเป็นกำลังขับเคลื่อนงานและพัฒนาประเทศไปพร้อมๆ กัน
ปลัดกระทรวงมหาดไทย กล่าวเพิ่มเติมว่า สิ่งสำคัญของการเป็นข้าราชการที่ดี ต้องรู้จักเรียนรู้ประสบการณ์จากรุ่นพี่ที่ประสบความสำเร็จในการปฏิบัติงานและการบริหารงานทั้งในระดับพื้นที่และในหน่วยงาน โดยให้ “รู้จักฟัง รู้จักดู รู้จักคิด และรู้จักนำไปปฏิบัติ” และให้น้อมนำยุทธศาสตร์พระราชทาน “เข้าใจ เข้าถึง พัฒนา” มาเป็นหลักในการคิดและปฏิบัติเพื่อให้การทำงานบรรลุตามเป้าหมาย และพร้อมเป็นแบบอย่างที่ดีเพื่อประโยชน์ต่อประเทศชาติ และประโยชน์สุขของประชาชนต่อไป.

ที่มา : http://www.thaigov.go.th/news/contents/details/108
