รัฐบาลไทย-ข่าวทำเนียบรัฐบาล-กระทรวงมหาดไทย แถลงสถานการณ์การดูแลรักษาความสงบเรียบร้อย ภายหลังปิดการออกเสียงประชามติ

วันอังคารที่ 23 สิงหาคม 2559
กระทรวงมหาดไทย แถลงสถานการณ์การดูแลรักษาความสงบเรียบร้อย ภายหลังปิดการออกเสียงประชามติ
กระทรวงมหาดไทย แถลงสถานการณ์การดูแลรักษาความสงบเรียบร้อย ภายหลังปิดการออกเสียงประชามติ
วันนี้ ( 7 ส.ค. 59) เวลา 16.30 น. ที่ศูนย์ประสานงานติดตามการออกเสียงประชามติ ชั้น 5 กรมการปกครอง กระทรวงมหาดไทย นายกฤษฎา บุญราช ปลัดกระทรวงมหาดไทย เปิดเผยว่า ตามที่กระทรวงมหาดไทยในฐานะหน่วยงานที่มีหน้าที่ในการรักษาความสงบเรียบร้อยเพื่อสนับสนุนการออกเสียงประชามติได้เปิดศูนย์ประสานงานติดตามการออกเสียงประชามติ เพื่อติดตามสถานการณ์การออกเสียงประชามติในวันนี้ตั้งแต่ระหว่างเวลา 08.00 – 16.00 น.
กระทรวงมหาดไทยขอเรียนให้ทราบว่า ภาพรวมของสถานการณ์ในพื้นที่จังหวัดเป็นไปด้วยความเรียบร้อยมีเหตุการณ์ความไม่สงบเกิดขึ้นในช่วงเช้าที่จังหวัดนราธิวาส จำนวน 1 จุด มีผู้เสียชีวิต 1 ราย และเมื่อคืนวันที่ 6 สิงหาคม เกิดเหตุความไม่สงบในพื้นที่ 16 จุด โดยผู้ว่าราชการจังหวัดนราธิวาสสามารถดำเนินการแก้ไขปัญหาในพื้นที่ ได้เป็นที่เรียบร้อย
ในส่วนของเหตุการณ์ในพื้นที่อื่นๆ ตั้งแต่เวลา 08.00 น. เกิดอุบัติเหตุรถชนเสาเป็นเหตุกระทบถึงหน่วยลงคะแนนในเขตเทศบาลนครตรังแต่เมื่อถึงเวลาเปิดลงคะแนนก็สามารถแก้ไขปัญหาได้เช่นกัน
ด้านเหตุการณ์อื่นๆ หลังเวลา 08.00 น. ที่มีการเปิดลงคะแนนเป็นต้นมาพบเหตุฉีกบัตรลงคะแนน ซึ่งจากการตรวจสอบส่วนใหญ่พบว่าเป็นผู้สูงอายุ เนื่องจากเกิดความเข้าใจผิดในรูปแบบของบัตรลงคะแนนที่แบ่งเป็น 2 ส่วน ไม่ได้มีเจตนาในการฉีกบัตร ซึ่งในเวลา 11.00 น. กรมการปกครองได้มอบหมายให้รองอธิบดีกรมการปกครองประสานไปยัง กกต. เพื่อขออนุญาตให้เจ้าหน้าที่ประจำหน่วยเลือกตั้งสามารถประชาสัมพันธ์ให้ผู้มาลงคะแนนทราบอย่างถูกต้อง ซึ่งสามารถลดจำนวนผู้ฉีกบัตรลงได้
สรุปภาพรวมมีเหตุการณ์เกิดขึ้นใน 32 จังหวัด 43 หน่วย มีร่องรอยการฉีกบัตรโดยเจตนา 2 จุด ในพื้นที่ เขตบางนา กทม. เป็นนักศึกษามหาวิทยาลัยได้ฉีกบัตรโชว์ในหน่วยลงคะแนนขณะนี้อยู่ระหว่างการสอบสวน และในพื้นที่จังหวัดปทุมธานี และอีกเหตุการณ์ที่หน่วยลงคะแนนในเขตมหาวิทยาลัยขอนแก่นเวลา 16.00 น. หลังปิดหีบลงคะแนน พบว่ายังมีผู้ไปลงคะแนนเหลืออยู่ 246 คน ซึ่งได้มาแสดงตน ก่อนเวลา 16.00 น. ตามกฎหมายแม้จะเลยเวลาก็สามารถลงคะแนนได้ขณะนี้อยู่ระหว่างลงคะแนน สำหรับในพื้นที่ห่างไกล กกต. ประจำจังหวัดจะประสานหน่วยทหารในการลำเลียงหีบบัตรมานับคะแนนยังหน่วยนับคะแนน และขณะนี้อยู่ระหว่างการนับคะแนนที่หน่วยลงคะแนนทั้งหมดกว่า 95,000 หน่วยทั่วประเทศ
ปลัดกระทรวงมหาดไทย กล่าวเพิ่มเติมว่า สรุปภาพรวมสถานการณ์ถือว่าเป็นไปด้วยความเรียบร้อยโดยกระทรวงมหาดไทยต้องขอขอบคุณพี่น้องประชาชนทั้งประเทศในการให้ความร่วมมือมาลงคะแนนอย่างเป็นระเบียบเรียบร้อย และขอขอบคุณทุกหน่วยงาน บุคลากรในสังกัดทุกระดับ ตั้งแต่ผู้ว่าราชการจังหวัด นายอำเภอ กำนัน ผู้ใหญ่บ้าน และผู้มีส่วนเกี่ยวข้องที่ช่วยกันทำงานอย่างเต็มกำลังความสามารถทำให้การดำเนินการลงประชามติในครั้งนี้สำเร็จลุล่วงด้วยดี และขณะนี้อยู่ระหว่างการนับคะแนนของหน่วยต่างๆ ซึ่งเป็นหน้าที่ของกกต. ที่จะมีการรายงานผล ในภาพรวมต่อไป สำหรับศูนย์รักษาความสงบเรียบร้อยและศูนย์ประสานงานฯ ของกระทรวงมหาดไทยจะทำหน้าที่ไปจนกว่าจะเสร็จสิ้นการนับคะแนน

ที่มา : http://www.thaigov.go.th/news/contents/details/111
