รัฐบาลไทย-ข่าวทำเนียบรัฐบาล-ก.ไอซีที หารือ วสท. ร่วมพัฒนาด้าน ICT หนุนเศรษฐกิจดิจิทัล

วันอังคารที่ 23 สิงหาคม 2559
ก.ไอซีที หารือ วสท. ร่วมพัฒนาด้าน ICT หนุนเศรษฐกิจดิจิทัล
ก.ไอซีที หารือ วสท. ร่วมพัฒนาด้าน ICT หนุนเศรษฐกิจดิจิทัล
รมว.ไอซีที เผย วสท.หารือแนวทางการพัฒนาบุคลากรด้าน ICT ของภาครัฐและเอกชนโดยใช้หลักสูตรและมาตรฐานเดียวกัน ระบุได้ยกร่างหลักสูตร ICT Project Management และหลักสูตรมาตรฐานการให้บริการ Cloud เสนอกระทรวงไอซีที บรรจุในสถาบัน TDGA ของ สรอ. รวมถึงการนำบริการ Cloud ไปใช้ให้สอดคล้องกับนโยบายการพัฒนาดิจิทัลเพื่อเศรษฐกิจและสังคม
ดร.อุตตม สาวนายน รัฐมนตรีว่าการกระทรวงเทคโนโลยีสารสนเทศและการสื่อสาร (ไอซีที) เปิดเผยว่าประธานคณะกรรมการสาขาวิศวกรรมคอมพิวเตอร์ วิศวกรรมสถานแห่งประเทศไทยในพระบรมราชูปถัมภ์ (วสท.) ได้มาหารือแนวคิดการพัฒนาด้าน ICT โดยเห็นว่าปัจจุบันมีความจำเป็นและขาดแคลนบุคลากรด้าน ICT และดิจิทัล  ยุคใหม่ ซึ่งนโยบายเศรษฐกิจดิจิทัลจะประสบผลสำเร็จได้ต้องพัฒนาบุคลากรด้านไอซีทีของหน่วยงานภาครัฐและเอกชนเกี่ยวกับการบริหารจัดการต่างๆ ด้าน ICT ซึ่ง วสท.ได้ยกร่างหลักสูตร ICT Project Management และหลักสูตรมาตรฐานและการให้บริการ Cloud รวมถึงจัดทำมาตรฐานโครงการและการให้คำปรึกษา (Project Management Consultant) การกำหนดมาตรฐานการบริการคลาวด์ (Cloud Computing Services) เพื่อใช้เป็นมาตรฐานเพื่อส่งเสริมให้กลุ่ม Startups และ SMEs ในการพัฒนา Application สำหรับจัดส่งเอกสารรายงานต่อกรมสรรพากรด้วยเทคโนโลยีดิจิทัลผ่านอุปกรณ์อิเล็กทรอนิกส์ หรือ Smart Devices เป็นการยกระดับขีดความสามารถการทำงานและสามารถใช้บริการคลาวด์ขอรับการส่งเสริมด้านการลงทุนจากสำนักงานคณะกรรมการส่งเสริมการลงทุน (BOI) ซึ่งทางคณะกรรมการฯ ได้ร่วมกับ BOI คัดเลือก 29 บริการที่จะได้รับการยกเว้นภาษีสูงสุดไม่เกิน 15 ปี
สำหรับหลักสูตรดังกล่าวของ วสท. สอดคล้องกับภารกิจสำนักงานรัฐบาลอิเล็กทรอนิกส์ (องค์การมหาชน) หรือ สรอ. ที่ได้จัดตั้งสถาบันพัฒนาบุคลากรด้านดิจิทัลภาครัฐ (Thailand Digital Government Academy: TDGA) เพื่อเป็นศูนย์กลางพัฒนาเสริมสร้างขีดความรู้ความสามารถด้านดิจิทัลของบุคลากรภาครัฐทุกระดับอย่างเป็นระบบ โดยร่วมกับสถาบันการศึกษาชั้นนำทั้งรัฐและเอกชน ซึ่งจะมอบหมายให้ สรอ. และ วสท.ร่วมหารือความเป็นไปได้ในการนำหลักสูตร ICT Project Management และหลักสูตรมาตรฐานและการให้บริการ Cloud บรรจุเป็นหลักสูตรในสถาบัน TDGA ต่อไป อันเป็นแนวทางสอดคล้องกับนโยบายการพัฒนาดิจิทัลเพื่อเศรษฐกิจและสังคม (Digital Economy) ที่ได้กำหนดยุทธศาสตร์คลาวด์ (Cloud Strategy) ของประเทศ เพื่อให้ใช้คลาวด์อย่างมีประสิทธิภาพ โดยเฉพาะการนำไปใช้ในการให้บริการรูปแบบอิเล็กทรอนิกส์แก่ประชาชน และผู้ประกอบการ SMEs ในด้านต่างๆ อาทิ e-Tourism, Smart Farming, วิสาหกิจชุมชน, e-Commerce รวมถึงศูนย์ดิจิทัลชุมชนที่มีความโดดเด่นแตกต่างกันไปในแต่ละพื้นที่ อีกทั้งได้จัดให้มีการรวบรวมองค์ความรู้ของแต่ละชุมชนเพื่อประกอบการจัดทำนโยบายของภาครัฐให้ตรงกับความต้องการของประชาชนเพิ่มมากยิ่งขึ้น โดยดำเนินการจัดเก็บองค์ความรู้ในบริการคลาวด์” ดร.อุตตม กล่าวในที่สุด
*************************

ที่มา : http://www.thaigov.go.th/news/contents/details/130
