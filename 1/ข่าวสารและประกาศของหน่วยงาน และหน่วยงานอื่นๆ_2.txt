รัฐบาลไทย-ข่าวทำเนียบรัฐบาล-รมว.แรงงาน เดินหน้าเตรียมแรงงานรับเขตเศรษฐกิจพิเศษ"พุน้ำร้อน"

วันอังคารที่ 23 สิงหาคม 2559
รมว.แรงงาน เดินหน้าเตรียมแรงงานรับเขตเศรษฐกิจพิเศษ"พุน้ำร้อน"
วันนี้ (18 ส.ค.59) พลเอก ศิริชัย ดิษฐกุล รัฐมนตรีว่าการกระทรวงแรงงาน พร้อมคณะผู้บริหาร เดินทางมาตรวจราชการจังหวัดกาญจนบุรี เพื่อประชุมติดตามผลการดำเนินงานด้านแรงงาน ตามนโยบายของรัฐบาล พร้อมรับฟังประเด็นปัญหา อุปสรรค และข้อเสนอแนะจากนักธุรกิจ
ทั้งนี้จังหวัดกาญจนบุรี มีอาณาเขตติดต่อกับประเทศสาธารณรัฐแห่งสหภาพเมียนมา และได้รับการกำหนดเป็นพื้นที่จัดตั้งเขตพัฒนาเศรษฐกิจพิเศษ ระยะที่ 2 เนื่องด้วยศักยภาพในการเป็นเขตเศรษฐกิจชายแดน มีขีดความสามารถเป็นศูนย์กลางทางเศรษฐกิจภาคตะวันตก,ในด้านการค้า การลงทุนชายแดน และศูนย์กลางโลจิสติกส์ ได้เป็นอย่างดี ขณะนี้ได้มีการเตรียมความพร้อมและมีความความก้าวหน้ามาโดยลำดับ โดยได้มีการส่งมอบพื้นที่ราชพัสดุ เพื่อจัดตั้งเขตพัฒนาเศรษฐกิจพิเศษ จำนวน 8,193 ไร่ ในพื้นที่ อำเภอเมือง กาญจนบุรีเป็นที่เรียบร้อยแล้ว พร้อมเดินหน้าสู่การพัฒนาให้เป็นไปตามแผนที่กำหนด ซึ่งเมื่อดำเนินการแล้วเสร็จสมบูรณ์ก็จะเป็นการสร้างรายได้ให้กับประชาชนในพื้นที่และเป็นจุดเชื่อมโยงการพัฒนาเศรษฐกิจของประเทศต่อไป โดยภาคเอกชนขอให้มีการเตรียมกำลังแรงงานและอำนวยความสะดวกในการจ้างงานทั้งแรงงานไทยและแรงงานต่างด้าว ซึ่งในส่วนนี้ กระทรวงแรงงานได้มีการจัดทำยุทธศาสตร์ด้านแรงงานในเขตพัฒนาเศรษฐกิจพิเศษ เป็นการเฉพาะด้วย เพื่ออำนวยความสะดวกในทุกด้านทั้งการจ้างงาน การพัฒนาฝีมือแรงงาน การดูแลด้านสวัสดิการและความปลอดภัย พร้อมทั้งขยายช่องทางการสื่อสารระหว่างกันเพื่อแก้ไขปัญหาและสนับสนุนการดำเนินของเอกชนด้วยความรวดเร็วด้วย
ในการนี้ รัฐมนตรีว่าการกระทรวงแรงงานได้ประชุมมอบแนวทางปฏิบัติราชการให้แก่หัวหน้าส่วนราชการในสังกัดกระทรวงแรงงานจังหวัดกาญจนบุรี สุพรรณบุรี นครปฐม ราชบุรี และเพชรบุรี โดยเน้นย้ำการดำเนินงานให้ใช้กลไก “ประชารัฐ” ประสานพลังจากทุกฝ่าย ทั้งภาครัฐ เอกชน และประชาชน เพื่อร่วมกันผลักดันนโยบายต่าง ๆ สู่เป้าหมายที่กำหนดไว้ ภายใต้แผนปฏิบัติการซึ่งมี 8 วาระในการปฏิรูปเร่งด่วนและยุทธศาสตร์ด้านแรงงาน 20 ปี โดยกำหนดไว้ 4 ระยะ โดยระยะที่ 1 (ปี 2561-2565) จะสร้างกำลังคนให้เป็น “Productive Manpower” ถือเป็นกำลังคนที่มีคุณภาพ ในระยะที่ 2 (ปี 2566-2570) จะเข้าสู่การเป็น“Innovative Workforce” คือ กำลังแรงงานที่มีนวัตกรรม เพื่อให้เป็นแรงงานที่มีผลิตภาพสูงขึ้น และต่อไปในระยะที่ 3 (ปี 2571-2575) จะเข้าสู่ “Creative Workforce” ซึ่งจะเป็นแรงงานที่มีความคิดสร้างสรรค์ มีทักษะ สร้างมูลค่าเพิ่มในการทำงาน เพื่อเข้าสู่ระยะที่ 4 (2576-2580) ที่ให้กำลังแรงงานของไทยได้เป็น “Brainpower” เพื่อสร้างสังคมการทำงานแห่งปัญญา มีการทำงานที่มีมูลค่าที่สูงขึ้นซึ่งเริ่มดำเนินการในปีงบประมาณ 2560 นี้โดยมีประชาชนเป็นศูนย์กลาง ทั้งนี้ให้ข้าราชการและเจ้าหน้าที่กระทรวงแรงงาน จะต้องเป็นนักประชาสัมพันธ์ สร้างการรับรู้ให้แก่ประชาชนอย่างมีประสิทธิภาพควบคู่การทำงานเชิงรุกใกล้ชิดประชาชนและสนองตอบความต้องการของประชาชนให้รวดเร็ว โดยเฉพาะอย่างยิ่งการสนับสนุนให้เป็นไปตามความต้องการและสภาพพื้นฐานของแต่ละพื้นที่ พร้อมทั้งเดินทางไปตรวจเยี่ยมด่านชายแดนบ้านน้ำพุร้อน ตำบลบ้านเก่า อำเภอเมืองกาญจนบุรี จ.กาญจนบุรีด้วย
--------------------------------------------
“OUR HOME OUR COUNTRY TOGETHER STRONGER"
"เราจะเติบโตและแข็งแกร่งไปด้วยกัน เพราะที่นี่คือ บ้านของเรา ประเทศไทยของเรา"

ที่มา : http://www.thaigov.go.th/news/contents/details/156
