รัฐบาลไทย-ข่าวทำเนียบรัฐบาล-สธ.เผยผู้บาดเจ็บเหตุรุนแรงภาคใต้อาการดีขึ้น ย้ำรัฐบาลให้การดูแลรักษาพยาบาลทั้งหมด

วันอังคารที่ 23 สิงหาคม 2559
สธ.เผยผู้บาดเจ็บเหตุรุนแรงภาคใต้อาการดีขึ้น ย้ำรัฐบาลให้การดูแลรักษาพยาบาลทั้งหมด
กระทรวงสาธารณสุข เผยอาการผู้บาดเจ็บจากเหตุระเบิดและไฟไหม้ ที่ภาคใต้ทุกรายอาการดีขึ้น พร้อมให้การดูแลรักษาอย่างเต็มที่ ย้ำรัฐบาลไทยจะเป็นผู้ดูแลค่ารักษาทั้งหมด พร้อมส่งทีมสุขภาพจิตดูแลเยียวยาจิตใจผู้สูญเสียและญาติอย่างใกล้ชิด
เช้าวันนี้ (14 สิงหาคม 2559) ที่กระทรวงสาธารณสุข จ.นนทบุรี นายแพทย์โสภณ เมฆธน ปลัดกระทรวงสาธารณสุข ให้สัมภาษณ์ภายหลังการประชุมศูนย์ปฎิบัติการป้องกันและแก้ไขปัญหาสาธารณภัย ด้านการแพทย์และสาธารณสุข กรณีการบาดเจ็บและเสียชีวิตจากเหตุระเบิด เมื่อวันที่ 11-12 สิงหาคม 2559 ว่า ความคืบหน้าเกี่ยวกับดูแลรักษาผู้บาดเจ็บจากเหตุระเบิดและไฟไหม้ วันนี้(14 สิงหาคม 2559) ณ เวลา 10.00 น. มีผู้บาดเจ็บนอนพักรักษาตัวในโรงพยาบาล รวม 22  ราย คนไทย 14 ราย ต่างชาติ 8 ราย กลับบ้าน 1 ราย ทุกรายอาการปลอดภัย และอยู่ในความดูแลของทีมแพทย์อย่างใกล้ชิด
นายแพทย์โสภณ กล่าวต่อว่า สำหรับเรื่องการรักษาพยาบาล ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ได้กำชับให้ดูแลรักษาผู้บาดเจ็บทุกรายอย่างเต็มที่ สำหรับค่าใช้จ่ายในการรักษาพยาบาลนั้นทางรัฐบาลจะเป็นผู้รับผิดชอบทั้งหมด
นายแพทย์โสภณ กล่าวต่อไปว่า สำหรับการดูแลเยียวยาด้านจิตใจผู้เสียชีวิตและบาดเจ็บ กระทรวงสาธารณสุข ได้ให้ทีมช่วยเหลือเยียวยาจิตใจผู้ประสบภัย ลงพื้นที่ดูแลจิตใจผู้ได้รับผลกระทบจากเหตุรุนแรง โดยผลการเยี่ยวยาจิตใจผู้บาดเจ็บและครอบครัวผู้เสียชีวิต ที่จังหวัดตรัง สุราษฏร์ธานี และประจวบคีรีขันธ์ ผู้บาดเจ็บและญาติ ยังอยู่ในภาวะตระหนก วิตกกังวลกับเหตุการณ์ที่เกิดขึ้น ส่วนครอบครัวผู้เสียชีวิต ยังอยู่ในภาวะเศร้าโศกกับเหตุการณ์ที่เกิดขึ้นที่ต้องสูญเสียบุคคลอันเป็นที่รักในครอบครัว ทั้งนี้ทีมสุขภาพจิตจะให้การติดตามประเมินสภาวะจิตใจของผู้บาดเจ็บ และสูญเสียอย่างใกล้ชิด และต่อเนื่องอย่างไรก็ตามหากผู้สูญเสียหรือผู้ใกล้ชิด รู้สึกมีอาการซึมเศร้ารุนแรง ควรรีบปรึกษาสถานบริการสาธารณสุขที่ใกล้บ้านทันทีเพื่อรับการดูแลรักษาที่ถูกต้องต่อไป หรือโทรรับคำปรึกษาได้ที่สายด่วนสุขภาพจิต 1323 ตลอด 24 ชั่วโมง
***********************14 สิงหาคม 2559

ที่มา : http://www.thaigov.go.th/news/contents/details/138
