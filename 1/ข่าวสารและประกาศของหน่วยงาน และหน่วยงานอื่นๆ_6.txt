รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดการฝึกซ้อมการค้นหาและช่วยเหลืออากาศยานที่ประสบภัยประจำปี 2559 (SAREX 2016)

วันอังคารที่ 23 สิงหาคม 2559
นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดการฝึกซ้อมการค้นหาและช่วยเหลืออากาศยานที่ประสบภัยประจำปี 2559 (SAREX 2016)
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานเปิดการฝึกซ้อมการค้นหาและช่วยเหลืออากาศยานที่ประสบภัย ประจำปี 2559 (SAREX 2016) ในวันที่ 20 สิงหาคม 2559
ประเทศไทย เป็นรัฐภาคีขององค์การการบินพลเรือนระหว่างประเทศ (International Civil Aviation Organization : ICAO) และองค์การทางทะเลระหว่างประเทศ (International Maritime Organization : IMO) มีพันธกรณีที่สำคัญประการหนึ่ง คือ ต้องจัดให้มีมาตรการเกี่ยวกับการให้ความช่วยเหลือแก่อากาศยานและเรือที่ประสบภัยในอาณาเขตที่ได้กำหนดไว้ รวมทั้งกำหนดให้จัดตั้งศูนย์ประสานงานเพื่อเป็นหน่วยงานกลางในการอำนวยการและประสานงานในภารกิจ คณะรัฐมนตรีจึงได้มีมติ เมื่อวันที่ 8 กุมภาพันธ์ 2521 จัดตั้งองค์กรเพื่อค้นหาและช่วยเหลืออากาศยานและเรือประสบภัย (Rescue Coordination Centre : RCC) โดยให้ กรมการบินพลเรือน กระทรวงคมนาคม เป็นหน่วยงานรับผิดชอบ แต่เนื่องจากได้มีพระราชกำหนดแก้ไขเพิ่มเติมพระราชบัญญัติปรับปรุงกระทรวง ทบวง กรม พ.ศ. 2545 พ.ศ. 2558 ให้โอนอำนาจหน้าที่ เกี่ยวกับการปฏิบัติตามกฎหมาย กฎ ข้อบังคับ ระเบียบ ประกาศ คำสั่ง หรือมติคณะรัฐมนตรีของเจ้าหน้าที่และสำนักมาตรฐานการบิน กรมการบินพลเรือน เฉพาะในส่วนที่เกี่ยวกับงานค้นหาและช่วยเหลืออากาศยาน และงานนิรภัยการบินและสอบสวนอากาศยานประสบอุบัติเหตุ ไปเป็นอำนาจหน้าที่ของสำนักงานปลัดกระทรวงคมนาคม นอกจากนี้ พันธกรณีได้กำหนดให้มีคณะกรรมการแห่งชาติในการค้นหาและช่วยเหลืออากาศยานและเรือที่ประสบภัย ประกอบด้วย ผู้แทนของส่วนราชการ รัฐวิสาหกิจที่เกี่ยวข้องร่วมเป็นกรรมการฯ และเพื่อให้เกิดความพร้อมในการปฏิบัติตามนโยบายดังกล่าว ซึ่งคณะกรรมการแห่งชาติ ในการค้นหาและช่วยเหลืออากาศยานและเรือที่ประสบภัย ได้กำหนดจัดการฝึกซ้อมการค้นหาและช่วยเหลืออากาศยานและเรือที่ประสบภัยเป็นประจำทุกปี เพื่อซักซ้อมการปฏิบัติระหว่างหน่วยงานที่เกี่ยวข้อง และสร้างความเชื่อมั่นว่าเมื่อประสบภัยในประเทศไทย จะมีหน่วยงานของรัฐสามารถช่วยเหลือได้ทันที
ในปี 2559 คณะกรรมการแห่งชาติในการค้นหาฯ ได้มอบให้ กระทรวงคมนาคม เป็นหน่วยงานหลัก ร่วมกับ กองทัพอากาศ กรมท่าอากาศยาน จังหวัดอุบลราชธานี หน่วยงานภาครัฐ และเอกชนที่เกี่ยวข้อง จัดการฝึกซ้อมการค้นหาและช่วยเหลืออากาศยานที่ประสบภัย (SAREX 2016) ระหว่างวันที่ 19 – 20 สิงหาคม 2559 ณ กองบิน 21 จังหวัดอุบลราชธานี เพื่อทดสอบข่ายการติดต่อสื่อสาร (Communication Check) ทดสอบภาคทฤษฎี (Paper Exercise) และการฝึกปฏิบัติจริงในพื้นที่ ซึ่งสมมติเหตุการณ์ว่า อากาศยานประสบอุบัติเหตุขณะนำเครื่องบินลงจอดบริเวณกองบิน 21 โดยมี กองทัพอากาศ กรมท่าอากาศยาน เป็นหน่วยงานหลักร่วมกับส่วนราชการ และหน่วยงานอื่น ๆ เพื่อค้นหาและช่วยเหลือผู้ประสบภัย จากอากาศยาน ซึ่งจัดตั้ง กองอำนวยการฝึกซ้อม ณ กองบิน 21 ทั้งนี้ การฝึกซ้อมฯ ดังกล่าว มีวัตถุประสงค์เพื่อทดสอบการปฏิบัติงานของเจ้าหน้าที่ที่เกี่ยวข้องทั้งการวางแผน การประสานงาน การอำนวยการ การควบคุมและปฏิบัติ เพื่อให้เกิดทักษะความพร้อม ความชำนาญ และเผยแพร่ความรู้ ความเข้าใจ ขีดความสามารถ ศักยภาพ และสร้างความมั่นใจให้ประชาชนชาวไทยและชาวต่างประเทศในการให้ความช่วยเหลือเมื่อเกิดเหตุการณ์เร่งด่วน พร้อมทั้งมีการแลกเปลี่ยนข้อคิดเห็นจากหน่วยงานต่าง ๆ และประเทศที่เข้าร่วมสังเกตการณ์การฝึกซ้อม เพื่อนำมาประเมินผลและปรับปรุงแก้ไขให้มีประสิทธิภาพและประสิทธิผลมากที่สุด นอกจากนี้ ภายในงานฯ ได้จัดฝึกอบรมเกี่ยวกับการค้นหาและช่วยเหลืออากาศยานและเรือที่ประสบภัย การจัดนิทรรศการของหน่วยงานราชการ รัฐวิสาหกิจ และภาคเอกชน การจัดแสดงอุปกรณ์ที่เกี่ยวข้องกับภารกิจค้นหา และช่วยเหลือ เครื่องมือในการค้นหาและช่วยเหลือผู้ประสบภัย อุปกรณ์ เครื่องมือเครื่องใช้ทางด้านการแพทย์ การปฐมพยาบาล และอุปกรณ์ทางด้านการติดต่อสื่อสาร เป็นต้น
กระทรวงคมนาคม ขอเชิญชวนประชาชน ร่วมชมการฝึกซ้อมการค้นหาและช่วยเหลืออากาศยานที่ประสบภัย ประจำปี 2559 (SAREX 2016) และการจัดนิทรรศการเกี่ยวกับอุปกรณ์ที่เกี่ยวข้องกับภารกิจการค้นหาและช่วยเหลือ รวมทั้งอุปกรณ์ เครื่องมือเครื่องใช้ทางด้านการแพทย์ ระหว่างวันที่ 19 – 20 สิงหาคม 2559 ณ กองบิน 21 จังหวัดอุบลราชธานี

ที่มา : http://www.thaigov.go.th/news/contents/details/160
