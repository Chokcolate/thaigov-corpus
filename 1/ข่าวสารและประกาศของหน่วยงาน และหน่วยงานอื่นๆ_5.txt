รัฐบาลไทย-ข่าวทำเนียบรัฐบาล-กรมท่าอากาศยานยกระดับการรักษาความปลอดภัยท่าอากาศยานทั่วประเทศ

วันอังคารที่ 23 สิงหาคม 2559
กรมท่าอากาศยานยกระดับการรักษาความปลอดภัยท่าอากาศยานทั่วประเทศ
ตามที่มีเหตุการณ์วางระเบิดในพื้นที่จังหวัดต่าง ๆ กรมท่าอากาศยาน กระทรวงคมนาคม ได้สั่งการให้ปรับระดับการรักษาความปลอดภัยท่าอากาศยานที่อยู่ในความรับผิดชอบของกรมท่าอากาศยาน (ทย.) จำนวน 28 แห่ง เป็นระดับ 3 ซึ่งเป็นระดับความเข้มงวดสูงสุด
นายจุฬา สุขมานพ อธิบดีกรมท่าอากาศยาน กระทรวงคมนาคม ได้สั่งการให้ท่าอากาศยานในสังกัด ทย. ปรับระดับมาตรการรักษาความปลอดภัย โดยให้เพิ่มความเข้มงวดการรักษาความปลอดภัยทุกรูปแบบ ดังนี้
1. ให้เจ้าหน้าที่ตรวจอาวุธและวัตถุอันตรายเพิ่มความเข้มงวดการตรวจกระเป๋าผู้โดยสารทุกใบ ทั้งจากเครื่อง X-RAY และการตรวจค้นโดยตรงของเจ้าหน้าที่ และให้จัดเจ้าหน้าที่ตรวจตราบริเวณอาคารที่พักผู้โดยสาร และบริเวณท่าอากาศยานตลอด 24 ชั่วโมง
2. จัดเจ้าหน้าที่เฝ้าระวังตรวจตราผ่านกล้องวงจรปิดทั่วทั้งท่าอากาศยาน เพื่อดูความเคลื่อนไหว โดยรวมตลอดเวลา รวมถึงได้ประสานเจ้าหน้าที่ตำรวจทหารในพื้นที่เพื่อติดตามควบคุมสถานการณ์ความปลอดภัยอย่างใกล้ชิดตั้งแต่บัดนี้เป็นต้นไป โดยเฉพาะท่าอากาศยานในพื้นที่ภาคใต้ ขณะนี้ได้ประสานขอความร่วมมือจัดเจ้าหน้าที่ตำรวจ ทหารเข้าประจำการที่ท่าอากาศยานทุกแห่งแล้ว โดย ทย. ได้มีแผนรองรับสถานการณ์ฉุกเฉินในทุกท่าอากาศยาน กรณีหากเกิดเหตุการณ์ไม่ปกติ
3. ขอความร่วมมือผู้โดยสารและประชาชน หากพบเห็นสิ่งผิดปกติต้องสงสัยหรือพบสัมภาระที่ไม่ทราบเจ้าของ ให้แจ้งเจ้าหน้าที่ประชาสัมพันธ์ท่าอากาศยานทราบโดยด่วน เพื่อดำเนินการตรวจสอบต่อไป

ที่มา : http://www.thaigov.go.th/news/contents/details/159
