รัฐบาลไทย-ข่าวทำเนียบรัฐบาล-สปน.ดึงท้องถิ่นจัดตั้งศูนย์ข้อมูลข่าวสาร

วันจันทร์ที่ 19 กันยายน 2559
สปน.ดึงท้องถิ่นจัดตั้งศูนย์ข้อมูลข่าวสาร
เมื่อวันที่ ๑๖ กันยายน ๒๕๕๙ สำนักงานปลัดสำนักนายกรัฐมนตรี โดย สำนักงานคณะกรรมการข้อมูลข่าวสารของราชการ จัดสัมมนาเชิงปฏิบัติการแนวทางการจัดตั้งศูนย์ข้อมูลข่าวสารฯ
นายจิรชัย มูลทองโร่ย รองปลัดสำนักนายกรัฐมนตรี กล่าวว่า สืบเนื่องจากข้อสั่งการของ พลเอก ประยุทธ์ จันทร์โอชา นายกรัฐมนตรี เมื่อคราวสัมมนาทางวิชาการประจำปีของการประกาศใช้พระราชบัญญัติข้อมูลข่าวสารของราชการ พ.ศ. ๒๕๔๐ ประจำปี ๒๕๕๘ เมื่อวันพฤหัสบดีที่ ๑๗ มีนาคม ๒๕๕๙ ที่ต้องการให้ “ปี ๒๕๖๐ เป็นปีแห่งศูนย์ข้อมูลข่าวสารของราชการ” โดยให้ทุกส่วนราชการและหน่วยงานภาครัฐทุกแห่งมีศูนย์ข้อมูลข่าวสารของราชการ และผลักดันให้เปิดเผยข้อมูลข่าวสารในการบริหารงานภาครัฐ ภายในปี ๒๕๖๐ ประกอบกับกฎหมายว่าด้วยข้อมูลข่าวสารของราชการ บัญญัติให้หน่วยงานของรัฐต้องจัดให้มีสถานที่และข้อมูลข่าวสารไว้ให้ประชาชนสามารถเข้าตรวจดูได้โดยสะดวก จึงพิจารณาเห็นว่าสำนักงานปลัดสำนักนายกรัฐมนตรียังไม่มีโครงการพัฒนาศูนย์ข้อมูลข่าวสารให้กับหน่วยงานท้องถิ่นโดยเฉพาะ จึงได้จัดโครงการสัมมนาฯ ครั้งนี้ขึ้น สำหรับกิจกรรมจะมีการให้ความรู้เกี่ยวกับการปฏิบัติตามพระราชบัญญัติข้อมูลข่าวสารของราชการ รวมถึงแนวทางการจัดตั้งศูนย์ข้อมูลข่าวสารของราชการทางกายภาพ และทางอิเล็กทรอนิกส์ พร้อมแบ่งกลุ่มทดลองการใช้งานโปรแกรม Template ศูนย์ข้อมูลข่าวสารของราชการ โดยทีมวิทยากรจากสำนักงานคณะกรรมการข้อมูลข่าวสารของราชการ
การจัดสัมมนาเชิงปฏิบัติการฯ ในครั้งนี้ คาดว่าผู้เข้าร่วมสัมมนาจะสามารถนำความรู้ที่ได้รับไปดำเนินการจัดตั้งศูนย์ข้อมูลข่าวสารได้อย่างถูกต้อง ครบถ้วน เป็นไปตามที่กฎหมายว่าด้วยข้อมูลข่าวสารของราชการกำหนด โดยหากหน่วยงานสามารถจัดตั้งศูนย์ข้อมูลข่าวสารได้อย่างถูกต้องแล้ว จะเป็นการเปิดโอกาสให้ประชาชนเข้ามามีส่วนร่วมในการตรวจสอบการบริหารงานของรัฐได้อย่างเต็มที่ ซึ่งจะแสดงให้เห็นว่าหน่วยงานของรัฐต่างๆ มีความโปร่งใส อันเป็นการส่งเสริมและสนับสนุนมาตรการซึ่งจะเป็นการตอบสนองนโยบายของรัฐบาลที่ต้องการให้ปัญหาการทุจริต และคอร์รัปชัน หมดไปจากสังคมไทย
“เปิดเผยเป็นหลัก  ปกปิดเป็นข้อยกเว้น”

ที่มา : http://www.thaigov.go.th/news/contents/details/170
