รัฐบาลไทย-ข่าวทำเนียบรัฐบาล-พม. จับมือภาคีเครือข่าย ร่วมกันรณรงค์สร้างวินัยทางการเงิน มุ่งสร้างความมั่นคงทางเศรษฐกิจจากครอบครัวสู่สังคม

วันอังคารที่ 23 สิงหาคม 2559
พม. จับมือภาคีเครือข่าย ร่วมกันรณรงค์สร้างวินัยทางการเงิน มุ่งสร้างความมั่นคงทางเศรษฐกิจจากครอบครัวสู่สังคม
วันนี้ (22 ส.ค. 59) เวลา 11.00 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดโครงการรณรงค์สร้างวินัยทางการเงินเฉลิมพระเกียรติสมเด็จพระนางเจ้าสิริกิติ์พระบรมราชินีนาถ
พลตำรวจเอก อดุลย์ กล่าวว่า จากสถิติข้อมูลพบว่า คนไทยประมาณ 40 ล้านคน มีหนี้สินเป็นส่วนใหญ่ส่งผลกระทบต่อการพัฒนาเศรษฐกิจและสังคมของประเทศ รวมถึงการพัฒนาศักยภาพของสตรีและการเสริมสร้างความเข้มแข็งของครอบครัว เพราะปัญหาภาระหนี้สินในครัวเรือนมักจะเป็นต้นเหตุของแรงงานย้ายถิ่น การทอดทิ้งเด็กและผู้สูงอายุไว้ตามลำพัง ยาเสพติด และการดื่มสุรา อันนำไปสู่ปัญหาความรุนแรงในครอบครัว ซึ่งเด็ก สตรี และผู้สูงอายุในครอบครัว มักจะเป็นผู้ได้รับผลกระทบจากปัญหาดังกล่าว รัฐบาล โดยกระทรวงการพัฒนาสังคมและความมั่นคงของมนุษย์ จึงมีนโยบายส่งเสริมและพัฒนาคุณภาพความมั่นคงในชีวิต สถาบันครอบครัว และชุมชน และเล่งเห็นความสำคัญของโครงการรณรงค์สร้างวินัยทางการเงิน เพื่อความมั่นคงทางเศรษฐกิจส่วนบุคคล สู่ครัวเรือนและชุมชน ที่มุ่งเน้นสตรีเป็นกลุ่มเป้าหมายสู่ครอบครัว ซึ่งจะส่งผลถึงการแก้ไขปัญหาทางด้านเศรษฐกิจตั้งแต่ระดับฐานรากของสังคม รวมถึงสังคมในภาพรวมต่อไป
พลตำรวจเอก อดุลย์ กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) ในฐานะที่เป็นหน่วยงานหลักในการเสริมสร้างศักยภาพของสตรี ได้เห็นความสำคัญของบทบาทสตรีในแง่ของการสร้างความมั่นคงด้านเศรษฐกิจของสังคม จึงได้ร่วมกับภาคีเครือข่ายอีก 5 องค์กร ได้แก่ สหพันธ์สมาคมสตรีนักธุรกิจและวิชาชีพแห่งประเทศไทย ในพระบรมราชินูปถัมภ์ ตลาดหลักทรัพย์แห่งประเทศไทย หอการค้าไทย สมาคมธนาคารไทย และสภาองค์การพัฒนาเด็กและเยาวชน ในพระราชูปถัมภ์สมเด็จพระเทพรัตนราชสุดาฯ สยามบรมราชกุมารี ดำเนินโครงการรณรงค์สร้างวินัยทางการเงิน โดยมีวัตถุประสงค์เพื่อร่วมเฉลิมพระเกียรติฯ พระบรมราชินีนาถ 12 สิงหา 2559 เพื่อสร้างความเข้มแข็งให้แก่ครอบครัว เสริมศักยภาพสตรีให้มีความมั่นคงทางเศรษฐกิจ จากระดับบุคคลสู่ครัวเรือนและชุมชนและเพื่อเสริมสร้างเศรษฐกิจไทยให้เติบโตอย่างมั่นคงปลอดจากภาระหนี้สิน
พลตำรวจเอก อดุลย์ กล่าวเพิ่มเติมว่า สำหรับกิจกรรมภายในงานวันนี้ ประกอบ พิธีลงนามบันทึกข้อตกลงความร่วมมือโครงการรณรงค์สร้างวินัยทางการเงินฯ การบรรยายเรื่องความสำคัญของการให้ความรู้ทางการเงินขั้นพื้นฐานกับการพัฒนาประเทศ การบรรยายเรื่องสร้างวินัยทางการเงินง่ายๆ ด้วย Happy Money ทั้งนี้ บันทึกข้อตกลงดังกล่าว จะเป็นข้อตกลงที่ทั้ง 6 หน่วยงานจะร่วมกัน จัดทำคู่มือ Happy Money สร้างสุขทางการเงิน เพื่ออบรมสร้างวินัยทางการเงินภายใต้คำขวัญ "เงินดี...ชีวีสุข” ร่วมกันรณรงค์ เพื่อเผยแพร่และสร้างจิตสำนึกในองค์กร หรือหน่วยงานในเรื่องการสร้างวินัยทางการเงิน และทั้ง 6 หน่วยงานจะร่วมกันสนับสนุนให้มีการขยายผลกระบวนการดังกล่าวอย่างต่อเนื่อง

ที่มา : http://www.thaigov.go.th/news/contents/details/142
