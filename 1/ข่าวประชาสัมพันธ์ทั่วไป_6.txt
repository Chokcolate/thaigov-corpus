รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล ครั้งที่ 8/2559

วันอังคารที่ 23 สิงหาคม 2559
รมต.นร.สุวพันธุ์ฯ เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล ครั้งที่ 8/2559
รมต.นร.สุวพันธุ์ฯ เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล ครั้งที่ 8/2559
วันนี้ (18 ส.ค.59) เวลา 09.00 น. ณ ตึกสันติไมตรี(หลังใน) ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล ครั้งที่ 8/2559
ประธานได้แจ้งให้ที่ประชุมทราบว่า ในคราวที่ พลเอก ประยุทธ์ จันทร์โอชา นายกรัฐมนตรีได้เดินทางไปราชการต่างประเทศ ณ ประเทศมาเลเซีย ซึ่งได้มีโอกาสพบปะและสนทนากับนายกรัฐมนตรีมาเลเซีย เกี่ยวกับการบริหารราชการแผ่นดินของทั้งสองประเทศ โดยทั้งประเทศไทยและมาเลเซียได้ดำเนินการขับเคลื่อนการดำเนินงานในทุกด้านทั้งเศรษฐกิจ สังคม และการเมืองอย่างต่อเนื่อง เช่นกัน โดยนายกรัฐมนตรีได้รับทราบว่า ประเทศมาเลเซียประสบความสำเร็จในการสร้างการรับรู้การดำเนินงานของรัฐบาลมาเลเซียสู่ประชาชนชาวมาเลเซีย ทั้งนี้นายกรัฐมนตรีจึงได้มอบหมายให้ประธานได้ชี้แจงต่อโฆษกกระทรวง ทุกกระทรวงได้เพิ่มโอกาสในการชี้แจงการดำเนินงานของรัฐบาลสู่ประชาชนให้ทั่วถึงและรวดเร็วเช่นกัน
ที่ประชุมได้พิจารณาและมีมติเห็นชอบการรายงานผลการดำเนินงานขับเคลื่อนและเร่งรัดการดำเนินงานตามนโยบายรัฐบาล ระหว่างวันที่ 12 กันยายน 2558- 30 กรกฏาคม 2559 ซึ่งมีผลการดำเนินงานที่สำคัญของกระทรวงต่าง ๆ ได้แก่ การจัดทำยุทธศาสตร์การป้องกันประเทศของกระทรวงกลาโหม ปี 2560-2579 การปฏิรูประบบงานข่าวกรองระยะเร่งด่วน การส่งเสริมความสัมพันธ์ระหว่างประเทศ การส่งเสริมบทบาทของประเทศไทยในเวทีโลก และประชาคมอาเซียน มาตรการภาษีเพื่อส่งเสริมสินค้า OTOP กิจกรรมเยาวชนจิตอาสาตามแนวปรัชญาเศรษฐกิจพอเพียง การส่งเสริมการค้าการลงทุน เสริมสร้างศักยภาพของผู้ประกอบการไทยและเพิ่มขีดความสามารถในการแข่งขัน และศักยภาพทางเศรษฐกิจ วันเสือโคร่งโลกภายใต้แนวคิด “ผืนป่าตะวันตก บ้านแห่งความหวังของเสือโคร่งอินโดจีน” การเปิดศูนย์บริการร่วมภาครัฐ (G-service point) เพื่ออำนวยความสะดวกในแหล่งชุมชน โครงการเศรษฐกิจฐานรากให้มีความเข้มแข็ง โครงการผลักดันไทยเป็นศูนย์กลางเกษตรอินทรีย์แห่งอาเซียน การพัฒนาระบบปฐมภูมิ “คลีนิคหมอครอบครัว” โครงการบ้านเคหะประชารัฐ การจัดงาน Thailand Industry Expo 2016
นอกจากนี้ ที่ประชุมได้รับทราบสรุปผลการประชุมคณะกรรมการประสานงานร่วม 3 ฝ่าย ครั้งที่ 14/2559 เมื่อวันที่ 11 พฤษภาคม 2559 ซึ่งนายกรัฐมนตรีได้เห็นชอบพร้อมมีบัญชาเห็นควรติดตามการดำเนินงานขับเคลื่อนโดยแผนปฏิรูปเร่งด่วนในการแก้ไขปัญหาเกี่ยวกับการประเมินคุณภาพการศึกษาภายในและการประเมินคุณภาพการศึกษาภายนอก พร้อมขับเคลื่อนการปฏิรูปวิทยาศาสตร์ เทคโนโลยี และการวิจัย นวัตกรรม ตลอดจนผลการศึกษาและข้อเสนอและการปฎิรูปหน่วยงานที่มีอำนาจหน้าที่ในการกำกับดูแลสื่อออนไลน์
********************************
กลุ่มยุทธศาสตร์และแผนการประชาสัมพันธ์ สำนักโฆษก

ที่มา : http://www.thaigov.go.th/news/contents/details/153
