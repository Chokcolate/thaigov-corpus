รัฐบาลไทย-ข่าวทำเนียบรัฐบาล-นรม. เยี่ยมชม รถขายอาหาร (Food Truck) ภายใต้โครงการร้านอาหาร “หนูณิชย์เคลื่อนที่” โฉมใหม่ พร้อมเน้นย้ำเรื่องความสะอาด และการจัดร้านให้ดูดี ราคาประหยัด

วันอังคารที่ 23 สิงหาคม 2559
นรม. เยี่ยมชม รถขายอาหาร (Food Truck) ภายใต้โครงการร้านอาหาร “หนูณิชย์เคลื่อนที่” โฉมใหม่ พร้อมเน้นย้ำเรื่องความสะอาด และการจัดร้านให้ดูดี ราคาประหยัด
นรม. เยี่ยมชม รถขายอาหาร (Food Truck) ภายใต้โครงการร้านอาหาร “หนูณิชย์เคลื่อนที่” โฉมใหม่ พร้อมเน้นย้ำเรื่องความสะอาด และการจัดร้านให้ดูดี ราคาประหยัด
วันนี้ (23 สิงหาคม 2559) เวลา 9.00 น. ณ หน้าตึกบัญชาการ 1 ทำเนียบรัฐบาล นางอภิรดี ตันตราภรณ์ รัฐมนตรีว่าการกระทรวงพาณิชย์ พร้อมคณะนำตัวแทนในโครงการ ร้านอาหารหนูณิชย์เคลื่อนที่ มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์ โครงการร้านอาหาร “หนูณิชย์” โฉมใหม่ เน้นแนวคิด อร่อย สะอาด ราคาประหยัดพร้อมปรับปรุงร้านให้ทันสมัย และนำเทคโนโลยีมาประยุกต์ใช้เพื่อตอบโจทย์กระแสความนิยมอาหาร Street Food และนำรถขายอาหาร Food Truck “หนูณิชย์เคลื่อนที่” มาจัดแสดงในครั้งนี้อีกด้วย
รัฐมนตรีว่าการกระทรวงพาณิชย์กล่าวว่า การปรับโฉมใหม่ โครงการร้านอาหาร หนูณิชย์ พาชิม ครั้งนี้เพื่อต้องการสร้างโอกาสในการขยายร้านอาหารหนูณิชย์ให้เข้าสู่กลุ่มผู้บริโภคที่มีความหลากหลายมากขึ้นทั้งคนไทยและนักท่องเที่ยวชาวต่างชาติ โดยเพิ่มความทันสมัยควบคู่ไปกับการยกระดับร้านอาหารหนูณิชย์สู่มาตรฐานสากล พร้อมส่งเสริมและพัฒนาเจ้าของกิจการให้เป็นผู้ประกอบการมืออาชีพอย่างแท้จริง ทั้งนี้ ยังคงเป้าหมายหลักไว้ คือ คุณภาพอาหารที่ดี อร่อย และราคาประหยัด หรือจ่ายน้อยแต่อร่อยมาก ซึ่งมั่นใจได้ว่าการปรับภาพลักษณ์จะส่งผลให้ร้านหนูณิชย์ได้รับการยอมรับอย่างแพร่หลายมากขึ้น
ตลอดระยะเวลา 1 ปี ที่กระทรวงพาณิชย์ได้ดำเนินโครงการ หนูณิชย์ พาชิม ภายใต้หลักการ ฉลาดซื้อ ประหยัดใช้ เพื่อเป็นทางเลือกหนึ่งของประชาชนที่จะสามารถรับประทานอาหารปรุงสำเร็จ ที่ถูก สะอาด ดี และอร่อย ในราคาไม่เกิน 35 บาท จนถึงปัจจุบันมีจำนวนร้าน หนูณิชย์ ภายใต้โครงการแล้วถึง 11,576 ร้านทั่วประเทศ พร้อมเล็งเห็นถึงโอกาสที่จะยกระดับและพัฒนาร้านหนูณิชย์ให้มีความทันสมัย สามารถขยายฐานลูกค้าสู่กลุ่มผู้บริโภคที่หลากหลายมากขึ้น เช่น คนทำงาน วัยรุ่น และนักท่องเที่ยวต่างชาติ รวมถึงการตอบโจทย์กระแสนิยมร้านอาหารลักษณะ Street Food พร้อมนำรถขายอาหาร Food Truck มาจัดแสดงเพื่อให้เป็นที่รู้จักมากขึ้น และพร้อมกระจายลงสู่พื้นที่ทั่วประเทศ ซึ่งจะเริ่มดำเนินการในวันที่ 1 กันยายน 2559 นี้
โอกาสนี้ นายกรัฐมนตรี ได้เดินเยี่ยมชมและสอบถามผู้ประกอบการตัวแทนร้านอาหารหนูณิชย์ พร้อมกล่าวชื่นชมและขอให้เน้นเรื่องความสะอาด จัดร้านให้ดูดี ราคาประหยัด พร้อมมีการพัฒนาต่อยอดร้านค้าให้มีความทันสมัย ใช้เทคโนโลยีมาประยุกต์ใช้ในร้าน และถ่ายรูปเป็นที่ระลึกร่วมกับตัวแทนร้านอาหาร รวมทั้งได้อุดหนุนอาหารต่าง ๆ จำนวนหนึ่งกลับไปรับประทานที่บ้านพักอีกด้วย เช่น ปลาดุกผัดฉ่า หมูคั่วกลิ้ง ไข่ต้ม แกงเขียวหวานหมู ปลาสลิดทอด น้ำพริกกะปิพร้อมผักสด ลูกชิ้นปลากราย (นครสวรรค์) และหมูทอดเจ๊จง เป็นต้น
********************************

ที่มา : http://www.thaigov.go.th/news/contents/details/149
