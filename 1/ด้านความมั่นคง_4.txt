รัฐบาลไทย-ข่าวทำเนียบรัฐบาล-“งานศิลปาชีพประทีปไทย OTOP ก้าวไกลด้วยพระบารมี ครั้งที่ 5” 5 วัน ประชาชนช็อปกว่า 2.5 แสนคน ยอดจำหน่ายแตะ 450 ล้านบาท

วันอังคารที่ 23 สิงหาคม 2559
“งานศิลปาชีพประทีปไทย OTOP ก้าวไกลด้วยพระบารมี ครั้งที่ 5” 5 วัน ประชาชนช็อปกว่า 2.5 แสนคน ยอดจำหน่ายแตะ 450 ล้านบาท
“งานศิลปาชีพประทีปไทย OTOP ก้าวไกลด้วยพระบารมี ครั้งที่ 5” 5 วัน ประชาชนช็อปกว่า 2.5 แสนคน ยอดจำหน่ายแตะ 450 ล้านบาท
วันนี้ (17 ส.ค. 59) นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทย โดยกรมการพัฒนาชุมชนได้จัดงาน “ศิลปาชีพประทีปไทย OTOP ก้าวไกลด้วยพระบารมี ครั้งที่ 5” ภายใต้แนวคิด “UNSEEN ผ้าไทยสีสันแพรพรรณแห่งอาเซียน” ในระหว่างวันที่ 12 – 20 สิงหาคม 2559 ณ ชาเลนเจอร์ 1–3 IMPACT เมืองทองธานี เพื่อร่วมเฉลิมพระเกียรติสมเด็จพระนางเจ้าฯ พระบรมราชินีนาถ เนื่องในโอกาสมหามงคลเฉลิมพระชนมพรรษาครบ 7 รอบ 84 พรรษา 12 สิงหาคม 2559 และประชาสัมพันธ์ผลงานของมูลนิธิส่งเสริมศิลปาชีพในสมเด็จพระนางเจ้าฯ พระบรมราชินีนาถ และส่งเสริมให้ผู้ประกอบการ OTOP ได้นำสินค้ามาจัดแสดงและจำหน่ายภายในงาน โดยมีผลิตภัณฑ์ OTOP ที่ได้รับการคัดสรรจากทั่วประเทศมาออกร้านกว่า 2,500 บูธ
สำหรับในช่วง 5 วันที่ผ่านมาของการเปิดจำหน่ายสินค้าได้รับการตอบรับอย่างดีจากพี่น้องประชาชน มีผู้เข้าเยี่ยมชมและเลือกซื้อสินค้าภายในงานแล้วกว่า 2.5 แสนคน มียอดจำหน่ายจนถึงเมื่อวานนี้ (16 ส.ค.) รวมกว่า 450 ล้านบาท ซึ่งสินค้าขายดี 3 อันดับแรก ได้แก่ กลุ่มผ้าและเครื่องแต่งกาย มียอดจำหน่าย 233 ล้านบาท รองลงมา คือ ของใช้และของตกแต่ง ยอดจำหน่าย 71 ล้านบาท และอันดับ 3 เป็นกลุ่มอาหารสุดยอดความอร่อยจากทั่วไทย 51 ล้านบาท
การจัดงานในครั้งนี้ กระทรวงมหาดไทยมีความภาคภูมิใจเป็นอย่างยิ่งที่ได้เป็นส่วนหนึ่งในการอนุรักษ์และสืบสานภูมิปัญญาไทย โดยได้นำสุดยอดผ้าทอโบราณแห่งรัตนโกสินทร์ หรือผ้าทอชื่อดังหนึ่งเดียวในสยาม จาก 23 จังหวัด มาจัดแสดงภายในงาน รวมทั้งมีการประกวดผ้าไทยกว่า 1,000 ผืน เพื่อเผยแพร่ภูมิปัญญาท้องถิ่น 9 ประเภท ได้แก่ ผ้าไหมมัดหมี่ ผ้าไหมลายขัดทอมือ ผ้าไหมหางกระรอกทอมือ ผ้ายกไหมทอมือ ผ้าไหมแพรวาเกาะ ผ้าไหมขิดทอมือ ผ้าซิ่นตีนจกไหม ผ้าบาติก และผ้าชาติพันธุ์จาก 76 จังหวัด และกิจกรรมไฮไลท์ การแสดงและการจำหน่ายผ้าอาเซียน + 3 (จีน ญี่ปุ่น เกาหลีใต้) ซึ่งนับเป็นการจัดแสดงผลิตภัณฑ์ผ้าทอแห่งอาเซียนครั้งยิ่งใหญ่ที่สุด นอกจากนี้ ภายในงานผู้ประกอการสามารถออกใบกำกับภาษีให้กับลูกค้าเพื่อนำไปลดหย่อนภาษีตามมาตรการกระตุ้นเศรษฐกิจของรัฐบาลได้อีกด้วย
กระทรวงมหาดไทย ขอเชิญชวนพี่น้องประชาชนที่สนใจเข้าเที่ยวชมและจับจ่ายใช้สอยภายในงาน “ศิลปาชีพประทีปไทย OTOP ก้าวไกลด้วยพระบารมี ครั้งที่ 5” ซึ่งจะมีขึ้นถึงวันเสาร์ที่ 20 สิงหาคมนี้ ณ อาคารชาเลนเจอร์ 1–3 IMPACT เมืองทองธานี ทั้งนี้คาดว่าในช่วงวันที่เหลือจะมีพี่น้องประชาชนเข้าชมงานและเลือกซื้อสินค้าอย่างคับคั่ง คาดการณ์ว่ายอดจำหน่ายสินค้าตลอดงานไม่ต่ำกว่า 800 ล้านบาทตามเป้าหมายที่กำหนดไว้อย่างแน่นอน.

ที่มา : http://www.thaigov.go.th/news/contents/details/107
