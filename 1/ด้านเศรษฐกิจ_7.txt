รัฐบาลไทย-ข่าวทำเนียบรัฐบาล-สถาบันฯสิ่งทอแจ้งเกิดดีไซเนอร์รุ่นใหม่ สร้างโอกาสตลาดแฟชั่นไทยในเอเซีย

วันอังคารที่ 23 สิงหาคม 2559
สถาบันฯสิ่งทอแจ้งเกิดดีไซเนอร์รุ่นใหม่ สร้างโอกาสตลาดแฟชั่นไทยในเอเซีย
“สถาบันสิ่งทอ” เฟ้นหาดีไซเนอร์หน้าใหม่ ผลิตสิ่งทอรักษ์โลกเชิงสร้างสรรค์ ในเวที Creative Textiles Award 2016 พร้อมปั้นนักออกแบบสู่เส้นทางผู้ประกอบการและเจ้าของแบรนด์ รองรับการเติบโตอุตสาหกรรมสิ่งทอแฟชั่นไทย ตั้งเป้าสร้างโอกาสและยอดขายในตลาดฮ่องกง
3 สิงหาคม 59 นางสาวนิสากร จึงเจริญธรรม รองปลัดกระทรวงอุตสาหกรรม เปิดเผยในงานตัดสินโครงการประกวดออกแบบผลิตภัณฑ์สิ่งทอเชิงสร้างสรรค์ครั้งที่ 3 Creative Textiles Award 2016 ว่า กิจกรรมดังกล่าวจัดขึ้นภายใต้โครงการเพิ่มประสิทธิภาพการใช้วัตถุดิบภาคการเกษตรด้วยการพัฒนาเส้นใยธรรมชาติสู่อุตสาหกรรมสิ่งทอ ประจำปี 2559 ตามยุทธศาสตร์ของกระทรวงอุตสาหกรรม ปี 2560-2564 เพื่อส่งเสริมพัฒนาสิ่งทอที่สอดคล้องกับศักยภาพพื้นฐานของประเทศด้วยเทคโนโลยีและนวัตกรรม โดยการประกวดครั้งนี้ ได้คัดเลือกจากผลงานที่เสนอเข้าประกวด 285 ผลงานจนเหลือ 5 ผลงานที่ตอบโจทย์โครงการฯ ภายใต้แนวคิด “New Sustainability New Attitude” เพราะ “คน” คือจุดเริ่มต้นของการเปลี่ยนแปลง โดยส่งเสริมนักออกแบบรุ่นใหม่ให้มีความคิดสร้างสรรค์ สามารถใช้แนวคิดและการเลือกใช้วัสดุที่เป็นมิตรต่อสิ่งแวดล้อม มาพัฒนาผลิตภัณฑ์ไปสู่การขายในตลาดได้จริง เตรียมพร้อมเข้าสู่อุตสาหกรรมแฟชั่นและอุตสาหกรรมต่อเนื่องแบบยั่งยืน นำไปสู่การรองรับการพัฒนาอุตสาหกรรม 4.0 ในอนาคต
“สำหรับหลักเกณฑ์นั้น ผู้ประกวดต้องเกิดแรงบันดาลใจ ในการนำผลิตภัณฑ์สิ่งทอมาประยุกต์ ผสมผสานกับแนวคิดที่มีความสร้างสรรค์ เพื่อสร้างคอลเลคชั่น ไม่ว่าจะเป็นการนำเอาวัตถุดิบทางธรรมชาติหรือวัสดุเหลือใช้มาเป็นองค์ประกอบในการออกแบบ พัฒนาเป็นสิ่งทอรักษ์โลก หรือ Eco Textiles ที่มีความเป็นไปได้ทางการตลาด ชิงเงินรางวัล 100,000 บาท พร้อมจัดหาช่องทางการตลาดสินค้าแฟชั่น ให้ผู้ชนะเลิศและผู้เข้ารอบอีก 4 ผลงานที่เหลือ สามารถนำสินค้าไปจัดแสดงและขายในฮ่องกง ซึ่งถือเป็นศูนย์กลางของตลาดแฟชั่นในเอเชีย โดยจัดแสดงในงาน Centre Stage งานแสดงสินค้าแฟชั่นที่รวบรวมนักออกแบบ เจ้าของแบรนด์รุ่นใหม่ และแบรนด์ชั้นนำต่าง ๆ มานำเสนอเพื่อเปิดตลาด ระหว่างวันที่ 7 – 10 กันยายน 2559 ณ Hong Kong Convention and Exhibition Centre ด้วยความร่วมมือกับองค์การสภาพัฒนาการค้าฮ่องกง (HKTDC) รวมทั้งคัดเลือกตัวแทนนักศึกษาไทยไปร่วมประกวดผลงานต่อในระดับสากลในงาน SDC International Design competition ณ มหานครเซี่ยงไฮ้ ประเทศจีน ปลายเดือนพฤศจิกายนนี้ และปิดท้ายด้วยการนำผลงานชนะเลิศเผยแพร่ในนิตยสาร L’OFFICIEL ถือเป็นการสร้างโอกาสที่หลากหลายให้กับนักออกแบบผู้เข้าร่วมโครงการตั้งแต่กระบวนการคิดผลิตภัณฑ์ (Start up) จนถึงกระบวนการขาย เพื่อผลักดันนักออกแบบรุ่นใหม่สู่การเป็นผู้ประกอบการและเจ้าของแบรนด์ (Young Design Entrepreneur) อย่างเต็มตัว” นางสาวนิสากร กล่าว
สำหรับการตัดสิน ผู้ชนะเลิศ Creative Textiles Award 2016 รอบ 5 ผลงานสุดท้าย โครงการฯ ได้ให้งบสนับสนุนการผลิตต้นแบบแก่ผู้เข้าประกวดรายละ 30,000 บาท ซึ่งต้องผลิตต้นแบบพร้อมองค์ประกอบที่เป็นคอลเลคชั่นและนำเสนอเป้าหมายของการตลาดให้ชัดเจน โดยมีหลักเกณฑ์การให้คะแนนคือ ความคิดสร้างสรรค์ด้านการออกแบบ การเลือกใช้วัสดุ เทคนิคสี การแปลงแนวคิดสู่การผลิตจริง ความเป็นไปได้ทางการตลาด ซึ่งรายชื่อผู้เข้ารอบ 5 ผลงาน ประกอบด้วย 1.กฤษดา รัตนางกูร 2.วรากร เพ็ญศรีนุกูร 3.ศตพล แจ่มศรี 4.บุรฉัตร ตั้งจิตอารี และ 5.พีรดนย์ ก้อนทอง

ที่มา : http://www.thaigov.go.th/news/contents/details/145
