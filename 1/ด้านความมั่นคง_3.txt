รัฐบาลไทย-ข่าวทำเนียบรัฐบาล-มหาดไทยปลื้ม ยอดจำหน่ายโอทอปศิลปาชีพ 9 วัน ทะลุเป้า 839 ล้าน ชาวโอทอปยิ้มด้วยความสุข

วันอังคารที่ 23 สิงหาคม 2559
มหาดไทยปลื้ม ยอดจำหน่ายโอทอปศิลปาชีพ 9 วัน ทะลุเป้า 839 ล้าน ชาวโอทอปยิ้มด้วยความสุข
มหาดไทยปลื้ม ยอดจำหน่ายโอทอปศิลปาชีพ 9 วัน ทะลุเป้า 839 ล้าน ชาวโอทอปยิ้มด้วยความสุข
วันนี้ (21 ส.ค.59) นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทย โดยกรมการพัฒนาชุมชนได้จัดงาน “ศิลปาชีพประทีปไทย OTOP ก้าวไกลด้วยพระบารมี ครั้งที่ 5” ภายใต้แนวคิด “UNSEEN ผ้าไทยสีสันแพรพรรณแห่งอาเซียน” ในระหว่างวันที่ 12 – 20 สิงหาคม 2559 ณ ชาเลนเจอร์ 1–3 IMPACT เมืองทองธานี เพื่อร่วมเฉลิมพระเกียรติสมเด็จพระนางเจ้าฯ พระบรมราชินีนาถ เนื่องในโอกาสมหามงคลเฉลิมพระชนมพรรษาครบ 7 รอบ 84 พรรษา 12 สิงหาคม 2559 และประชาสัมพันธ์ผลงานของมูลนิธิศิลปาชีพในสมเด็จพระนางเจ้าฯ พระบรมราชินีนาถ และส่งเสริมให้ผู้ประกอบการ OTOP ได้นำสินค้ามาจัดแสดงและจำหน่ายภายในงาน โดยมีผลิตภัณฑ์ OTOP ที่ได้รับการคัดสรรจากทั่วประเทศมาออกร้านกว่า 2,500 บูธ
กระทรวงมหาดไทย ขอเรียนว่าภายหลังจากปิดงานไปแล้วเมื่อวันที่ 20 สิงหาคมที่ผ่านมา กรมการพัฒนาชุมชนได้สรุปผลการดำเนินงานในครั้งนี้ โดยตลอด  9 วันของการจำหน่ายสินค้าได้รับการตอบรับอย่างดีจากพี่น้องประชาชน มีผู้เข้าเยี่ยมชมและเลือกซื้อสินค้าภายในงานกว่า 4.4 แสนคน เฉพาะวันที่ 20 สิงหาคมซึ่งเป็นวันสุดท้าย มียอดจำหน่ายทำลายสถิติในงานกว่า 126 ล้านบาท
และ ปิดงานไปอย่างสวยงามด้วยรอยยิ้มของผู้ประกอบการโอทอปที่สามารถจำหน่ายสินค้าได้อย่างน่าพอใจ มียอดจำหน่ายรวม 839,529,280 บาท  โดยแบ่งเป็นยอดจำหน่ายภายในงานจำนวน 772,601,045 บาท  และยอดสั่งซื้อจำนวน 66,928,235 บาท  ถือว่าทะลุเป้า 800 ล้านบาทที่วางไว้ โดยเฉพาะการจำหน่ายสินค้าจากมูลนิธิส่งเสริมศิลปาชีพ ทำลายสถิติปีที่ผ่านมาที่จำหน่ายสินค้าได้ประมาณ 14 ล้านบาท เพิ่มเป็น ​17 ล้านบาท
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยต้องขอขอบคุณพี่น้องประชาชนที่ได้เข้าเยี่ยมชมและเลือกซื้อสินค้าภายในงานกันเป็นจำนวนมาก เป็นการสะท้อนให้เห็นถึงความสำเร็จของสินค้าโอทอปของไทยที่ได้รับการยอมรับจากผู้บริโภค  ซึ่งนอกจากจะทำให้มีรายได้กลับสู่ชุมชนแล้วยังถือเป็นกำลังใจสำคัญที่จะทำให้ผู้ประกอบการโอทอปได้พัฒนาและยกระดับผลิตภัณฑ์โอทอปให้ดียิ่งขึ้นต่อไปอีกด้วย.

ที่มา : http://www.thaigov.go.th/news/contents/details/106
