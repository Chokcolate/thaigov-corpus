รัฐบาลไทย-ข่าวทำเนียบรัฐบาล-ก.ไอซีที เดินหน้าโครงการศูนย์ดิจิทัลชุมชนผลักดันสินค้าชุมชนค้าขายออนไลน์อย่างเป็นระบบ

วันอังคารที่ 23 สิงหาคม 2559
ก.ไอซีที เดินหน้าโครงการศูนย์ดิจิทัลชุมชนผลักดันสินค้าชุมชนค้าขายออนไลน์อย่างเป็นระบบ
ก.ไอซีที เดินหน้าโครงการศูนย์ดิจิทัลชุมชนผลักดันสินค้าชุมชนค้าขายออนไลน์อย่างเป็นระบบ
รมว.ไอซีที ดึงทุกหน่วยงานในสังกัด ฯ ร่วมผลักดันโครงการเร่งด่วน โดยเฉพาะการส่งเสริมให้ชุมชนสามารถค้าขายออนไลน์ เชื่อมโยงตลาดกับผู้ผลิตและเกษตรกรมากขึ้น เน้น Common platform สินค้าชุมชนเพื่อให้ง่ายต่อการเลือกซื้อและเข้าถึงสินค้า ไปรษณีย์ไทยสนับสนุนด้านการขนส่งเพื่อลดค่าใช้จ่าย พร้อมเตรียมเสนอ ครม. ขอความร่วมมือส่วนราชการซื้อของที่ระลึก/ของขวัญปีใหม่จากสินค้าชุมชน
ดร.อุตตม สาวนายน รัฐมนตรีว่าการกระทรวงเทคโนโลยีสารสนเทศและการสื่อสาร (ไอซีที) เปิดเผยภายหลังเป็นประธานเปิดการสัมมนาเชิงปฏิบัติการเพื่อจัดทำแผนการดำเนินงานศูนย์ดิจิทัลชุมชนในพื้นที่โครงการศูนย์ดิจิทัลชุมชน ว่า ในการขับเคลื่อนนโยบายดิจิทัลเพื่อเศรษฐกิจและสังคม เพื่อการปฏิรูปประเทศสู่ดิจิทัลไทยแลนด์ กระทรวงไอซีทีได้ดำเนินโครงการเร่งด่วนหลายโครงการในขณะนี้ เช่น โครงการบริการอินเทอร์เน็ตสาธารณะสู่ชุมชน หรือ Free WiFi 10,000 จุด เป็นโครงการที่มุ่งยกระดับโครงสร้างพื้นฐานของประเทศ ทำให้ประชาชนในพื้นที่ห่างไกลสามารถเข้าถึงอินเทอร์เน็ตที่มีคุณภาพได้ทัดเทียมกับคนเมือง “โครงการศูนย์ดิจิทัลชุมชน” อีกหนึ่งโครงการสำคัญที่จะกระจายโอกาสให้คนไทยทุกกลุ่มสามารถเข้าถึงและใช้ประโยชน์จากเทคโนโลยีดิจิทัลได้อย่างสร้างสรรค์ เพิ่มช่องทางให้แก่ตลาดและสินค้าเกษตร สินค้าชุมชน สินค้า OTOP วิสาหกิจชุมชน ประกอบธุรกิจการค้าออนไลน์เพื่อเชื่อมตลาดกับผู้ผลิตและเกษตรกร ให้เกิดการค้าขายได้จริง ที่ผ่านมาพบว่าชุมชนและผู้ประกอบการให้ความสนใจกับการสร้างร้านค้าออนไลน์ ไม่ว่าจะเป็น platform รวมทั้ง fan page หรือ Line ส่งผลให้ยอดการสั่งซื้อสินค้าเพิ่มขึ้นเป็นอย่างมาก หากสามารถพัฒนาสินค้าชุมชนให้เป็นระบบ Common platform จะส่งผลให้การเลือกซื้อและเข้าถึงสินค้าชุมชนเป็นไปอย่างสะดวกสบายมากขึ้น จึงมอบหมายให้หน่วยงานที่เกี่ยวข้องดำเนินงานดังกล่าวโดยเร่งด่วน
การส่งเสริมสินค้าชุมชนให้สามารถกระจายกว้างขวางขึ้น และสามารถเพิ่มยอดขายให้กับผู้ประกอบการอีกแนวทางหนึ่ง คือ ขณะนี้กระทรวงไอซีทีเตรียมเสนอคณะรัฐมนตรี (ครม.) ขอความร่วมมือจากส่วนราชการในการเลือกซื้อของที่ระลึก ของขวัญปีใหม่ จากสินค้าชุมชนบน platform ที่กระทรวงไอซีทีกำหนด โดย บริษัท ไปรษณีย์ไทย จำกัด จะเข้ามาดูแลและสนับสนุนโครงการดังกล่าวเป็นกรณีพิเศษเพื่อให้ค่าขนส่งลดลง ทำให้สินค้าชุมชนสามารถแข่งขันได้ เป็นการกระตุ้นให้เกิดการทำธุรกรรมอิเล็กทรอนิกส์มากขึ้น
“ร้านค้าออนไลน์ทั่วภูมิภาคที่เพิ่มจำนวนมากขึ้นเรื่อยๆ  ส่วนใหญ่ได้รับการส่งเสริมและเรียนรู้ผ่าน ‘ศูนย์ดิจิทัลชุมชน’ จนสามารถนำเทคโนโลยีไปใช้ให้เกิดประโยชน์ด้านการค้าออนไลน์สามารถเพิ่มยอดขายได้เป็นจำนวนมาก กระทรวงไอซีทีจึงให้ความสำคัญเกี่ยวกับการดำเนินงานเรื่องนี้อย่างจริงจัง โดยได้รับความร่วมมือจากสำนักงานรัฐบาลอิเล็กทรอนิกส์ (องค์การมหาชน) สำนักงานพัฒนาธุรกรรมทางอิเล็กทรอนิกส์ (องค์การมหาชน) หรือ สพธอ. บริษัท กสท โทรคมนาคม จำกัด (มหาชน) บริษัท ทีโอที จำกัด (มหาชน) ผู้บริหารศูนย์ดิจิทัลชุมชน สถิติจังหวัด มหาวิทยาลัยราชภัฏ และตัวแทนจากหน่วยงานภูมิภาคที่เกี่ยวข้อง รวมทั้งได้รับการสนับสนุนวิทยากรที่มีความเชี่ยวชาญจากหลายหน่วยงานเพื่อสร้างความรู้ความเข้าใจกับโครงการศูนย์ดิจิทัลชุมชน จึงมั่นใจว่าจะสามารถเพิ่มทักษะความรู้ให้กับบุคลากรที่เข้าร่วมสัมมนาเชิงปฏิบัติการฯ ครั้งนี้ให้สามารถนำไปปรับใช้กับภารกิจของตนเองได้ดียิ่งขึ้นต่อไป” ดร.อุตตม กล่าวในที่สุด
******************

ที่มา : http://www.thaigov.go.th/news/contents/details/123
