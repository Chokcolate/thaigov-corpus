รัฐบาลไทย-ข่าวทำเนียบรัฐบาล-ก.แรงงาน ร่วมเอกชน เสริมทักษะ เสิร์ฟเมนูสู้โควิด-19 [กระทรวงแรงงาน]

วันอังคารที่ 14 เมษายน 2563
พิมพ์
ก.แรงงาน ร่วมเอกชน เสริมทักษะ เสิร์ฟเมนูสู้โควิด-19 [กระทรวงแรงงาน]
ก.แรงงาน โดยกรมพัฒนาฝีมือแรงงาน ร่วมกับภาคเอกชนผู้ผลิตและจำหน่ายกะทิกล่อง เตรียมจัดโครงการ “กะทิอร่อยดีสร้างอาชีพ” ภายใต้แบรนด์ อร่อยดี กะทิ 100% ส่งเสริมการฝึกทักษะอาชีพ หลังสถานการณ์การแพร่ระบาดเชื้อไวรัสโควิด-19 คลี่คลาย
ก.แรงงาน โดยกรมพัฒนาฝีมือแรงงาน ร่วมกับภาคเอกชนผู้ผลิตและจำหน่ายกะทิกล่อง เตรียมจัดโครงการ “กะทิอร่อยดีสร้างอาชีพ” ภายใต้แบรนด์ อร่อยดี กะทิ 100%  ส่งเสริมการฝึกทักษะอาชีพ หลังสถานการณ์การแพร่ระบาดเชื้อไวรัสโควิด-19 คลี่คลาย
เมื่อวันที่ 10 เมษายน 2563 นายธวัช เบญจาทิกุล อธิบดีกรมพัฒนาฝีมือแรงงาน (กพร.) ร่วมประชุมกับผู้แทนจากบริษัท ไทย อกริ ฟู้ดส์ จำกัด (มหาชน) ซึ่งเป็นผู้ผลิตและจำหน่ายกะทิ ภายใต้แบรนด์ “อร่อยดี” โดยมีข้าราชการและเจ้าหน้าที่ที่เกี่ยวข้อง ร่วมหารือกำหนดกรอบความร่วมมือการฝึกทักษะอาชีพให้แก่แรงงานที่ได้รับผลกระทบจากการแพร่ระบาดของเชื้อไวรัสโควิด-19 และประชาชนทั่วไปที่สนใจเข้าฝึกอบรม ได้ร่วมกันพิจารณาในหลายประเด็น อาทิ การคัดเลือกกลุ่มเป้าหมาย แนวทางการฝึกอบรม งบประมาณ สถานที่ฝึก ตลอดจนหลักสูตรการฝึก นอกจากนี้ยังเตรียมความพร้อมการฝึกผ่านระบบออนไลน์อีกด้วย
นายธวัช กล่าวว่า การฝึกทักษะอาชีพในโครงการดังกล่าว คาดว่าจะดำเนินการได้หลังจากสถานการณ์การแพร่ระบาดของเชื้อไวรัสโควิด-19 คลี่คลายลงแล้ว ดังนั้น ในช่วงนี้ จึงเป็นการเตรียมความพร้อมตั้งแต่คัดเลือกผู้เข้าฝึกอบรม  จังหวัดที่จะดำเนินการฝึก การบูรณาการด้านงบประมาณ ร่างกำหนดวัน เวลา สถานที่ที่จะดำเนินการฝึก ซึ่งคาดว่าจะเริ่มฝึก ณ วิทยาลัยการแรงงานเป็นรุ่นแรก และขยายผลไปยังสถาบันพัฒนาฝีมือแรงงาน 3 ชลบุรี(สพร.3 ชลบุรี) เป็นรุ่นที่ 2 และ สพร.5 นครราชสีมา เป็นรุ่นที่ 3 เป็นต้น ทั้งนี้ ขึ้นอยู่กับความพร้อมของแต่ละหน่วยฝึก
อธิบดี กพร. กล่าวต่ออีกว่า หน่วยงานของกพร. ที่มีสถานที่พร้อมดำเนินการฝึกด้านการประกอบอาหาร มีกระจายอยู่ทั่วประเทศ ได้แก่ ชลบุรี นครราชสีมา ขอนแก่น อุบลราชธานี นครสวรรค์ พิษณุโลก สุราษฎร์ธานี กรุงเทพมหานคร อุดรธานี เชียงใหม่ ภูเก็ต นครศรีธรรมราช ปัตตานี ยะลา กาฬสินธุ์ กำแพงเพชร ชุมพร กระบี่ พังงา และเชียงราย (สถาบันพัฒนาฝีมือแรงงานนานาชาติ) ตั้งเป้าหมายดำเนินการภายใต้ความร่วมมือนี้ จำนวน 20 รุ่น ๆ ละ 20 คน รวม 400 คน เมนูอาหารประกอบด้วยอาหารคาวและอาหารหวาน ที่มีกะทิเป็นส่วนผสมในการประกอบอาหาร เช่น หมูสะเต๊ะ วุ้นกะทิ ข้าวเหนียวหน้านวล ข้าวเหนียวมูนหน้าต่างๆ รวมถึงเมนูอาหารยอดนิยมในแต่ละภูมิภาค โดยแต่ละจังหวัดจะคัดเลือกเมนูอาหารตามความต้องการของแต่ละพื้นที่ เพื่อเพิ่มความหลากหลายและตรงใจผู้บริโภค ฝึกจบแล้วสามารถนำไปประกอบเป็นอาชีพเสริม เพิ่มรายได้ให้กับครอบครัว
ผู้สนใจสามารถสอบถามรายละเอียดเพิ่มเติมได้ที่สายด่วนกระทรวงแรงงาน 1506 กด 4 หรือ
กองสื่อสารองค์กร กรมพัฒนาฝีมือแรงงาน 0 2245 4035  ย้ำ! ฝึกฟรี ไม่มีค่าใช้จ่าย เริ่มฝึกหลังสถานการณ์การแพร่ระบาดเชื้อไวรัสคลี่คลาย

ที่มา : https://www.thaigov.go.th/news/contents/details/29012
