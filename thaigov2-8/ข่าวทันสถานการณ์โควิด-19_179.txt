รัฐบาลไทย-ข่าวทำเนียบรัฐบาล-กระทรวงอุตสาหกรรม ติดอาวุธผู้ประกอบการสู้วิกฤตโควิด-19 [กระทรวงอุตสาหกรรม]

วันอังคารที่ 14 เมษายน 2563
พิมพ์
กระทรวงอุตสาหกรรม ติดอาวุธผู้ประกอบการสู้วิกฤตโควิด-19 [กระทรวงอุตสาหกรรม]
กระทรวงอุตสาหกรรม ติดอาวุธผู้ประกอบการสู้วิกฤตโควิด-19
กระทรวงอุตสาหกรรม (13 เมษายน 2563) นายกอบชัย สังสิทธิสวัสดิ์ ปลัดกระทรวงอุตสาหกรรม เปิดเผยว่า กระทรวงอุตสาหกรรมได้จับมือกับผู้ให้บริการแพลทฟอร์มออนไลน์ของไทย ทั้งที่เป็น E-Commerce และ ระบบบริหารงานธุรกิจ ผ่าน Cloud Computing เพื่อช่วยเหลือและติดอาวุธให้แก่ผู้ประกอบการ SMEs และกลุ่มวิสาหกิจชุมชน ที่ประสบปัญหาด้านการตลาด การบัญชี และบริหารต้นทุน ผ่านแพลทฟอร์มออนไลน์ OTOPTHAI.SHOP และ ACCCLOUD โดยที่ OTOPTHAI.SHOP (www.otopthai.shop) จะช่วยสนับสนุนกลุ่มวิสาหกิจชุมชนที่ได้มาตรฐานผลิตภัณฑ์ชุมชน (มผช.) จำนวนกว่า 20,000 รายทั่วประเทศ เพื่อให้สามารถผลักดันสินค้าและบริการเข้าสู่ตลาด E-Commerce และในส่วนของผู้ประกอบการ SMEs ซึ่งประสบปัญหาการบริหารจัดการธุรกิจ ACCCLOUD (www.digitalforsme.com) จะสามารถช่วยเหลือได้ด้วยเครื่องมือ ERP ผ่าน Cloud Computing ที่จะช่วยบริหารจัดการเกี่ยวกับระบบบัญชี ระบบต้นทุนขาย และสินค้าคงคลังของธุรกิจ โดยทั้ง 2 บริการที่เตรียมไว้นี้ จะไม่มีค่าใช้จ่ายแรกเข้า และมีค่าใช้จ่ายในการใช้บริการที่ต่ำกว่าราคาในท้องตลาด ปลัดกระทรวงอุตสาหกรรม กล่าวทิ้งท้ายว่า “ความร่วมมือระหว่างกระทรวงอุตสาหกรรม และผู้ให้บริการแพลทฟอร์มออนไลน์ดังกล่าว จะเป็นการช่วยกันเติมเต็มเครื่องมือดิจิทัลที่จะช่วยในการดำเนินธุรกิจ โดยเฉพาะอย่างยิ่งในช่วงสถานการณ์แพร่ระบาดของ COVID-19 เพื่อจะสามารถช่วยเหลือผู้ประกอบการ SME และกลุ่มวิสาหกิจชุมชน ที่ได้รับผลกระทบโดยตรงให้สามารถดำเนินธุรกิจ และสามารถค้าขายต่อไปได้ นอกจากนี้ กระทรวงอุตสาหกรรม กำลังจัดเตรียมมาตรการ บริการ และความช่วยเหลือผู้ประกอบการในด้านต่าง ๆ อย่างเร่งด่วน ซึ่งจะทยอยออกมาเป็นระยะโดยผู้ประกอบการสามารถติดตามข่าวสารได้ที่ Website หรือ สื่อ Social Media ของ กระทรวงอุตสาหกรรม”

ที่มา : https://www.thaigov.go.th/news/contents/details/29008
