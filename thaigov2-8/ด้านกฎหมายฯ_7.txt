รัฐบาลไทย-ข่าวทำเนียบรัฐบาล-รมว.ยุติธรรม แถลงโชว์ผลงานยึดทรัพย์ ๕ เครือข่ายยาเสพติดทั่วประเทศ จำนวนกว่า ๗๐ ล้านบาท และยังพบเงินหมุนเวียน จำนวนกว่า ๕,๐๐๐ ล้านบาท

วันอังคารที่ 14 เมษายน 2563
รมว.ยุติธรรม แถลงโชว์ผลงานยึดทรัพย์ ๕ เครือข่ายยาเสพติดทั่วประเทศ จำนวนกว่า ๗๐ ล้านบาท และยังพบเงินหมุนเวียน จำนวนกว่า ๕,๐๐๐ ล้านบาท
รมว.ยุติธรรม แถลงโชว์ผลงานยึดทรัพย์ ๕ เครือข่ายยาเสพติดทั่วประเทศ จำนวนกว่า ๗๐ ล้านบาท และยังพบเงินหมุนเวียน จำนวนกว่า ๕,๐๐๐ ล้านบาท
ในวันศุกร์ที่ ๑๐ เมษายน ๒๕๖๓ เวลา ๑๐.๐๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายนิยม เติมศรีสุข เลขาธิการ ป.ป.ส. นายอุทัย สินมา รองอธิบดีอัยการ สำนักงานคดียาเสพติด สำนักงานอัยการสูงสุด พล.ต.ต.พรชัย เจริญวงศ์ รองผู้บัญชาการตำรวจปราบปรามยาเสพติดและนายเทพสุ บวรโชติดารา ผู้อำนวยการกองข่าวกรองทางการเงิน สำนักงาน ปปง. แถลงผลงานบูรณาการยึดทรัพย์สิน ในการตัดเส้นทางการเงินเครือข่ายยาเสพติด พร้อมโชว์ผลยึดทรัพย์สินเครือข่ายยาเสพติดกว่า ๗๐ ล้านบาท ยอดเงินหมุนเวียนในเครือข่ายกว่า ๕,๐๐๐ ล้านบาท
นายสมศักดิ์ กล่าวว่า เมื่อวันที่ ๗ กุมภาพันธ์ ๒๕๖๓ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้ประชุมเรื่องการปราบปรามการยึดทรัพย์สินเครือข่ายยาเสพติดที่กระทรวงยุติธรรม และได้มอบนโยบายในหลายแนวทางโดยเน้นเรื่องของการยึดทรัพย์สิน เพื่อสกัดกั้นหรือตัดวงจรการค้าของเครือข่ายยาเสพติด ตนเองในนามของผู้บัญชาการศูนย์อำนวยการป้องกันและปราบปรามยาเสพติด ซึ่งมีอำนาจในการตั้งคณะกรรมการคณะทำงานต่างๆ จึงได้ตั้งศูนย์ปฏิบัติการยึดทรัพย์สินเครือข่ายยาเสพติด เหมือนเป็นอนุกรรมการ มีนายนิยม เติมศรีสุข เลขาธิการ ป.ป.ส. เป็นประธานศูนย์ และได้ตั้งคณะทำงานสืบสวนสอบสวนทางการเงิน เพื่อการยึดทรัพย์สินเครือข่ายยาเสพติด ที่มีนายอุทัย สินมา รองอธิบดีอัยการ สำนักงานคดียาเสพติด สำนักงานอัยการสูงสุด และ พล.ต.อ.สุชาติ ธีระสวัสดิ์ รองผู้บัญชาการตำรวจแห่งชาติ ประธานคณะทำงานสืบสวนสอบสวนขยายผลเพื่อการยึดทรัพย์สินเครือข่ายยาเสพติด
โดยภายหลังวันที่ ๗ กุมภาพันธ์ ๒๕๖๓ ตามที่นายกรัฐมนตรีได้มอบนโยบายได้มุ่งเน้นการขยายผลการทำธุรกรรมทางการเงิน หากจับได้หนึ่งคดีอาจจะไม่สามารถสืบต่อไปยังการทำธุรกรรมการเงินได้ และในขณะนี้หนึ่งคดีจะให้ผู้ที่เชี่ยวชาญในการสืบสาวคดีต่างๆ หาเส้นทางทางการเงินของบัญชี เช่น กรณีเครือข่ายยาเสพติดรายหนึ่งที่สามารถตรวจสอบบัญชีได้เป็นพันบัญชี มีเงินโอนผ่านบัญชีได้ จำนวนกว่า ๕,๐๐๐ ล้านบาท ในปี ๒๕๖๑ แต่ไม่ได้หมายความว่าเงินยังอยู่ในบัญชี เพราะเป็นลักษณะน้ำไหล จึงจะสกัดกั้นให้เงินในส่วนนั้นเป็นของหลวงทั้งหมด และจะทำได้อย่างไรจึงเป็นคำถามที่คณะทำงานและสังคมทั่วไปตั้งคำถามว่าจะทำอย่างไร จึงจำเป็นต้องมีการแก้ระเบียบกฎหมายต่างๆ อีกมากมาย เพื่อดำเนินการในส่วนนี้ แต่ระหว่างที่ยังไม่มีความชัดเจนเรื่องของกฎเกณฑ์หรือวิธีการรูปแบบใหม่ แต่จะทำไปให้ได้ อาจจะต้องร่วมแรงร่วมใจทำงาน และไปสกัดกั้นในเรื่องของการโอนย้ายอายัดทรัพย์สินต่างๆ จึงต้องบูรณาการร่วมกัน จึงเห็นว่ากรมสอบสวนคดีพิเศษ หรือดีเอสไอ จะเป็นอีกหน่วยงานหนึ่งที่จะมีการเสริมเข้าไป เพราะดีเอสไอสามารถสืบสวนหาข้อเท็จจริงก่อนที่คดีจะเกิดขึ้นได้
สำหรับเครือข่ายที่มีการยึดทรัพย์ คือ ๑. เครือข่ายนายอดิศักดิ์ฯ พื้นที่ กทม. - นนทบุรี อายัดได้มูลค่ากว่า ๒.๐๙ ล้านบาท รถยนต์ ๑ คัน ๒. เครือข่ายนายสุทธิชัยฯ พื้นที่ จ.เชียงราย-ตาก พบการหมุนเวียน ๔๒๕ บัญชี วงเงินมูลค่ากว่า ๓,๓๐๐ ล้านบาท ๓. นายอรรถพลฯ พื้นที่ จ.สงขลา พบเงินหมุนเวียน ๒๘๕ บัญชี วงเงินมูลค่ากว่า ๑,๗๐๐ ล้านบาท 4. เครือข่ายนายสมเกียรติ ปัจจุบันถูกจับขังที่ท่าขี้เหล็ก อายัดได้ ๔๕ ล้านบาท และ ๕. เครือข่ายจางซื่อ ซึ่งเป็นชาวจีน ในจังหวัดเพชรบุรี สามารถยึดทรัพย์มูลค่ากว่า ๑๓๐ ล้านบาท และจะอายัดเพิ่มอีกมูลค่ากว่า ๑๔ ล้านบาท
นายนิยม เติมศรีสุข เลขาธิการ ป.ป.ส. กล่าวว่า ตามข้อเน้นย้ำของนายกรัฐมนตรี และรัฐมนตรีว่าการกระทรวงยุติธรรมได้ให้แนวทางการปฏิบัติงานร่วมกัน ๓แนวทาง คือ การบูรณาการร่วมกันในการปฏิบัติ เครื่องมือ หรือกฎหมาย และกลไกต่างๆที่เกี่ยวข้อง จะเห็นได้ว่าการปฏิบัติการครั้งนี้มีการร่วมกันหลายหน่วยงาน แต่ละหน่วยงานมีประเด็นและข้อจำกัด ดังนั้นการนำกฎหมายของแต่ละหน่วยงานมาร่วมกันในการดำเนินการเพื่อปราบปรามขบวนการค้ายาเสพติดและการฟอกเงินเป็นสิ่งสำคัญ
พล.ต.ต.พรชัย เจริญวงศ์ รองผู้บัญชาการตำรวจปราบปรามยาเสพติด กล่าวว่า สำหรับเครือข่ายค้ายาเสพติดมีแหล่งผลิตอยู่นอกประเทศไทย ซึ่งในประเทศไทยยังไม่มีแหล่งผลิตยาเสพติด โดยการนำยาเสพติดเข้ามาจำหน่ายในประเทศไทยมีการแบ่งหน้าที่กันทำอย่างเป็นระบบ ซึ่งแต่ละกลุ่มจะมีการนำเงินที่ได้มาจากการค้ายาเสพติดส่งต่อกันเป็นทอดๆ โดยใช้บัญชีการเงินเป็นตัวกลางในการใช้จ่ายในเครือข่าย โดยส่วนใหญ่แล้ว การนำเงินจำนวนดังกล่าวเป็นเรื่องของความผิดฐานฟอกเงิน ซึ่งจะต้องใช้ พ.ร.บ. มาตรการการฟอกเงิน ๒๕๔๒ เพื่อตัดและทำลายวงจรนี้ ซึ่งทางกองบัญชาการตำรวจปราบปรามยาเสพติดได้ปฏิบัติตามคำสั่งที่ ๖/๒๕๖๓ ในการเข้าจับกุมครั้งนี้ มี ๓ เครือข่าย ๒๗ เป้าหมายบุคคล ๑๕ จุด ปฏิบัติการ คือ จังหวัดเชียงราย ๑๒ จุด เชียงใหม่ ๑ จุด ตาก ๑ จุด และสระบุรี ๑ จุด สามารถยึดทรัพย์สินได้จำนวน ๒๓ ล้านบาท อายัดบัญชีที่ใช้ในการฟอกเงิน ๗๑๕ บัญชี พบการทำธุรกรรมทางการเงินผ่านบัญชีจำนวนกว่า ๕,๐๐๐ล้านบาท
นายเทพสุ บวรโชติดารา ผู้อำนวยการกองข่าวกรองทางการเงิน สำนักงาน ปปง. กล่าวว่า ข้อมูลที่สำนักงาน ปปง. ตรวจพบการรับโอนเงินผ่านทาง EDM ATM หรือการให้บริการผ่านธนาคารอิเล็กทรอนิกส์ (E-Banking) มากกว่า ๑๐๐ รายการ ใน ๑ เดือน มีการถอนเงินออกผ่าน ATM ในพื้นที่จังหวัดชายแดนทางภาคเหนือพื้นที่เสี่ยง ซึ่งมีการเฝ้าระวังเป็นพิเศษ
----------------------------------------------------

ที่มา : https://www.thaigov.go.th/news/contents/details/29059
