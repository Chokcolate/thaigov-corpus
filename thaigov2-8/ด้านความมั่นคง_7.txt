รัฐบาลไทย-ข่าวทำเนียบรัฐบาล-​กกจ. ส่งเสริมอาชีพทำเงิน ช่วงวิกฤติ โควิด – 19

วันศุกร์ที่ 10 เมษายน 2563
พิมพ์
​กกจ. ส่งเสริมอาชีพทำเงิน ช่วงวิกฤติ โควิด – 19
กรมการจัดหางาน จัดโครงการส่งเสริมการมีงานทำสู้วิกฤติ Covid-19 ส่งเสริมอาชีพทำเงิน ฝึกทักษะจบ มอบวัสดุอุปกรณ์ให้ไปประกอบอาชีพได้ทันที
หม่อมราชวงศ์ จัตุมงคล โสณกุล รัฐมนตรีว่าการกระทรวงแรงงาน ห่วงใย ประชาชน จากการแพร่ระบาดของโรคโควิด-19 ที่ทำให้ประชาชนไม่สามารถใช้ชีวิต และทำงานหารายได้ได้ตามปกติ ส่งกรมการจัดหางาน หามาตรการเสริม เพิ่มการเยียวยา และอาชีพ  ผ่านการสาธิตอาชีพทำเงิน เช่น การทำหน้ากากอนามัย และเจลล้างมือ  ระบุ ฝึกทักษะเสร็จ  มอบอุปกรณ์ให้ไปประกอบอาชีพต่อได้ทันที
ด้านนายสุชาติ พรชัยวิเศษกุล อธิบดีกรมการจัดหางาน  กล่าวเพิ่มเติมว่า กรมการจัดหางาน ตระหนักถึงความเดือดร้อนของประชาชนจากการว่างงานดังกล่าว จึงหามาตรการเร่งด่วนที่กรมการจัดหางานจะสามารถดำเนินการได้ทันที
“ ตามนโยบายของรัฐมนตรีว่าการกระทรวงแรงงาน ที่ให้ความสำคัญกับการเยียวยาผู้ที่ได้รับผลกระทบจากการแพร่ระบาดของโรคโควิด-19 ให้บรรเทาความเดือดร้อนและสามารถมีอาชีพต่อยอดได้  กรมการจัดหางานจึงได้จัดทำโครงการส่งเสริมการมีงานทำสู้วิกฤติ Covid-19 เพื่อช่วยเหลือประชาชนผู้ได้รับผลกระทบต้องว่างงานจากโรค Covid-19 ให้มีรายได้สำหรับการดำรงชีพ  โดยส่งเสริมความรู้และทักษะในอาชีพอิสระที่สามารถนำไปต่อยอดประกอบอาชีพได้เลย และเป็นที่ต้องการของตลาด สามารถสร้างรายได้ดี  เช่น การทำหน้ากากอนามัย การทำเจลล้างมือ เป็นต้น โดยให้ความรู้ สาธิตการทำ พร้อมจัดหาวัสดุอุปกรณ์เพื่อใช้ในการประกอบอาชีพให้
นอกจากนี้  เมื่อจบการฝึก กรมการจัดหางานจะมอบอุปกรณ์ให้ ซึ่งประชาชนสามารถนำไปใช้ประกอบอาชีพได้ทันที โดยตั้งเป้าหมายในการดำเนินการสาธิตการประกอบอาชีพอิสระให้กับผู้ที่ได้รับผลกระทบไว้ 2,000 คน ในช่วงเดือนเมษายนถึงมิถุนายน 2563 ทั่วประเทศ “ นายสุชาติฯ กล่าว

ที่มา : https://www.thaigov.go.th/news/contents/details/28743
