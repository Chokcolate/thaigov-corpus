รัฐบาลไทย-ข่าวทำเนียบรัฐบาล-รมช.ธรรมนัส มอบนโยบายแก้ปัญหาเศรษฐกิจภาคเกษตร จากวิกฤติ COVID-19 เร่งช่วยเหลือพี่น้องเกษตรที่ได้รับผลกระทบ

วันพุธที่ 8 เมษายน 2563
รมช.ธรรมนัส มอบนโยบายแก้ปัญหาเศรษฐกิจภาคเกษตร จากวิกฤติ COVID-19 เร่งช่วยเหลือพี่น้องเกษตรที่ได้รับผลกระทบ
รมช.ธรรมนัส มอบนโยบายแก้ปัญหาเศรษฐกิจภาคเกษตร จากวิกฤติ COVID-19 เร่งช่วยเหลือพี่น้องเกษตรที่ได้รับผลกระทบ
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์  เปิดเผยภายหลังเป็นประธานการประชุมมอบนโยบายแก่สํานักงานการปฏิรูปที่ดินเพื่อเกษตรกรรม (ส.ป.ก.) ทั่วประเทศ ผ่านระบบวิดีโอ คอนเฟอเรนซ์ (Video conference) ณ สํานักงานการปฏิรูปที่ดินเพื่อเกษตรกรรม กรุงเทพฯ ว่า กระทรวงเกษตรและสหกรณ์ โดย สํานักงานการปฏิรูปที่ดินเพื่อเกษตรกรรม (ส.ป.ก.) เห็นถึงความสําคัญของโครงการแก้ปัญหาเศรษฐกิจภาคเกษตร จากวิกฤติ COVID-19 โดยทาง ส.ป.ก. ได้เสนอของบประมาณจากรัฐบาลในการแก้ไขปัญหา มีโครงการ อันได้แก่ การสร้างรายได้ตามโครงการส่งเสริมการผลิตพืชผักสวนครัวและสมุนไพรในเขตปฏิรูปที่ดินตามแนวทางเศรษฐกิจพอเพียง และโครงการแก้ปัญหาภัยแล้งในเขตปฏิรูปที่ดิน จํานวน 3 โครงการ คือ 1) โครงการเพิ่มพื้นที่ชลประทานในเขตปฏิรูปที่ดิน 2) โครงการขุดบ่อบาดาลโซล่าเซลล์ในเขต ปฏิรูปที่ดิน และ 3) โครงการฝายชะลอน้ําสําหรับการเพิ่มประสิทธิภาพของแหล่งน้ําในเขตปฏิรูปที่ดิน
“ในช่วงวิกฤต COVID-19 นั้นจะต้องมีมาตรการดูแลและเยียวยาพี่น้องเกษตรกร ที่ได้รับผลกระทบ เช่น การลดภาระหนี้สินและการสนับสนุนสินเชื่อดอกเบี้ยต่ำ และต้องรีบมีการตรวจสอบการถือครองที่ดินโดยมิชอบด้วยกฎหมาย เพื่อนําที่ดินมาจัดสรร ให้ประชาชนที่ได้รับผลกระทบ และต้องการประกอบอาชีพเกษตรกรรม รวมถึงต้องส่งเสริมการตลาดนําการผลิต และการเชื่อมโยงตลาดให้กับเกษตรกร เพื่อสร้างรายได้ให้พี่น้องเกษตรกรให้มีอาชีพ และผ่านสถานการณ์ COVID-19 ไปให้ได้” ร้อยเอก ธรรมนัส กล่าว
ทั้งนี้ ทางส.ป.ก. ได้มีมาตรการการดูแลเจ้าหน้าที่โดยการกําหนดมาตรการเข้า–ออกทางเดียว และตั้งจุดคัดกรองบริเวณหน้าทางเข้า มีการแจกหน้ากากผ้ามัสลินให้เพียงพอกับเจ้าหน้าที่ เพิ่มจุดแอลกอฮอล์เจล สําหรับล้างมือบริเวณทางเข้าและหน้าห้องทํางานทุกห้อง รวมทั้งดําเนินการตามมาตรการทํางานที่บ้าน (Work from home) โดยให้บุคลากรทํางานในที่พักเพื่อลดความเสี่ยงจากการแพร่กระจาย เชื้อโรคไวรัสโคโรนา 2019 (COVID-19) และมีการพ่นน้ํายาฆ่าเชื้อบริเวณห้องประชุมและภายในบริเวณ พร้อมทําความสะอาดบริเวณ อาคาร ส.ป.ก. ทุก ๆ 3 วัน

ที่มา : https://www.thaigov.go.th/news/contents/details/28635
