รัฐบาลไทย-ข่าวทำเนียบรัฐบาล-โฆษก ศบค. ยืนยันไทยเดินตามมาตรการที่เข้มแข็งของศบค. ช่วยลดผู้ติดเชื้อไวรัสโควิด-19 พร้อมชื่นชมพลังคนไทย ไม่มีการแบ่งฝัก แบ่งฝ่าย ร่วมกันเอาชนะไวรัสโควิด-19

วันอาทิตย์ที่ 12 เมษายน 2563
พิมพ์
โฆษก ศบค. ยืนยันไทยเดินตามมาตรการที่เข้มแข็งของศบค. ช่วยลดผู้ติดเชื้อไวรัสโควิด-19 พร้อมชื่นชมพลังคนไทย ไม่มีการแบ่งฝัก แบ่งฝ่าย ร่วมกันเอาชนะไวรัสโควิด-19
โฆษก ศบค. ยืนยันไทยเดินตามมาตรการที่เข้มแข็งของศบค. ช่วยลดผู้ติดเชื้อไวรัสโควิด-19 พร้อมชื่นชมพลังคนไทย ไม่มีการแบ่งฝัก แบ่งฝ่าย ร่วมกันเอาชนะไวรัสโควิด-19
วันนี้ (12 เม.ย. 63)  เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลางตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบข้อซักถามเกี่ยวกับสถานการณ์การแพร่ระบาดของโรคติดเชื้อไวรัสโควิด-19 ดังนี้
โฆษก ศบค. ชี้แจงคำถามของสื่อมวลชนกรณีจำนวนผู้ติดเชื้อลดลงนั้น มาจากการตรวจกลุ่มเสี่ยงผู้ติดเชื้อจากสนามมวยครบแล้ว รวมกับมาตรการที่ภาครัฐดำเนินการใช้อยู่นั้นได้ผลดีว่า ทุกการดำเนินงานนั้นย่อมต้องมีการประเมินสถานการณ์อยู่เสมอ หากอ้างอิงตัวเลขหลังการประกาศใช้มาตรการเคอร์ฟิว ตั้งแต่วันที่ 3 เมษายน 63  เป็นเวลา 9 วัน จำนวนผู้ป่วยได้ลดลงอย่างชัดเจนเหลือจากหลักร้อยเหลือเพียงหลักหน่วย มีเพียงแค่วันที่ 5 เม.ย. 63 และ วันที่ 8 เม.ย. 63 ที่ตัวเลขกลับไปสู่จำนวนหลักร้อย เนื่องจากวันที่ 8 เม.ย. 63 นั้นได้นับรวมจำนวนคนไทยที่เดินทางกลับมาจากอินโดนีเซีย เช่นเดียวกับการประกาศใช้ พ.ร.ก. ฉุกเฉิน ตั้งแต่วันที่ 27 มี.ค. 63 ที่ทุกภาคส่วนให้ความร่วมมือ หากดูตามปัจจัยเสี่ยง กลุ่มสนามมวยที่มีจำนวนผู้ติดเชื้อไวรัสโควิด-19 มากได้ลดลงอย่างต่อเนื่องและในสัปดาห์ที่ผ่านมาไม่พบผู้ติดเชื้อเลย สัปดาห์ที่ 12 (15 – 21 มี.ค. 63) พบจำนวนผู้ป่วยยืนยัน 110 คน สัปดาห์ที่ 13 (22 มี.ค. – 28 มี.ค. 63) พบจำนวนผู้ป่วยยืนยัน 113 คน  สัปดาห์ที่ 14 (29 มี.ค. – 4 เม.ย. 63) พบจำนวนผู้ป่วยยืนยัน 19 คน และขณะนี้ไม่มีจำนวนผู้ป่วยแล้ว เพราะได้มีมาตรการควบคุมที่รัดกุมอย่างดี และได้รับความร่วมมือจากกลุ่มเสี่ยงที่เข้ารับการตรวจคัดกรองโรค เช่นเดียวกับกรณีกลุ่มคนที่เดินทางกลับมาจากต่างประเทศ ในสัปดาห์ที่ 12 (15 – 21 มี.ค. 63) พบจำนวนผู้ป่วยยืนยัน 18 คน สัปดาห์ที่ 13 (22 มี.ค. – 28 มี.ค. 63) พบจำนวนผู้ป่วยยืนยัน 33 คน สัปดาห์ที่ 14 (29 มี.ค. – 4 เม.ย. 63) พบจำนวนผู้ป่วยยืนยัน 33 คน และสัปดาห์ที่ 15 (5 เม.ย. – 11 เม.ย. 63) พบจำนวนผู้ป่วยยืนยัน 5 คน จากกลุ่มคนที่เดินทางกลับมาจากต่างประเทศ 158 คน ซึ่งทุกคนได้ให้ความร่วมมือเข้ารับการตรวจคัดกรองโรคอย่างดี
โฆษก ศบค. ยืนยันว่า การมีมาตรการที่เข้มข้นเป็นการช่วยลดจำนวนผู้ติดเชื้อได้ ประกอบกับช่วงระยะเวลาการฟักตัวของเชื้อไวรัสที่ใช้เวลา 5 – 7 วัน เมื่อมีการแสดงอาการก็จะต้องเข้าสู่กระบวนการรักษา เพราะฉะนั้น 9 วันที่ผ่านมานั้นถือว่าอยู่ในการควบคุมดูแลของมาตรการของศูนย์ ศบค. ตามที่ พลเอก ประยุทธ์ จันทร์โอชา นายกรัฐมนตรี ในฐานะผู้อำนวยการ ศบค. ได้วางมาตรการทางสาธารณสุขเป็นอันดับแรก ตามมาด้วยมาตรการการจัดการหน้ากากอนามัย และมาตรการด้านความมั่นคง ที่ทั้งหมดจะทำงานไปด้วยกัน และจำเป็นที่จะต้องได้รับความร่วมมือจากประชาชนด้วย
จากนั้น โฆษก ศบค. ชี้แจงถึงกรณีทำไมประเทศไทยถึงไม่มีการประกาศมาตรการงดจำหน่ายเครื่องดื่มแอลกอฮอล์พร้อมกันในพื้นที่ทุกจังหวัด พร้อมแนะนำการปฏิบัติตัวที่ถูกต้องในช่วงเทศกาลสงกรานต์ที่จะถึงนี้ เพื่อลดอัตราการแพร่กระจายของเชื้อไวรัสโควิด-19 ว่า การประกาศมาตรการงดจำหน่ายเครื่องดื่มแอลกอฮออล์ ถือเป็นมาตรการของผู้ว่าราชการจังหวัดในแต่ละจังหวัด โดยในที่ประชุม ศบค. ย่อย ได้หารือมาตรการดังกล่าวแล้วขณะนี้อยู่ในช่วงของการพิจารณา โดยคณะกรรมการโรคติดต่อประจำจังหวัด ศบค.และกระทรวงมหาดไทยร่วมกันพิจารณา ประสานงาน เมื่อมีการประกาศแล้วจำเป็นต้องหามาตรการควบคุมตามที่ได้มีการประกาศ รวมทั้งตรวจสอบผู้ที่ไม่ปฏิบัติตามกฎระเบียบด้วย
โฆษก ศบค. ยังแนะนำถึงการปฏิบัติตัวในช่วงเทศกาลสงกรานต์โดยเน้นย้ำว่า ไม่ควรอยู่ใกล้ผู้สูงอายุ งดการเล่นน้ำ งดการรดน้ำขอพร รวมถึงงดการเข้าร่วมพิธีกรรมต่างๆ ที่มีการรวมตัวของกลุ่มคนจำนวนมาก เพราะละอองฝอยที่เกิดจากสารคัดหลั่งสามารถแพร่กระจายไปยังบุคคลอื่นได้ โดยเฉพาะเด็กและผู้สูงอายุ ซึ่งอาจจะทำให้ได้รับเชื้อโควิด-19 ได้อย่างง่ายดาย อย่างไรก็ตามต้องขอความร่วมมือจากพี่น้องประชาชนทุกคน ช่วยกันลดอัตราการแพร่กระจายของเชื้อไวรัสโคโรนา (COVID-19)
ในช่วงท้าย โฆษก ศบค. ยังชื่นชมการรวมพลังของคนไทย ช่วยไทยก้าวผ่าน ทำให้ตัวเลขลดลง  แม้ห่างทางกาย (Physical Distancing) แต่สิ่งสำคัญที่สุด คือ การผูกพันที่ดีของสังคม (Social Cohesion) เป็นกำลังใจให้ก้าวผ่าน ไม่มีการแบ่งฝัก แบ่งฝ่าย ศัตรูร่วมกัน คือ เชี้อไวรัสโคโรน่า 2019 หรือ โควิด -19 เพื่อเราสู้และชนะในที่สุด
...........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/28879
