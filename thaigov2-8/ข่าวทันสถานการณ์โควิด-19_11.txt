รัฐบาลไทย-ข่าวทำเนียบรัฐบาล-กรมการจัดหางาน เปิด Line Official : Service Workpermit ให้ข้อมูลเรื่องแรงงานต่างด้าว ในยุค Social Distancing [กระทรวงแรงงาน]

วันพุธที่ 8 เมษายน 2563
กรมการจัดหางาน เปิด Line Official : Service Workpermit ให้ข้อมูลเรื่องแรงงานต่างด้าว ในยุค Social Distancing [กระทรวงแรงงาน]
กรมการจัดหางาน ผุดไอเดียเจ๋ง เปิด Line Official ชื่อ Service Workpermit ให้ข้อมูลข่าวสารเกี่ยวกับการบริหารจัดการการทำงานของคนต่างด้าว เชื่อมหน่วยงานรัฐ กับประชาชน ในยุค Social Distancing
นายสุชาติ พรชัยวิเศษกุล อธิบดีกรมการจัดหางาน กล่าวว่า  จากสถานการณ์การแพร่ระบาดของโรคโควิด-19 ในประเทศไทยปัจจุบัน ซึ่งคนไทยให้ความสำคัญ และระมัดระวังในการอยู่ในสถานที่ที่มีผู้คนเป็นจำนวนมาก ประกอบกับ หน่วยงานภาครัฐได้ดำเนินมาตรการตามที่กระทรวงสาธารณสุขกำหนด และมาตรการการเว้นระยะห่างทางสังคม หรือ Social Distancing กันมากขึ้น  และเพื่อตอบโจทย์ความต้องการของประชาชน นายจ้าง/สถานประกอบการที่จ้างแรงงานต่างด้าว  กรมการจัดหางาน จึงได้เพิ่มช่องทางให้บริการ โดยเปิด Line Official ชื่อ Service Workpermit เพื่อให้ข้อมูลข่าวสารเกี่ยวกับการบริหารจัดการการทำงานของคนต่างด้าว กฎหมายและระเบียบต่างๆ และเป็นช่องทางในการแจ้งข้อมูลที่เชื่อถือได้ให้กับประชาชน รวมทั้ง เปิดช่องทางให้กับประชาชน สามารถแจ้งข่าวสาร และแจ้งปัญหาการใช้แรงงานต่างด้าว เพื่อให้ความช่วยเหลือได้อย่างรวดเร็ว
โดยสามารถเข้าไปติดตามกันได้ที่ Line Official  ชื่อ Service Workpermit ID @ Service_Workpermit หรือที่ QR CODE

ที่มา : https://www.thaigov.go.th/news/contents/details/28613
