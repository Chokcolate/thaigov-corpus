รัฐบาลไทย-ข่าวทำเนียบรัฐบาล-“เฉลิมชัย” สั่งปลัด กษ. ช่วยคลังอัพเดททะเบียนเกษตรกร มั่นใจรัฐบาลเยียวยาเกษตรกรทุกกลุ่ม [กระทรวงเกษตรและสหกรณ์]

วันศุกร์ที่ 10 เมษายน 2563
พิมพ์
“เฉลิมชัย” สั่งปลัด กษ. ช่วยคลังอัพเดททะเบียนเกษตรกร มั่นใจรัฐบาลเยียวยาเกษตรกรทุกกลุ่ม [กระทรวงเกษตรและสหกรณ์]
“เฉลิมชัย” สั่งปลัด กษ. ช่วยคลังอัพเดททะเบียนเกษตรกร มั่นใจรัฐบาลเยียวยาเกษตรกรทุกกลุ่ม พร้อมมอบ สศก.เร่งจัดทำแผนสำรองอาหารป้องกันการขาดแคลน
“เฉลิมชัย” สั่งปลัด กษ. ช่วยคลังอัพเดททะเบียนเกษตรกร มั่นใจรัฐบาลเยียวยาเกษตรกรทุกกลุ่ม พร้อมมอบ สศก.เร่งจัดทำแผนสำรองอาหารป้องกันการขาดแคลน
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยว่า นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์มีคำสั่งถึงนายอนันต์ สุวรรณรัตน์ ปลัดกระทรวงเกษตรและสหกรณ์ ให้ประสานการทำงานกับปลัดกระทรวงการคลังเกี่ยวกับมาตรการช่วยเหลือเกษตรกรที่ได้รับผลกระทบจากโควิด-19 เป็นการเร่งด่วน เพื่ออัพเดททะเบียนเกษตรกรให้ครอบคลุมครบถ้วน โดยเฉพาะกลุ่มเกษตรกรบางส่วน เช่น กลุ่มประมง กลุ่มปศุสัตว์ กลุ่มนาเกลือ และกลุ่มเกษตรกรที่ยังไม่เคยเข้าร่วมโครงการของรัฐ ที่จะไม่มีชื่ออยู่ในฐานข้อมูลของธนาคารเพื่อการเกษตรและสหกรณ์การเกษตร (ธ.ก.ส.) และกระทรวงการคลัง รวมทั้งกลุ่มเกษตรกรชาวนา ชาวไร่ข้าวโพด ชาวไร่มันสำปะหลัง ชาวสวนปาล์ม และชาวสวนยาง ที่ตกหล่นไม่ได้ขึ้นทะเบียนในโครงการประกันรายได้เกษตรกรเพื่อเสนอคณะรัฐมนตรีพิจารณา
ทั้งนี้ รัฐมนตรีว่าการกระทรวงเกษตรและสหกรณ์ได้กำชับให้เร่งดำเนินการเพื่อไม่ให้เกิดความล่าช้าในการช่วยเหลือเกษตรกร จึงมอบแนวทางให้เสนอต่อกระทรวงการคลัง โดยแบ่งเกษตรกรเป็น 2 กลุ่ม กลุ่มแรก คือ เกษตรกรที่มีทะเบียนในฐานข้อมูลอยู่แล้วให้โอนเข้าบัญชีเกษตรกรได้ทันที และกลุ่มสอง เป็นกลุ่มที่ตกหล่นไม่มีชื่อและต้องขึ้นทะเบียนใหม่ โดยกระทรวงเกษตรฯ จะช่วย ธ.ก.ส.และกระทรวงการคลังเร่งรัดดำเนินการให้เร็วที่สุด นอกจากนี้ ยังได้สั่งการให้สำนักงานเศรษฐกิจการเกษตรจัดทำแผนสำรองอาหาร (Food Reserve Plan) เพื่อรองรับปัญหาการขาดแคลนอาหารอันอาจจะเกิดขึ้นหากวิกฤติโควิด-19 ยืดเยื้อกว่าที่คาดหมาย
“เกษตรกรเป็นกระดูกสันหลังของชาติที่ต้องช่วยเหลือให้มากที่สุด เพราะประสบปัญหาวิกฤติภัยแล้งและถูกซ้ำเติมต่อเนื่องด้วยวิกฤติโควิด-19 ทำให้ขาดทุนเป็นหนี้สินทุกครัวเรือน จึงมั่นใจว่ารัฐบาลพร้อมอุ้มชูเยียวยาเกษตรกรทุกกลุ่มตามที่กระทรวงเกษตรฯ เสนอ ซึ่งถ้าช่วยครัวเรือนละ 5,000 บาท เป็นเวลา 6 เดือนจะช่วยเกษตรได้มาก”

ที่มา : https://www.thaigov.go.th/news/contents/details/28836
