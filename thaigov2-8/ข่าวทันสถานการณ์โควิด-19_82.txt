รัฐบาลไทย-ข่าวทำเนียบรัฐบาล-ก.แรงงาน มอบหน้ากากผ้าป้องโควิด -19 แก่สื่อมวลชน [กระทรวงแรงงาน]

วันศุกร์ที่ 10 เมษายน 2563
พิมพ์
ก.แรงงาน มอบหน้ากากผ้าป้องโควิด -19 แก่สื่อมวลชน [กระทรวงแรงงาน]
ผู้ช่วยรัฐมนตรีประจำกระทรวงแรงงาน ส่งมอบหน้ากากผ้าแก่สื่อมวลชนนำไปแจกจ่ายแก่พนักงานในองค์กรป้องกันความเสี่ยงจากการติดเชื้อไวรัสโคโรนา 2019 (Covid-19)
วันที่ 10 เมษายน 2563 ดร.ดวงฤทธิ์ เบ็ญจาธิกุล ชัยรุ่งเรื่อง ผู้ช่วยรัฐมนตรีประจำกระทรวงแรงงาน ได้ส่งมอบหน้ากากผ้าให้แก่สื่อมวลชน ประกอบด้วย เนชั่นทีวี หนังสือพิมพ์ไทยโพสต์ หนังสือพิมพ์ไทยรัฐ มติชน ข่าวสด เดลินิวส์ รวมจำนวนทั้งสิ้นกว่า 1,000 ชิ้น เพื่อนำไปแจกจ่ายให้แก่พนักงานในองค์กรไว้ใช้ประโยชน์ในการป้องกันความเสี่ยงจากการติดเชื้อไวรัสโคโรนา 2019 (Covid-19) ต่อไป
สำหรับหน้ากากผ้าดังกล่าว เป็นผลิตภัณฑ์ที่เป็นผลผลิตจากการฝึกอาชีพ โดยกรมพัฒนาฝีมือแรงงาน กระทรวงแรงงาน ภายใต้มาตรการเยียวยาผู้ได้รับผลกระทบจากการระบาดของโรคไวรัสโคโรนา (Covid-19) ที่ว่างงานหรือถูกเลิกจ้าง ซึ่งมีกระบวนการผลิตที่ได้มาตรฐาน มีคุณภาพ และปลอดภัยจากสารเคมี โดยหน้ากากผ้าที่ใช้แล้วสามารถนำไปซักเพื่อกลับมาใช้ซ้ำได้อีก

ที่มา : https://www.thaigov.go.th/news/contents/details/28790
