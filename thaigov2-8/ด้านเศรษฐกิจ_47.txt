รัฐบาลไทย-ข่าวทำเนียบรัฐบาล-ก.อุตฯ เตรียมชงมาตรการเยียวยาผู้ประกอบการเพิ่ม รับมือโควิด 19

วันอังคารที่ 14 เมษายน 2563
พิมพ์
ก.อุตฯ เตรียมชงมาตรการเยียวยาผู้ประกอบการเพิ่ม รับมือโควิด 19
กระทรวงอุตสาหกรรมเตรียมชงมาตรการเยียวยาผู้ประกอบการเพิ่ม ยกเว้นค่าธรรมเนียมใบอนุญาต มอก. หลังชงมาตรการยกเว้นค่าธรรมเนียมรายปีให้ผู้ประกอบการโรงงานเข้า ครม. แล้ว เตรียมพลิกฟื้นธุรกิจรับมือโควิด 19
นางสาวสุชาดา แทนทรัพย์ โฆษกกระทรวงอุตสาหกรรม เปิดเผยว่า นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เตรียมชงมาตรการเยียวยาผู้ประกอบการที่ได้รับผลกระทบจากการแพร่ระบาดของเชื้อไวรัสโควิด 19 เข้า ครม. เพิ่มเติม หลังจากที่ก่อนหน้านี้ได้เสนอยกเว้นค่าธรรมเนียมรายปีให้ผู้ประกอบการโรงงานทั่วประเทศแล้ว โดยมาตรการเยียวยาผู้ประกอบการในครั้งนี้ ประกอบด้วยมาตรการยกเว้นค่าธรรมเนียมใบอนุญาต มอก. ค่าธรรมเนียมใบรับรองระบบงาน และค่าธรรมเนียมการตรวจสอบโรงงาน ซึ่งมาตรการดังกล่าวอยู่ในความรับผิดชอบของสำนักงานมาตรฐานผลิตภัณฑ์อุตสาหกรรม โดยสามารถช่วยเหลือผู้ประกอบการกว่า 30,000 ราย คิดเป็นมูลค่ากว่า 210 ล้านบาท นอกจากนี้ ยังมีมาตรการชดเชยเยียวยาให้ผู้ประกอบการ เพื่อแบ่งเบาภาระค่าใช้จ่ายของผู้ประกอบการในการขอรับใบอนุญาตมาตรฐานผลิตภัณฑ์อุตสาหกรรม (มอก.) ใบรับรองมาตรฐานผลิตภัณฑ์ชุมชน (มผช.) และใบรับรองมาตรฐานอุตสาหกรรมเอส (มอก.เอส) กว่า 12,000 ราย มูลค่ากว่า 100 ล้านบาท
ทั้งนี้ มาตรการดังกล่าว นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ได้นำเข้าที่ประชุม ครม. เพื่อทราบแล้ว และเตรียมเสนอเข้า ครม. เพื่อพิจารณาให้ความเห็นชอบต่อไป สำหรับมาตรการเยียวยาอื่นๆ เพื่อช่วยเหลือผู้ประกอบการ SMEs และเกษตรกรชาวไร่อ้อยจะตามมาเป็นระยะ
ด้าน นายวันชัย พนมชัย เลขาธิการ สมอ. กล่าวเพิ่มเติมว่า “หลังจากที่ ครม. ให้ความเห็นชอบแล้ว สมอ. จะเริ่มดำเนินการทันที เพื่อให้ความช่วยเหลือผู้ประกอบการ และสร้างบรรยากาศในการลงทุน รวมทั้ง เตรียมการช่วยเหลือฟื้นฟูเยียวยาให้ผู้ประกอบการ ภายหลังสถานการณ์ดีขึ้น ซึ่งคาดว่าจะสามารถฟิ้นฟูเศรษฐกิจให้เข้าสู่สภาวะปกติได้ในไม่ช้า สำหรับมาตรการด้านการคุ้มครองผู้บริโภคในช่วงการแพร่ระบาดนี้ สมอ. ยังคงดำเนินการอย่างเข้มงวด แม้จะมีมาตรการปฏิบัติงานภายในที่พัก หรือ Work from Home เพราะการปฏิบัติงานโดยส่วนใหญ่ของ สมอ. เป็นระบบอิเล็กทรอนิกส์ ทั้งกระบวนการออกใบอนุญาต และการตรวจติดตาม สำหรับการนำเข้าสินค้าที่ สมอ. ควบคุม เช่น สินค้ากลุ่มเหล็ก กลุ่มเครื่องใช้ไฟฟ้า และของเล่น สมอ. ได้เฝ้าจับตาอย่างใกล้ชิดผ่านระบบ National Single Window (NSW) หากพบสินค้าชนิดใดมีการนำเข้าในปริมาณมากผิดปกติ จะเข้าทำการตรวจสอบอย่างเข้มงวดทันที” นายวันชัยฯ กล่าว

ที่มา : https://www.thaigov.go.th/news/contents/details/29003
