รัฐบาลไทย-ข่าวทำเนียบรัฐบาล-ก.แรงงาน จับมือ สภากาชาดไทย ร่วมผลิตหน้ากากผ้า 100,000 ชิ้น แจกประชาชนป้องกันโควิด - 19 [กระทรวงแรงงาน]

วันจันทร์ที่ 13 เมษายน 2563
พิมพ์
ก.แรงงาน จับมือ สภากาชาดไทย ร่วมผลิตหน้ากากผ้า 100,000 ชิ้น แจกประชาชนป้องกันโควิด - 19 [กระทรวงแรงงาน]
กระทรวงแรงงาน ร่วมกับ สภากาชาดไทย ผลิตหน้ากากผ้า จำนวน 100,000 ชิ้น เพื่อนำไปส่งมอบแก่ประชาชนป้องกันการแพร่ระบาดของเชื้อไวรัสโควิด – 19
เมื่อวันที่ 13 เมษายน 2563 ดร.ดวงฤทธิ์ เบญจาธิกุล ชัยรุ่งเรือง ผู้ช่วยรัฐมนตรีประจำกระทรวงแรงงาน พร้อมด้วย นางเธียรรัตน์ นะวะมะวัฒน์ รองปลัดกระทรวงแรงงาน และผู้บริหารระดับสูงกระทรวงแรงงาน ให้การต้อนรับ นางสุนันทา ศรอนุสิน ผู้อำนวยการสำนักงานยุวกาชาด สภากาชาดไทย และผู้ประกอบการตัดเย็บเสื้อผ้าและสกรีนผ้าจำนวน 3 ราย ประกอบด้วย บริษัท พีเอสเค การ์เม้นท์ บริษัท ทิพวรรณ สปอตกรุ๊ป จำกัด และบริษัท มะลิกู๊ด (ประเทศไทย) จำกัด ในโอกาสเข้าพบเพื่อมอบผ้าสาลู จำนวน 67 ม้วน
นำไปมอบหมายให้สำนักงาน/สถาบันพัฒนาฝีมือแรงงานทั่วประเทศ ตัดเย็บเป็นหน้ากากอนามัย จำนวน 100,000 ชิ้น เพื่อที่สำนักงานยุวกาชาด สภากาชาดไทย จะได้นำไปแจกจ่ายให้กับประชาชนในการป้องกันการแพร่ระบาดของเชื้อไวรัสโควิด – 19
ทั้งนี้ หากผู้ประกอบการรายใดสนใจร่วมโครงการดังกล่าว สามารถติดต่อสอบถามเพิ่มเติมได้ที่สำนักงาน/สถาบันพัฒนาฝีมือแรงงานทั้ง 77 แห่งทั่วประเทศ หรือโทรศัพท์ 088-7783404
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพ
ชนินทร เพ็ชรทับ ข่าว
13 เมษายน 2563

ที่มา : https://www.thaigov.go.th/news/contents/details/28973
