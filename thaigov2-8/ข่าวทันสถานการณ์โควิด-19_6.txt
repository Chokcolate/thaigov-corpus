รัฐบาลไทย-ข่าวทำเนียบรัฐบาล-กรมการขนส่งทางบกย้ำแนวทางการขนส่งสินค้าภายใต้ประกาศสถานการณ์ฉุกเฉิน ห้ามขนส่งช่วงเวลา 22.00 - 04.00 น. ยกเว้นเป็นสินค้าจำเป็นตามข้อกำหนดที่ประกาศไว้  [กระทรวงคมนาคม]

วันอังคารที่ 7 เมษายน 2563
พิมพ์
กรมการขนส่งทางบกย้ำแนวทางการขนส่งสินค้าภายใต้ประกาศสถานการณ์ฉุกเฉิน ห้ามขนส่งช่วงเวลา 22.00 - 04.00 น. ยกเว้นเป็นสินค้าจำเป็นตามข้อกำหนดที่ประกาศไว้  [กระทรวงคมนาคม]
กรมการขนส่งทางบกย้ำแนวทางการขนส่งสินค้าภายใต้ประกาศสถานการณ์ฉุกเฉิน ห้ามขนส่งช่วงเวลา 22.00 - 04.00 น. ยกเว้นเป็นสินค้าจำเป็นตามข้อกำหนดที่ประกาศไว้
ฉบับที่ 340/2563
กรมการขนส่งทางบกย้ำแนวทางการขนส่งสินค้าภายใต้ประกาศสถานการณ์ฉุกเฉิน ห้ามขนส่งช่วงเวลา 22.00 - 04.00 น. ยกเว้นเป็นสินค้าจำเป็นตามข้อกำหนดที่ประกาศไว้
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า ตามที่ พลเอก ประยุทธ์ จันทร์โอชา นายกรัฐมนตรี ได้ออกข้อกำหนดเพิ่มเติมเพื่อควบคุมการแพร่ระบาดของโรคติดเชื้อไวรัส COVID-19 เพื่อใช้ปฏิบัติเป็นการทั่วไปและคำแนะนำเกี่ยวกับการเดินทาง รวมถึงข้อกำหนดห้ามบุคคลออกนอกเคหสถาน ตั้งแต่เวลา 22.00 - 04.00 น. ของวันรุ่งขึ้น ทั่วราชอาณาจักร โดยเริ่มตั้งแต่วันที่ 3 เมษายน 2563 กรมการขนส่งทางบก (ขบ.) จึงได้ออกประกาศมาตรการปฏิบัติสำหรับผู้ประกอบการขนส่งด้วยรถที่ใช้ขนส่งสัตว์หรือสิ่งของดังนี้
1. แนวทางปฏิบัติตามมาตรการป้องกันโรค กำชับให้ผู้ประกอบการขนส่งเช็ดทำความสะอาดพื้นผิวสัมผัสของสถานประกอบการขนส่ง และสถานที่ที่เกี่ยวข้อง กำจัดขยะมูลฝอยทุกวัน เพิ่มความถี่การดูแลและทำความสะอาดด้วยน้ำยาฆ่าเชื้อโรคภายในรถบรรทุก สถานประกอบการขนส่งและสถานที่เก็บ ซ่อม และบำรุงรักษารถ กำชับให้เจ้าหน้าที่และผู้ขับรถสวมหน้ากากอนามัยหรือหน้ากากผ้าตลอดเวลาขณะปฏิบัติงาน และตรวจสอบสภาพร่างกายผู้ขับรถด้วยการตรวจวัดอุณหภูมิร่างกายก่อนปฏิบัติงานทุกวัน หากพบผู้ที่มีอุณหภูมิสูงเกินกว่า 37.5 องศาเซลเซียส หรือมีอาการไอ เจ็บคอ หอบเหนื่อยให้พบแพทย์เพื่อรับการตรวจวินิจฉัยหรือติดต่อกรมควบคุมโรค หมั่นล้างมือและติดตั้งจุดบริการเจลแอลกอฮอล์ในพื้นที่ส่วนกลางและบริเวณที่มีการใช้งานร่วมกัน เช่น บริเวณทางเข้า - ออก สถานประกอบการขนส่ง ปฏิบัติตามมาตรการระยะห่างทางสังคม (Social Distancing) เว้นระยะห่างจากบุคคลอื่นอย่างน้อย 1 เมตร
2. แนวทางปฏิบัติในการขนส่งสินค้า ผู้ขับรถต้องพกใบอนุญาตขับรถ บัตรประจำตัวประชาชน และบัตรประจำตัวพนักงาน หรือหนังสือรับรองการทำงาน และจัดเตรียมเอกสารเกี่ยวกับสินค้า เช่น ใบกำกับการขนส่ง สมุดประจำรถ ใบส่งของ เป็นต้น จัดเตรียมบันทึกข้อมูลตามแบบคำถามสุขภาพ (แบบ ต.8-คค) สำหรับผู้ขับรถและพนักงานที่เดินทางไปด้วยทุกคน เพื่อใช้เป็นหลักฐานในการแสดงตนกับพนักงานเจ้าหน้าที่กรณีขนส่งสินค้าในช่วงระยะเวลาการห้ามออกนอกเคหสถาน ให้ทำการขนส่งได้เฉพาะสินค้าตามข้อกำหนดที่ประกาศไว้เท่านั้น ทั้งนี้ ต้องมีมาตรการรองรับเหตุฉุกเฉินในระหว่างการขนส่งด้วย และกำชับให้ผู้ขับรถต้องรับการตรวจคัดกรองและปฏิบัติตามมาตรการที่ทางราชการกำหนดอย่างเคร่งครัด
สามารถดูรายละเอียดเพิ่มเติมและดาวน์โหลดเอกสารที่จำเป็นได้ที่ https://www.thaitruckcenter.com

ที่มา : https://www.thaigov.go.th/news/contents/details/28604
