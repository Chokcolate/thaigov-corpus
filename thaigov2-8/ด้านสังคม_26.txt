รัฐบาลไทย-ข่าวทำเนียบรัฐบาล-เร่งเตรียมความพร้อมพื้นที่และระบบบริหารจัดการการกักควบคุมโรค รองรับคนไทยกลับจากต่างประเทศ

วันจันทร์ที่ 13 เมษายน 2563
เร่งเตรียมความพร้อมพื้นที่และระบบบริหารจัดการการกักควบคุมโรค รองรับคนไทยกลับจากต่างประเทศ
พล.อ.ชัยชาญ ช้างมงคล รมช.กห. และ ปล.กห. ได้เชิญหน่วยงานที่เกี่ยวข้องและเหล่าทัพ ร่วมประชุมหารือรองรับการดูแลคนไทยจากต่างประเทศ ที่ทยอยเดินทางกลับอย่างต่อเนื่อง เพื่อเข้ามาตรการและระบบกักตัวควบคุมโรคของรัฐ ( State Quarantine ) ที่กำหนด
โดยสรุป สถานการณ์ของการกักตัวควบคุมโรคปัจจุบัน มีผู้เข้ารับการควบคุมโรค จำนวน 768 ราย ในพื้นที่พักรับรองสัตหีบของ ทร. โรงเรียนการบินกำแพงแสน ของ ทอ. และโรงแรมอีก 4 แห่งใน กทม. คือ The Patra , Elegant Airport , Ambassdor พร้อมทั้งหารือสรุปการบูรณาการความร่วมมือกันระหว่าง กห. สธ. กทม. สถาบันการศึกษา รวมทั้งหน่วยงานที่เกี่ยวข้องและภาคเอกชน เพื่อเตรียมการระบบบริหารจัดการการกักตัวควบคุมโรครองรับคนไทยจากต่างประเทศที่กำลังทยอยเดินทางกลับมาจำนวนมาก ทั้งด้านงานอำนวยการ ด้านการรักษาความปลอดภัย ด้านการควบคุมและป้องกันโรค ด้านการรักษาพยาบาล และด้านการจัดการสิ่งแวดล้อมและสุขอนามัยในบริเวณสถานที่ควบคุม
โดยกำหนดร่วมกันเร่งจัดหาและเตรียมโรงแรมของภาคเอกชนหลายแห่ง ทั้งใน กทม.และภูมิภาค ที่ประสงค์และมีความพร้อมด้านสาธารณสุข จำนวนอย่างต่ำกว่า 3,500 ห้อง รองรับการหมุนเวียนเข้าพักกักควบคุมโรคของคนไทยจากต่างประเทศจากทุกเที่ยวบิน ทั้งนี้ สธ.ได้จัดเตรียมโรงพยาบาล เพื่อจับคู่กับโรงแรมแต่ละแห่งรองรับกรณีมีผู้ป่วยเจ็บเกิดขึ้น พร้อมกันนี้ หน่วยงานของแต่ละเหล่าทัพ และตำรวจ ร่วมสนับสนุนจัดเจ้าหน้าที่และบุคลากรทางการแพทย์ ร่วมกับ สธ.ดูแลรักษาพยาบาล รวมทั้งจัดเจ้าหน้าที่ดูแลอำนวยความสะดวกและรักษาความปลอดภัยในพื้นที่ควบคุมของแต่ละโรงแรม ตลอด 24 ชม.ต่อเนื่องกันไปจนถึงการอำนวยความสะดวกส่งตัวกลับบ้าน
ทั้งนี้ ขอให้ร่วมกันทำความเข้าใจกับคนไทยที่เดินทางกลับ ได้ร่วมรับผิดชอบต่อตนเองและสังคมตามมาตรการที่รัฐกำหนด และขอให้ครอบครัวของผู้ที่เข้ารับการกักตัวควบคุมโรค ไม่ต้องกังวล โดยเจ้าหน้าที่ทุกฝ่ายจะร่วมกันดูแลและทำหน้าที่ให้ดีที่สุด เพื่อความปลอดภัยของเราคนไทยทุกคน

ที่มา : https://www.thaigov.go.th/news/contents/details/28937
