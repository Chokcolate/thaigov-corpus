รัฐบาลไทย-ข่าวทำเนียบรัฐบาล-วราวุธ บินด่วนเร่งแก้ไขปัญหาหมอกควันไฟป่า พร้อมเยียวยาช่วยเหลือครอบครัวเจ้าหน้าที่ดับไฟ

วันจันทร์ที่ 13 เมษายน 2563
พิมพ์
วราวุธ บินด่วนเร่งแก้ไขปัญหาหมอกควันไฟป่า พร้อมเยียวยาช่วยเหลือครอบครัวเจ้าหน้าที่ดับไฟ
วราวุธ บินด่วนเร่งแก้ไขปัญหาหมอกควันไฟป่า พร้อมเยียวยาช่วยเหลือครอบครัวเจ้าหน้าที่ดับไฟ
วราวุธ บินด่วนเร่งแก้ไขปัญหาหมอกควันไฟป่า พร้อมเยียวยาช่วยเหลือครอบครัวเจ้าหน้าที่ดับไฟ
วันที่ 8 เมษายน 2563 เวลา 18.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ลงพื้นที่รับฟังการบรรยายสรุปภาพรวมสถานการณ์ไฟป่าและหมอกควันในพื้นที่จังหวัดเชียงใหม่
ณ ศูนย์บัญชาการป้องกันและแก้ไขปัญหาฝุ่นละอองขนาดเล็ก (PM 2.5) จังหวัดเชียงใหม่ องค์การบริหารส่วนจังหวัดเชียงใหม่ พร้อมทั้งมอบประกาศเกียรติให้แก่ อบต.ช้างเผือก และ บ้านกองกาย - ถวน ม.10 ต บ้านทับ อ.แม่แจ่ม จ.เชียงใหม่ ที่ให้การสนับสนุนการปฏิบัติภารกิจด้านการป้องกันและควบคุมไฟป่าและหมอกควันของกระทรวงทรัพยากรธรรมชาติและสิ่งแวดล้อม อีกทั้งมอบเงินช่วยเหลือเพื่อเป็นขวัญกำลังใจให้แก่เจ้าหน้าที่ไฟป่าและครอบครัว โดยโอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม เปิดเผยว่า จากการลงพื้นที่สำรวจและติดตามสถานการณ์ปัญหาไฟป่าและหมอกควันในพื้นที่ เมื่อวันที่ 27 มีนาคม 2563 เป็นที่น่ายินดีที่สามารถควบคุมสถานการณ์คุมไฟป่าบริเวณพื้นที่อุทยานแห่งชาติดอยสุเทพ-ปุย ได้ 100% ซึ่งตั้งแต่วันนั้นมาได้มีการสนธิกำลังในการปฏิบัติงาน โดยแบ่งออกเป็น 3 ชุด ประกอบด้วย ชุดลาดตระเวน ชุดดับไฟป่า และชุดประจำหมู่บ้าน ซึ่งมีทั้งเจ้าหน้าที่ทหาร ปกครอง ตำรวจ และเจ้าหน้าที่กระทรวงทรัพยากรธรรมชาติและสิ่งแวดล้อม (กรมป่าไม้ กรมอุทยานแห่งชาติ สัตว์ป่า และพันธุ์พืช) เข้าไปทำความเข้าใจกับพี่น้องประชาชนที่อยู่ในพื้นที่ป่าอนุรักษ์และป่าสงวนแห่งชาติ ให้ได้รับทราบถึงผลกระทบที่เกิดจากการเผาและมาตรการในการบังคับใช้กฎหมายอย่างเด็ดขาด ทำให้จุดความร้อนลดลงไปพอสมควร ทั้งนี้ ในการดำเนินงานได้มีการโยกย้ายกำลังพลของกระทรวงทรัพยากรธรรมชาติและสิ่งแวดล้อมจากภาคใต้มาสนับสนุนการดำเนินงานในภาคเหนือ โดยจากการปฏิบัติงานดับไฟป่าของเจ้าหน้าที่ที่ได้ทำงานมาเป็นแรมเดือนเริ่มมีความเหนื่อยล้า อ่อนกำลัง ทำให้ประสิทธิภาพในการปฏิบัติงานลดลง ดังนั้น จะได้มีการหารือที่จะนำกำลังพลจากส่วนอื่นๆ ในสังกัดกระทรวงฯ มาสับเปลี่ยนหมุนเวียนในการดำเนินงาน ทั้งนี้ การจะนำกำลังพลมายังพื้นที่หรือนำกำลังพลออกจากพื้นที่นั้นจะต้องมีการหารือกับผู้ว่าราชการจังหวัดต่อไป สำหรับการดำเนินการดับไฟป่าที่ผ่านมากระทรวงฯ สามารถดำเนินการดับไฟป่าได้ทันถ่วงที ขณะนี้ไฟป่าที่แม่วงค์ ได้ดับลงแล้ว สำหรับไฟป่าในพื้นที่จังหวัดเชียงใหม่ เป็นไฟป่าที่ดับไปแล้วและมีการเผาเกิดขึ้นอีก ดังนั้นสิ่งสำคัญคือการสร้างความรับรู้ความเข้าใจกับพี่น้องประชาชน ควบคู่กับการลาดตระเวนและบังคับใช้กฎหมายอย่างเข้มงวด
ทั้งนี้ ในช่วงท้าย รัฐมนตรีว่าการกระทรวงทรัพยากรธรรมชาติและสิ่งแวดล้อม ได้กล่าวแสดงความเสียใจแก่ชาวเชียงใหม่ โดยกระทรวงทรัพยากรธรรมชาติและสิ่งแวดล้อม จะทำหน้าที่ให้ดีที่สุดและขอขอบคุณทุกๆ ภาคส่วน รวมถึงภาคเอกชน ที่ร่วมกันปฏิบัติภารกิจในครั้งนี้ ทั้งนี้ ฯพณฯ พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พล.อ.ประวิตร วงษ์สุวรรณ รองนายกรัฐมนตรี ได้ห่วงใยมายังที่น้องประชาชน และขอให้ทุกท่านปฏิบัติหน้าที่ ด้วยความอดทน อดกลั้น อุตสาหะ เพื่อประชาชนและประเทศชาติต่อไป

ที่มา : https://www.thaigov.go.th/news/contents/details/28926
