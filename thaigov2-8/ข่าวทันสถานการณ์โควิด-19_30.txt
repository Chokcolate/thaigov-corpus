รัฐบาลไทย-ข่าวทำเนียบรัฐบาล-การเคหะฯ ประกาศเยียวยาผู้เช่าห้องพัก-แผงตลาด พักชำระ 3 เดือน ฝ่าวิกฤตไวรัสโควิด-19  [กระทรวงพัฒนาสังคมเเละความมั่นคงของมนุษย์]

วันพุธที่ 8 เมษายน 2563
การเคหะฯ ประกาศเยียวยาผู้เช่าห้องพัก-แผงตลาด พักชำระ 3 เดือน ฝ่าวิกฤตไวรัสโควิด-19  [กระทรวงพัฒนาสังคมเเละความมั่นคงของมนุษย์]
การเคหะฯ ประกาศเยียวยาผู้เช่าห้องพัก-แผงตลาด พักชำระ 3 เดือน ฝ่าวิกฤตไวรัสโควิด-19
เมื่อวันที่ 7 เมษายน ประชาสัมพันธ์ การเคหะ แห่งชาติ (กคช.) แจ้งประกาศ 4 มาตรการ ช่วยเหลือลูกค้า กคช. ที่ได้รับผลกระทบจากการแพร่ระบาดของไวรัสโควิด-19 ใน 4 มาตรการ ดังนี้
1. พักชำระ ค่าเช่าซื้อ  3   เดือน  ทั้งเงินต้นและดอกเบี้ยให้แก่ลูกค้าเช่าซื้อ เริ่มตั้งแต่ เดือน เมษายนถึง เดือน มิถุนายน 2563
2.ปลอดค่าเช่า  3   เดือน  สำหรับลูกค้าอาคารเช่ารายย่อย รวมทั้งลูกค้าที่เช่าแผงตลาด และร้านค้ารายย่อย เริ่มตั้งแต่ เดือน เมษายนถึง เดือน มิถุนายน 2563 โดยลูกค้าเช่าซื้อและลูกค้าอาคารเช่าสามารถลงทะเบียนได้ตั้งแต่วันที่ 15 เมษายน 2563 – 30 มิถุนายน 2563 สามารถติดตามได้ผ่านเว็บไซต์ของ การเคหะ แห่งชาติ www.nha.co.th สำหรับผู้เช่ารายย่อยในอาคารเช่าเหมาต้องยื่นคำร้องผ่านผู้เช่าเหมาอาคาร ส่วนลูกค้าที่เช่าแผงตลาด และร้านค้ารายย่อยไม่ต้องลงทะเบียนใดๆ เนื่องจาก การเคหะ แห่งชาติจะปรับลดและปลอดค่าเช่าให้ทันที
3 .ลดค่าเช่า 50% เป็นเวลา  3   เดือน  ให้กับผู้เช่าร้านค้ารายย่อยในพื้นที่พลาซ่า หรือแผงตลาดที่ได้ทำสัญญาเช่ากับผู้เช่าเหมาบริหารพื้นที่กับ การเคหะ แห่งชาติ เริ่มตั้งแต่ เดือน เมษายนถึง เดือน มิถุนายน 2563
4.จัดหาพื้นที่ของ การเคหะ แห่งชาติรองรับผู้ที่อยู่ในกลุ่มเสี่ยงที่จำเป็นต้องกักตัว โดยดำเนินการร่วมกับกระทรวงสาธารณสุข
ทั้งนี้  การเคหะ แห่งชาติจะให้สิทธิแก่ลูกค้าตามหลักเกณฑ์ที่กำหนด ซึ่งมาตรการที่ออกมาจะสามารถช่วยเหลือลูกค้าของ การเคหะ แห่งชาติทั่วประเทศได้เกือบ 100,000 ครอบครัว และ การเคหะ แห่งชาติจะประเมินสถานการณ์อย่างใกล้ชิด เพื่อพิจารณาให้ความช่วยเหลือประชาชนอย่างต่อเนื่องเป็นระยะๆ ต่อไป สอบถามข้อมูลเพิ่มเติม Call Center โทร 1615

ที่มา : https://www.thaigov.go.th/news/contents/details/28674
