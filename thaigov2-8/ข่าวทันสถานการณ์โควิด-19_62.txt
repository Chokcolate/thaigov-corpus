รัฐบาลไทย-ข่าวทำเนียบรัฐบาล-การทางพิเศษแห่งประเทศไทยจำกัดการให้บริการสำหรับรถยนต์ทั่วไปบนทางพิเศษทุกด่าน ทุกสายทางช่วงเคอร์ฟิว ยกเว้นรถที่ได้รับอนุญาต [กระทรวงคมนาคม]

วันพฤหัสบดีที่ 9 เมษายน 2563
การทางพิเศษแห่งประเทศไทยจำกัดการให้บริการสำหรับรถยนต์ทั่วไปบนทางพิเศษทุกด่าน ทุกสายทางช่วงเคอร์ฟิว ยกเว้นรถที่ได้รับอนุญาต [กระทรวงคมนาคม]
การทางพิเศษแห่งประเทศไทยจำกัดการให้บริการสำหรับรถยนต์ทั่วไปบนทางพิเศษทุกด่าน ทุกสายทางช่วงเคอร์ฟิว ยกเว้นรถที่ได้รับอนุญาต
การทางพิเศษแห่งประเทศไทย (กทพ.) กระทรวงคมนาคม แจ้งจำกัดการให้บริการสำหรับรถยนต์ทั่วไปบนทางพิเศษ ตามประกาศสถานการณ์ฉุกเฉินฯ โดยออกข้อกำหนดห้ามบุคคลใดทั่วราชอาณาจักรออกนอกเคหสถาน ระหว่างเวลา 22.00 - 04.00 น. ของวันรุ่งขึ้น ยกเว้นรถที่ได้รับอนุญาตตามข้อกำหนดดังกล่าว
ตามที่นายกรัฐมนตรีได้มีประกาศสถานการณ์ฉุกเฉิน ห้ามบุคคลใดทั่วราชอาณาจักรออกนอกเคหสถาน ระหว่างเวลา 22.00 - 04.00 น. ของวันรุ่งขึ้น ตั้งแต่วันที่ 3 เมษายน 2563 เนื่องจากสถานการณ์การแพร่ระบาดของโรคติดเชื้อไวรัส COVID-19 กทพ. จึงมีความจำเป็นต้องจำกัดการให้บริการสำหรับรถยนต์ทั่วไปบนทางพิเศษทุกด่าน ทุกสายทาง ระหว่างเวลา 22.00 - ​04.00 น. ของวันรุ่งขึ้น สำหรับรถที่ได้รับการอนุญาตตามข้อกำหนดดังกล่าว อาทิ รถขนส่งสินค้าอุปโภคบริโภค รถขนส่งผลผลิตการเกษตร รถขนส่งยา เวชภัณฑ์ เครื่องมือแพทย์ รถขนส่งน้ำมันเชื้อเพลิง รถรับ -​ ส่ง ผู้เดินทางไปและกลับจากท่าอากาศยาน และรถที่ได้รับอนุญาตอื่น ๆ รวมถึงรถเฉพาะกิจฉุกเฉิน และรถพยาบาล สามารถแจ้งเจ้าหน้าที่ประจำหน้าด่านเก็บค่าผ่านทางพิเศษเพื่อขออนุญาตขึ้นใช้ทางพิเศษได้เป็นกรณี ๆ ไป ทั้งนี้ ในช่วงระหว่างเวลา 22.00 -​ 04.00 น. ของวันรุ่งขึ้น กทพ. จะแสดงสัญลักษณ์ไฟกากบาทสีแดงบนหลังคาคลุมตู้เก็บค่าผ่านทางพิเศษทุกตู้ที่ปิดใช้งาน ทั้งตู้ระบบเก็บเงินสดและตู้ระบบอัตโนมัติ (Easy Pass) โดยจะเปิดให้บริการเฉพาะตู้ระบบเก็บเงินสด จำนวน 1 ตู้ เพื่อรองรับรถที่ได้รับอนุญาตตามข้อกำหนดให้สามารถขึ้นใช้ทางพิเศษได้ สอบถามรายละเอียดเพิ่มเติมได้ที่ EXAT Call Center โทร. 1543 ตลอด 24 ชั่วโมง
กระทรวงคมนาคม
8 เมษายน 2563

ที่มา : https://www.thaigov.go.th/news/contents/details/28733
