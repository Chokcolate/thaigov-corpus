รัฐบาลไทย-ข่าวทำเนียบรัฐบาล-รมต.นร. นายเทวัญฯ ลงพื้นที่เยี่ยมพระสงฆ์ สามเณร หลังพบว่าได้รับผลกระทบจากสถานการณ์แพร่ระบาดของเชื้อไวรัสโควิด - 19

วันพฤหัสบดีที่ 9 เมษายน 2563
พิมพ์
รมต.นร. นายเทวัญฯ ลงพื้นที่เยี่ยมพระสงฆ์ สามเณร หลังพบว่าได้รับผลกระทบจากสถานการณ์แพร่ระบาดของเชื้อไวรัสโควิด - 19
นายเทวัญ ลิปตพัลลภ รัฐมนตรีประจำสำนักนายกรัฐมนตรี ลงพื้นที่เยี่ยมพระสงฆ์ สามเณร หลังพบว่าได้รับผลกระทบจากสถานการณ์แพร่ระบาดของเชื้อไวรัสโควิด - 19
วันนี้ (9 เมษายน 2563) เวลา 15.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี นำคณะลงพื้นที่วัดโมลีโลกยาราม แขวงอรุณอมรินทร์ กรุงเทพฯ เพื่อพบปะเยี่ยมเยียนพระสงฆ์และสามเณร หลังสำนักงานพระพุทธศาสนาแห่งชาติตรวจสอบพบว่าพระสงฆ์และสามเณร ได้รับผลกระทบจากสถานการณ์แพร่ระบาดของเชื้อไวรัสโควิด-19 ปัจจุบันพบว่าประชาชนเดินทางเข้ามาทำบุญน้อย และแม้ทางวัดจะได้รับการสนับสนุนจากกองทัพเรือและมูลนิธิพุทธรักษา แต่ก็ไม่เพียงพอต่อปริมาณพระสงฆ์และสามเณรที่มาศึกษาในโรงเรียนปริยัติธรรมของทางวัดประมาณ 400 รูป
รัฐมนตรีประจำสำนักนายกรัฐมนตรี กล่าวว่า การลงพื้นที่ครั้งนี้ได้หารือกับเจ้าอาวาสวัดโมลีโลกยาราม ทางวัดมีการยกเลิกจัดงานวันสำคัญทางศาสนาต่าง ๆ ตามที่รัฐบาลขอความร่วมมือเพื่อหยุดยั้งการแพร่กระจายของเชื้อไวรัสโควิด-19 ประกอบกับการออกบิณฑบาตของพระสงฆ์สามเณร และผู้มีจิตศรัทธาที่มาทำบุญน้อยลง จึงเป็นปัญหาต่อพระสงฆ์สามเณร และพุทธศาสนิกชนในบริเวณนี้ ซึ่งรัฐมนตรีประจำสำนักนายกรัฐมนตรีได้สั่งการให้สำนักงานพระพุทธศาสนาหารือกับวัดหลายแห่งที่ประสบปัญหารวมถึงวัดโมลีโลกยามรามแห่งนี้ด้วย ซึ่งทางรัฐบาลจะหารือเรื่องนี้ในการประชุม ครม. และร่วมหามาตรการที่เหมาะสมในการให้ความช่วยเหลือพระสงฆ์สามเณรต่อไป
.....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/28724
