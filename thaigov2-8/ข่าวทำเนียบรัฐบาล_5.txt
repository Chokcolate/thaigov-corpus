รัฐบาลไทย-ข่าวทำเนียบรัฐบาล-รอง.นรม. พลเอก ประวิตร ฯ เป็นประธานการประชุมคณะกรรมการนโยบายการผังเมืองแห่งชาติ ครั้งที่ 1/2563 เห็นชอบจัดทำธรรมนูญว่าด้วยการผังเมือง เพื่อจัดการปัญหาความไร้ระเบียบในการพื้นที่ร่วมกันในสังคม

วันพุธที่ 8 เมษายน 2563
รอง.นรม. พลเอก ประวิตร ฯ เป็นประธานการประชุมคณะกรรมการนโยบายการผังเมืองแห่งชาติ ครั้งที่ 1/2563 เห็นชอบจัดทำธรรมนูญว่าด้วยการผังเมือง เพื่อจัดการปัญหาความไร้ระเบียบในการพื้นที่ร่วมกันในสังคม
รอง.นรม. พลเอก ประวิตร ฯ เป็นประธานการประชุมคณะกรรมการนโยบายการผังเมืองแห่งชาติ ครั้งที่ 1/2563 เห็นชอบจัดทำธรรมนูญว่าด้วยการผังเมือง เพื่อจัดการปัญหาความไร้ระเบียบในการพื้นที่ร่วมกันในสังคม
วันนี้ (8 เมษายน 2563) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณรองนายกรัฐมนตรี เป็นประธานการประชุมคณะกรรมการนโยบายการผังเมืองแห่งชาติ ครั้งที่ 1/2563
โดยที่ประชุมได้รับทราบประเด็นสำคัญ อาทิ สาระสำคัญของพระราชบัญญัติการผังเมือง พ.ศ. 2562  องค์ประกอบ หน้าที่และอำนาจของคณะกรรมการนโยบายการผังเมืองแห่งชาติ การแต่งตั้งผู้ทรงคุณวุฒิในคณะกรรมการนโยบายการผังเมืองแห่งชาติ ตามมาตรา 71 (4) และแนวทางการดำเนินงานด้านการผังเมืองของประเทศ
ที่ประชุมยังรับทราบ การวางและจัดทำผังเมืองโดยกรมโยธาธิการและผังเมือง เพื่อเป็นกรอบชี้นำการพัฒนาทางด้านกายภาพในระดับประเทศ ระดับภาค และระดับจังหวัด ระดับเมือง ระดับชนบท และพื้นที่เฉพาะ ควบคู่กับแผนพัฒนาเศรษฐกิจและสังคมแห่งชาติอย่างสอดคล้องและเชื่อมโยงกันทุกระดับ ดังนี้ 1. ผังนโยบายการใช้ประโยชน์พื้นที่ ซึ่งแบ่งเป็น ผังนโยบายระดับประเทศ ผังนโยบายระดับภาค และผังนโยบายระดับจังหวัด และ 2. ผังกำหนดการใช้ประโยชน์ที่ดิน ซึ่งแบ่งเป็น ผังเมืองรวม และผังเมืองเฉพาะ ทั้งนี้ เพื่อใช้เป็นแนวทางการในการพัฒนา อนุรักษ์ ฟื้นฟูเมืองและชนบท การคมนาคมขนส่ง สาธารณูปโภค สาธารณูปการ รวมทั้งการบำรุงรักษาทรัพยากรธรรมชาติและสิ่งแวดล้อม
พร้อมกันนี้ ที่ประชุมยังได้เห็นชอบการจัดทำธรรมนูญว่าด้วยการผังเมือง ถือเป็นกลไกหนึ่งในสากลที่ใช้ในการจัดการแก้ไขปัญหาอันเนื่องมาจากการขาดระเบียบของการใช้ประโยชน์พื้นที่ร่วมกันในสังคม โดยครอบคลุมพื้นที่ทั้งในและนอกเขตชุมชนเมือง การใช้พื้นที่ตามกรอบที่ผังเมืองกำหนดจะนำมาซึ่งความสงบสุขที่ยั่งยืน สอดคล้องตามเจตนารมณ์ของการผังเมืองที่มีจุดหมายหลักที่ต้องการสร้างกติกาการใช้พื้นที่ร่วมกันระหว่างกลุ่มคนในสังคมเพื่อให้สมาชิกส่วนใหญ่ดำรงชีวิตภายใต้คุณภาพชีวิตที่ดี ให้ประเทศพัฒนาอย่างสมดุล สอดคล้องกับการพัฒนาตามหลักปรัชญา มั่นคง มั่งคั่ง และยั่งยืน ต่อไป
ในตอนท้าย รองนายกรัฐมนตรียังมอบหมายให้กระทรวงมหาดไทยในฐานะฝ่ายเลขาฯ นำข้อเสนอแนะที่ได้รับ ไปพิจารณาเพื่อดำเนินการและรายงานความคืบหน้าของคณะกรรมการฯ ในโอกาสที่เหมาะสม โดยหวังว่าการประชุมคณะกรรมการฯ ในครั้งนี้ จะเป็นจุดเริ่มต้นเพื่อสนับสนุนให้เกิดการพัฒนาด้านผังเมืองของประเทศที่เป็นไปตามเจตนารมณ์ตามพระราชบัญญัติผังเมือง พ.ศ. 2562 บัญญัติไว้ และถึงแม้ว่าในขณะนี้ประเทศไทยกำลังเผชิญกับสถานการณ์การแพร่ระบาดของโรคติดเชื้อไวรัสโควิด-19 ในส่วนภารกิจด้านอื่นๆ ประเทศไทยก็ยังมีความจำเป็นที่จะต้องดำเนินการต่อไป เพื่อให้ประเทศสามารถพัฒนาไปได้อย่างต่อเนื่อง ซึ่งภาคส่วนต่าง ๆ ที่เกี่ยวข้องก็ได้ดำเนินการกันอย่างสุดความสามารถ เพื่อจะทำให้ประเทศไทยสามารถผ่านพ้นวิกฤตนี้ไปให้ได้
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/28655
