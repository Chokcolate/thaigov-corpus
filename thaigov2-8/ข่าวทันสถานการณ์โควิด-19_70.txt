รัฐบาลไทย-ข่าวทำเนียบรัฐบาล-กรมควบคุมโรค เพิ่มการให้บริการประชาชนของสายด่วน 1422 เป็น 60 คู่สายในช่วงโควิด-19 [กระทรวงสาธารณสุข]

วันพฤหัสบดีที่ 9 เมษายน 2563
กรมควบคุมโรค เพิ่มการให้บริการประชาชนของสายด่วน 1422 เป็น 60 คู่สายในช่วงโควิด-19 [กระทรวงสาธารณสุข]
กรมควบคุมโรค เพิ่มการให้บริการประชาชนของสายด่วน 1422 เป็น 60 คู่สายในช่วงโควิด-19
กรมควบคุมโรค กระทรวงสาธารณสุข เพิ่มคู่สายโทรศัพท์ให้บริการประชาชนผ่านสายด่วนกรมควบคุมโรค 1422 จาก 30 คู่สาย เป็น 60 คู่สาย เพื่อตอบคำถามและข้อสงสัยของประชาชนที่เกี่ยวกับโรคโควิด-19 พร้อมทั้งเพิ่มช่องทางโซเชียลมีเดียที่หลากหลายให้สอดคล้องกับแต่ละกลุ่มวัย
วันนี้ (9 เมษายน 2563) นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค กล่าวว่าจากสถานการณ์ของโรคติดเชื้อไวรัสโคโรนา 2019 (โควิด-19) ที่เป็นโรคติดต่ออันตราย มีการแพร่กระจายในหลายประเทศทั่วโลก รวมถึงประเทศไทย  ทำให้มีประชาชนมีข้อสงสัยเกี่ยวกับโรคดังกล่าวจำนวนมาก สายด่วนกรมควบคุมโรค 1422 เป็นช่องทางหนึ่งในการสอบถามข้อมูล ข้อสงสัย ความรู้ด้านสุขภาพ รวมถึงการแจ้งผู้ที่มีอาการป่วยเข้าเกณฑ์สงสัยป่วยโรคโควิด-19
สายด่วนกรมควบคุมโรค 1422 แต่เดิมมีอยู่ 30 คู่สาย ให้บริการประชาชนมาเป็นเวลานาน ตั้งแต่การระบาดของโรคไข้หวัดนก โรคไข้หวัดใหญ่ โรคซาร์ส เป็นต้น ดังนั้นเพื่อเป็นการเพิ่มประสิทธิภาพในการให้บริการ และสอดคล้องกับความต้องการของประชาชน รวมทั้งความก้าวหน้าของเทคโนโลยี กรมควบคุมโรค จึงได้เพิ่มคู่สายเป็น 60 คู่สาย และปรับปรุงเป็นระบบดิจิทัล (Soft Phone) ผ่านสัญญาณโทรศัพท์มือถือ ซึ่งดำเนินการร่วมกับบริษัท TOT ระบบนี้เจ้าหน้าที่จะสามารถรับสายผ่านโทรศัพท์มือถือ จากนอกสถานที่ทำงานหรือทำงานที่บ้าน (Work at home) ได้ เพื่อลดการสัมผัสเชื้อตามนโยบายของกระทรวงสาธารณสุข ในกรณีที่เจ้าหน้าที่ไม่สามารถรับสายได้ทัน ระบบอัตโนมัติในโทรศัพท์จะแจ้งให้แอดไลน์ แชทบอทที่ Line ID @COVID-19 เพื่อให้ประชาชนทั่วไปสามารถดูข้อมูลของโรคจากไลน์นี้ได้ และผู้ที่โทรเข้ามายังสามารถฝากคำถามหรือกรอกแบบฟอร์มในแชทบอทหรือแจ้งเบาะแสผู้ที่สงสัยป่วยโรคโควิด-19 ได้ โดยจะมีการจัดทำเป็นแบบฟอร์มแจ้งเบาะแสและแบบฟอร์มคำถามไว้ให้  ซึ่งแชทบอทจะมีคำถามเป็น 2 ส่วน  ส่วนอัตโนมัติ ระบบจะตอบทันที ในส่วนคำถามที่แชทบอทตอบไม่ได้ ระบบจะขึ้นเป็นแบบฟอร์มให้กรอกข้อคำถามไว้ แล้วส่งไปที่ศูนย์ปฏิบัติการกรมควบคุมโรคอีกต่อหนึ่ง เพื่อให้เจ้าหน้าที่มาตอบคำถามที่ประชาชนสงสัยต่อไป
นอกจากนี้ กรมควบคุมโรค ยังได้เพิ่มช่องทางโซเชียลมีเดียที่หลากหลาย เพื่อให้สอดคล้องกับแต่ละกลุ่มวัยในการติดตามข่าวสารจากกระทรวงสาธารณสุข หรือมีข้อสงสัยสอบถามข้อมูลเกี่ยวกับโรคโควิด-19 ได้แก่ https://ddc.moph.go.th/viralpneumonia/ ช่องทาง Twitter, Facebook, Line official, Tik Tok, Instagram “ไทยรู้ สู้โควิด” และ Line official ChatBot 1422 “Kor-Ror-OK” กรมควบคุมโรค กระทรวงสาธารณสุข และทาง Line@รู้กันทันโรค หรือสายด่วนกรมควบคุมโรค 1422 ตลอด 24 ชั่วโมง
**********************
ข้อมูลจาก : สำนักสื่อสารความเสี่ยงฯ กรมควบคุมโรค
วันที่ 9 เมษายน 2563

ที่มา : https://www.thaigov.go.th/news/contents/details/28742
