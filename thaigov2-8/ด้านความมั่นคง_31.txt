รัฐบาลไทย-ข่าวทำเนียบรัฐบาล-กระทรวงมหาดไทยรับมอบหน้ากากผ้า จำนวน 1,000,000 ชิ้น จากเครือสหพัฒน์ เพื่อนำไปแจกจ่ายให้พี่น้องประชาชน

วันอังคารที่ 14 เมษายน 2563
พิมพ์
กระทรวงมหาดไทยรับมอบหน้ากากผ้า จำนวน 1,000,000 ชิ้น จากเครือสหพัฒน์ เพื่อนำไปแจกจ่ายให้พี่น้องประชาชน
กระทรวงมหาดไทยรับมอบหน้ากากผ้า จำนวน 1,000,000 ชิ้น จากเครือสหพัฒน์ เพื่อนำไปแจกจ่ายให้พี่น้องประชาชน
วันนี้ (14 เม.ย.63) เวลา 13.30 น. ที่ห้องรับรองปลัดกระทรวงมหาดไทย อาคารศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย รับมอบหน้ากากผ้า จำนวน 1,000,000 ชิ้น จากนายบุญชัย โชควัฒนา ประธานกรรมการ บริษัท สหพัฒนพิบูล จำกัด (มหาชน) พร้อมด้วยนางชัยลดา ตันติเวชกุล รองประธานกรรมการ บริษัท สหพัฒนพิบูล จำกัด (มหาชน) นางสาววราภรณ์ กุลสวัสดิ์ภักดี กรรมการผู้จัดการ บริษัท อินทิเกรเต็ด คอมมูนิเคชั่น จำกัด และนายสุจริต ปัจฉิมนันท์ กรรมการบริษัทในเครือ โดยมี นายธนาคม จงจิระ อธิบดีกรมการปกครอง ร่วมรับมอบ
นายฉัตรชัย พรหมเลิศ กล่าวว่า กระทรวงมหาดไทยขอขอบคุณเครือสหพัฒน์ที่มีความปรารถนาดี นำหน้ากากทางเลือกซึ่งเป็นสิ่งที่มีความจำเป็นของประชาชนมามอบผ่านกระทรวงมหาดไทยไปยังพี่น้องประชาชน โดยเมื่อกระทรวงมหาดไทยได้รับแล้วจะได้กระจายไปยังทั้ง 878 อำเภอทั่วประเทศ โดยมุ่งเน้นพื้นที่ที่มีสถานการณ์การระบาดรุนแรง จึงขอขอบคุณในความปรารถนาดีในครั้งนี้ และให้ความมั่นใจว่าหน้ากากผ้าทั้งหมดจะไปถึงมือประชาชนอย่างทั่วถึงกันอย่างแน่นอน
นายบุญชัย โชควัฒนา กล่าวว่า เนื่องจากสถานการณ์การระบาดของโรคโควิด-19 ได้ส่งผลกระทบต่อประชาชนในวงกว้าง แต่หน้ากากอนามัยซึ่งเป็นสิ่งที่ทุกคนควรมีเพื่อป้องกันการติดเชื้อก็มีราคาแพงและหาซื้อยาก ด้วยเหตุนี้ เครือสหพัฒน์ จึงได้รวมพลังบริษัทในเครือที่มีโรงงานผลิตผ้า มาผลิตหน้ากากผ้าสำหรับแจกจ่ายให้กับประชาชนทั่วประเทศ จำนวน 1,000,000 ชิ้น โดยจะทยอยมอบผ่านกระทรวงมหาดไทย เพื่อให้ผู้ว่าราชการจังหวัดนำไปแจกจ่ายให้กับประชาชนต่อไป โดยเฉพาะอย่างยิ่งประชาชนที่มีความเดือดร้อนทั่วประเทศ ซึ่งเป็นความตั้งใจของลูกหลานและผู้บริหารพนักงานเครือสหพัฒน์ในการที่จะเป็นส่วนหนึ่งของการช่วยเหลือครั้งนี้ และเป็นความตั้งใจดี ๆ ที่ต้องการเห็นประเทศไทยผ่านพ้นวิกฤตโควิด-19 โดยเร็ว เราต้องการเห็นประเทศเดินไปข้างหน้าและคนไทยทุกคนกลับมาใช้ชีวิตได้ตามปกติ

ที่มา : https://www.thaigov.go.th/news/contents/details/29048
