รัฐบาลไทย-ข่าวทำเนียบรัฐบาล-“พาณิชย์” รายงานผลการจับกุมผู้กระทำความผิดจำหน่ายหน้ากากอนามัยและแอลกอฮอล์ ทั้งขายผ่านออนไลน์ และร้านค้าทั่วไป เพิ่มอีก 9 ราย ทำให้ยอดการจับกุมเพิ่มเป็น 285 ราย [กระทรวงพาณิชย์]

วันศุกร์ที่ 10 เมษายน 2563
พิมพ์
“พาณิชย์” รายงานผลการจับกุมผู้กระทำความผิดจำหน่ายหน้ากากอนามัยและแอลกอฮอล์ ทั้งขายผ่านออนไลน์ และร้านค้าทั่วไป เพิ่มอีก 9 ราย ทำให้ยอดการจับกุมเพิ่มเป็น 285 ราย [กระทรวงพาณิชย์]
ส่วนสถานการณ์ไข่ไก่เริ่มเข้าสู่ภาวะปกติ โดยยอดรวมทั้งประเทศ 26 ราย คงที่ไม่มีคดีเพิ่ม (ประจำวันที่ 9 เมษายน 2563)
นายสุพพัต  อ่องแสงคุณ โฆษกกระทรวงพาณิชย์และศูนย์ปฏิบัติการด้านการควบคุมสินค้า (ศปส) ฝ่ายสร้างการรับรู้และประชาสัมพันธ์ เปิดเผยถึงผลการปฏิบัติการกรณีสินค้าอุปโภคบริโภคและเวชภัณฑ์ของกระทรวงพาณิชย์ว่า ณ วันที่ 9 เม.ย.2563 ที่ผ่านมา กระทรวงพาณิชย์ได้ร่วมกับหน่วยงานที่เกี่ยวข้อง ดำเนินการจับกุมผู้กระทำความผิดตามพ.ร.บ.ว่าด้วยราคาสินค้าและบริการ พ.ศ.2542 สามารถจับกุมผู้กระทำความผิดกรณีหน้ากากอนามัยและแอลกอฮอล์ เพิ่มอีก 9 ราย แบ่งเป็น
กรุงเทพฯ 4 ราย โดยเป็นการล่อซื้อและจับกุม ผู้จำหน่ายหน้ากากอนามัยผ่านแอปพลิเคชั่นไลน์ พบจำหน่ายหน้ากากอนามัยกล่องละ 50 ชิ้น ในราคากล่องละ 665 บาท (เฉลี่ยชิ้นละ 13.30 บาท) รวม 1,750 ชิ้น และร้านขายยา 1 ราย จำหน่ายหน้ากากอนามัยบรรจุ 10 ชิ้น/แพค ในราคา 200 บาท (เฉลี่ยชิ้นละ 20 บาท) ทั้งสองรายกระทำความผิดจำหน่ายหน้ากากอนามัยแพงเกินราคาสมควร ตามมาตรา 29 และยังจับกุมผู้จำหน่ายแอลกอฮอล์ ได้ 1 ราย ข้อหาไม่ปิดป้ายแสดงราคา ตามมาตรา 28  นอกจากนี้เจ้าหน้าที่ได้เข้าตรวจค้นสถานที่ผลิตอีก 1 ราย พบของกลางเป็นหน้ากากอนามัยแบบธรรมดา (สีเขียว) จำนวน 300 ชิ้น หน้ากากอนามัยแบบคาร์บอน จำนวน 44,350 ชิ้น พร้อมกันนี้ยังได้เข้าตรวจค้นโกดังจัดเก็บหน้ากากอนามัยบริเวณใกล้เคียงพบหน้ากากอนามัยอีก จำนวน 215,000 ชิ้น ได้ทำการยึดของกลางและแจ้งข้อหาป็นผู้ผลิตไม่แจ้งต้นทุน ราคาซื้อ ราคาจำหน่าย ปริมาณการผลิตต่อ กกร. ตามมาตรา 25 (5)
ในส่วนของต่างจังหวัดจับกุมได้เพิ่ม 5 ราย ได้แก่ จังหวัดนครราชสีมา 1 ราย เป็นร้านค้าออนไลน์ บนเฟซบุ๊ก เจ้าหน้าที่ทำการการล่อซื้อและจับกุม พบจำหน่ายหน้ากากอนามัยในราคา กล่องละ 850 บาท จังหวัดชลบุรี 1 ราย เป็นร้านค้าทั่วไปจำหน่ายหน้ากาอนามัยขนิดกรอง 4 ชั้น ในราคา กล่องละ 790 บาท (เฉลี่ยชิ้นละ 15.8 บาท) ทั้งสองรายกระทำความผิดข้อหาจำหน่ายหน้ากากอนามัยแพงเกินราคาสมควร ตามมาตรา 29  จังหวัดกาฬสินธุ์ 1 ราย เป็นร้านค้าทั่วไปพบจำหน่ายหน้ากากอนามัยโดย ไม่ปิดป้ายแสดงราคา ตามมาตรา 28  จังหวัดสมุทรสงคราม 1 ราย กระทำความผิดจำหน่ายหน้ากากอนามัย ในราคา 120 บาท/แพค (เฉลี่ยชิ้นละ 12 บาท) แจ้งข้อหาจำหน่ายเกินราคาควบคุม ตามมาตรา 25 และ
จังหวัดเพชรบูรณ์  1 ราย จำหน่ายหน้ากากอนามัยในราคากล่องละ 760 บาท (เฉลี่ยชิ้นละ 15.20 บาท) ทำให้สถิติการจับกุมผู้กระทำความผิดกรณีหน้ากากอนามัย เจลล้างมือและแอลกอฮอล์ มีจำนวนเพิ่มขึ้นเป็น 285 ราย แยกเป็นกรุงเทพฯ 140 ราย และ ต่างจังหวัด 145 ราย สำหรับการจับกุมกรณีผู้จำหน่ายไข่ไก่แพงเกินจริงทั่วประเทศ ณ วันที่ 9 เม.ย. 2563 ไม่พบผู้กระทำความผิด
ทั้งนี้ โทษที่ผู้กระทำความผิดตามพ.ร.บ.ว่าด้วยราคาสินค้าและบริการ พ.ศ.2542 ข้อหาขายเกินราคาควบคุม มาตรา 25 (1) มีโทษจำคุกไม่เกิน 5 ปี ปรับไม่เกิน 1 แสนบาท หรือทั้งจำทั้งปรับ ข้อหาไม่แจ้งต้นทุนราคาซื้อ ราคาจำหน่าย ปริมาณการผลิต ปริมาณคงเหลือ ตามมาตรา 25 (5) มีโทษจำคุกไม่เกิน 1 ปี หรือปรับไม่เกิน 20,000 บาท หรือทั้งจำทั้งปรับ และปรับไม่เกินวันละ 2,000 บาท ตลอดเวลาที่ฝ่าฝืน หรือจนกว่าจะแจ้ง  มาตรา 28 ข้อหาไม่ปิดป้ายแสดงราคาขาย มีอัตราโทษปรับไม่เกิน 1 หมื่นบาท และมาตรา 29 ข้อหาขายแพงเกินสมควรมีอัตราโทษจำคุก ไม่เกิน 7 ปี ปรับไม่เกิน 1.4 แสนบาท หรือทั้งจำทั้งปรับ
นายสุพพัตกล่าวว่า กระทรวงพาณิชย์ยังคงเดินหน้าตรวจสอบ และจับกุมผู้จำหน่ายหน้ากากอนามัย เจลล้างมือและแอลกอฮอล์ ที่กระทำความผิดตาม พ.ร.บ.ว่าด้วยราคาสินค้าและบริการ อย่างต่อเนื่อง      เพราะถือเป็นสินค้าที่มีความจำเป็นในสถานการณ์การแพร่ระบาดของเชื้อไวรัสโควิด-19 ทั้งนี้ การตรวจสอบและจับกุม ยังรวมถึงสินค้าที่ไม่ได้เป็นสินค้าควบคุม แต่หากพบว่ามีการขายแพง มีการกักตุนสินค้า หรือมีการเอารัดเอาเปรียบประชาชน ก็จะดำเนินการตามกฎหมายขั้นเด็ดขาด หากผู้บริโภค พบเห็นการกักตุนหรือค้ากำไรเกินควร ร้องเรียนได้ทันที ที่สายด่วนกรมการค้าภายใน 1569 และในต่างจังหวัดร้องเรียนได้ที่สำนักงานพาณิชย์จังหวัด หรือศูนย์ดำรงธรรมจังหวัด จะมีการเข้าไปตรวจสอบและดำเนินการตามกฎหมายกับผู้กระทำความผิดทันที นายสุพพัตกล่าว

ที่มา : https://www.thaigov.go.th/news/contents/details/28800
