รัฐบาลไทย-ข่าวทำเนียบรัฐบาล-กรม สบส. เผยต้นแบบปรับปรุงหอผู้ป่วยสำหรับโรงพยาบาลภาครัฐ เพื่อรองรับผู้ติดเชื้อโควิด-19 [กระทรวงสาธารณสุข]

วันศุกร์ที่ 10 เมษายน 2563
พิมพ์
กรม สบส. เผยต้นแบบปรับปรุงหอผู้ป่วยสำหรับโรงพยาบาลภาครัฐ เพื่อรองรับผู้ติดเชื้อโควิด-19 [กระทรวงสาธารณสุข]
กรม สบส. เผยต้นแบบปรับปรุงหอผู้ป่วยสำหรับโรงพยาบาลภาครัฐ เพื่อรองรับผู้ติดเชื้อโควิด-19
กรมสนับสนุนบริการสุขภาพ (สบส.) จัดทำต้นแบบปรับปรุงหอผู้ป่วยสำหรับสถานบริการสาธารณสุข โรงพยาบาลภาครัฐ รองรับผู้ป่วยติดเชื้อไวรัสโคโรนา 2019 เป็นแบบมาตรฐานให้โรงพยาบาลสามารถนำไปใช้ได้อย่างมีประสิทธิภาพ
นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ กล่าวว่า จากสถานการณ์การติดเชื้อโรคไวรัสโคโรนา 2019 (COVID-19) ที่มีจำนวนเพิ่มมากขึ้น โดยสถานบริการสาธารณสุข และโรงพยาบาลมีห้องผู้ป่วยติดเชื้อที่มีจำนวนจำกัด ซึ่งการจัดทำหอผู้ป่วยติดเชื้อจะต้องมีการจัดทำแบบ การออกแบบห้องผู้ป่วยแยกเชื้อที่ได้มาตรฐาน และมีความปลอดภัยทั้งบุคลากรทางการแพทย์และผู้ป่วย  กรมสนับสนุนบริการสุขภาพ โดยกองแบบแผน จึงได้จัดทำต้นแบบสำหรับโรงพยาบาลในสังกัดกระทรวงสาธารณสุข ในลักษณะห้องแยกเดี่ยว  และห้องแยกโรคติดเชื้อความดันลบ เพื่อรองรับผู้ป่วยติดเชื้อ  COVID-19 สำหรับอาคารเดิมของโรงพยาบาลในสังกัดกระทรวงสาธารณสุข สามารถนำไปใช้ในโรงพยาบาลให้เหมาะสมกับพื้นที่ โดยสถานบริการสาธารณสุข โรงพยาบาลหน่วยงานในกระทรวงสาธารณสุข และหน่วยงานที่สนใจ สามารถขอคำปรึกษา และช่วยเหลือเรื่องแบบอาคาร COHORT WARD ห้องแยกเดี่ยว และห้องแยกโรคติดเชื้อความดันลบ (AIIR) เพื่อรองรับผู้ป่วยติดเชื้อ COVID-19 ได้
ด้านนายแพทย์ประภาส  จิตตาศิรินุวัตร รองอธิบดีกรมสนับสนุนบริการสุขภาพ กล่าวเพิ่มเติมว่า กรมสนับสนุนบริการสุขภาพ โดยกองแบบแผน ได้ดำเนินการจัดทำแบบ COHORT WARD ห้องแยกเดี่ยว และห้องแยกโรคติดเชื้อความดันลบ (AIIR) เพื่อรองรับผู้ป่วยติดเชื้อ COVID-19 โดยมีเป้าหมายจัดทำ 7 แบบ ซึ่งได้จัดทำรูปแบบ และราคาค่าก่อสร้างพร้อมนำไปก่อสร้างโดยได้ดำเนินการเรียบร้อยแล้ว ทั้ง 7 แบบ คือ
แบบปรับปรุงหอพักผู้ป่วย เพื่อรองรับผู้ติดเชื้อ COVID-19 ตึกคนไข้ 30 เตียง หรือแบบใกล้เคียง ระยะเวลาสร้าง 30 วัน
แบบปรับปรุงหอพักผู้ป่วย เพื่อรองรับผู้ติดเชื้อ COVID-19 สำหรับแบบห้องผู้ป่วยพิเศษ (ชนิดมีห้องน้ำ) หรือแบบใกล้เคียง ระยะเวลาสร้าง 20 วัน
แบบปรับปรุงหอพักผู้ป่วย เพื่อรองรับผู้ติดเชื้อ COVID-19 สำหรับหอพักผู้ป่วยรวม ตึกคนไข้ 114 เตียง, 120 เตียง, 144 เตียง, 156 เตียง หรือแบบใกล้เคียง ระยะเวลาสร้าง 20 วัน
แบบปรับปรุงหอพักผู้ป่วย เพื่อรองรับผู้ติดเชื้อ COVID-19 ตึกคนไข้ 30 เตียง หรือแบบใกล้เคียง ระยะเวลาสร้าง 45 วัน
แบบปรับปรุงหอพักผู้ป่วย เพื่อรองรับผู้ติดเชื้อ COVID-19 สำหรับหอพักผู้ป่วยรวม ตึกคนไข้ 114 เตียง, 120 เตียง, 144 เตียง, 156 เตียงหรือแบบใกล้เคียง ระยะเวลาสร้าง 45 วัน
แบบปรับปรุงหอพักผู้ป่วย เพื่อรองรับผู้ติดเชื้อ COVID-19 สำหรับแบบห้องผู้ป่วยพิเศษ (ชนิดมีห้องน้ำ) หรือแบบใกล้เคียง เป็น AIIR ระยะเวลาสร้าง 45 วัน
แบบปรับปรุงหอพักผู้ป่วย เพื่อรองรับผู้ติดเชื้อ COVID-19 สำหรับแบบห้องผู้ป่วยพิเศษ (ชนิดมีห้องน้ำ) หรือแบบใกล้เคียง เป็น Modified AIIR ระยะเวลาสร้าง 30 วัน
สำหรับสถานบริการสาธารณสุข โรงพยาบาลหน่วยงานในกระทรวงสาธารณสุข และหน่วยงานที่สนใจสามารถดูรายละเอียดแบบ COHORT WARD ห้องแยกเดี่ยว และห้องแยกโรคติดเชื้อความดันลบ (AIIR) เพื่อรองรับผู้ป่วยติดเชื้อ COVID-19 ได้ที่เว็บไซต์กองแบบแผน กรมสนับสนุนบริการสุขภาพ (dcd.hss.moph.go.th) หรือสอบถามรายละเอียดเพิ่มเติมได้ที่ กองแบบแผน กรมสนับสนุนบริการสุขภาพ โทร  02-193-7006 ในวันและเวลาราชการ

ที่มา : https://www.thaigov.go.th/news/contents/details/28833
