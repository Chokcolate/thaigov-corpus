รัฐบาลไทย-ข่าวทำเนียบรัฐบาล-วธ. นำ “พลังบวร” ช่วยเหลือผู้ได้รับผลกระทบจากโควิด-19 ตั้งโรงทาน-ฉีดพ่นยาฆ่าเชื้อไวรัสในพื้นที่วัด-ศาสนสถานทั่วประเทศ

วันเสาร์ที่ 11 เมษายน 2563
วธ. นำ “พลังบวร” ช่วยเหลือผู้ได้รับผลกระทบจากโควิด-19 ตั้งโรงทาน-ฉีดพ่นยาฆ่าเชื้อไวรัสในพื้นที่วัด-ศาสนสถานทั่วประเทศ
วธ. นำ “พลังบวร” ช่วยเหลือผู้ได้รับผลกระทบจากโควิด-19 ตั้งโรงทาน-ฉีดพ่นยาฆ่าเชื้อไวรัสในพื้นที่วัด-ศาสนสถานทั่วประเทศ
วธ. นำ “พลังบวร” ช่วยเหลือผู้ได้รับผลกระทบจากโควิด-19
ตั้งโรงทาน-ฉีดพ่นยาฆ่าเชื้อไวรัสในพื้นที่วัด-ศาสนสถานทั่วประเทศ
วันที่ ๑๑ เมษายน 2563 ที่วัดยานนาวา เขตสาทร กรุงเทพฯ นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เป็นประธานนำพลังบวรช่วยเหลือผู้ที่ได้รับผลกระทบในสถานการณ์แพร่ระบาดของโรคติดเชื้อไวรัสโคโรนา ๒๐๑๙ (COVID-19) ประจำปีงบประมาณ 2563 เฉลิมพระเกียรติ โดยมี นายกฤษศญพงษ์ ศิริ ปลัดกระทรวงวัฒนธรรม นางยุพา ทวีวัฒนะกิจบวร รองปลัดกระทรวงวัฒนธรรม ผู้บริหารกระทรวงวัฒนธรรม และภาคีเครือข่ายด้านวัฒนธรรม เข้าร่วม
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า ตามที่สมเด็จพระอริย
วงศาคตญาณ สมเด็จพระสังฆราช สกลมหาสังฆปริณายก มีพระบัญชาให้วัดทั่วประเทศที่มีศักยภาพเพียงพอ จัดตั้งโรงทานเพื่อช่วยเหลือผู้ประสบความยากลำบากจากสถานการณ์การแพร่ระบาดของโรคติดเชื้อไวรัสโคโรนา ๒๐๑๙ (COVID-19) โดยให้คำนึงถึงความพร้อมของแต่ละวัด และบูรณาการร่วมกับหน่วยงานภาครัฐ ภาคเอกชน และภาคประชาสังคมในชุมชน รวมทั้ง ประสานงานร่วมกับหน่วยงาน บุคลากรทางการแพทย์และสาธารณสุขที่อยู่ในแต่ละพื้นที่ที่ดำเนินการจัดตั้งโรงทาน และการแจกจ่ายให้เป็นไปตามหลักสุขอนามัย รวมทั้งให้ปฏิบัติตามคำสั่ง มาตรการ และคำแนะนำของทางราชการอย่างเคร่งครัด
นายอิทธิพล กล่าวว่า ดังนั้น กระทรวงวัฒนธรรม (วธ.) ในฐานะหน่วยงานหลักที่ดำเนินการขับเคลื่อนความเข้มแข็งของ “บวร” โดยนำหลักการ “บวร : บ้าน วัด โรงเรียน” ไปขับเคลื่อนและดำเนินงานต่างๆ ให้เป็นแหล่งปลูกฝัง บ่มเพาะ และเผยแพร่องค์ความรู้ที่มีประโยชน์ รวมทั้งให้เป็นแหล่งกระจายข้อมูลข่าวสารที่ถูกต้องเกี่ยวกับการดำเนินนโยบายต่างๆ ของรัฐบาล และข่าวสารเหตุการณ์บ้านเมืองที่สำคัญเร่งด่วน เพื่อให้ประชาชนเข้าใจ และเข้าถึงโครงการต่างๆ ได้อย่างรวดเร็ว ทั่วถึงและเท่าเทียมกัน โดยดำเนินการนำพลังบวรช่วยเหลือผู้ที่ได้รับผลกระทบในสถานการณ์แพร่ระบาดของโรคติดเชื้อไวรัสโคโรนา ๒๐๑๙ (COVID-19) เพื่อสนองพระบัญชาสมเด็จพระสังฆราช และช่วยเหลือพระภิกษุ สามเณร ประชาชน โดยจัดตั้งโรงทานถวายภัตตาหารแด่พระสงฆ์ สามเณร และแจกจ่ายอาหารให้กับประชาชนที่ได้รับผลกระทบจากปัญหาดังกล่าวจนไม่สามารถประกอบอาชีพได้ นำกลับไปรับประทานที่บ้าน รวมทั้งฉีดพ่นยาฆ่าเชื้อไวรัสโคโรนา ๒๐๑๙ (COVID-19) ในพื้นที่บริเวณวัดและศาสนสถานทั่วประเทศ
ทั้งนี้ ที่ผ่านมากระทรวงวัฒนธรรมได้ดำเนินการในพื้นที่ส่วนกลางและส่วนภูมิภาค ประกอบด้วย พื้นที่กรุงเทพฯ ณ วัดไตรมิตรวิทยาราม วัดบพิตรพิมุข เขตสัมพันธวงศ์ วัดนาคปรก เขตภาษีเจริญ วัดอรุณราชวรารามวรมหาวิหาร เขตบางกอกใหญ่ และวัดยานนาวา เขตสาทร นอกจากนี้ มีแผนที่จะดำเนินการให้ครบ ๒๐ วัด ประกอบด้วย วัดบวรนิเวศวิหาร วัดราชประดิษฐสถิตมหาสีมาราม วัดสุทัศนเทพวราราม วัดราชบพิธสถิตมหาสีมาราม เขตพระนคร วัดเทพศิรินทราวาส เขตป้อมปราบศัตรูพ่าย วัดปากน้ำ เขตภาษีเจริญ วัดประยุรวงศาวาส เขตธนบุรี วัดเครือวัลย์ เขตบางกอกใหญ่ วัดปทุมคงคา เขตสัมพันธวงศ์ วัดพระศรีมหาธาตุ เขตบางเขน วัดปทุมวนาราม เขตปทุมวัน วัดพระราม 9 กาญจนาภิเษก เขตห้วยขวาง วัดราชผาติการาม วัดราชาธิวาสวิหาร เขตดุสิต และวัดวชิรธรรมสาทิตวรวิหาร เขตพระโขนง
สำหรับในส่วนภูมิภาค ได้ดำเนินการจัดตั้งโรงทานรวมทั้งสิ้น ๔๔ จังหวัด/147 โรงทาน รวมทั้งจัดอุปกรณ์ฉีดพ่นยาฆ่าเชื้อไวรัสโคโรนา ๒๐๑๙ (COVID-19) มอบให้กับสำนักงานวัฒนธรรมจังหวัดนำไปฉีดพ่นภายในอาคารสำนักงาน และในพื้นที่วัดและศาสนสถานต่าง ๆ
---------------------------------

ที่มา : https://www.thaigov.go.th/news/contents/details/28870
