รัฐบาลไทย-ข่าวทำเนียบรัฐบาล-รฟม. และ BEM เพิ่มขบวนรถไฟฟ้า MRT ในชั่วโมงเร่งด่วนเย็น ตามมาตรการ Social Distancing พร้อมอำนวยความสะดวกผู้โดยสารเดินทางกลับเข้าเคหสถานก่อนเคอร์ฟิว ตามนโยบายกระทรวงคมนาคม [กระทรวงคมนาคม]

วันพุธที่ 8 เมษายน 2563
พิมพ์
รฟม. และ BEM เพิ่มขบวนรถไฟฟ้า MRT ในชั่วโมงเร่งด่วนเย็น ตามมาตรการ Social Distancing พร้อมอำนวยความสะดวกผู้โดยสารเดินทางกลับเข้าเคหสถานก่อนเคอร์ฟิว ตามนโยบายกระทรวงคมนาคม [กระทรวงคมนาคม]
รฟม. และ BEM เพิ่มขบวนรถไฟฟ้า MRT ในชั่วโมงเร่งด่วนเย็น ตามมาตรการ Social Distancing พร้อมอำนวยความสะดวกผู้โดยสารเดินทางกลับเข้าเคหสถานก่อนเคอร์ฟิว ตามนโยบายกระทรวงคมนาคม
วันนี้ (7 เมษายน 2563) นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) เปิดเผยว่า ตามข้อสั่งการของนายกรัฐมนตรีและนายศักดิ์สยาม ชิดชอบ รัฐมนตรีว่าการกระทรวงคมนาคม รฟม. และ บริษัท ทางด่วนและรถไฟฟ้ากรุงเทพ จำกัด (มหาชน) (BEM) ผู้ให้บริการเดินรถไฟฟ้ามหานคร สายเฉลิมรัชมงคล (MRT สายสีน้ำเงิน) และสายฉลองรัชธรรม (MRT สายสีม่วง) พร้อมปรับเพิ่มขบวนรถไฟฟ้าวิ่งให้บริการประชาชนช่วงก่อนเวลาเคอร์ฟิว 22.00 น. ตั้งแต่วันที่ 7 เมษายน 2563 เป็นต้นไป โดยรถไฟฟ้า MRT สายสีน้ำเงิน จะจัดรถไฟฟ้าจำนวน 42 ขบวน วิ่งให้บริการต่อเนื่องในชั่วโมงเร่งด่วนเย็นจนถึงปิดให้บริการ ระหว่างเวลา 17.30 – 21.30 น. ด้วยความถี่ให้บริการ 3.50 นาทีต่อขบวน และรถไฟฟ้า MRT สายสีม่วง จะจัดรถไฟฟ้าจำนวน 16 ขบวน วิ่งให้บริการต่อเนื่องในชั่วโมงเร่งด่วนเย็นจนถึงปิดให้บริการ ระหว่างเวลา 18.00 – 21.30 น. ด้วยความถี่ให้บริการ 4.30 นาทีต่อขบวน ทั้งนี้เพื่ออำนวยความสะดวกและลดความหนาแน่นแก่ผู้โดยสาร สามารถเดินทางกลับเข้าเคหสถานได้ก่อนเวลา 22.00 น.
รฟม. และ BEM ขอขอบคุณผู้โดยสารทุกท่านที่ให้ความร่วมมือในการสวมหน้ากากอนามัย และปฏิบัติตนตามมาตรการ Social Distancing โดยเว้นระยะห่างระหว่างกัน 1-2 เมตร ทุกครั้งที่เข้าใช้บริการในระบบรถไฟฟ้า MRT พร้อมนี้ขอส่งกำลังใจให้ประชาชนร่วมดูแลสุขภาพอนามัยของตนเองและคนรอบข้าง เพื่อก้าวผ่านสถานการณ์นี้ไปด้วยกัน  ผู้โดยสารโปรดตรวจสอบตารางการเดินรถและเวลารถไฟฟ้าขบวนสุดท้ายได้จากประกาศภายในสถานี หรือ เฟซบุ๊ก MRT Bangkok Metro โมบายแอพลิเคชั่น Bangkok MRT เว็บไซต์ www.bemplc.co.th ศูนย์บริการข้อมูล โทร. 0 2624 5200 และติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/28684
