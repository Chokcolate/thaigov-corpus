รัฐบาลไทย-ข่าวทำเนียบรัฐบาล-ก.อุต ฯ เตรียมแจกจ่ายถุงซิปอเนกประสงค์ลดการแพร่เชื้อให้ประชาชน หลังรับมอบกว่า 1 ล้านใบ จากภาคเอกชน พร้อมแอลกอฮอล์สเปรย์ป้องกันการแพร่ระบาดโควิด-19 [กระทรวงอุตสาหกรรม]

วันอังคารที่ 14 เมษายน 2563
พิมพ์
ก.อุต ฯ เตรียมแจกจ่ายถุงซิปอเนกประสงค์ลดการแพร่เชื้อให้ประชาชน หลังรับมอบกว่า 1 ล้านใบ จากภาคเอกชน พร้อมแอลกอฮอล์สเปรย์ป้องกันการแพร่ระบาดโควิด-19 [กระทรวงอุตสาหกรรม]
กระทรวงอุตสาหกรรม รับมอบถุงซิปอเนกประสงค์ 1,002,000 ใบ แอลกอฮอล์สเปรย์ จำนวน 10,000 กระป๋อง และคู่มือรณรงค์ลดการแพร่เชื้อไวรัสโควิด-19 จากภาคเอกชน พร้อมเร่งหารือหน่วยงานร่วม เตรียมส่งต่อจัดสรรให้กับประชาชน เพื่อจัดการขยะติดเชื้อ และลดการแพร่ระบาด
ก.อุต ฯ เตรียมแจกจ่ายถุงซิปอเนกประสงค์ลดการแพร่เชื้อให้ประชาชน หลังรับมอบกว่า 1 ล้านใบ จากภาคเอกชน พร้อมแอลกอฮอล์สเปรย์ป้องกันการแพร่ระบาด กระทรวงอุตสาหกรรม รับมอบถุงซิปอเนกประสงค์ 1,002,000 ใบ แอลกอฮอล์สเปรย์ จำนวน 10,000 กระป๋อง และคู่มือรณรงค์ลดการแพร่เชื้อไวรัสโควิด 19 จากภาคเอกชน พร้อมเร่งหารือหน่วยงานร่วม เตรียมส่งต่อจัดสรรให้กับประชาชน เพื่อจัดการขยะติดเชื้อ และลดการแพร่ระบาด อย่างจริงจัง นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม กล่าวว่า กระทรวงอุตสาหกรรม รับมอบถุงซิปอเนกประสงค์ จำนวน 1,002,000 จากบริษัท คิงส์แพค อินดัสเตรียล จำกัด นำโดยนายทวี จุลศักดิ์ศรีสกุล กรรมการผู้จัดการบริษัท และมูลนิธิร่วมใจสำนึกไทย โดยพลเอกเดชา ปุญญบาล ประธานมูลนิธิร่วมใจสำนึกไทย ร่วมมอบถุงซิปอเนกประสงค์ คุณภาพดี สามารถป้องกันน้ำ ความชื้น และฝุ่นได้ ซึ่งสามารถนำไปใช้ประโยชน์สำหรับใส่ของใช้ส่วนตัวเพื่อลดความเสี่ยงในการแพร่กระจายของเชื้อไวรัสโควิด-19 (COVID-19) อาทิ ใช้ใส่หน้ากากอนามัย ใส่เจลแอลกอฮอล์ล้างมือ ใส่ธนบัตรและเหรียญ ใส่อุปกรณ์มือถือ เป็นต้น หรือสามารถใช้ใส่ทิชชู่ทิ้งระหว่างวัน หรือทิ้งหน้ากากอนามัยชนิดใช้แล้วทิ้งได้อีกด้วย โดยเฉพาะหน้ากากอนามัยที่ใช้แล้ว หากมีการเก็บอย่างไม่เหมาะสม เช่น ใส่ในกระเป๋าเสื้อผ้า หรือกระเป๋าถือ จะเหมือนเป็นการกักเชื้อโรคไว้กับตัวหรือหากโยนทิ้งอย่างไม่ระมัดระวัง ก็จะยิ่งเป็นการปล่อยเชื้อโรคไปสู่บุคคลอื่นได้ โดยไม่รู้ตัว ดังนั้น เมื่อประชาชนถอดหน้ากากอนามัยแล้ว การใส่แยกในถุงซิปอเนกประสงค์ จะช่วยลดการแพร่เชื้อได้ ซึ่งในช่วงสถานการณ์การระบาดของโรคติดเชื้อไวรัสโคโรนา (COVID-19) มูลนิธิร่วมใจสำนึกไทยและบริษัท คิงส์แพค อินดัสเตรียล จำกัด จึงประสานความร่วมมือมายังกระทรวงอุตสาหกรรม เพื่อมอบถุงซิปอเนกประสงค์ สำหรับลดการแพร่เชื้อ จำนวน 1 ล้าน 2 พันใบ เพื่อช่วยเหลือสังคม และลดการแพร่กระจาย จากโรคไวรัสโควิด 19 พร้อมกันนี้บริษัท ฯ ยังได้ผลิตคู่มือและสื่อประชาสัมพันธ์ เพื่อรณรงค์ ลดการแพร่เชื้อไวรัสโควิด 19 ซึ่งในคู่มือจะมีการอธิบายทำความเข้าใจเกี่ยวไวรัส ฯ อย่างละเอียดและเข้าใจง่าย เกี่ยวกับวิธีการปฏิบัติตัวเพื่อให้ลดความเสี่ยงในการติดเชื้อที่ประชาชนสามารถทำได้ง่าย ๆ และเกิดความเข้าใจไปในทิศทางเดียวกัน นอกจากนี้กระทรวงอุตสาหกรรมยังได้รับมอบแอลกอฮอล์สเปรย์ จากสมาคมผู้ผลิตผลิตภัณฑ์ สเปรย์ไทย (Thai Aerosol Association) นำโดย นายมาซาโอมิ ทาคาฮาชิ มอบแอลกอฮอล์สเปรย์ เกรดพรีเมียมคุณภาพสูง ขนาด 150 มิลลิลิตร จํานวน 10,000 กระป๋อง รวมมูลค่ากว่า 1,000,000 บาท โดยสเปรย์แอลกอฮอล์เป็นส่วนหนึ่งในการใช้ป้องกันและควบคุมการแพร่ระบาดของโรค COVID -19 เนื่องจากแอลกอฮอล์สามารถทำลายเชื้อแบคทีเรีย เชื้อรา และไวรัสบางชนิดได้ ซึ่งกระทรวงอุตสาหกรรมจะนำผลิตภัณฑ์สเปรย์แอลกอฮอล์เพื่อใช้สนับสนุนการดําเนินการของหน่วยงานภาครัฐและแจกจ่ายยังประชาชนต่อไป ในส่วนของการแจกจ่ายถุงซิปอเนกประสงค์และแอลกอฮอล์สเปรย์ กระทรวงอุตสาหกรรมจะแจกจ่ายไปยังประชาชนที่เป็นกลุ่มเสี่ยงจากการติดเชื้อไวรัสโควิด 19 จำนวน 500,000 ถุง และได้มอบหมายให้กับ การนิคมอุตสาหกรรมแห่งประเทศไทย หรือ กนอ. จำนวน 500,000 ถุง เพื่อนำไปมอบให้กับแรงงานซึ่งทำงานอยู่ในโรงงานอุตสาหกรรม ที่ตั้งอยู่ในนิคมอุตสาหกรรมทั่วประเทศ โดยปัจจุบันมีโรงงานกว่า 6,000 โรง แรงงานกว่า 500,000 คน เพื่อใช้ในการแยกขยะติดเชื้อไม่ให้ปะปนกับขยะทั่วไป ป้องกันการแพร่กระจาย เชื้อไปสู่ผู้ทำหน้าที่เก็บขยะ ก่อนที่จะนำไปทำลายตามมาตรฐานการกำจัดขยะติดเชื้อ ไม่ให้แพร่เชื้อไปสู่ชุมชน นายสุริยะ กล่าวทิ้งท้ายว่า “กระทรวงอุตสาหกรรม ขอขอบคุณภาคเอกชนที่ช่วยสนับสนุนการทำงานของกระทรวงอุตสาหกรรมในสถานการณ์ที่มีการแพร่ระบาดของโรคติดเชื้อไวรัสโคโรนา (COVID-19) ในประเทศ การสนับสนุนครั้งนี้นับเป็นตัวอย่างความร่วมมือและความมีน้ำใจของคนไทย ที่ช่วยเหลือกันและกัน เพื่อช่วยให้ประเทศไทยผ่านพ้นสถานการณ์การแพร่ระบาดของโรคไปได้ด้วยกำลังใจ ของคนไทยทุกคน”

ที่มา : https://www.thaigov.go.th/news/contents/details/29041
