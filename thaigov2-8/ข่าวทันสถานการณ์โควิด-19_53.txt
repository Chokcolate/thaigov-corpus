รัฐบาลไทย-ข่าวทำเนียบรัฐบาล-สธ.ชี้แจง สาวชัยภูมิตรวจพบเชื้อโควิด-19ซ้ำ น่าจะเป็น “ซากเชื้อ” ไม่แพร่กระจาย [กระทรวงสาธารณสุข]

วันพฤหัสบดีที่ 9 เมษายน 2563
พิมพ์
สธ.ชี้แจง สาวชัยภูมิตรวจพบเชื้อโควิด-19ซ้ำ น่าจะเป็น “ซากเชื้อ” ไม่แพร่กระจาย [กระทรวงสาธารณสุข]
อธิบดีกรมการแพทย์ ชี้แจงผู้ป่วยในจังหวัดชัยภูมิไม่ได้ป่วยซ้ำ น่าจะเป็น “ซากเชื้อ” ไม่แพร่กระจายตัว ตามรายงานของศูนย์ควบคุมโรคติดต่อสหรัฐฯ พบว่า มีโอกาสพบได้ในผู้ป่วยที่รักษาหายแล้ว
บ่ายวันนี้ (9 เมษายน 2563) ที่กระทรวงสาธารณสุข จ.นนทบุรี นายแพทย์สมศักดิ์ อรรฆศิลป์ อธิบดีกรมการแพทย์ เปิดเผยถึงกรณีการตรวจพบผู้ป่วยที่มารักษาตัวในโรงพยาบาลหนองบัวแดง จังหวัดชัยภูมิ ติดเชื้อโควิด-19 เกิดขึ้นมาซ้ำว่า ได้ตรวจสอบประวัติและข้อมูลการรักษาของผู้ป่วยรายดังกล่าวแล้วทราบว่า แนวทางการรักษาและความร่วมมือของผู้ป่วยเป็นไปตามมาตรฐานทุกขั้นตอน รวมทั้งผู้ป่วยให้ความร่วมมือในการกักตัวเองหลังออกจากโรงพยาบาลได้อย่างดีมาก เบื้องต้นรายงานผลการตรวจเชื้อโควิด-19 ที่ปรากฏผลบวกนั้น เมื่อเทียบกับรายงานทางวิชาการของศูนย์ควบคุมโรคสหรัฐอเมริกาที่ระบุว่า สามารถตรวจพบซากเชื้อไวรัสโควิด-19 ที่ตายแล้วได้ในผู้ป่วยที่ได้รักษาหายเป็นปกติ จากประวัติการรักษาและผลการตรวจซ้ำน่าจะไม่ใช่การติดเชื้อครั้งใหม่ทำให้ป่วยซ้ำ แต่น่าจะเป็นผลบวกจากการตรวจพบซากเชื้อไวรัสโควิด-19 ในร่างกายของผู้ป่วย อย่างไรก็ดี ขณะนี้โรงพยาบาลหนองบัวแดง จังหวัดชัยภูมิ ได้รับตัวผู้ป่วยคนดังกล่าวเข้ารักษาและสังเกตอาการ และได้ให้กรมการแพทย์แยกเพาะเชื้อเพื่อศึกษาวิจัยถึงความเป็นไปได้ว่าเชื้อจะเพิ่มขึ้นได้หรือไม่
ด้านนายแพทย์ธนรักษ์ ผลิพัฒน์ รองอธิบดีกรมควบคุมโรค กล่าวถึงการค้นหาผู้ป่วยเชิงรุก (Active case finding) ว่า เป็นเรื่องสำคัญที่จะช่วยเพิ่มประสิทธิภาพการควบคุมและเฝ้าระวังโรค จึงให้ความสำคัญและดำเนินการอย่างเต็มที่ ซึ่งจะต้องกำหนดยุทธศาสตร์และเป้าหมายให้ชัดเจน อาทิ เน้นกลุ่มที่กลับจากต่างประเทศ กลุ่มที่มีอาการคล้ายไข้หวัด ซึ่งนอกจากจะทำให้การพยากรณ์โรคทำได้ชัดเจนมากขึ้นแล้ว ยังช่วยให้ค้นพบผู้ป่วยเร็ว ได้รับการรักษาเร็ว และควบคุมโรคได้อย่างรวดเร็วด้วย
“อย่างสถานการณ์ในจังหวัดภูเก็ต ซึ่งเป็นพื้นที่ที่พบผู้ป่วยจำนวนมาก จะต้องใช้การสอบสวนโรคและวิเคราะห์ข้อมูลทางระบาดวิทยา เพื่อกำหนดพื้นที่ กำหนดอาชีพที่ควรตรวจ ซึ่งจะเป็นยุทธศาสตร์ในการค้นหาผู้ป่วยรายใหม่ ทำให้การแปลผลแม่นยำ มีประสิทธิภาพมากขึ้น”  นพ.ธนรักษ์ระบุ

ที่มา : https://www.thaigov.go.th/news/contents/details/28722
