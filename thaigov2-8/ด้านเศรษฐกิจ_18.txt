รัฐบาลไทย-ข่าวทำเนียบรัฐบาล-กรุงไทยประกาศลดดอกเบี้ยเงินกู้ทุกประเภทลง 0.40% ต่อปี

วันศุกร์ที่ 10 เมษายน 2563
พิมพ์
กรุงไทยประกาศลดดอกเบี้ยเงินกู้ทุกประเภทลง 0.40% ต่อปี
ธนาคารกรุงไทยเร่งช่วยเหลือลูกค้าทุกกลุ่ม พร้อมตอบสนองมาตรการของภาครัฐ  โดยประกาศปรับลดอัตราดอกเบี้ยเงินกู้ MLR MOR และ MRR  ลงอย่างละ 0.40 % ต่อปี เริ่ม 10 เมษายน 2563
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ในฐานะธนาคารพาณิชย์ของรัฐ ธนาคารตระหนักถึงการมีส่วนร่วมในการพยุงเศรษฐกิจ และพร้อมสนับสนุนกลไกของภาครัฐ ในภาวะวิกฤติเศรษฐกิจที่ชะลอตัวอย่างรุนแรงจากสถานการณ์การแพร่ระบาดของไวรัสโควิด-19  ดังนั้น เพื่อเป็นการช่วยแบ่งเบาภาระและลดต้นทุนทางการเงินของลูกค้าสินเชื่อทั้งภาคธุรกิจและลูกค้ารายย่อย ตลอดจนประชาชน  ธนาคารจึงปรับลดอัตราดอกเบี้ยเงินกู้ทุกประเภทลงอย่างละ 0.40% ต่อปี  โดย MLR เหลืออัตรา 5.375% ต่อปี   MOR เหลืออัตรา 6.220 % ต่อปี และ MRR เหลืออัตรา 6.345% ต่อปี  โดยมีผลตั้งแต่วันที่ 10 เมษายน 2563 เป็นต้นไป
การปรับลดอัตราดอกเบี้ยเงินกู้ในครั้งนี้  เป็นอีกหนึ่งมาตรการเพิ่มเติมจากมาตรการอื่น ๆ ที่ธนาคารได้ให้ความช่วยเหลือและลดภาระให้กับลูกค้าอย่างต่อเนื่อง เช่น การพักชำระหนี้เงินต้นและดอกเบี้ยนาน 6 เดือน  การสนับสนุนสินเชื่ออัตราดอกเบี้ยต่ำ โดยธนาคารมีเป้าหมายเพื่อให้ลูกค้าของธนาคารสามารถผ่านพ้นวิกฤตนี้ไปได้ รวมทั้งช่วยลดผลกระทบที่เกิดขึ้นต่อระบบเศรษฐกิจโดยรวมของประเทศ

ที่มา : https://www.thaigov.go.th/news/contents/details/28771
