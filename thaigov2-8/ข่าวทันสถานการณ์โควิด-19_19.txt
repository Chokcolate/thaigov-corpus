รัฐบาลไทย-ข่าวทำเนียบรัฐบาล-ศบค. ยืนยันไม่มีการปิดบังตัวผู้ป่วยไวรัสโควิด-19 เผยเทคนิค Active Case Finding จำกัดวงคนที่ใกล้ชิดกับผู้ป่วยและทำการตรวจ ตรงตามมาตรฐานของวิธีการทางระบาดวิทยา

วันพุธที่ 8 เมษายน 2563
ศบค. ยืนยันไม่มีการปิดบังตัวผู้ป่วยไวรัสโควิด-19 เผยเทคนิค Active Case Finding จำกัดวงคนที่ใกล้ชิดกับผู้ป่วยและทำการตรวจ ตรงตามมาตรฐานของวิธีการทางระบาดวิทยา
ศบค. ยืนยันไม่มีการปิดบังตัวผู้ป่วยไวรัสโควิด-19 เผยเทคนิค Active Case Finding จำกัดวงคนที่ใกล้ชิดกับผู้ป่วยและทำการตรวจ ตรงตามมาตรฐานของวิธีการทางระบาดวิทยา
วันนี้ (8 เม.ย. 2563) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019  (โควิด-19) (ศบค.) โถงกลาง  ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน ในนามโฆษก ศบค. ตอบคำถามสื่อมวลชนสถานการณ์การแพร่ระบาดของเชื้อไวรัสโควิด-19 และความคืบหน้าในการดำเนินการตามมาตรการของรัฐ ในประเด็นสำคัญ ดังนี้
โฆษก ศบค. ตอบคำถามสื่อมวลชนถึงการเก็บตัวอย่างจากกลุ่มเสี่ยงกว่า 20,000 รายแล้วยังไม่ได้ตรวจ รวมถึงข้อสงสัยว่าการที่ประเทศไทยนั้นพบจำนวนผู้ป่วยน้อย เพราะทำการตรวจหาผู้ติดเชื้อน้อย และเรื่องของศักยภาพในการตรวจหาผู้ติดเชื้อว่ามีความสามารถในการตรวจถึง 100,000 ราย ต่อวัน แต่ทำการตรวจไปเพียง 70,000 รายเท่านั้น โดยชี้แจงว่า  แม้ให้ประชาชนทุกคนไปทำการตรวจหาเชื้อเพื่อความสบายใจนั้น ไม่ใช่วิธีที่ถูกต้อง เพราะหากตรวจแล้วไม่พบว่าติดเชื้อ อาจละเลยการป้องกัน เช่น ไม่สวมหน้ากากอนามัย ซึ่งอาจทำให้ติดเชื้อในภายหลังได้   โฆษก ศบค. ยังรายงานข้อมูลสัดส่วนจำนวนการตรวจทางห้องปฏิบัติการโควิด – 19 ของศูนย์ปฏิบัติการฉุกเฉินด้านวิจัยและวิชาการ สำนักงานการวิจัยแห่งชาติ กระทรวงอุดมศึกษา วิทยาศาสตร์ วิจัยและนวัตกรรม และการตรวจหาผู้ติดเชื้อของประเทศต่าง ๆ ทั่วโลก เช่น ประเทศอิตาลี มีการตรวจหาผู้ติดเชื้อ 11,429 คน ต่อประชากร 1 ล้านคน ประชากรทั้งหมดมีประมาณ 60.5 ล้านคน มีการตรวจพบผู้ติดเชื้อ 18.65%  โดยตรวจหาผู้ติดเชื้อ 691,455 คน พบผู้ติดเชื้อจำนวน 128,948 คน และ ประเทศเกาหลีใต้ตรวจหาผู้ติดเชื้อ 9,099 คน ต่อประชากร 1 ล้านคน มีอัตราการตรวจพบผู้ติดเชื้อ 2.19% จากประชากรทั้งหมด 51.3 ล้านคน เมื่อมาเทียบเคียงกับประเทศไทย ที่มีการตรวจ 1,079 ต่อประชากร 1 ล้าน อัตราการตรวจพบผู้ติดเชื้อ 2.88%  ซึ่งไม่แตกต่างจากประเทศเกาหลีใต้ เพราะประเทศไทยได้ทำการตรวจหาผู้ติดเชื้อ 71,860 คน พบเจอผู้ติดเชื้อ 2,067 คน และประเทศเกาหลีใต้ทำการตรวจหาผู้ติดเชื้อ 466,779 คน พบผู้ติดเชื้อ 10,237 เพราะฉะนั้นการตรวจหาผู้ติดเชื้อทุกคนในประเทศจึงไม่ใช่หลักสำคัญ  กรณีจังหวัดภูเก็ตที่พบผู้ป่วยติดเชื้อโควิด – 19  จำนวน 500 คนนั้น ไม่มีความจำเป็นที่จะต้องตรวจหาเชื้อประชากรทุกคนในจังหวัด  ผู้ที่ไม่ได้จัดอยู่ในกลุ่มเสี่ยงหรือไม่ได้มีความใกล้ชิดกับผู้ป่วยติดเชื้อยืนยันนั้นไม่มีความจำเป็นที่จะต้องเข้ารับการตรวจหาเชื้อ
โฆษก ศบค. ยังได้ตอบคำถามของผู้สื่อข่าวที่ว่ามีการซ่อนตัวเลขจากผู้ป่วยโควิด – 19 โดยจัดให้เป็นผู้ป่วยไข้หวัดใหญ่ โดยปฏิเสธว่า  ไม่มีการปกปิดตัวเลขอย่างแน่นอน เนื่องจากแพทย์ผู้ปฏิบัติงานนั้นต้องทราบอาการของคนไข้ และบุคลาการทางแพทย์หากรู้ว่าคนไข้เป็นผู้ติดเชื้อไวรัสโควิด – 19 ย่อมต้องระมัดระวัง เพราะความรุนแรงของการติดเชื้อไวรัสโควิด – 19  ทำให้เสียชีวิตได้  จึงเป็นไปไม่ได้ที่จะมีการปกปิดตัวเลขผู้ป่วย ยิ่งไปกว่านั้น นายกรัฐมนตรี รองนายกรัฐมนตรีและรัฐมนตรีว่าการกระทรวงสาธารณสุข ปลัดกระทรวงสาธารณสุข มีนโยบายชัดเจนว่า ต้องไม่ให้มีการซ่อนตัวเลขของจำนวนผู้ป่วยเด็ดขาด เพราะจะก่อให้เกิดผลเสียตามมาอย่างมาก ขอให้มั่นใจว่าการเพิ่มการตรวจหาเชื้อนั้นไม่ใช่ทิศทางใหญ่ แต่เป็นเพียงแค่ส่วนหนึ่งเท่านั้นในการทำ Active Case Finding คือการพบผู้ป่วยแล้วจำกัดวงของคนที่ใกล้ชิดกับผู้ป่วยและจะทำการตรวจให้ได้มากที่สุด ซึ่งตรงตามมาตรฐานของวิธีการทางระบาดวิทยา
โฆษก ศบค. ยังชี้แจงจำนวนห้องปฏิบัติการตรวจเชื้อโควิด-19 จำนวนการติดเชื้อของบุคลากรทางการแพทย์ รวมถึงการคุมเข้มเรื่องเมาแล้วขับ และการห้ามจำหน่ายสุราในช่วงเทศกาลสงกรานต์ ว่า ขณะนี้ประเทศไทยมีการขยายห้องปฏิบัติการในการตรวจเชื้อไวรัสโควิด-19 รายใหม่ที่ได้รับรองแล้ว 80 แห่ง ทั้งในพื้นที่กรุงเทพมหานครและต่างจังหวัด โดยในกรุงเทพฯ มีจำนวนห้องปฏิบัติการที่เปิดตรวจแล้ว 33 แห่ง โดยจะมีการเปิดห้องปฏิบัติการฯ ทั้งหมดรวม 110 แห่ง ทั่วประเทศ นอกจากนี้ กระทรวงสาธารณสุขยังได้มีการหารือถึงเทคโนโลยีและวิธีการตรวจหาเชื้อโควิด-19  ของต่างประเทศ ระบบ ไดร์ฟ ทรู ที่มีความสะดวก ลดความเสี่ยง รวมถึงลดอัตราการแพร่ระบาด เพื่อนำเทคโนโลยีมาประยุกต์ใช้ในประเทศไทย ด้วย
สำหรับศักยภาพในการตรวจเชื้อโควิด-19 นั้น ในพื้นที่กรุงเทพมหานครอยู่ที่จำนวน 10,000 ตัวอย่างต่อวัน และพื้นที่ต่างจังหวัด 10,000 ตัวอย่างต่อวัน  ทั้งนี้ยังไม่มีการเพิ่มจำนวนการตรวจเป็นหลักแสน เนื่องจากมีค่าใช้จ่ายที่สูง  ซึ่งขณะนี้บริษัท สยามไบโอไซเอนซ์ จำกัด ร่วมกับกรมวิทยาศาสตร์การแพทย์ กระทรวงสาธารณสุข  กำลังพัฒนาชุดตรวจ และสามารถผลิตน้ำยาตรวจมาตรฐาน ได้ภายในประเทศ ซึ่งมีราคาถูก ทำให้ค่าใช้จ่ายในการตรวจนั้นลดลง
กรณีการติดเชื้อของบุคลากรทางการแพทย์นั้น  กองระบาดวิทยา จะต้องมีการรวบรวมจำนวนของบุคลากรทางการแพทย์ที่ติดเชื้อโควิด-19 จาก เพื่อยืนยันอีกครั้ง  ณ วันนี้ มีจำนวน 2-3 ราย แม้ว่าจะไม่ได้เป็นผู้ป่วยเองแต่ได้มีการสัมผัสกับผู้ป่วย จึงต้องมีการทำ home quarantine อีกจำนวนหนึ่ง
ในช่วงสุดท้าย โฆษก ศบค. ยังชี้แจงถึงมาตรการคุมเข้ม “เมาแล้วขับในช่วงเทศกาลสงกรานต์” ว่า ปัจจุบันนี้ที่กำลังเผชิญอยู่ในช่วงระบาดของโรคโควิด-19  ถือว่ามีความหนักหนาพอสมควร จึงอยากขอให้ประชาชนปฏิบัติตนในช่วงเทศกาลด้วยความระมัดระวัง เพื่อให้เกิดอุบัติเหตุน้อยที่สุด  งดทั้งการเมาสุรา อาละวาด โดยเฉพาะการทะเลาะวิวาท ซึ่งการประกาศ พ.ร.ก. ฉุกเฉิน  ตามมาตรการย่อยของแต่ละจังหวัด จะมีการประกาศห้ามจำหน่ายสุราด้วย ซึ่งประชาชนที่อาศัยอยู่ในจังหวัดนั้นๆ ต้องให้ความร่วมมือ นอกจากนี้ กระทรวงวัฒนธรรมยังได้มีประกาศปรับเปลี่ยนจากการรดน้ำขอพร เป็นการห่างจากผู้ใหญ่ เพื่อช่วยกันป้องกันการแพร่เชื้อไปสู่ผู้สูงอายุอีกด้วย
-----------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/28649
