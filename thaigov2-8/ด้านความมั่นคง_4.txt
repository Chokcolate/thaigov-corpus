รัฐบาลไทย-ข่าวทำเนียบรัฐบาล-ก.แรงงาน เคาะมาตรการช่วยสถานประกอบกิจการ บรรเทาผลกระทบโควิด 19

วันพุธที่ 8 เมษายน 2563
พิมพ์
ก.แรงงาน เคาะมาตรการช่วยสถานประกอบกิจการ บรรเทาผลกระทบโควิด 19
ก.แรงงาน โดยกรมพัฒนาฝีมือแรงงาน กำหนดมาตรการช่วยเหลือสถานประกอบกิจการ ภายใต้ พ.ร.บ.ส่งเสริมฯ 2545 ที่ได้รับผลกระทบจากโควิด 19
นายธวัช  เบญจาทิกุล  อธิบดีกรมพัฒนาฝีมือแรงงาน (กพร.) กระทรวงแรงงาน เปิดเผยว่า การแพร่ระบาดของเชื้อไวรัสโควิด ส่งผลกระทบต่อเศรษฐกิจและสถานประกอบกิจการเป็นจำนวนมาก รัฐบาลจึงสั่งการให้หน่วยงานภาครัฐกำหนดมาตรการช่วยเหลือแรงงานและสถานประกอบกิจการที่ได้รับผลกระทบในครั้งนี้  โดยในส่วนของกพร. ได้กำหนดมาตรการช่วยเหลือสถานประกอบกิจการอยู่ในข่ายบังคับตามพระราชบัญญัติส่งเสริมการพัฒนาฝีมือแรงงาน พ.ศ. 2545 และแก้ไขเพิ่มเติม ฉบับที่ 2 พ.ศ. 2557 รวม 4 มาตรการ ได้แก่ มาตรการที่ 1 ลดสัดส่วนของจำนวนลูกจ้างที่ผู้ประกอบกิจการต้องจัดให้มีการฝึกอบรมหรือทดสอบมาตรฐานฝีมือแรงงานแห่งชาติ หรือผ่านการรับรองความรู้ความสามารถอย่างใดอย่างหนึ่ง จากเดิมในสัดส่วนไม่น้อยกว่าร้อยละ 50 ลดลงเหลือไม่น้อยกว่าร้อยละ 10  มาตรการที่ 2  ขยายเวลาการยื่นขอรับรองหลักสูตรและค่าใช้จ่ายในการฝึกอบรมของสถานประกอบกิจการที่ฝึกอบรมลูกจ้างระหว่างเดือนมกราคม 2563 ถึงธันวาคม 2563 จากเดิมต้องยื่นรับรองหลักสูตรเสนอนายทะเบียนให้ความเห็นชอบภายใน 60 วัน นับตั้งแต่วันที่ฝึกอบรมเสร็จสิ้น เป็นภายใน 120 วัน นับตั้งแต่วันที่ฝึกอบรมเสร็จสิ้น
มาตรการที่ 3  ขยายเวลาการประเมินเงินสมทบ ประจำปี 2562  จากเดิม กำหนดต้องยื่นแบบแสดงการส่งเงินสมทบ (สท.2) ภายใน 31 มีนาคม 2563 ขยายเวลาเป็นภายใน 31 กรกฎาคม 2563  และมาตรการที่ 4  ขยายเวลาการชำระหนี้เงินกู้ยืมกองทุนพัฒนาฝีมือแรงงานให้สถานประกอบกิจการเป็นเวลา 6 เดือน (พักชำระหนี้ตั้งแต่เมษายน4 ถึงเดือนกันยายน 2563) โดยเริ่มชำระหนี้ในเดือนตุลาคม 2563
สอบถามรายละเอียดเพิ่มเติมได้ที่กองส่งเสริมการพัฒนาฝีมือแรงงาน 0 2643 6039 หรือสายด่วนกระทรวงแรงงาน 1506 กด 4

ที่มา : https://www.thaigov.go.th/news/contents/details/28668
