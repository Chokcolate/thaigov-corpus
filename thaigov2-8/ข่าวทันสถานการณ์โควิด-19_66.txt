รัฐบาลไทย-ข่าวทำเนียบรัฐบาล-​“เจลล้างมือธงฟ้า”ขนาด 100 ml ราคา 30 บาท ขายแล้วผ่านรถเร่ ส่วนในช้อปปี้ ลาซาด้า เร็วๆ นี้ [กระทรวงพาณิชย์]

วันพฤหัสบดีที่ 9 เมษายน 2563
พิมพ์
​“เจลล้างมือธงฟ้า”ขนาด 100 ml ราคา 30 บาท ขายแล้วผ่านรถเร่ ส่วนในช้อปปี้ ลาซาด้า เร็วๆ นี้ [กระทรวงพาณิชย์]
​“เจลล้างมือธงฟ้า”ขนาด 100 ml ราคา 30 บาท ขายแล้วผ่านรถเร่ ส่วนในช้อปปี้ ลาซาด้า เร็วๆ นี้
“พาณิชย์”ส่งเจลล้างมือธงฟ้าขนาด 100 มิลลิลิตร ราคา 30 บาท จำนวน 1 ล้านถุง ขายให้ประชาชนผ่านรถเร่ธงฟ้าแล้ว เตรียมเปิดจำหน่ายผ่านช่องทางออนไลน์ ทั้งช้อปปี้ และลาซาด้า เร็วๆ นี้ด้วย เผยหากยังมีความต้องการเพิ่ม จะผลิตล็อต 2 ออกจำหน่ายอีก
ผู้สื่อข่าวรายงานจากกระทรวงพาณิชย์ว่า ขณะนี้เจลล้างมือธงฟ้าที่กระทรวงพาณิชย์ได้ร่วมมือกับผู้ผลิตทำการผลิตออกมาจำหน่ายจำนวน 1 ล้านหลอด ได้มีการผลิตออกมาแล้ว เป็นขนาดบรรจุ 100 มิลลิลิตร จำหน่ายในราคา 30 บาท และได้ส่งไปจำหน่ายผ่านรถเร่ธงฟ้าที่มีอยู่ 265 คัน ที่วิ่งให้บริการในเขตกรุงเทพฯ และปริมณฑลแล้ว ส่วนในต่างจังหวัด ก็ส่งไปจำหน่ายผ่านรถเร่ที่วิ่งให้บริการในแต่ละจังหวัดเช่นเดียวกัน โดยมีการจำกัดการซื้อของประชาชนคนละไม่เกิน 1 หลอด เพื่อให้สินค้าทั่วถึง
ทั้งนี้ กระทรวงพาณิชย์กำลังประสานแพลตฟอร์มออนไลน์ ทั้ง Shopee และ Lazada ให้เข้ามาช่วยเป็นตัวกลางในการจำหน่ายเจลล้างมือธงฟ้าด้วย ซึ่งขณะนี้กำลังอยู่ระหว่างการนำสินค้าเข้าไปวางจำหน่าย คาดว่าจะเปิดให้มีการสั่งซื้อได้ในเร็วๆ นี้ ในราคาหลอดละ 30 บาทเช่นเดียวกัน แต่จะจำกัดการซื้อ เบื้องต้นอาจให้ไม่เกินคนละ 1-2 หลอด
สำหรับการจัดทำเจลล้างมือธงฟ้าดังกล่าว เป็นไปตามนโยบายของนายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ ที่ได้เร่งรัดให้เพิ่มทางเลือกให้กับประชาชนให้สามารถหาซื้อเจลล้างมือได้ง่ายขึ้น และราคาถูกลง เพื่อใช้ในการป้องกันตัวเองในสถานการณ์การระบาดของไวรัสโควิด-19 และการส่งเจลล้างมือธงฟ้าเข้าสู่ตลาด ยังจะช่วยทำให้กลไกตลาดกลับเข้าสู่ภาวะปกติ หลังจากที่ก่อนหน้านี้มีปัญหาขาดแคลนสินค้าและราคาสูงขึ้น
อย่างไรก็ตาม หลังจากเปิดจำหน่ายเจลล้างมือธงฟ้าล็อตแรกแล้ว กระทรวงพาณิชย์จะมีการติดตามสถานการณ์ และประเมินสถานการณ์การผลิตและจำหน่ายเจลล้างมืออีกครั้งว่าเป็นอย่างไร เพราะขณะนี้ กรมสรรพสามิตได้มีการปลดล็อกให้นำแอลกอฮอล์มาใช้ผลิตเจลล้างมือได้แล้ว และขณะนี้ผู้ผลิตต่างๆ กำลังเร่งผลิต คาดว่าสินค้าจะออกสู่ตลาดเพิ่มมากขึ้นในระยะต่อไป แต่หากสถานการณ์ยังไม่ดีขึ้น จะมีการผลิตเจลล้างมือธงฟ้าล็อตที่ 2 ออกมาจำหน่าย เพื่อเป็นทางเลือกให้กับผู้บริโภคต่อไป
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/28738
