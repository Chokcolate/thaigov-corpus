รัฐบาลไทย-ข่าวทำเนียบรัฐบาล-สธ.ขอประชาชน อย่าประมาท คงมาตรการภาครัฐ จนพ้นสงกรานต์ ช่วยลดผู้ป่วยโควิด-19

วันอาทิตย์ที่ 12 เมษายน 2563
สธ.ขอประชาชน อย่าประมาท คงมาตรการภาครัฐ จนพ้นสงกรานต์ ช่วยลดผู้ป่วยโควิด-19
กระทรวงสาธารณสุข ขอประชาชนอย่าประมาท คงการปฏิบัติตัวตามมาตรการภาครัฐ จนพ้นเทศกาลสงกรานต์ เพื่อลดจำนวยผู้ป่วยและผู้เสียชีวิตจากโควิด-19 ชี้ผู้อายุมากกว่า 70 ปี ป่วยโควิด-19 อัตราเสียชีวิตสูงถึงร้อยละ 10
กระทรวงสาธารณสุข ขอประชาชนอย่าประมาท คงการปฏิบัติตัวตามมาตรการภาครัฐ จนพ้นเทศกาลสงกรานต์ เพื่อลดจำนวยผู้ป่วยและผู้เสียชีวิตจากโควิด-19 ชี้ผู้อายุมากกว่า 70 ปี ป่วยโควิด-19 อัตราเสียชีวิตสูงถึงร้อยละ 10
วันนี้ (12 เมษายน 2563) ที่ศูนย์ปฏิบัติการด้านข่าวโรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป แถลงถึงสถานการณ์โรคโควิด-19 ว่า ในวันนี้มีรายงานผู้ป่วยรายใหม่ 33 ราย ต่ำที่สุดในรอบ 3 สัปดาห์ แสดงให้เห็นว่าการควบคุมโรคได้ผลดี แต่อย่าชะล่าใจ ประมาทไม่ได้ โรคนี้ติดต่อง่าย หากมีผู้ป่วยไม่ป้องกันตัวเองคนที่ร่างกายแข็งแรงหากอยู่ใกล้ผู้ป่วยจะติดโรคได้เช่นกัน ไม่ใช่เฉพาะกลุ่มเสี่ยง เด็ก ผู้สูงอายุ โดยผู้ป่วยรายใหม่เกือบครึ่งได้รับเชื้อจากผู้ป่วยจากการที่สัมผัสกับผู้ป่วยที่อยู่ในระบบเฝ้าระวัง
คำแนะนำ พบการติดเชื้อในครอบครัวมากกว่าร้อยละ 60 เมื่อมีคนป่วยในครอบครัวหรือที่ทำงาน ต้องป้องกันทันที แม้จะยังไม่ได้รับการวินิจฉัยว่าเป็นโรคโควิด-19 โรคนี้มีอาการคล้ายไข้หวัดใหญ่ มีไข้ ไอแห้งๆ เจ็บคอ ต้องเฝ้าระวังให้ใส่หน้ากากอนามัย หมั่นล้างมือ เว้นระยะห่างระหว่างกัน เพื่อไม่ให้แพร่เชื้อไปยังสมาชิกในครอบครัวและผู้อื่น
สำหรับในช่วงเทศกาลสงกรานต์ แม้ว่าจะมีคำแนะนำให้งดการเดินทาง งดการฉลองสงกรานต์ ไม่อยู่ใกล้ชิดกับญาติผู้ใหญ่โดยไม่จำเป็น ใส่หน้ากากอนามัย เว้นระยะห่าง เนื่องจากผู้เสียชีวิตของไทยขณะนี้ 38 ราย ส่วนใหญ่เป็นผู้มีโรคประจำตัว ผู้สูงอายุ โดยเฉพาะผู้ที่มีอายุมากกว่า 70 ปี อัตราป่วยตายสูงถึงร้อยละ 10 เราต้องช่วยกันปกป้องผู้สูงอายุให้ปลอดภัย ไม่ให้เจ็บป่วย ไม่ให้เสียชีวิต
ในส่วนของบุคลากรทางการแพทย์ การติดเชื้อที่พบร้อยละ 60 เกี่ยวข้องกับการปฏิบัติภารกิจในการดูแลผู้ป่วย ร้อยละ 20 เป็นการติดเชื้อเหมือนประชาชนทั่วไปจากการใช้ชีวิตประจำวัน เช่นไปในที่มีคนจำนวนมาก       มีประวัติเดินทางไปในสถานที่มีการระบาด ส่วนอีกร้อยละ 20 ก้ำกึ่งระหว่างการปฏิบัติงานและการใช้ชีวิตประจำวัน อย่างไรก็ตาม ขอให้บุคลากรตระหนักว่า ไม่รวมกลุ่ม แยกสำรับอาหาร ใช้ช้อนกลางส่วนตัว ใส่หน้ากากอนามัย ซึ่งการพูดคุยโดยไม่ใส่หน้ากากอนามัยถือว่ามีความเสี่ยง  เมื่อปฏิบัติงานขอให้ปฏิบัติมาตรฐานการป้องกันควบคุมการติดเชื้อ ขณะนี้อุปกรณ์ป้องกันร่างกาย หน้ากาก N95 ชุดป้องกัน มีจำนวนเพียงพอในระดับหนึ่งแล้ว
ในส่วนผู้ป่วยที่กลับจากต่างประเทศยังพบ 2 รายในจังหวัดภาคใต้เป็นผู้กลับจากปฏิบัติศาสนกิจ ส่วนชาวต่างชาติที่เข้ามาไม่มีผู้ป่วยรายใหม่จากมาตรการห้ามเดินทางที่งดเที่ยวบินตั้งแต่วันที่ 4 เมษายน 2563 เหลือ คนไทย 1 คน ที่กลับจากประเทศอังกฤษ ตั้งแต่วันที่ 25 มีนาคม 2563 ซึ่งอยู่ในรายงานการเฝ้าระวังเรียบร้อยแล้ว
“ถือว่าความพร้อมในการป้องกันควบคุมโรคของประเทศไทยอยู่ในระดับที่น่าพอใจ พบผู้ป่วยรายใหม่น้อยลง ขอให้ประชาชนทุกคนอย่าประมาท คงเข้มมาตรการภาครัฐต่อเนื่อง จนพ้นเทศกาลสงกรานต์ เพื่อลดจำนวนผู้ป่วยรายใหม่และผู้เสียชีวิตให้ได้มากที่สุด”
************************************** 12 เมษายน 2563

ที่มา : https://www.thaigov.go.th/news/contents/details/28887
