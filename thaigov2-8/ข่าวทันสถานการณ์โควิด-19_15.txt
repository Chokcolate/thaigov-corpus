รัฐบาลไทย-ข่าวทำเนียบรัฐบาล-ไทย-สหรัฐฯ พร้อมร่วมมือ และให้กำลังใจซึ่งกันและกันเพื่อรับมือสถานการณ์โควิด-19

วันพุธที่ 8 เมษายน 2563
พิมพ์
ไทย-สหรัฐฯ พร้อมร่วมมือ และให้กำลังใจซึ่งกันและกันเพื่อรับมือสถานการณ์โควิด-19
ไทย-สหรัฐฯ พร้อมร่วมมือ และให้กำลังใจซึ่งกันและกันเพื่อรับมือสถานการณ์โควิด-19
วันนี้ (วันพุธที่ 8 เมษายน 2563) เวลา 09.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายไมเคิล จอร์จ ดีซอมเบร (H.E. Mr. Michael George DeSombre) เอกอัครราชทูตสหรัฐอเมริกาประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อแนะนำตัวในโอกาสเข้ารับหน้าที่ สรุปสาระสำคัญดังนี้
นายกรัฐมนตรีกล่าวยินดีต้อนรับเอกอัครราชทูตสหรัฐประจำประเทศไทย มั่นใจว่าเอกอัครราชทูตฯ จะมีส่วนสำคัญในการพัฒนามิตรภาพไทย-สหรัฐฯ ให้แน่นแฟ้นเหมือนเช่นที่เป็นมาตลอดกว่า 180 ปี ขอฝากความปรารถนาดี ความห่วงใยไปยังประธานาธิบดีทรัมป์และภริยา ให้กำลังใจในการบริหารประเทศเพื่อต่อสู้กับสถานการณ์ไวรัสโคโรนา2019 (โควิด-19) เพื่อให้สถานการณ์ดีขึ้นในเร็ววัน
เอกอัครราชทูตฯ กล่าวขอบคุณนายกรัฐมนตรีที่อนุญาตให้เข้าเยี่ยมคารวะแม้จะเป็นช่วงเวลาที่ท้าทายของประเทศไทย และหลายๆ ประเทศในโลก ขอสนับสนุน และชื่นชมมาตรการของรัฐบาลไทย ที่ส่งผลให้มีแนวโน้มตัวเลขผู้ติดเชื้อเป็นแนวราบ ทั้งนี้ ขอขอบคุณรัฐบาลไทยที่ให้การดูแลผู้อาศัยอยู่ในประเทศไทยให้ใช้ชีวิตอย่างปลอดภัย
ทั้งสองฝ่ายต่างชื่นชมความสัมพันธ์ระหว่างกันในทุกๆ ด้าน ทั้งทางด้านความมั่นคง เป็นสาขาที่มีความร่วมมือกันมาอย่างยาวนานและแนบแน่น และด้านการสาธารณสุข เป็นสาขาความร่วมมือสำคัญที่พัฒนามายาวนานหลายทศวรรษ โดยสหรัฐฯ มี ศูนย์ควบคุมและป้องกันโรคแห่งชาติ (CDC) มีสำนักงานนอกสหรัฐฯ ขนาดใหญ่ที่สุดอยู่ที่กรุงเทพฯ โดยนายกรัฐมนตรีขอให้ทั้งสองฝ่ายมีความร่วมมืออย่างใกล้ชิดเพื่อช่วยเหลือในทุกด้าน นายกรัฐมนตรีขอบคุณสหรัฐฯ ที่ได้มอบอุปกรณ์ป้องกันร่างกายส่วนบุคคล (PPE) ให้ประเทศไทย รวมทั้งขอให้กำลังใจซึ่งกันและกันในช่วงเวลาของความท้าทายนี้ ทั้งนี้ ขอให้คำนึงถึงไม่เพียงแต่ความร่วมมือระหว่างไทยและสหรัฐฯ แต่เป็นความร่วมมือกับทุกประเทศทั่วโลก
ทั้งนี้ ทั้งสองฝ่ายได้หารือเกี่ยวกับนโยบายเชิงรุกเพื่อความร่วมมือด้านเศรษฐกิจ การค้า การลงทุน ซึ่งจะมีความสำคัญอย่างมากในการฟื้นฟูเศรษฐกิจหลังจากสถานการณ์แพร่ระบาดคลี่คลาย โดยนายกรัฐมนตรีขอให้มองความร่วมมือด้านเศรษฐกิจกับไทยที่ยังมีโอกาสในความร่วมมือระหว่างกันอีกมาก เอกอัครราชทูตฯ กล่าวว่าตั้งใจจะทำงาน โดยเฉพาะอย่างยิ่งเพื่อส่งเสริมความเป็นหุ้นส่วนทางเศรษฐกิจร่วมกันให้มีความใกล้ชิดยิ่งขึ้น

ที่มา : https://www.thaigov.go.th/news/contents/details/28627
