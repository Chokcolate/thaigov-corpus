รัฐบาลไทย-ข่าวทำเนียบรัฐบาล-นรม.และ รมว.กห.ขอบคุณทหาร ร่วมบริจาคโลหิต และขอเร่งผลิตห้องผู้ป่วยแรงดันต่ำช่วย 3 จชต.

วันจันทร์ที่ 13 เมษายน 2563
นรม.และ รมว.กห.ขอบคุณทหาร ร่วมบริจาคโลหิต และขอเร่งผลิตห้องผู้ป่วยแรงดันต่ำช่วย 3 จชต.
พล.อ.ชัยชาญ ช้างมงคล รมช.กห. และ ปล.กห. ได้ประชุมร่วมกับเหล่าทัพ ณ ศาลาว่าการกลาโหม เพื่อติดตามการดำเนินงานของกองทัพในการสนับสนุน สธ. แก้ปัญหาโรคระบาด COVID. - 19
โดยรับทราบรายงานความร่วมมือของกำลังพลทหารจากทุกเหล่าทัพ ที่เข้าร่วมบริจาคโลหิตให้กับสภากาชาดไทยไปแล้ว ปริมาณกว่า 1 ล้านมิลลิลิตร และมีแผนหมุนเวียนกำลังพลทหารจากทุกเหล่าทัพทั่วประเทศ ทยอยบริจาคโลหิตต่อเนื่องกันไป เพื่อลดภาวะการขาดแคลนโลหิตสำหรับผู้ป่วยทั่วประเทศในภาวะการระบาดของโรค
พร้อมกับรับทราบ ความคืบหน้าการจัดสร้างห้องแยกผู้ป่วยแรงดันต่ำ ( Mobile Isolated Room for Patient ) โดยความร่วมมือระหว่าง กรมแพทย์ทหารบก วิศวกรรมสถานแห่งประเทศไทย ในพระบรมราชูปถัมภ์ และบริษัท อิตาเลียนไทย จำกัด ( มหาชน ) ที่ร่วมกันออกแบบ พัฒนาและจัดสร้างขึ้น สนับสนุนโรงพยาบาลต่างๆ สำหรับแยกผู้ป่วยติดเชื้อทางเดินหายใจ ซึ่งอยู่ระหว่างเร่งการผลิตจำนวนเกือบ 200 ห้อง
พล.อ.ชัยชาญ’ ได้กล่าวว่า พล.อ.ประยุทธ์ จันทร์โอชา นรม.และรมว.กห. ได้รับทราบการดำเนินงานของทุกเหล่าทัพและชื่นชมกำลังพลทุกนาย ที่เสียสละร่วมบริจาคโลหิตเพื่อต่อชีวิตพี่น้องประชาชนที่ป่วยเจ็บในยามวิกฤตภัยปัจจุบัน พร้อมทั้งขอบคุณในความร่วมมือที่แสดงถึงความเป็นหนึ่งเดียวกันของทั้ง 3 หน่วยงาน ที่ร่วมกันพัฒนาสร้างสรรค์ห้องแยกผู้ป่วยแรงดันต่ำสนับสนุนโรงพยาบาลต่างๆ โดย นรม.และรมว.กห. ขอให้เร่งผลิตและพิจารณาความเร่งด่วนสนับสนุนให้กับโรงพยาบาลในพื้นที่ 3 จชต.ก่อน เพื่อรองรับการดูแลพี่น้องประชาชนในพื้นที่ ที่ประสบปัญหาการติดเชื้อมากขึ้น
ทั้งนี้ รมช.กห.ย้ำขอให้ทุกเหล่าทัพประสานและทำงานร่วมกันเป็นหนึ่งเดียว สนับสนุน สธ.รับมือกับการระบาดของโรคที่เกิดขึ้นทั่วประเทศเป็นวงกว้าง โดยเฉพาะการบริหารจัดการพื้นที่ซึ่งต้องการความร่วมมือ ความรับผิดชอบและความเข้าใจจากทุกคนในชุมชนอย่างมาก ตามมาตการต่างๆที่รัฐกำหนด เพื่อให้เราสามารถควบคุมและหยุดการแพร่ระบาดของโรคร้ายให้ได้ในที่สุด

ที่มา : https://www.thaigov.go.th/news/contents/details/28940
