รัฐบาลไทย-ข่าวทำเนียบรัฐบาล-ธอส. ประกาศยกดอกเบี้ย 4 เดือนให้ลูกค้าที่เข้ามาตรการที่ 5 พร้อมเพิ่มมาตรการที่ 6 ลดดอกเบี้ยให้บุคลากรทางการแพทย์และสาธารณสุขเหลือ 1% ต่อปี

วันอาทิตย์ที่ 12 เมษายน 2563
พิมพ์
ธอส. ประกาศยกดอกเบี้ย 4 เดือนให้ลูกค้าที่เข้ามาตรการที่ 5 พร้อมเพิ่มมาตรการที่ 6 ลดดอกเบี้ยให้บุคลากรทางการแพทย์และสาธารณสุขเหลือ 1% ต่อปี
ธอส.ประกาศยกระดับความช่วยเหลือเพิ่มเติมให้แก่ลูกค้าของธนาคารที่ได้รับผลกระทบจาก COVID-19 ในมาตรการที่ 5 หลังจากพักชำระเงินต้นและดอกเบี้ยเป็นระยะเวลา 4 เดือนแล้ว ธนาคารจะยกดอกเบี้ยที่พักชำระไว้ทั้ง 4 เดือนให้กับลูกค้า เมื่อสิ้นสุดระยะเวลากู้ตามสัญญา
ธนาคารอาคารสงเคราะห์ ประกาศยกระดับความช่วยเหลือเพิ่มเติมให้แก่ลูกค้าของธนาคารที่ได้รับผลกระทบจาก COVID-19 ในมาตรการที่ 5 โดยหลังจากพักชำระเงินต้นและดอกเบี้ยเป็นระยะเวลา 4 เดือนแล้ว ธนาคารจะยกดอกเบี้ยที่พักชำระไว้ทั้ง 4 เดือนให้กับลูกค้า เมื่อสิ้นสุดระยะเวลากู้ตามสัญญา สำหรับกลุ่มลูกค้าทุกวัตถุประสงค์การกู้ที่มีวงเงินกู้ทุกบัญชีรวมกัน ไม่เกิน 3 ล้านบาท และมีรายได้ต่อเดือนไม่เกิน 35,000 บาท ครอบคลุมลูกค้า 1.1 ล้านบัญชี ทั้งสถานะบัญชีปกติ และสถานะบัญชีดอกเบี้ยผิดนัด หรือสถานะกฎหมาย และเตรียมกรอบวงเงิน 10,000 ล้านบาท จัดทำมาตรการที่ 6 พักชำระเงินต้นระยะเวลา 4 เดือน พร้อมลดดอกเบี้ยเหลือ 1.00% ต่อปี สำหรับ "บุคลากรทางการแพทย์และสาธารณสุข" แจ้งความประสงค์ เข้ามาตรการผ่าน Mobile Application : GHB ALL ตั้งแต่วันที่ 13 - 30 เมษายน 2563
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) กล่าวว่า ตามที่ ธอส.ได้จัดทำ “โครงการ ธอส. ช่วยคนไทย ร่วมสร้างชาติ” ตามนโยบายของ ดร.อุตตม สาวนายน รัฐมนตรีว่าการกระทรวงการคลัง เพื่อแบ่งเบาภาระลดค่าใช้จ่ายในการผ่อนชำระเงินกู้เพื่อที่อยู่อาศัยให้กับลูกค้าของธนาคารที่ได้รับผลกระทบจากปัญหาการแพร่ระบาดของไวรัสโคโรนา 2019 (COVID-19) โดยเมื่อวันที่ 10 เมษายน 2563 ธนาคารได้ประกาศมาตรการที่ 5 พักชำระเงินต้นและดอกเบี้ยเป็นระยะเวลา 4 เดือน ไปแล้วนั้น
ล่าสุดคณะกรรมการธนาคารโดย นายปริญญา พัฒนภักดี ประธานกรรมการธนาคาร ได้มีมติเห็นชอบให้ ธอส. ยกระดับความช่วยเหลือเพิ่มเติมให้แก่ลูกค้าของธนาคารที่ได้รับผลกระทบจาก COVID-19 ในมาตรการที่ 5 จากเดิมที่กำหนดให้ลูกค้าได้รับการพักชำระเงินต้นและดอกเบี้ยเป็นระยะเวลา 4 เดือน โดยต้องทยอยผ่อนชำระดอกเบี้ยที่พักชำระไว้ 4 เดือน ให้ครบภายในระยะเวลา 24 เดือน เปลี่ยนเป็น เมื่อครบ 4 เดือนที่พักชำระหนี้ ลูกค้ายังไม่ต้องชำระดอกเบี้ยทั้ง 4 เดือนที่พักชำระไว้ โดยให้ชำระเงินงวดตามเงื่อนไขอัตราดอกเบี้ยเดิมก่อนเข้ามาตรการ และธนาคารจะยกดอกเบี้ยที่พักชำระไว้ทั้ง 4 เดือนให้ลูกค้าเมื่อสิ้นสุดระยะเวลากู้ตามสัญญา โดยยังคงเงื่อนไขหลักของมาตรการ คือ สำหรับกลุ่มลูกค้าทุกวัตถุประสงค์การกู้ที่มีวงเงินกู้ทุกบัญชีรวมกันไม่เกิน 3 ล้านบาท และมีรายได้ต่อเดือนไม่เกิน 35,000 บาท ครอบคลุมลูกค้าปัจจุบันของธนาคารในกลุ่ม    ผู้มีรายได้น้อยและปานกลางที่เข้าข่ายใช้มาตรการได้ถึง 1.1 ล้านบัญชี ทั้งสถานะบัญชีปกติ และสถานะบัญชีดอกเบี้ยผิดนัดหรือสถานะกฎหมาย และผู้ที่สนใจสามารถเข้ามาตรการผ่าน Mobile Application : GHB ALL โดยไม่ต้องเดินทางไปที่สาขาได้ตั้งแต่วันที่ 13-30 เมษายน 2563
นอกจากนี้ เพื่อเป็นการแบ่งเบาภาระค่าใช้จ่ายให้กับบุคลากรทางการแพทย์และสาธารณสุข ซึ่งถือเป็นผู้ที่มีความเสียสละและทุ่มเทในการต่อสู้กับการรักษาและป้องกันการแพร่ระบาดของไวรัส COVID-19 ธนาคาร    จึงได้เตรียมกรอบวงเงิน 10,000 ล้านบาท จัดทำมาตรการที่ 6 พักชำระเงินต้นระยะเวลา 4 เดือน พร้อมลดดอกเบี้ยเหลือ 1.00% ต่อปี สำหรับ "บุคลากรทางการแพทย์และสาธารณสุข" ครอบคลุมลูกค้าปัจจุบันของธนาคาร   ที่ประกอบอาชีพแพทย์ พยาบาล เทคนิคทางการแพทย์ รังสีวิทยา และเภสัชกร และเมื่อผ่อนชำระครบตามเงื่อนไข สามารถกลับไปใช้อัตราดอกเบี้ยตามเงื่อนไขของสัญญาเดิม โดยสามารถแจ้งความประสงค์เข้ามาตรการผ่าน Mobile Application : GHB ALL  ตั้งแต่วันที่ 13 - 30 เมษายน 2563
ทั้งนี้ ลูกค้าที่ไม่เข้าเงื่อนไขตามมาตรการใด ๆ ที่ธนาคารจัดทำ สามารถส่งข้อมูลปัญหาผลกระทบ ด้านรายได้ที่ท่านได้รับจากกรณี COVID-19 ผ่าน Mobile Application : GHB ALL โดยธนาคารจะหาแนวทางบรรเทาผลกระทบเฉพาะรายต่อไป รวมถึงผู้ที่ผ่านการตรวจสอบคุณสมบัติตามมาตรการชดเชยรายได้แก่ผู้ที่ได้รับผลกระทบจากการแพร่ระบาดของไวรัส COVID-19  หรือ มาตรการเยียวยา 5,000 บาท ของกระทรวงการคลัง ก็มีสิทธิเลือกใช้มาตรการของ ธอส.ได้เช่นกัน ดาวน์โหลด Application : GHB ALL ได้ที่ App Store หรือ Play Store สอบถามรายละเอียดหรือติดตามข้อมูลข่าวสารของธนาคารเพิ่มเติมได้ที่ศูนย์ลูกค้าสัมพันธ์ (Call Center) โทร 0-2645-9000 Facebook Fanpage ธนาคารอาคารสงเคราะห์ และ www.ghbank.co.th

ที่มา : https://www.thaigov.go.th/news/contents/details/28900
