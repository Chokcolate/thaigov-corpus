รัฐบาลไทย-ข่าวทำเนียบรัฐบาล-ดร.สาธิต รับมอบอาหารจากซีพีเอฟ ให้โรงพยาบาล [กระทรวงสาธารณสุข]

วันพฤหัสบดีที่ 9 เมษายน 2563
พิมพ์
ดร.สาธิต รับมอบอาหารจากซีพีเอฟ ให้โรงพยาบาล [กระทรวงสาธารณสุข]
รัฐมนตรีช่วยว่าการกระทรวงสาธารณสุข รับมอบอาหารในโครงการ “CPF ส่งอาหารจากใจให้โรงพยาบาล และครอบครัวแพทย์ พยาบาล” ชุดป้องกัน (PPE) และซิมฮีโร่ 2,000 ซิม จากบริษัทในเครือซีพี
รัฐมนตรีช่วยว่าการกระทรวงสาธารณสุข รับมอบอาหารในโครงการ “CPF ส่งอาหารจากใจให้โรงพยาบาล และครอบครัวแพทย์ พยาบาล” ชุดป้องกัน (PPE) และซิมฮีโร่ 2,000 ซิม จากบริษัทในเครือซีพี
วันนี้ (9 เมษายน 2563) ที่กระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข และคณะผู้บริหาร รับมอบอาหารจากนายสุภกิต เจียรวนนท์ ประธานกรรมการบริษัทเครือเจริญโภคภัณฑ์อาหาร จำกัด (มหาชน) นายประสิทธิ์ บุญดวงประเสริฐ ประธานคณะผู้บริหาร ซีพีเอฟ ในโครงการ “CPF ส่งอาหารจากใจให้โรงพยาบาล และครอบครัวแพทย์ พยาบาล” และนายสุวิทย์ กิ่งแก้ว ที่ปรึกษาอาวุโสคณะเจ้าหน้าที่บริหาร บมจ.ซีพี ออลล์ มอบน้ำดื่ม และชุดป้องกัน (PPE) จากเงินในโครงการลดใช้ถุงพลาสติกจำนวน 77 ล้านบาท และนายอาณัติ เมฆไพบูลย์วัฒนา กรรมการผู้จัดการใหญ่ (ร่วม) บมจ.ทรู คอร์ปอเรชั่น มอบซิมฮีโร่ พร้อมแพ็คเกจอินเทอร์เน็ตไม่อั้นและโทรฟรีทุกเครือข่าย ให้กับบุคลากรทางการแพทย์ที่ดูแลผู้ป่วย จำนวน 2,000 ซิม
ดร.สาธิตกล่าวว่า ได้รับมอบหมายจากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นตัวแทนรับมอบอาหารและสิ่งของจากบริษัทในเครือพีซี (บมจ.พีซีเอฟ  บมจ.พีซีออล์ และบมจ.ทรู คอร์ปอเรชั่น) ขอขอบคุณในน้ำใจและความห่วงใยที่มีต่อบุคลากรทางการแพทย์ที่ปฏิบัติหน้าที่ดูแลผู้ป่วยในสถานการณ์การแพร่ระบาดโรคโควิด-19 ซึ่งเป็นการจัดส่งให้ผู้ป่วยและบุคลากรการแพทย์ถึงโรงพยาบาลโดยตรง เพิ่มความสะดวกสบาย ไม่ต้องเดินทางออกไปซื้ออาหาร ลดโอกาสสัมผัสกับคนภายนอก และบริษัทพีซีเอฟ ได้สนับสนุนอาหารส่งถึงบ้าน ให้ครอบครัวของแพทย์และพยาบาลที่ดูแลรักษาผู้ป่วยโควิด-19 ซึ่งอาจไม่มีเวลากลับไปดูแลครอบครัว ในโครงการ “CPF ส่งอาหารจากใจให้โรงพยาบาล และครอบครัวแพทย์ พยาบาล” โดยแพทย์และพยาบาลสามารถลงทะเบียนได้ที่ไลน์ซีพี เฟรชมาร์ท http://bit.ly/2PFFcyB หรือสายด่วนฮอตไลน์ โทร. 1788
นอกจากนี้ ขอขอบคุณบริษัท สยามโคเคน (SIAM KOKEN LTD.,THAILAND) ที่เพิ่มกำลังการผลิตหน้ากาก N 95 ให้เดือนละประมาณ 300,000 ชิ้น และขอบคุณทุกภาคส่วนที่ให้การสนับสนุนทั้งเวชภัณฑ์ทางการแพทย์ อาหาร เงิน และสิ่งของจำเป็นต่าง ๆ ซึ่งเป็นการแสดงความมีน้ำใจ และความสามัคคีของคนไทยที่จะร่วมกันฝ่าฟันวิกฤตนี้ไปด้วยกัน

ที่มา : https://www.thaigov.go.th/news/contents/details/28711
