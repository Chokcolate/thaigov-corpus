รัฐบาลไทย-ข่าวทำเนียบรัฐบาล-ก.อุตสาหกรรมฯ ตรวจรับหน้ากากผ้าล็อตแรก พร้อมส่งถึงมือประชาชน กลางเดือนเมษายนนี้

วันศุกร์ที่ 10 เมษายน 2563
พิมพ์
ก.อุตสาหกรรมฯ ตรวจรับหน้ากากผ้าล็อตแรก พร้อมส่งถึงมือประชาชน กลางเดือนเมษายนนี้
ก.อุตสาหกรรมฯ ตรวจรับหน้ากากผ้าล็อตแรก พร้อมส่งถึงมือประชาชน กลางเดือนเมษายนนี้
วันที่ 9 เมษายน นายนิรันดร์ ยิ่งมหิศรานนท์ รองอธิบดีกรมอุตสาหกรรมพื้นฐานและการเหมืองแร่ รักษาการผู้ตรวจราชการกระทรวงอุตสาหกรรม ในฐานะประธานคณะกรรมการตรวจรับพัสดุ โครงการผลิตหน้ากากผ้า เพื่อลดปัญหาการขาดแคลนหน้ากากอนามัย และป้องกันการระบาดของโรคติดเชื้อไวรัสโคโรนา 2019 (COVID19) แก่ประชาชน นำคณะกรรมการตรวจรับฯลงพื้นที่ ณ จุดส่งสินค้า บริษัทไปรษณีย์ไทย จำกัด ถนนแจ้งวัฒนะ เพื่อตรวจสอบหน้ากากผ้าล็อตแรกจากผู้ผลิต โดยคณะกรรมการฯ ได้ทำการนับจำนวน พร้อมตรวจสอบรูปแบบ มาตรฐานผ้าและการตัดเย็บ พร้อมส่งตัวอย่างหน้ากากผ้าให้สถาบันพัฒนาอุตสาหกรรมสิ่งทอตรวจสอบคุณภาพก่อน เพื่อให้มั่นใจว่า หน้ากากผ้าที่จะแจกจ่ายให้ประชาชนได้มาตรฐานตามที่กระทรวงอุตสาหกรรมกำหนด ทั้งนี้ กระทรวงอุตสาหกรรม ยืนยันว่า บริษัท ไปรษณีย์ไทย จำกัด จะดำเนินการทะยอยจัดส่งหน้ากากผ้าให้กับประชาชนประมาณกลางเดือนเมษายน 2563

ที่มา : https://www.thaigov.go.th/news/contents/details/28807
