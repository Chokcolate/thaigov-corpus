รัฐบาลไทย-ข่าวทำเนียบรัฐบาล-“พาณิชย์” เผยล่าสุดจับร้านขายยาจำหน่ายเจลล้างมือแอลกอฮอล์ ไม่ปิดป้ายแสดงราคา และหน้ากากอนามัยแพงเกินจริง เพิ่มอีก 3 ราย ยอดรวมทั่วประเทศ 309 ราย [กระทรวงพาณิชย์]

วันจันทร์ที่ 13 เมษายน 2563
“พาณิชย์” เผยล่าสุดจับร้านขายยาจำหน่ายเจลล้างมือแอลกอฮอล์ ไม่ปิดป้ายแสดงราคา และหน้ากากอนามัยแพงเกินจริง เพิ่มอีก 3 ราย ยอดรวมทั่วประเทศ 309 ราย [กระทรวงพาณิชย์]
นายสุพพัต อ่องแสงคุณ โฆษกกระทรวงพาณิชย์และศูนย์ปฏิบัติการด้านการควบคุมสินค้า (ศปส) ฝ่ายสร้างการรับรู้และประชาสัมพันธ์ เปิดเผยถึงผลการปฏิบัติการกรณีสินค้าอุปโภคบริโภคและเวชภัณฑ์ของกระทรวงพาณิชย์ว่า ณ วันที่ 12 เม.ย. 2563
ที่ผ่านมากระทรวงพาณิชย์ ได้ร่วมกับหน่วยงานที่เกี่ยวข้อง ดำเนินการจับกุมผู้กระทำความผิดตาม พ.ร.บ. ว่าด้วยราคาสินค้าและบริการ พ.ศ. 2542 โดยสามารถจับกุมผู้กระทำความผิดกรณีหน้ากากอนามัย เจลล้างมือ และแอลกอฮอล์  ในกรุงเทพฯ เพิ่ม 3 ราย พบร้านขายยา จำหน่ายเจลล้างมือแอลกอฮอล์ ขนาด 450 มล. และขนาด 300 มล. โดยไม่มีการปิดป้ายแสดงราคาขาย จำนวน 2 ราย แจ้งข้อหากระทำความผิดไม่ปิดป้ายแสดงราคาขาย ตามมาตรา 28  ส่วนอีก 1 ราย พบจำหน่ายหน้ากากอนามัยบรรจุซองใส จำนวน 2 ชิ้น จำหน่ายในราคาซองละ 40 บาท (เฉลี่ยชิ้นละ 20 บาท) กระทำความผิดข้อหาจำหน่ายหน้ากากอนามัยสูงเกินราคาควบคุมและแพงเกินสมควร ตามมาตรา 25 (1) และมาตรา 29
ส่วนในต่างจังหวัดไม่มีการจับกุมผู้กระทำความผิดเพิ่ม โดยสถิติการจับกุมผู้กระทำความผิดกรณีหน้ากากอนามัย เจลล้างมือ และแอลกอฮอล์ มียอดรวมเพิ่มขึ้นเป็น 309 ราย แยกเป็นกรุงเทพฯ 154 ราย และต่างจังหวัด 155 ราย สำหรับสถานการณ์ไข่ไก่โดยรวมความต้องการซื้อไข่ไก่ของประชาชนมีปริมาณลดลงจนเริ่มเข้า สู่ภาวะปกติ จึงไม่พบการกระทำความผิดเพิ่ม
ทั้งนี้ โทษที่ผู้กระทำความผิดตามพ.ร.บ.ว่าด้วยราคาสินค้าและบริการ พ.ศ.2542 ข้อหาขายเกินราคาควบคุม มาตรา 25 (1) มีโทษจำคุกไม่เกิน 5 ปี ปรับไม่เกิน 1 แสนบาท หรือทั้งจำทั้งปรับ ข้อหาไม่แจ้งต้นทุนราคาซื้อ ราคาจำหน่าย ปริมาณการผลิต ปริมาณคงเหลือ ตามมาตรา 25 (5) มีโทษจำคุกไม่เกิน 1 ปี หรือ ปรับไม่เกิน 20,000 บาท หรือทั้งจำทั้งปรับ และปรับไม่เกินวันละ 2,000 บาท ตลอดเวลาที่ฝ่าฝืนหรือจนกว่าจะแจ้ง  มาตรา 26 ข้อหาเป็นผู้ผลิตไม่แจ้งชื่อ ราคาซื้อ ราคาจำหน่าย  มาตรา 28 ข้อหาไม่ปิดป้าย แสดงราคาขาย มีอัตราโทษปรับไม่เกิน 1 หมื่นบาท และมาตรา 29 ข้อหาขายแพงเกินสมควรมีอัตราโทษจำคุกไม่เกิน 7 ปี ปรับไม่เกิน 1.4 แสนบาท หรือทั้งจำทั้งปรับ
นายสุพพัตกล่าวเพิ่มเติมว่า กระทรวงพาณิชย์จะเฝ้าติดตามตรวจสอบ จับกุมและบังคับใช้กฎหมายอย่างเข้มงวดและจริงจัง  ย้ำพบการกระทำความผิดจับทันที จับทุกวันไม่มีเว้นวันหยุด เตือนประชาชนอย่ากักตุนสินค้า หรือค้ากำไรเกินควร ไม่ว่าจะเป็นสินค้าหน้ากากอนามัย เจลล้างมือและแอลกอฮอล์ รวมถึงสินค้าอื่น ๆ ที่มีความจำเป็นในสถานการณ์การแพร่ระบาดของเชื้อไวรัสโควิด - 19 หากพบมีการที่กระทำความผิดตาม พ.ร.บ. ว่าด้วยราคาสินค้าและบริการก็จะถูกดำเนินคดีทันที  “ผู้บริโภคพบเห็นการกักตุนหรือค้ากำไรเกินควร สามารถร้องเรียนได้ทันทีที่สายด่วนกรมการค้าภายใน 1569 และ ในต่างจังหวัดร้องเรียนได้ที่สำนักงานพาณิชย์จังหวัด หรือศูนย์ดำรงธรรมจังหวัด” นายสุพพัตกล่าว

ที่มา : https://www.thaigov.go.th/news/contents/details/28969
