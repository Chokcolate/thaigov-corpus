รัฐบาลไทย-ข่าวทำเนียบรัฐบาล-วธ. จัดทำบัตรอวยพรออนไลน์ส่งความรัก ความห่วงใย สงกรานต์ ๒๕๖๓ เน้น ๔ รูปแบบ เด็ก-เยาวชน-วัยทำงาน-ผู้ใหญ่ ห่างไกลไวรัสโควิด-19 [กระทรวงวัฒนธรรม]

วันจันทร์ที่ 13 เมษายน 2563
พิมพ์
วธ. จัดทำบัตรอวยพรออนไลน์ส่งความรัก ความห่วงใย สงกรานต์ ๒๕๖๓ เน้น ๔ รูปแบบ เด็ก-เยาวชน-วัยทำงาน-ผู้ใหญ่ ห่างไกลไวรัสโควิด-19 [กระทรวงวัฒนธรรม]
วธ. จัดทำบัตรอวยพรออนไลน์ส่งความรัก ความห่วงใย สงกรานต์ ๒๕๖๓ เน้น ๔ รูปแบบ เด็ก-เยาวชน-วัยทำงาน-ผู้ใหญ่ ห่างไกลไวรัสโควิด-19
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา ๒๐๑๙ (COVID-19) รัฐบาลมีนโยบายให้ประชาชนงดการเดินทาง เว้นระยะห่างทางสังคม (Social Distancing) และรณรงค์ให้ประชาชน “อยู่บ้าน หยุดเชื้อ เพื่อชาติ” เพื่อป้องกันการแพร่ระบาดของโรคติดเชื้อไวรัสโคโรนา ๒๐๑๙ (COVID-19) รวมทั้งกระทรวงวัฒนธรรม (วธ.) ได้ออกประกาศแนวทางการปฏิบัติเกี่ยวกับเทศกาลประเพณีสงกรานต์ โดยงดเว้นการเดินทางกลับภูมิลำเนา และแสดงความกตัญญู และขอพรต่อพ่อแม่ และญาติผู้ใหญ่ที่อยู่ห่างไกลกัน ผ่านช่องทางโทรศัพท์หรือสื่อออนไลน์ เพื่อลดการแพร่ระบาดของโรคติดเชื้อไวรัสโคโรนา ๒๐๑๙ (COVID-19)
นายอิทธิพล กล่าวว่า ดังนั้น เพื่อเป็นการสืบสานวัฒนธรรมเทศกาลประเพณีสงกรานต์ที่มีมาอย่างยาวนานให้คงอยู่ รวมทั้งเพื่อเชื่อมความรัก ความผูกพันระหว่างครอบครัว และญาติผู้ใหญ่ที่อยู่ห่างไกลให้กระชับแน่นแฟ้น อบอุ่น เหมือนเช่นเดิมที่เคยปฏิบัติมาในช่วงเทศกาลประเพณีสงกรานต์ กระทรวงวัฒนธรรมจึงจัดทำบัตรอวยพรสงกรานต์ออนไลน์ หรือ E-card เพื่ออำนวยความสะดวกให้กับประชาชนในการส่งความสุข ความห่วงใย ให้ห่างไกลโรคติดเชื้อไวรัสโคโรนา ๒๐๑๙ (COVID-19) โดยจัดทำ ๔ รูปแบบ ประกอบด้วย ๑.บัตรอวยพรออนไลน์สำหรับเด็ก จัดทำรูปแบบภายใต้แนวคิด การ์ตูน ๓ มิติ รูปยักษ์ สอดแทรกแนวคิดตามสถานการณ์ปัจจุบัน คือ อยู่บ้าน สวมหน้ากากอนามัย และใช้เจลแอลกอฮอล์ ๒.บัตรอวยพรออนไลน์สำหรับเยาวชน จัดทำรูปแบบภายใต้แนวคิด อยู่บ้านศึกษาหาความรู้ทางออนไลน์ และใช้เวลาว่างในการเล่นดนตรี เพื่อความผ่อนคลาย และยังสอดแทรกแนวคิดตามสถานการณ์ปัจจุบัน คือ สวมหน้ากากอนามัย และใช้เจลแอลกอฮอล์ ในการทำความสะอาดสิ่งของเครื่องใช้ ๓.บัตรอวยพรออนไลน์สำหรับวัยทำงาน จัดทำรูปแบบภายใต้แนวคิด เน้นการใช้ชีวิตอยู่บ้าน ทำงานที่บ้าน หรือ Work from home ใช้ความคิดสร้างสรรค์งานในมุมที่ชอบ และผ่อนคลายในวันสงกรานต์ หรือทำกิจกรรมวันหยุดด้วยการทำความสะอาดบ้าน ปลูกต้นไม้ และส่งความรักความห่วงใยผ่านโทรศัพท์และช่องทางออนไลน์ และ๔.บัตรอวยพรออนไลน์สำหรับผู้ใหญ่หรือผู้ที่เคารพนับถือ จัดทำรูปแบบภายใต้แนวคิด การสรงน้ำพระพุทธรูปและไหว้ขอพรพ่อ แม่ และญาติผู้ใหญ่
ทั้งนี้ ประชาชนสามารถส่งความรัก ความห่วงใย และขอพรญาติผู้ใหญ่ที่อยู่ห่างไกลในช่วงเทศกาลประเพณีสงกรานต์ ผ่านบัตรอวยพรออนไลน์ของกระทรวงวัฒนธรรม ได้ที่ https://ecard.m-culture.go.th หรือ QR code สอบถามสายด่วนวัฒนธรรม ๑๗๖๕

ที่มา : https://www.thaigov.go.th/news/contents/details/28967
