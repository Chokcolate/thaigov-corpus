พลเอก ประยุทธ์ จันทร์โอชา นายกรัฐมนตรี กล่าวในรายการคืนความสุขให้คนในชาติ ออกอากาศทางโทรทัศน์รวมการเฉพาะกิจแห่งประเทศไทย วันศุกร์ที่ 16 กันยายน 2559 เวลา 20.15 น.

สวัสดีครับ พ่อแม่พี่น้องชาวไทยที่รักทุกท่าน

ขอแสดงความยินดีกับทีมนักกีฬาของไทย รวมถึงทีมงานทุกคน ในการแข่งขันกีฬา “พาราลิมปิกเกมส์ 2016” ณ เมืองริโอ เดอจาเนโร ประเทศบราซิล ที่ล่าสุดประสบความสำเร็จ 4 เหรียญทอง 3 เหรียญเงิน และ 3 เหรียญทองแดง ซึ่งนับว่าเกินความคาดหมาย ที่ตั้งเป้าไว้อย่างน้อย 4 เหรียญทอง ประเทศไทยได้ส่งตัวแทนนักกีฬาเข้าร่วมการแข่งขันผู้พิการครั้งนี้ จำนวนทั้งสิ้น 46 คน เข้าร่วมการแข่งขัน 10 ชนิดกีฬา จากทั้งหมด 23 ชนิดกีฬา

ผมเคยจำได้ว่า ในการได้พบปะพูดคุยกับคณะนักกีฬาคนพิการทีมชาติไทย เมื่อ 19 สิงหาคม ที่ผ่านมานั้น ผมทราบว่าแต่ละคนได้ฝึกซ้อมและเตรียมความพร้อมกันอย่างเต็มกำลังความสามารถ ต่างมุ่งมั่นที่จะนำ “ชัยชนะ” และความสุขกลับมาฝาก เป็นของขวัญให้กับคนไทยทุกคน แม้ไม่ใช่เรื่องง่าย แต่ก็ไม่ใช่เรื่องยากเกินความตั้งใจ

ผมขอเป็นกำลังใจให้กับนักกีฬาทุกคนที่กำลังอยู่ในระหว่างการแข่งขัน ครั้งนี้อาจจะเป็นเพียงจุดเริ่มต้นสำหรับบางคน ขอให้สั่งสมประสบการณ์ให้เข้มแข็ง เพื่อความสำเร็จในวันข้างหน้า เช่นเดียวกับการเดินหน้าประเทศ แม้จะผ่านร้อน ผ่านหนาว ผ่านความยากลำบาก แต่ก็จะบรรลุเป้าหมายในที่สุด หากได้รับการพัฒนา อย่างมีระเบียบแบบแผน มียุทธศาสตร์และผมหวังว่านักกีฬารุ่นพี่–รุ่นน้อง จะมีการแลกเปลี่ยนถ่ายทอดประสบการณ์ เช่นเดียวกับกลไก “ประชารัฐ” ที่รัฐบาล พยายามจะสร้างความเชื่อมโยง “ห่วงโซ่คุณค่า” ทางเศรษฐกิจของประเทศ ให้เกื้อกูลซึ่งกันและกัน

ช่วง 2 ปีที่ผ่านมานั้น รัฐบาลให้การดูแลคนพิการเป็นไปในทางที่ “ดีขึ้น” ในหลาย ๆ ด้านโดยเฉพาะสิทธิคนพิการ เพื่อให้มีส่วนร่วมในสังคมเพิ่มมากขึ้น สามารถดำรงชีวิตประจำวันในสังคมได้ อย่างเท่าเทียมและมีความสุขเป็นบุคลากรที่มีความเข้มแข็ง เพื่อเป็นกำลังส่วนหนึ่งในการช่วยพัฒนาประเทศให้ดียิ่งขึ้นต่อไป

การบูรณาการหน่วยงานร่วมพัฒนาพื้นที่ ส.ป.ก. ที่ยึดคืนจากการครอบครองโดย มิชอบด้วยกฎหมาย เพื่อจัดสรรให้เกษตรกรได้มีที่ดินทำกินผลการปฏิบัติภายใต้คำสั่ง คสช. ตลอด 2 เดือนที่ผ่านมานั้น รัฐบาลโดยกระทรวงเกษตรและสหกรณ์ฯ ดำเนินการยึดคืนที่ดิน ส.ป.ก. ที่ครอบครองโดยมิชอบด้วยกฎหมาย เพื่อมาทำการปรับปรุง พัฒนาที่ดิน ก่อนที่จะจัดสรรที่ดินให้เกษตรกรต่อไป

ปัจจุบันอยู่ระหว่างการยึดและรื้อถอน โดยสามารถยึดคืนได้ทันที 28 แปลง เนื้อที่ เกือบ 28,000 ไร่ ใน 6 จังหวัด โดยไม่มีผู้คัดค้าน สำหรับการปรับปรุงพัฒนาที่ดินนั้น เราจะต้องดำเนินการแบบ “บูรณาการ” หลายหน่วยงาน ดังนี้ (1) กรมพัฒนาที่ดิน ปรับปรุงดินให้เหมาะสมมากขึ้นกับการเกษตรกรรม (2) กรมชลประทาน พัฒนาแหล่งน้ำ ฝายทดน้ำ ระบบกระจายน้ำ (3) กรมปศุสัตว์ ส่งเสริมการเลี้ยงแพะ ซึ่งมีความต้องการของตลาด ทั้งในประเทศและการส่งออก ปีละมากกว่า 2 แสนตัว (4) กรมส่งเสริมการเกษตร ส่งเสริมการทำเกษตรผสมผสาน เป็นรายได้เสริม ระหว่างรอผลผลิตและการเกษตร (5) กรมส่งเสริมสหกรณ์ ส่งเสริมการจัดตั้งสหกรณ์ (6) คณะกรรมการนโยบายที่ดินแห่งชาติ (คทช.) ดูแลและสนับสนุนเพิ่มเติม ให้การดำเนินงานสมบูรณ์ที่สุด (7) กระทรวงเกษตรและสหกรณ์ ส่งเสริมให้ความรู้การทำปศุสัตว์ แนะนำการบริหารจัดการ การตลาด พัฒนาสู่ “การเกษตรแปลงใหญ่” อีกต่อไป สำหรับพื้นที่มีจุดเด่น อยู่ใกล้ถนน ใกล้แหล่งท่องเที่ยว ก็อาจจะสามารถพัฒนาเป็นแหล่งท่องเที่ยวการเกษตรได้ ที่จะทำให้เกษตรกรมีรายได้เพิ่มขึ้น โดยมีหน่วยงานภาคการท่องเที่ยวเข้ามาดูแลเพิ่มเติมอีกด้วย

ทั้งนี้ ตามแผนงานของ ส.ป.ก. จะดำเนินการให้แล้วเสร็จทั้งหมด ภายในต้นปี 2560 การดำเนินงานในระยะต่อไป ช่วงที่เหลือของปี 2559 จะดำเนินการยึดคืนพื้นที่เพื่อการพัฒนาตามแนวทางเบื้องต้นอีก จำนวน 2 แปลง เนื้อที่ 2,188 ไร่ ใน จังหวัดสุราษฏร์ธานี และ จังหวัดนครราชสีมา ระยะสุดท้าย ห้วงปี 2560 ตาม Road mapจะแบ่งการดำเนินการยึดคืนที่ดิน ส.ป.ก. ที่ครอบครองโดยมิชอบด้วยกฎหมาย อีก 28 แปลง เนื้อที่ประมาณ 28,000 ไร่

นอกจากนั้น ยังได้มีแนวทางในการพัฒนาพื้นที่ ซึ่งกระทรวงเกษตรและสหกรณ์ จะบูรณาการทุกหน่วยงาน จะใช้ Agri-Map ช่วยในการพิจารณาความเหมาะสมของพื้นที่ และใช้รูปแบบ “สหกรณ์” เข้ามาดูแลพื้นที่ โดยเราได้จัดการทำโมเดลการแบ่งสรรพื้นที่ ออกไปตามการใช้งาน เป็น 4 ส่วน คือ (1) พื้นที่อยู่อาศัย (2) พื้นที่ทำกิน (3) พื้นที่ส่วนรวม เช่น สำนักงานสหกรณ์ แปลงรวม ตลาดเกษตรกร เป็นต้น และ (4) พื้นที่ป่า (ถ้ามี) ก็ต้องช่วยกันดูแลป่า ปลูกป่า เพิ่มเติม

นโยบายนี้ นอกจากจะเป็นการบังคับใช้กฎหมายอย่างเคร่งครัด การอนุรักษ์ทรัพยากรธรรมชาติเพื่อลูกหลาน และการใช้ทรัพยากรของชาติที่มีอยู่อย่างจำกัด อย่างมีประสิทธิภาพ และมีระเบียบแบบแผน ยังเป็นมาตรการดูแลเกษตรกรผู้มีรายได้น้อย ขาดปัจจัยการผลิต โดยเฉพาะ “ที่ดิน” ทั้งที่ดินทำกินและที่อยู่อาศัย ช่วยลดความเหลื่อมล้ำในระดับฐานราก ซึ่งเป็น “รากแก้ว” ของประเทศ และปลูกฝังการแบบบูรณาการของหน่วยงานราชการ การทำงานร่วมกันของชุมชน ในรูปแบบสหกรณ์ และกลไก “ประชารัฐ” ซึ่งจะเป็นพื้นฐานการสร้างความเข้มแข็ง ความสามัคคี ให้กับชุมชนอีกด้วย

สัปดาห์หน้าระหว่างวันที่ 18 – 25 ก.ย. 2559 ผมจะเดินทางเข้าร่วมการประชุมสมัชชาสหประชาชาติ สมัยวิสามัญ ครั้งที่ 71 ณ นครนิวยอร์ก สหรัฐอเมริกา มีหลายการประชุม ที่มีความสำคัญต่อบทบาทของไทย ในเวทีโลก อาทิ เช่น

1. การประชุมสุดยอดผู้นำด้านผู้ลี้ภัย ซึ่งเป็นเวทีที่เราจะได้แลกเปลี่ยนประสบการณ์ กว่า 40 ปี กับผู้นำ 34 ประเทศ ที่ได้รับเชิญ เกี่ยวกับการบริหารจัดการและการรับมือกับการเคลื่อนย้ายถิ่นฐานที่ไม่ปกติ ในฐานะที่ประเทศไทยเป็นประเทศ “กลางทาง” ที่ผ่านมาเราได้ดำเนินการตามหลักมนุษยชนสากล มาโดยตลอด และเป็นโอกาสอันดีที่จะขอความร่วมมือ ทั้งจากประเทศ “ต้นทาง” และ “ปลายทาง” ในการแสดงความรับผิดชอบร่วมกัน เพื่อที่จะแก้ปัญหาดังกล่าว ใน 3 ประเด็นหลัก คือ (1) เงินทุนช่วยเหลือผู้ลี้ภัย (2) การตั้งถิ่นฐานใหม่ของผู้ลี้ภัย ในประเทศ “ปลายทาง” และ (3) การส่งเสริมการศึกษาและการทำงานอย่างถูกกฎหมาย ในประเทศ “กลางทาง”เรื่องต่อไปใน

2. การประชุมระดับสูง เรื่องการดื้อยาต้านจุลชีพ ในฐานะที่ประเทศไทยเป็นผู้ประสานท่าทีกลุ่มประเทศ G77 ซึ่งที่ผ่านมาได้แสดงบทบาทนำ ในการแก้ไขปัญหา ได้มีการผลักดันประเด็นนี้ ให้มีการพูดคุยในเวที ASEAN ได้สำเร็จ ทั้งนี้ เพื่อการพัฒนาด้านสาธารณสุขของประชาชนอาเซียน อย่างเป็นรูปธรรม อาทิ เช่น การรณรงค์ลดการใช้ยาปฏิชีวนะในประเทศ และสนับสนุนการใช้ยา อย่างสมเหตุสมผล เรื่องต่อไป

3. การประชุมสมัชชาสหประชาชาติ สมัยวิสามัญ ครั้งที่ 71 ซึ่งในเวทีนี้ เป็นอีกเวทีระดับโลก ที่ให้ความสำคัญ ความสนใจเกี่ยวกับ “การพัฒนาที่ยั่งยืน” มีผู้นำประมุขประเทศเข้าร่วมการประชุม กว่า 190 คน ในการนี้ เป็นโอกาสของผม ในฐานะผู้นำประเทศ ก็จะน้อมนำ “หลักปรัชญาของเศรษฐกิจพอเพียง” ของพระบาทสมเด็จพระเจ้าอยู่หัวฯ ให้เป็นทางเลือกหนึ่งของการพัฒนาที่ยั่งยืน ร่วมกันของมนุษยชาติ ที่ผ่านมาในการประชุมกลุ่มประเทศ G77 ซึ่งได้มีเกือบ 20 ประเทศแล้ว ที่แสดงความสนใจอย่างเปิดเผย ที่จะขอแลกเปลี่ยนประสบการณ์ และองค์ความรู้ ในหลักการปรัชญาของเศรษฐกิจพอเพียง โดยขอเข้ามาศึกษาแนวทางการดำเนินงานใน “ศูนย์ศึกษาการพัฒนาอันเนื่องมาจากพระราชดำริ” ทั้ง 6 แห่ง

4. การประชุมต่อไป คือการประชุมระดับรัฐมนตรีกลุ่มประเทศ G77 ซึ่งไทยในฐานะประธานกลุ่ม ได้เสนอให้มีวาระการอภิปรายในหัวข้อ “ปรัชญาเศรษฐกิจพอเพียง เพื่อการบรรลุเป้าหมายการพัฒนาที่ยั่งยืน” ที่สอดคล้องกับเป้าหมายการพัฒนา SDG 2030 ขององค์การสหประชาชาติ (UN) ครั้งนี้ นอกจากการแลกเปลี่ยนความคิดเห็นแล้ว ยังจะพูดคุยถึงการทดลองปฏิบัติจริง เพื่อนำไปสู่ผลการดำเนินการที่เป็นรูปธรรมมากขึ้น

สำหรับผลการประชุม ผมจะได้นำมาเล่าให้พี่น้องประชาชน และทุกภาคส่วนได้รับทราบ รับรู้ และทำความเข้าใจให้เกิดความร่วมมือ ภายหลังจากการปฏิบัติภารกิจเสร็จสิ้นเรียบร้อย แล้วนะครับ ครั้งนี้เพื่อไทยเราจะได้ปรับตัวให้ทันการเปลี่ยนแปลงของโลก

ที่สำคัญคือ ผมอยากให้พี่น้องประชาชน ได้ให้ความสำคัญกับการศึกษาหาความรู้ โดยเฉพาะการอ่านหนังสือ เพื่อที่จะพัฒนาตัวเองทุกวัน หรือการเรียนใน กศน. (การศึกษานอกระบบและการศึกษาตามอัธยาศัย) อีกทั้งการพัฒนาการใช้ภาษาอังกฤษ ซึ่งเอกสาร หนังสือ แหล่งความรู้ ที่เป็นสากล ส่วนใหญ่บันทึกเป็นภาษาอังกฤษ ซึ่งเป็นภาษาสากลอยู่แล้ว ประชาชนของเรา จะได้มีความทันสมัย ก้าวทันการเปลี่ยนแปลงของโลกด้วย

สุดท้ายนี้ จากการแถลงผลการดำเนินงานของรัฐบาล ครบรอบ 2 ปี พี่น้องประชาชนได้รับรู้ รับทราบแล้วว่า ตลอดระยะเวลาในการบริหารราชการ “848 วัน” (ตั้งแต่ 22 พฤษภาคม 2557 – 16 กันยายน 2559) ที่ผ่านมานั้น รัฐบาลและ คสช. ให้ความสำคัญอย่างมาก ในการวางรากฐานการพัฒนาประเทศที่ยั่งยืน เพื่อให้สอดคล้องกับแนวทางการพัฒนาที่ยั่งยืน (SDG 2030) ขององค์การสหประชาชาติ (UN) ได้กำหนดให้มี “ยุทธศาสตร์ชาติ 20 ปี” เพื่อเป็น “เข็มทิศนำทาง” ให้ประเทศสู่ความสำเร็จ สู่ความ “มั่นคง มั่งคั่ง อย่างยั่งยืน” ทั้งนี้ก็เพื่อลูกหลานไทย

ในการนี้ เนื่องใน “วันเยาวชนแห่งชาติ” ซึ่งตรงกับวันที่ 20 กันยายนของทุกปี ได้กำหนดคำขวัญในวันสำคัญนี้ว่า “ร่วมแรงแข็งขัน ช่วยกันพัฒนา ใฝ่หาสันติ” (Participation, Development and Peace) ตามคำขวัญปีเยาวชนสากล ผมหวังให้เยาวชนไทย ได้ตระหนักเรียนรู้ถึงความสำคัญของตนเองเพื่อที่จะเป็นพลังสำคัญ ในการพัฒนาประเทศชาติในอนาคต และจะสามารถช่วยสร้างเสริมกิจกรรมที่สร้างสรรค์ เป็นประโยชน์ต่อสังคม และต่อโลกอย่างมีความรับผิดชอบ ให้สมกับที่รัฐบาลได้ทุ่มเท ในทุกมิติ ทุกด้าน เพื่อให้เกิดการพัฒนา “ทรัพยากรมนุษย์” ของประเทศ โดยเฉพาะเยาวชนในวันนี้ จะเป็นผู้นำพาประเทศสู่จุดหมายของเรา ในวันข้างหน้า ขอบคุณครับ สวัสดีครับ
