พลเอก ประยุทธ์ จันทร์โอชา นายกรัฐมนตรี กล่าวในรายการ “คืนความสุขให้คนในชาติ” ออกอากาศ ทางโทรทัศน์รวมการเฉพาะกิจแห่งประเทศไทย วันศุกร์ที่ 17 มิถุนายน 2559 เวลา 20.15 น.

สวัสดีครับ พ่อแม่พี่น้องชาวไทยที่รักทุกท่าน

เพื่อเป็นการเฉลิมพระเกียรติเนื่องในโอกาสมหามงคลในปี 2559 ที่พระบาทสมเด็จพระเจ้าอยู่หัวฯ เสด็จเถลิงถวัลยราชสมบัติครบ 70 ปี และเฉลิมพระเกียรติสมเด็จพระนางเจ้าฯ พระบรมราชินีนาถ เนื่องในโอกาสมหามงคลเฉลิมพระชนมพรรษา 7 รอบ ใน 12 สิงหาคม 2559 ที่กำลังจะมาถึง

รัฐบาลโดยกระทรวงเกษตรและสหกรณ์ ร่วมมือกับหน่วยเกี่ยวข้อง จัดโครงการบูรณาการตามแนวทางประชารัฐ ร่วมใจปลูกป่า เสริมความชุ่มชื้นเพิ่มผืนป่า และสร้างแหล่งต้นน้ำ– แหล่งน้ำต้นทุน ภายใต้แนวคิด “9 สัปดาห์สู่วันมหามงคล” โดยการโปรยเมล็ดพันธุ์พืช 10 ชนิด ทางอากาศ ได้แก่  มะค่าโมง ไผ่รวก ไผ่ซางนวล ไผ่ป่า สาธร แสมสาร สีเสียดแก่น อินทนิลน้ำ มะค่าแต้ และขี้เหล็กบ้าน  ควบคู่ไปกับการปฏิบัติการฝนหลวงในแต่ละวัน  ในผืนป่าทั่วประเทศ โดยเฉพาะในพื้นที่เข้าถึงยาก ได้แก่ พื้นที่ลุ่มน้ำป่าสัก อุทยานแห่งชาติเขาค้อ และอุทยานแห่งชาติน้ำหนาว  ระยะเวลาดำเนินการเริ่มตั้งแต่ 12 มิถุนายน – 30 กันยายน 2559นอกจากจะเป็นการปลูกป่าต้นน้ำแล้ว ยังสร้างแหล่งอาหารให้กับสัตว์ป่าด้วย ซึ่งผมก็ได้เน้นย้ำในทุกเวทีการประชุม คือ การน้อมนำแนวทางพระราชดำริของล้นเกล้าฯ ทั้ง 2 พระองค์ของปวงชนชาวไทย

โดยเฉพาะในเรื่อง ป่า น้ำ ดิน  เกษตรกรรม และการพัฒนาคุณภาพชีวิตและทรัพยากรมนุษย์ที่ยั่งยืน  เช่น แก้มลิง ขนมครก ฝายชะลอน้ำ ป่าชุมชน เกษตรทฤษฎีใหม่ ไร่นาสวนผสม  โดยนำองค์ความรู้ต่างๆ เหล่านี้มาประยุกต์ ต่อยอด ขยายผลความสำเร็จ เพื่อจะผลักดักในโครงการต่างๆ ของภาครัฐ ให้เกิดการบูรณาการทุกกระทรวงร่วมกันนะครับ ทั้งนี้ได้นำเทคโนโลยีสมัยใหม่ ทั้งเทคโนโลยีสารสนเทศ  ดาวเทียม  แอปพลิเคชั่นบนมือถือ มาประยุกต์ใช้ อาทิเช่น การทำฐานข้อมูลกลาง  การจดทะเบียนเกษตรกร ศูนย์กลางแอปพลิเคชั่นภาครัฐ   การโซนนิ่ง  เกษตรแปลงใหญ่ ฝายประชารัฐ เป็นต้น  ทั้งนี้ต้องเชื่อมโยงองค์ความรู้ ส่งให้ถึงมือประชาชน โดยเฉพาะเกษตรกร อาชีพอิสระ ผู้มีรายได้น้อย ผ่าน

(1) ศูนย์เรียนรู้ปรัชญาเศรษฐกิจพอเพียงและเกษตรทฤษฎีใหม่ประจำตำบล 7,424 แห่ง ทั่วประเทศ ของกองอำนวยการรักษาความมั่นคงภายในราชอาณาจักร (กอ.รมน.) ร่วมกับศูนย์การศึกษานอกโรงเรียน (กศน.) กระทรวงศึกษาธิการ ร่วมกับกระทรวงมหาดไทย และกระทรวงเกษตรด้วย

(2) ศูนย์เรียนรู้การเพิ่มประสิทธิภาพการผลิตสินค้าเกษตร 882 แห่ง ของกระทรวงเกษตรและสหกรณ์ และ

(3) ศูนย์ดิจิทัลชุมชน 2,000 แห่ง ของกระทรวงเทคโนโลยีสารสนเทศและการสื่อสาร (ICT) ซึ่งในการขยายโครงข่ายบรอดแบนด์ Free Wi-Fi ก็จะเพิ่มการกระจายสู่ชุมชน 10,000 แห่งทั่วประเทศ เพื่อยกระดับองค์กรปกครองส่วนท้องถิ่นในอนาคตนะครับ ทั้ง 3 ศูนย์ดังกล่าว เราจะต้องหาจุดเชื่อมต่อให้ได้ ซึ่งได้มอบหมายให้กับ กระทรวง ไอซีที ไปให้เกิดการบูรณาการร่วมกันทุกศูนย์นะครับ ทุกกระทรวง เพื่อจะเพิ่มศักยภาพซึ่งกันและกัน ใช้จ่ายงบประมาณอย่างประหยัดและคุ้มค่า ทั้งนี้ก็เพื่อจะร่วมกันขับเคลื่อนประเทศไทยไปสู่เศรษฐกิจและสังคมดิจิทัล  สู่ไทยแลนด์ 4.0 ที่จะทำให้ประเทศชาติมีความ มั่นคง มั่งคั่ง และยั่งยืน ตลอดไป

สำหรับในเวทีระหว่างประเทศทุกครั้ง ผมและผู้แทนรัฐบาล รัฐมนตรี รองนายกรัฐมนตรี นอกจากจะเป็นการประชุมหารือไปตามประเด็น หรือตามวัตถุประสงค์ ของการประชุมแล้ว เพื่อเสริมสร้างความสัมพันธ์อันดี มีการพัฒนาอย่างต่อเนื่อง รวมถึงการขยายความร่วมมือระหว่างกันในกรอบต่าง ๆ แล้ว ผมได้ให้น้อมนำหลักการของปรัชญาของเศรษฐกิจพอเพียง ไปแลกเปลี่ยนประสบการณ์ ชี้ให้เห็นถึงแนวทางการพัฒนาที่สร้างความสมดุลในทุกมิติ ให้ทุกประเทศได้ไปพิจารณา ทั้งในเรื่องของความมั่นคง  เศรษฐกิจ  สังคม  สิ่งแวดล้อม อย่างยั่งยืน ได้อย่างแท้จริง สอดคล้องกับวัตถุประสงค์ หรือว่าหลักการของสหประชาชาติ คือการพัฒนาที่ยั่งยืน เพื่อให้เกิดกับสำหรับมวลมนุษยชาติ ทั้งโลก

เช่น 1 การประชุมระดับสูงสมัชชาสิ่งแวดล้อมแห่งสหประชาชาติ ครั้งที่ 2  ณ สำนักงานใหญ่โครงการสิ่งแวดล้อมแห่งสหประชาชาติ กรุงไนโรบี ประเทศเคนยา ประเทศสมาชิกจำนวน 193 ประเทศ  ที่ต้องการกำหนดทิศทางการดำเนินงานด้านสิ่งแวดล้อมของโลกในภาวะปัจจุบัน และกำหนดทิศทางเป้าหมายการพัฒนาในอนาคตในปี 2573 ในที่ประชุมต่างให้การยอมรับหลักปรัชญาของเศรษฐกิจพอเพียงว่าเป็นแนวทางหนึ่งที่จะนำไปสู่การพัฒนาที่ยั่งยืนดังปรากฏในรายงานผลการศึกษาของ UNEP เกี่ยวกับการเพิ่มความร่วมมือแบบใต้ และการเสริมสร้างขีดความสามารถของประเทศกำลังพัฒนา ตามแนวทาง “เศรษฐกิจสีเขียว”

2. การประชุมสุดยอดเอเชีย ด้านความมั่นคง หรือ IISS Shangri-La Dialogue ครั้งที่ 15  ณ สาธารณรัฐสิงคโปร์ ซึ่งเป็นเวทีหารือระดับสูงเกี่ยวกับประเด็นด้านความมั่นคงของประเทศในภูมิภาคเอเชีย-แปซิฟิก ที่ผมได้เน้นย้ำความสำคัญ ของการส่งเสริมการพัฒนาควบคู่กับความมั่นคง อันเป็นรากฐานของการสร้างความเจริญรุ่งเรืองทางเศรษฐกิจ สังคมและวัฒนธรรม หากมีปัญหาความมั่นคงของมนุษย์ (human security) ที่มีความขัดแย้ง ก็จะบั่นทอนความมั่นคงของประเทศในทุกมิติ และทุกภูมิภาคได้ในปัจจุบัน รัฐบาลไทยได้เน้นการแก้ปัญหาที่ต้นเหตุ คือ การพัฒนาจากภายใน ตามแนวทางของพระบาทสมเด็จพระเจ้าอยู่หัว และใช้นโยบาย “ประชารัฐ” ในการขับเคลื่อน เพื่อให้ทุกภาคส่วนของสังคมเข้ามามีส่วนร่วมในการพัฒนาประเทศ  โดยน้อมนำหลักปรัชญาของเศรษฐกิจพอเพียงของพระบาทสมเด็จพระเจ้าอยู่หัว ผู้ทรงมีประสบการณ์ด้านการพัฒนาด้วยพระองค์เองมากว่า 40 ปี และทรงดำเนินงานพัฒนาโดยมีประชาชนเป็นศูนย์กลาง

3. การประชุมกลุ่ม G-77 ที่ไทยเราได้รับเกียรติ ให้เป็นประธานกลุ่มในปีนี้ มีสมาชิกกว่า 130 ประเทศ ผมก็ได้แลกเปลี่ยนประสบการณ์ จากศูนย์ศึกษาการพัฒนาอันเนื่องมาจากพระราชดำริ ทั้ง 6 แห่งศูนย์ศึกษาเขาหินซ้อน  ห้วยทราย  อ่าวคุ้งกระเบน  ภูพาน  ห้วยฮ่องไคร้  พิกุลทอง เพื่อให้ทุกประเทศได้น้อมนำหลักปรัชญาของเศรษฐกิจพอเพียงไปประยุกต์ใช้ ให้เหมาะสมกับสภาพแวดล้อมของแต่ละประเทศสมาชิกนะครับ ไม่ได้ไปบังคับเขา ให้เขายอมรับในหลักการ เหตุผล แล้วก็สิ่งที่สามารถพิสูจน์ได้ด้วยตานะครับ ในศูนย์ต่าง ๆ ได้นำพาเขาไปเยี่ยมชมด้วยนะครับ ทั้งนี้ เพื่อเป็นการเร่งการบรรลุเป้าหมายการพัฒนาที่ยั่งยืน หรือ SDGs 2030 ร่วมกัน ทุกประเทศ ต่างอยู่ในห่วงโซ่เดียวกันนะครับ ตั้งแต่ต้นทาง กลางทาง ปลายทาง ตั้งแต่เพาะปลูก ผลิต แปรรูป สร้างนวัตกรรม และการตลาด ดังนั้นเราจำเป็นต้องพัฒนาไปด้วยกัน เราจะต้องไม่ทิ้งใครไว้ข้างหลัง

ทั้งนี้ ผมอยากให้ทุกคนมีความภาคภูมิใจ ในสมบัติที่พระบาทสมเด็จพระเจ้าอยู่หัวฯ ได้ทรงพระราชทานแก่พสกนิกรชาวไทย ให้เป็นสมบัติของชาติ และจะเป็นต้นแบบหนึ่ง ของการพัฒนาอย่างยั่งยืน ของโลก / ในปีมหามงคลนี้ ก็ครบรอบ 10 ปีที่สหประชาชาติได้ทูลเกล้าทูลกระหม่อมถวาย“รางวัลความสำเร็จสูงสุดด้านการพัฒนามนุษย์ของโครงการพัฒนาแห่งสหประชาชาติ”ก็ขอให้ทุกภาคส่วนได้น้อมนำไปสู่การปฏิบัติ ให้บังเกิดผลเป็นรูปธรรม เพื่อประโยชน์สุข เพื่อความอยู่ดี มีสุขของปวงชนชาวไทยด้วย

ในปัจจุบันรัฐบาลได้ผลักดันมาตรการช่วยเหลือเกษตรกร ปีการผลิต 2559/2560 ตามที่กระทรวงเกษตรฯ เสนอ จำนวน 3 โครงการ วงเงินรวม ราว 930 ล้านบาท ได้แก่ โครงการส่งเสริมสนับสนุนการใช้เมล็ดพันธุ์ข้าวหอมมะลิคุณภาพดี ให้เกษตรกรที่เข้าร่วมโครงการฯ กลุ่มเป้าหมายในแหล่งปลูกข้าวข้าวหอมมะลิ ใน  23 จังหวัด 1,280 หมู่บ้าน 64,000 ครัวเรือน หรือครัวเรือนละไม่เกิน 125 กิโลกรัม คิดเป็นพื้นที่เพาะปลูก 640,000 ไร่

อีกโครงการหนึ่งคือโครงการปรับเปลี่ยนการปลูกข้าวไปปลูกพืชที่หลากหลาย ไร่นาสวนผสมในฤดูทำนาปีนี้นะครับ โดยเฉพาะอย่างยิ่งการทำนาปรัง ปี 2560  โดยการส่งเสริมและสนับสนุนให้พี่น้องเกษตรกรที่เข้าร่วมโครงการ กลุ่มเป้าหมายเกษตรกรผู้ปลูกข้าวในพื้นที่ 22 จังหวัด ลุ่มน้ำเจ้าพระยา 60,000 ครัวเรือน ในพื้นที่ 300,000 ไร่ ให้รวมตัวกันเป็นกลุ่มผลิตเพื่อให้สะดวกต่อการบริหารจัดการในด้านจัดการเรียนรู้  การผลิต การจัดการผลผลิต และการตลาด ให้มีความเหมาะสม ทั้งนี้ก็เพื่อให้เกษตรกรที่สมัครใจเข้าร่วมโครงการนั้นได้มีโอกาสเรียนรู้ในกิจกรรมทางเลือก ให้มีรายได้ระหว่างการลดรอบการปลูกข้าวในฤดูนาปรัง ซึ่งเรามีน้ำน้อยอยู่ในปัจจุบัน

โครงการต่อไปคือ โครงการสนับสนุนสินเชื่อให้แก่กลุ่มชาวนาผู้ผลิตข้าวแบบแปลงใหญ่  เพื่อเป็นค่าใช้จ่ายในการทำนาปี แก่สหกรณ์ กลุ่มเกษตรกร และวิสาหกิจชุมชน ที่ผ่านความเห็นชอบเป็นกลุ่มการผลิตข้าวแบบแปลงใหญ่จากคณะอนุกรรมการนโยบายและพัฒนาการเกษตร และสหกรณ์ของจังหวัด จำนวน 426  กลุ่ม ที่ผลิตข้าวแบบแปลงใหญ่ที่เสนอขอรับการสนับสนุนเงินกู้ วงเงินกู้กลุ่มละ ไม่เกิน 5 ล้านบาท โดยรัฐบาลรับภาระดอกเบี้ยแทนในอัตราร้อยละ 3.51 ต่อปี คิดดอกเบี้ยจากสหกรณ์ กลุ่มเกษตรกร และวิสาหกิจชุมชน ในอัตราเพียง ร้อยละ 0.01 ต่อปี ระยะเวลาชำระเงินคืน เงินต้นนะครับไม่เกิน 12 เดือน

นอกจากนี้ มีการเพิ่มประสิทธิภาพการผลิตสินค้าเกษตร เพื่อจะเสริมสร้างความมั่นคงในอาชีพ รัฐบาลโดยกระทรวงเกษตรและสหกรณ์ ได้ถ่ายทอดเทคโนโลยี ณ ศูนย์เรียนรู้การเพิ่มประสิทธิภาพการผลิตสินค้าเกษตรเพื่อเป็นการเปิดฤดูกาลผลิตใหม่ และเป็นแหล่งศึกษาดูงานในพื้นที่ ซึ่งจะทำให้เกษตรกรจะได้รับบริการของหน่วยงานต่าง ๆ อาทิเช่น

การเตรียมความพร้อมองค์ความรู้เพื่อจะวางแผนการผลิต การเข้าถึงปัจจัยการผลิตต่าง ๆ   การบริหารจัดการความเสี่ยง และการสร้างความเข้มแข็งให้เกษตรกร โดยได้กำชับให้ทุกหน่วยงานในสังกัดได้มีการบูรณาการ การทำงานร่วมกัน โดยใช้พื้นที่ศูนย์เรียนรู้ฯ ทั้ง 882 ศูนย์ เป็นศูนย์รวมให้บริการแก่เกษตรกรได้เห็นตัวอย่างของจริง ให้เห็นสิ่งที่ได้รับมาหลังจากมีการเปลี่ยนแปลงแล้ว เพื่อจะเสริมสร้างความมั่นคงในอาชีพ โดยจะเริ่มเปิดให้เกษตรกรเข้ามาใช้บริการต่อเนื่องตามการเริ่มต้นการผลิตของแต่ละพื้นที่ มีเป้าหมายภาพรวมทั้งประเทศ ทั้งนี้ต้องการให้ต้นทุนการผลิตข้าวลดลงเหลือ 3,000 – 3,500 บาทต่อไร่ โดยประมาณนะครับ จะเป็นการเพิ่มรายได้ให้แก่เกษตรกร และจะต้องคำนึงถึงการเพิ่มประสิทธิภาพในการผลิตและความเหมาะสมของพื้นที่เป็นหลักด้วย

สำหรับในด้านการพัฒนาความเข้มแข็งของเศรษฐกิจฐานราก โดยการลดความเหลื่อมล้ำทางสังคม และการสร้างโอกาสการเข้าถึงบริการภาครัฐ  รัฐบาลโดยกระทรวงมหาดไทย ได้จัดงาน “OTOP Midyear 2016” กลางปีนะครับภายใต้แนวคิด “ความหลากหลายทั่วไทย หาได้ที่เดียว”  ปีหนึ่งเราจัดงาน 3 ครั้งเพื่อให้มีการพัฒนา เป็นลำดับ 1-2-3 ให้มากขึ้นเรื่อย ๆ  โดยเมื่อวันที่ 6 ถึง 13 มิถุนายน 2559  ณ  เมืองทองธานี ได้มีการรวบรวมผู้ประกอบการ OTOP จากทั่วประเทศมาออกร้านจำหน่ายสินค้าแก่ประชาชนกว่า 2,500 บูธ ได้รับการตอบรับจากพี่น้องประชาชนเป็นอย่างดี มีผู้เข้าเยี่ยมชมและเลือกซื้อสินค้าภายในงานกว่า 4 แสนคน มียอดจำหน่าย 800 กว่าล้านบาท  ทั้งนี้ก็เพื่อจะยกระดับผลิตภัณฑ์ OTOP ให้มีคุณภาพและได้มาตรฐานระดับสากล โดยให้ความสำคัญและสนับสนุนส่งเสริมใน 3 เรื่องหลัก ได้แก่

(1)  การส่งเสริมและพัฒนาผู้ผลิต โดยการฝึกอาชีพ ค้นหาศักยภาพด้านการผลิต เพิ่มพูนความรู้ ทักษะในการประกอบอาชีพ และส่งเสริมเครือข่ายผู้ประกอบการ

(2) การพัฒนาคุณภาพและมาตรฐานผลิตภัณฑ์

(3) การส่งเสริมช่องทางการตลาด ทั้งตลาดระดับชาติ ระดับภูมิภาค และระดับโลก ซึ่งจะเป็นการพัฒนาภูมิปัญญาท้องถิ่นต่อยอดเป็นผลิตภัณฑ์ใหม่ๆ ให้มีความหลากหลาย พัฒนาไปสู่การสร้างสรรค์นวัตกรรม ในการพัฒนาสินค้า OTOP แห่งอนาคต หรือ OTOP Nextอย่างไม่หยุดยั้ง  เป็นOTOP Classic 4-5 ดาว OTOP Premium

เพื่อจะคัดเลือกและส่งเสริมไปจำหน่ายบนเครื่องบิน สนามบิน โดยจะอำนวยความสะดวกในการจัดส่ง ณ ปลายทาง และในร้านค้าประชารัฐสุขใจ ซึ่งจะมี Shop ในปั๊ม ปตท. 148 แห่ง เพื่อจะสร้างเครือข่ายการตลาดผ่านระบบออนไลน์ ให้ง่ายต่อการสั่งซื้อผ่านแอปพลิเคชั่นบนมือถือ  และที่กำลังดำเนินการเพิ่มขึ้นมา คือ บริษัทประชารัฐรักสามัคคี จำกัด ที่จะมีบทบาทสำคัญในการสร้างความเข้มแข็งเศรษฐกิจฐานรากให้กับชุมชนต่อไป จากนั้น ก็จะขยายไปสู่ OTOP Brand Name และ OTOP Go Inter เพื่อเป็นการขยายช่องทางการตลาด และประชาสัมพันธ์ทั้งนี้เพื่อจะปลุกกระแสให้คนไทยหันมาใช้ผลิตภัณฑ์ OTOP กันมากยิ่งขึ้น โดยการส่งเสริมผลิตภัณฑ์ OTOP ของรัฐบาลนั้น จะเป็นการสนองแนวพระราชดำริสมเด็จพระนางเจ้าฯ พระบรมราชินีนาถ ที่พระองค์ทรงส่งเสริม การนำภูมิปัญญาไทยในท้องถิ่นมาพัฒนาเป็นผลิตภัณฑ์ต่างๆ ที่จะก่อให้เกิดรายได้ให้แก่ราษฎร จนพัฒนามาเป็นมูลนิธิส่งเสริมศิลปาชีพฯ ซึ่งเป็นต้นทางของการพัฒนาต่อยอดมาเป็นผลิตภัณฑ์ OTOP ในปัจจุบัน

จากมาตรการส่งเสริมดังกล่าว ทำให้ในรอบปี 2558 ที่ผ่านมา ผลิตภัณฑ์ OTOP มียอดจำหน่ายโดยรวมอยู่ที่ 109,000 ล้านบาท สำหรับปี 2559 ที่ผ่านมาแล้ว 7 เดือน ผลิตภัณฑ์ OTOP มียอดจำหน่าย 74,000 ล้านบาท ซึ่งหากสามารถรักษาระดับนี้ได้จนถึงสิ้นปี คาดว่ายอดจำหน่ายจะเพิ่มขึ้นถึง 127,000 ล้านบาท  สูงขึ้นกว่าปีที่ผ่านมาถึงร้อยละ 17  ในการปรับปรุงประสิทธิภาพการบริการภาครัฐเป็นเพียงส่วนหนึ่งของการปฏิรูประบบเศรษฐกิจไทย โดยรัฐบาลได้ดำเนินการครอบคลุมในทุกมิติ ทั้งประชารัฐ การค้าการลงทุนจากต่างประเทศ และในประเทศ การแก้ไขกฎระเบียบ BOI การปรับแก้ไขกฎหมาย การลงทุนในระบบสาธารณูปโภคพื้นฐาน การพาณิชย์ และการเข้าสู่ไทยแลนด์ 4.0 โดยจะต้องดูแลไปถึงเรื่องการอำนวยความสะดวกในการประกอบการธุรกิจด้วยนะครับ เรากำลังปรับปรุง 10 เรื่องด้วยกัน สำหรับความมุ่งมั่นที่จะสร้างเสถียรภาพทางเศรษฐกิจของประเทศนั้นจะต้องควบคู่ไปกับการพัฒนาประเทศในทุกมิติทั้งการยกระดับภาคเกษตรรวมไปถึงการเพิ่มขีดความสามารถในการแข่งขันของภาคอุตสาหกรรม

สำหรับการขับเคลื่อนการอำนวยความสะดวกในการประกอบธุรกิจที่ผมกล่าวไปแล้วนั้น เป็นเรื่องสำคัญสำหรับการลงทุนของประเทศเรา ทั้งเอกชนเราเอง แล้วก็จากต่างประเทศด้วยทั้งนี้ ได้อาศัยพื้นฐานของการของรายงานจาก  Doing Business ซึ่งมีผลการจัดอันดับความยาก/ง่าย ในการเข้าไปประกอบธุรกิจในประเทศต่างๆ ทั่วโลก ของธนาคารโลกนะครับ 10 ด้าน ตั้งแต่การเริ่มต้นธุรกิจ การขออนุญาตก่อสร้าง  ขอใช้ไฟฟ้า น้ำประปา แล้วโทรศัพท์ด้วย ก็ขอให้รวมกันไปด้วย การจดทะเบียนทรัพย์สิน การได้รับสินเชื่อ การคุ้มครองผู้ลงทุนรายย่อย การชำระภาษี  การค้าระหว่างประเทศ การบังคับให้เป็นไปตามข้อตกลง และการแก้ไขปัญหาการล้มละลาย ซึ่งปัจจุบันจะต้องมีการพัฒนา 4 เรื่องด้วยกันก็คือ           เรื่องขั้นตอน เรื่องระยะเวลา เรื่องค่าใช้จ่าย เรื่องกฎหมายระเบียบที่เกี่ยวข้อง ผมก็ได้สั่งการให้หน่วยงานที่เกี่ยวข้องได้ดำเนินการปรับปรุงประสิทธิภาพการทำงานภาครัฐ ใน 3 เรื่องหลัก ก็คือ

(1) การให้บริการผ่านศูนย์บริการแบบเบ็ดเสร็จ ทุกเรื่อง ณ ศูนย์บริการ One Stop Services แห่งเดียวกัน ได้มีการเน้นการบูรณาการหน่วยงาน มาครั้งเดียวขออนุญาตได้ทั้งก่อสร้าง น้ำ ไฟ โทรศัพท์ เป็นต้น

(2) การนำเทคโนโลยีสมัยใหม่มาใช้  เพื่อให้การดำเนินธุรกิจของภาคเอกชน มีความสะดวก ลดอุปสรรค รวดเร็วโปร่งใส ในการติดต่อขอรับบริการจากรัฐ

(3) เทคโนโลยีสารสนเทศ  แอปพลิเคชั่น ในมือถือต่าง ๆ มาให้บริการ ตามนโยบาย “Digital Economy” เพื่อลดขั้นตอน ค่าใช้จ่าย และระยะเวลา ในการให้บริการ การขออนุญาต และการเข้าถึงข้อมูลภาครัฐ

ทั้งนี้ ความมุ่งมั่นและตั้งใจของรัฐบาลในการดำเนินการเพื่อปรับปรุงประสิทธิภาพภาครัฐ อย่างต่อเนื่อง เป็นเหตุผลหนึ่งในเรื่องของการปฏิรูป ซึ่งตั้งแต่เข้ามาบริหารราชการแผ่นดินนั้น เราจะต้องขับเคลื่อนทุกอย่างให้มีการขยายผล ให้เอื้อต่อการลงทุน จูงใจผู้ประกอบการชาวไทย และชาวต่างชาติ ซึ่งจะส่งผลให้เกิดความสะดวกต่อการดำเนินธุรกิจในประเทศ และต่างประเทศด้วยคือต่างประเทศเขาก็ทำอยู่เหมือนกัน เราก็จะเหมือนประเทศเขานะครับ สะดวก รวดเร็ว เช่นกัน วันนี้เราต้องแก้ของเราไปด้วย ซึ่งจะมีผลต่อ การขับเคลื่อนเศรษฐกิจ และเป็นการเพิ่มศักยภาพในการแข่งขันของประเทศ มีภาพลักษณ์ที่ดีต่อการเข้ามาลงทุนของผู้ประกอบการในบ้านเราอีกด้วย ก็ต้องเน้นในเรื่องของการทุจริต คอรัปชั่น ต้องไม่มีอีกต่อไป

ในเรื่องของการเปลี่ยนแปลงภายในประเทศ ที่เป็นผลจากการขับเคลื่อนประเทศ ตามนโยบาย “Digital Economy”  สำคัญอีกประการหนึ่ง ได้แก่  การนำระบบการชำระเงินแบบ “เอนี ไอดี” (Any ID) หรือ ระบบการชำระเงินแบบ “นานานาม” มาใช้สำหรับการโอนจ่ายเงินภาครัฐให้กับประชาชน  โดยตั้งแต่วันที่ 15 กรกฎาคม 2559 นี้เป็นต้นไป กระทรวงการคลังจะเปิดให้พี่น้อง ผู้สมัครใจ ลงทะเบียนในระบบ Any ID  โดยประชาชนที่จะลงทะเบียน ต้องมีข้อมูลอยู่ 3 อย่าง คือ (1) เลขที่บัตรประชาชน (2) เบอร์โทรศัพท์มือถือ  (3) เลขที่บัญชีธนาคาร เป็นหนึ่งในแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ (National e-Payment) ของรัฐบาล เพื่อความสะดวกสบายที่พี่น้องประชาชนจะได้รับ ในเบื้องต้น 2 ประการ คือ

1. การโอนเงินสวัสดิการจากรัฐบาล กรณีประสบภัยพิบัติ ผลผลิตตกต่ำ เบี้ยยังชีพผู้สูงอายุรวมทั้งเงินสวัสดิการของข้าราชการ เช่น เงินบำนาญ เบี้ยหวัด เงินบำนาญพิเศษ ผ่านระบบ Any ID ก็จะเข้าบัญชีธนาคารที่ผู้ลงทะเบียนระบุไว้ จะเป็นการอำนวยความสะดวก ลดขั้นตอน มีทางเลือกรับเงินโอนจากรัฐบาลมากขึ้นได้รับเงินจากภาครัฐเร็วขึ้น  สำหรับเงินคืนภาษีจากกรมสรรพากร ก็สามารถโอนเข้าบัญชีธนาคารของผู้ลงทะเบียนได้ทันที ไม่ต้องส่งเป็นเช็คขีดคร่อมทางไปรษณีย์ เพราะปัญหาที่ผ่านมา ผู้รับได้บ้าง ไม่ได้บ้าง บางครั้งก็ระยะทางไกล มารับเงินจำนวนน้อย ก็ไม่อยากมาทำนองนี้ ก็ต้องดำเนินการให้เขาสามารถมีความสะดวกโดยไม่ต้องเดินทางมา เราจะเริ่มให้บริการนี้ หลังวันที่ 1 มกราคม 2560 เป็นต้นไป

2. การโอนเงินให้กันของพี่น้องประชาชน โดยใช้เบอร์มือถือแทนเลขที่บัญชีธนาคาร ปัจจุบันเราโอนเงินโดยใช้เลขบัญชี ผ่านเครื่องเอทีเอ็ม อินเตอร์เน็ต และแอปพลิเคชั่นไปยังบัญชีต่างธนาคารต่าง ๆ รวมกันทั้งประเทศกว่า 76 ล้านบัญชี  ค่าธรรมเนียมจะอยู่ที่ครั้งละ 25-35 บาท  แต่ระบบAny ID ใช้แค่เบอร์มือถือ สามารถโอนเงินให้กันได้ ไม่ต้องจำเลขบัญชี ค่าธรรมเนียมถูกกว่า เมื่อเทียบกับการโอนเงินแบบเดิม ทั้งนี้ เป็นส่วนหนึ่งของการนำเทคโนโลยีมาใช้ ในการเพิ่มประสิทธิภาพการทำงาน และการให้บริการประชาชนให้มีประสิทธิภาพมากยิ่งขึ้นนะครับ

สำหรับเรื่องการขับเคลื่อนการบริหารราชการและการปฏิรูปปัจจุบันรัฐบาลมีกลไกคณะกรรมการขับเคลื่อนและการปฏิรูป โดยมีรองนายกฯ ทั้ง 6 ท่าน เป็นผู้รับผิดชอบดำเนินการ ดูแลตามสายงาน อย่างไรก็ตาม ผมก็จำเป็นต้องขับเคลื่อนด้วยตัวเอง โดยได้มีการตั้งคณะกรรมการขึ้นมาติดตามงานของนายกรัฐมนตรี โดยเฉพาะ ซึ่งอาจจะต้องเป็นวาระสำคัญ เร่งด่วนภายใต้การควบคุมของผมเอง ในฐานนายกฯ และ หน.คสช. ซึ่งอาจจะพิจารณาแก้ไขปัญหา ข้อขัดข้อง ติดขัด ทั้งในด้านกฎ ระเบียบ ข้อบังคับ กฎหมาย โดยใช้มาตรการต่าง ๆ และหากจำเป็นก็จะใช้กฎหมายพิเศษ มาตรา 44 ทั้งนี้ก็เพื่อให้นโยบายต่าง ๆ เกิดประสิทธิผลโดยเร็ว ทั้งนี้ ทุกเรื่อง ก็จะต้องเป็นไปตามกฎหมาย ผมมุ่งหวังแต่เพียง ลดเวลา ลดขั้นตอนทำให้เกิดความรวดเร็ว สุจริต โปร่งใสในการดำเนินการโครงการต่าง ๆ ของภาครัฐโดยเฉพาะอย่างยิ่ง การเบิกจ่ายงบประมาณ ที่ทำได้ช้าก็เพราะติดขัดกฎระเบียบต่าง ๆ ดังกล่าวไม่ชาประสิทธิภาพของข้าราชการ เขาอยากจะทำนะครับแต่ติดข้อระเบียบต่างๆ ซึ่งเป็นกฎหมายเดิม ๆ อยู่ยังไม่มีการปรับปรุง วันนี้เราจะต้องเร่งรัดกันเพื่อดำเนินการดังกล่าวให้ได้ในช่วงที่กำลังจะเริ่มปฏิรูประยะที่ 1 นี้นะครับ ในเรื่องของขั้นตอนการทำงาน การติดขัดกฎระเบียบ ข้อบังคับ ระยะเวลา ที่ยืดเยื้อมายาวนาน ทำไม่ได้สักที เราจำเป็นต้องได้รับการแก้ไขต่อไปอย่างรวดเร็ว ผมก็ได้ยกให้เป็นเรื่องสำคัญ

อีกเรื่องที่ผมอยากให้เกิดขึ้นให้ได้คือ การใช้เรือโดยสารในเส้นทางสัญจรทางน้ำ เพิ่มเติม ผมทราบอยู่แล้วนะครับมีการใช้อยู่แล้ว มีการเพิ่มเติมขึ้น ตามคลองต่าง ๆ แต่เส้นทาง คลองผดุงกรุงเกษมนั้น ผมต้องการให้เป็นสัญลักษณ์ เพื่อจะเป็นจุดเริ่มต้น เป็นแรงบันดาลใจ ไม่ได้มุ่งหวังให้ไปกระทบเรื่องอื่นๆ นะครับหากเราไม่คิด ไม่ทำ ไม่เริ่ม ก็จะติดกับดักตัวเอง ปัญหาเดิม ๆ ติดขัดเรื่องน้ำเสีย ติดขัดเรื่องเปิดปิดประตูระบายน้ำ วิ่งได้ตรงไหนก็วิ่งไป วันนี้ก็หลายเส้นทางที่มีการใช้เรือ น้ำก็ยังไม่สะอาดเท่าที่ควรอยู่แล้ว วันนี้เราก็ต้องทำให้ได้ จะเล็กจะน้อย จะใหญ่จะเล็ก เรือ ผมว่าไม่สำคัญ สำคัญให้วิ่งได้แล้วกัน ประชาชนที่สนใจสามารถใช้เรือในการสัญจรไปมาได้ โดยเฉพาะอยู่ในช่วงเวลาที่การจราจรติดขัด หรือแม้กระทั่งในเรื่องของการท่องเที่ยว เพื่อจะชม 2 ข้างทาง บ้านเมืองเราสวยงาม แล้วน้ำที่ว่าก็ไม่ได้สกปรกมากนัก ก็ยังดูดีอยู่ ยังสะอาดอยู่กว่าคลองอื่น ๆ หลายคลอง เพราะฉะนั้นปัญหาเรื่องของการเปิด – ปิดประตูระบายน้ำ ปัญหาของการติดสะพาน ระดับน้ำอะไรต่าง ๆ เหล่านี้ ผมคิดว่าเป็นปัญหาเล็กน้อย ที่เราสามารถแก้ไขได้ด้วยการใช้วิจารณญาณ ในการทำงาน ในการปฏิบัตินะครับ ผมไม่ได้ต้องการไปตำหนิ หรือต่อว่าใครทั้งสิ้น

วันนี้หลายอย่าง เป็นงานนโยบายเราต้องทดลองปฏิบัติให้ได้ก่อน หากมีปัญหา มีข้อเสียหาย หรือติดขัด ก็แก้ไขถ้าแก้ไขไม่ได้ก็ยกเลิกไป ก็แค่นั้นเอง เป็นงานนโยบาย  หากมัวแต่รอกัน รอกฎหมาย ก็เกิดไม่ได้สักอย่าง ประชาชนก็ไม่เห็นความเปลี่ยนแปลง วันนี้เราเข้ามา 2 ปีครึ่งแล้ว หลายอย่างเราทำมาตั้งแต่ต้น ตั้งแต่ปีแรก ใช้เวลาปีครึ่ง โดยเฉพาะอย่างยิ่ง ยกตัวอย่าง เช่นการแก้ไขปัญหาเรื่องการอำนวยความสะดวก การประกอบธุรกิจทั้ง 10 เรื่อง ใช้เวลาทำประมาณปีครึ่ง ก็ทำได้ประมาณ 90% กว่าที่จะสามารถจะไปแข่งขันเขาได้ จะยกระดับ ลำดับของประเทศเราให้ได้ เพียงเรื่องเดียวใช้เวลาปีครึ่ง

แล้วยังมีเรื่องที่ต้องแก้ไขปฎิรูปกันอีกเป็นสิบ เป็นร้อย ๆ เรื่องได้ อะไรที่ทำได้เราก็ต้องทำให้ได้ อะไรติดขัดก็มาบอก ผมก็จะใช้อำนาจที่ผมมีอยู่ให้เกิดประโยชน์สูงสุด โดยไม่พยายามไปละเมิดกฎหมายอื่น ๆ กฎหมายค้านกันเองทั้งหมดนั่นแหละ ไม่มีการปรับปรุง ไม่มีกฎหมายในเชิงบูรณาการ ไม่มีกฎหมายในเรื่องของการที่จะทำให้เกิดความเข้าใจ และมีการใช้จ่ายงบประมาณร่วมกันในกิจกรรมอันเดียวกัน ตอนนี้กำลังแก้กฎหมายอยู่ เรื่องของ พรบ. การใช้จ่ายงบประมาณ  แล้วก็มีกฎหมายเรื่องการบูรณาการการทำงานด้วย เพราะฉะนั้นเราต้องทำ 2 อย่างไปพร้อมกัน อันแรกคือการปรับโครงสร้าง การวางรากฐานให้แข็งแรง ยั่งยืนด้วยกฎหมาย และการปฏิรูปซึ่งอยู่ใน สนช.  ต้องใช้เวลา 3 วาระอีก วันนี้ถ้าเรารออยู่ สิ่งที่สองคือ สิ่งที่ประชาชนคาดหวังก็จะไม่เห็นผลในทันที ถ้าเรารออันที่หนึ่งอย่างเดียว เพราะฉะนั้นอะไรก็ตามที่รออยู่แล้วไม่มีปัญหามากนัก เราก็สามารที่จะแก้ปัญหาด้วยตัวผมเองได้ ด้วยอำนาจที่ผมมีอยู่ ทั้งนี้ก็ไม่ต้องการให้เกิดผลกระทบกับใครทั้งสิ้น

สุดท้ายนี้ ตั้งแต่ 10 มิถุนายน ถึง 10 กรกฎาคม 2559 นี้ เป็นห้วงการแข่งขันฟุตบอลชิงแชมป์แห่งชาติยุโรป หรือที่เรียกว่า ฟุตบอลยูโร 2016 ผมสนับสนุนให้พี่น้องประชาชน เยาวชน ได้มีการเล่นกีฬาเพื่อสุขภาพ ชมกีฬาเพื่อความบันเทิง เพื่อการศึกษา แต่โบราณว่า “ไฟไหม้ 10 ครั้ง ไม่เท่าเสียพนันครั้งเดียว” ดังนั้น ผมก็มีความเป็นห่วงเป็นใยลูกหลาน เยาวชน เกี่ยวกับการพนันบอล และการกระทำผิดกฎหมาย ซึ่งอาจจะพลาดพลั้งได้โดยง่ายจากความรู้เท่าไม่ถึงการณ์ อาจตกเป็นเหยื่อของการพนัน จากความรู้สึกสนุก ตื่นเต้นเพียงชั่วครั้งชั่วคราว หรือผลตอบแทนที่ล่อใจ จนขาดสติขาดความยับยั้งชั่งใจ ส่งผลให้เสียการเรียน เสียอนาคต เสียสุขภาพ เกิดหนี้สิน พ่อแม่เดือดร้อน เกิดปัญหาทำร้ายร่างกาย หรือการคิดสั้นฆ่าตัวตาย ซึ่งถือเป็นวงจรอุบาทว์ นะครับ ในเรื่องการพนันเป็นต้นเหตุแห่งความเสื่อมทั้งปวง

ผมได้สั่งการเน้นย้ำให้หน่วยงานที่เกี่ยวข้อง รวมทั้งสถานศึกษา ให้มีการบังคับใช้กฎหมายกับผู้ที่ฝ่าฝืนเล่นการพนัน แม้เป็นการแก้ปัญหาที่ปลายเหตุ ต้นเหตุต้องไปแก้ที่จิตสำนึก เราก็จำเป็นต้องทำ เพื่อหยุดพฤติกรรมของนักพนัน  สำหรับมาตรการทางสังคมหรือการป้องกันไม่ให้เกิดปัญหาเป็นสิ่งสำคัญที่สุด โดยขอให้พ่อแม่ผู้ปกครอง ครู ได้เอาใส่ใจดูแลให้คำแนะนำตักเตือน บุตรหลาน นักเรียนอย่างใกล้ชิด เพื่อนช่วยเตือนเพื่อน รวมทั้งสื่อมวลชนต้องออกมาชี้ให้เห็นถึงผลกระทบของการพนันอย่างต่อเนื่อง คือชักชวนให้คนดู ให้คนส่งไปรษณียบัตรได้ แต่ก็ต้องเตือนเขาด้วยว่าอย่าเล่นการพนัน ผมขอแค่นี้เอง เราจะต้องเข้มงวดกับผู้ที่เล่นการพนันฟุตบอล เจ้ามือทุกรูปแบบ ไม่ว่าจะเป็นการพนันออนไลน์หรือออฟไลน์ก็ตาม เจ้าหน้าที่ก็ต้องระมัดระวัง ให้มีการปฏิบัติตามกฎหมายอย่างเคร่งครัด  เจ้ามือที่เปิดรับแทงผลฟุตบอล อาจจะต้องเข้าข่ายความผิดฐานฟอกเงินอีกด้วย โดยอาจจะมีการยึดทรัพย์แก่ผู้กระทำผิด ขณะเดียวกัน ผมอยากฝากไปถึงผู้ปกครองให้ช่วยดูแลบุตรหลานของท่านไม่ให้ลูกหลานเข้าไปยุ่งเกี่ยวกับการพนัน เพราะตัวผู้ปกครองอาจมีความผิดฐานปล่อยปละละเลย รวมถึงเยาวชนที่อาจเข้าไปเกี่ยวข้องกับการพนันนั้นก็อยากให้เลิกพฤติกรรมดังกล่าว เพราะอาจทำให้เสียประวัติและเสียอนาคตได้ สิ่งที่ผมกล่าวมาวันนี้นั้นเป็นอนาคตของประเทศทั้งสิ้น ฝากความหวัง ฝากความเข้าใจ และขอความร่วมมือกับคนไทยทุกคน ขอให้ทุกอย่างสำเร็จไปได้ด้วยดี

ขอบคุณครับ สวัสดีครับ  ขอให้มีความสุขวันหยุดสุดสัปดาห์
