รายการคืนความสุขให้คนในชาติ
พลเอกประยุทธ์ จันทร์โอชา นายกรัฐมนตรี
กล่าวในรายการ "คืนความสุขให้คนในชาติ" ออกอากาศทางโทรทัศน์รวมการเฉพาะกิจแห่งประเทศไทย
วันศุกร์ที่ 27 กุมภาพันธ์ 2558 เวลา 20.15 น.

สวัสดีครับ พี่น้องประชาชนที่รักทุกท่าน
สำหรับการดูแลเศรษฐกิจในขณะนี้นั้น เป็นเรื่องที่สำคัญมาก รัฐบาลให้ความสำคัญอย่างเต็มที่ในการดูแลให้ครบทุกภาคส่วน เราอาจจะแบ่งได้เป็น 2 กลุ่มใหญ่ ๆ คือ ระดับประเทศ ได้แก่การค้าการลงทุน ในเรื่องของเศรษฐกิจมหภาค และในระดับชุมชนที่เน้นกลุ่มชาวบ้าน ผู้มีรายได้น้อยต่าง ๆ รวมถึงผู้ที่ได้รับผลกระทบจากการจัดระเบียบพื้นที่ของรัฐบาลที่ผ่านมา ในช่วงเวลาที่เราจำเป็นต้องเข้ามาดูแลให้ถูกกฎหมาย บางธุรกิจที่ไม่ถูกกฎหมายเหล่านั้นต้องมีการบริหารจัดการ แต่ทำอย่างไร จะทำให้คนที่เดือดร้อนเหล่านั้น ไม่ให้ได้รับผลกระทบ
ในส่วนของการปราบปรามการผิดกฎหมายนั้น ยังคงดำเนินการอย่างต่อเนื่อง เรื่องอาชญากรรม เรื่องการบุกรุกป่า การสร้างความเดือดร้อน ผู้มีอิทธิพลต่าง ๆ เหล่านั้น รัฐบาลให้ความสำคัญ โดยให้ฝ่ายความมั่นคงได้ไปพิจารณาดำเนินการอย่างต่อเนื่อง
สำหรับในการประชุมคณะรัฐมนตรี (ครม.) เศรษฐกิจที่ผ่านมา อย่างที่เรียนแล้วว่าเศรษฐกิจนั้นจะดีหรือไม่ดีส่วนหนึ่งขึ้นอยู่กับความมั่นคงด้วย ผมกล่าวไปแล้วว่า ถ้าความมั่นคงสงบเรียบร้อย ประเทศชาติมีความสุข มีเสถียรภาพ ทั้งการเมือง ทั้งรัฐบาล ทั้งความปลอดภัยและชีวิตทรัพย์สิน เศรษฐกิจต่าง ๆ ก็จะเดินหน้าไปได้ด้วยดี ตามลำดับ เพราะฉะนั้นในการประชุมที่ผ่านมานั้น ในเรื่องเศรษฐกิจ ได้อนุมัติในหลักการที่เสนอโดยคณะกรรมการขับเคลื่อนยุทธศาสตร์ของคณะรักษาความสงบแห่งชาติ(คสช.) ในการช่วยเหลือบรรเทาภาระหนี้สินของพี่น้องเกษตรกรผ่านธนาคารเพื่อการเกษตรและสหกรณ์การเกษตร(ธ.ก.ส.) อันจะเป็นประโยชน์ต่อพี่น้องเกษตรกรกว่า 8 แสนราย ทั่วประเทศ นอกจากนี้ ยังมีโครงการอีกหลายโครงการ ซึ่งคิดเป็นมูลค่าแล้ว หลายหมื่นล้านบาทที่จะช่วยกระตุ้นการจ้างงานและสร้างรายได้ให้กับพี่น้องประชาชน เราก็จะเร่งดำเนินการต่อไป ขอความร่วมมือจากทุกภาคส่วนด้วย
สำหรับการดำเนินงานตามนโยบายรัฐบาลในสัปดาห์ที่ผ่านมานั้น มีเรื่องสำคัญที่จะเรียนให้พี่น้องประชาชนทราบ ดังนี้
เรื่องการพัฒนาระบบราง มีความก้าวหน้า จะมีการพัฒนาคู่ขนานกันไปเพื่อเชื่อมโยงไทยกับประเทศอื่น ๆ ในภูมิภาค สร้าง Connectivity ให้ไทยของเราเป็นศูนย์กลางของภูมิภาคอย่างแท้จริง โดยระบบรางในส่วนของทางคู่ 1 เมตร นั้น จะแยกเป็น 2 ส่วน ส่วนแรกจะเป็นโครงการเร่งด่วน 6 เส้นทาง ระยะทางรวม 903 กิโลเมตร จะเริ่มดำเนินการในปีนี้ ได้แก่ เส้นทางที่มีการทำรายงานผลกระทบสิ่งแวดล้อม (EIA) แล้ว มีการอนุมัติร่างพระราชกฤษฎีกาเพื่อเวนคืนที่ดินแล้ว 3 เส้นทาง ได้แก่ เส้นทางช่วงฉะเชิงเทรา – คลอง19 – แก่งคอย ระยะทาง 106 กิโลเมตร เส้นทางช่วงชุมทางถนนจิระ – ขอนแก่น ระยะทาง 185 กิโลเมตร เส้นทางช่วงประจวบคีรีขันธ์ – ชุมพร ระยะทาง 167 กิโลเมตร เส้นทางที่อยู่ระหว่างการทำรายงานผลกระทบสิ่งแวดล้อม (EIA) อีก 3 เส้นทาง ได้แก่ เส้นทางช่วงลพบุรี-ปากน้ำโพ ระยะทาง 48 กิโลเมตร เส้นทางช่วงมาบกะเบา-ชุมทางถนนจิระ ระยะทาง 132 กิโลเมตร เส้นทางช่วงนครปฐม-หัวหิน ระยะทาง 165 กิโลเมตร ก็ขอความร่วมมือจากประชาชนที่อยู่ในเส้นทางดังกล่าวด้วย
ส่วนที่ 2 จะเป็นโครงการระยะต่อไป ซึ่งจะดำเนินการศึกษาและออกแบบรายละเอียดในปีนี้ จำนวน 8 เส้นทาง ได้แก่ หัวหิน-ประจวบคีรีขันธ์ ปากน้ำโพ-เด่นชัย ชุมทางถนนจิระ-อุบลราชธานี ขอนแก่น-หนองคาย ชุมพร-สุราษฎร์ธานี สุราษฎร์ธานี-สงขลา หาดใหญ่-ปาดังเบซาร์ และ เด่นชัย-เชียงใหม่
สำหรับทางขนาด 1.435 เมตร นั้น จะเป็นการพัฒนาโครงข่ายรถไฟที่เป็นความร่วมมือระหว่างรัฐต่อรัฐ รัฐบาลไทยจะร่วมมือกับรัฐบาลประเทศต่าง ๆ ที่สนใจ เช่น จีน ญี่ปุ่น หรืออื่น ๆ ปัจจุบันอยู่ระหว่างการเจรจารายละเอียดในเรื่องของรูปแบบการลงทุน และการจัดหาแหล่งเงินทุนของแต่ละโครงการ รวมความไปถึงในเรื่องของการบริหารต่าง ๆ ด้วย
ในส่วนของเส้นทางรถไฟที่จะร่วมมือกันระหว่างรัฐบาลไทยกับรัฐบาลจีนนั้น ขณะนี้กระทรวงคมนาคม ได้มีการหารือคณะทำงานร่วมไทย-จีนไปแล้ว เพื่อเตรียมการออกแบบ เวนคืนที่ดิน เตรียมความพร้อมบุคลากร เทคโนโลยีต่าง ๆ ซึ่งก็จะต้องมีการถ่ายทอดกันต่อไป โดยจะมีการแบ่งการก่อสร้างออกเป็น 4 ช่วงด้วยกัน ได้แก่ กรุงเทพฯ-แก่งคอย 133 กม. แก่งคอย-มาบตาพุด 246.5 กม. แก่งคอย-นครราชสีมา 138.5 กม. และนครราชสีมา-หนองคาย 355 กม. ทั้งนี้ จะเริ่มดำเนินการก่อสร้างในช่วงที่ 1 และ 2 ภายในเดือนตุลาคม 2558 และก่อสร้างช่วงที่ 3 และ 4 ภายในเดือนธันวาคม 2558 แผนเราจะทำให้แล้วเสร็จและเริ่มเดินรถได้ภายในปี 2561
สำหรับเส้นทางความร่วมมือระหว่างรัฐบาลไทยกับรัฐบาลญี่ปุ่นนั้น ก็อยู่ระหว่างร่วมกันทำการศึกษาตามข้อตกลงใน 3 เส้นทาง โดย 2 เส้นทางแรกจะเป็นเส้นทางแนวระเบียงเศรษฐกิจที่เชื่อมโยงฝั่งตะวันออกและตะวันตกของไทย หรือ East-West Corridor ได้แก่ เส้นทางจาก กาญจนบุรี-กรุงเทพฯ กรุงเทพฯ-ฉะเชิงเทรา-อรัญประเทศ และ กรุงเทพฯ-ฉะเชิงเทรา-แหลมฉบัง เส้นทางที่ 2 คือ เส้นทาง จากอำเภอแม่สอด จังหวัดตาก – มุกดาหาร และ อีกหนึ่งเส้นทาง จะเชื่อมไปยังภาคเหนือ คือเส้นทาง กรุงเทพฯ-เชียงใหม่ ขณะนี้กระทรวงคมนาคมดำเนินการตั้งคณะทำงานเจรจาประสานงานร่วมกันกับญี่ปุ่นในการศึกษาแนวเส้นทาง ความเหมาะสมทางภูมิศาสตร์และแนวทางการลงทุนร่วมกัน
สำหรับแนวคิดเส้นทางความเร็วสูง มีข้อเสนอจากเอกชนไทย ที่อยากจะให้ประเทศมีความทันสมัย และเพื่อให้เกิดการพัฒนาชุมชนเมือง การสร้างอาชีพ สร้างรายได้ที่เป็นธรรม ตลอดเส้นทางการเดินรถ ผมได้ให้พิจารณาหาข้อสรุปให้ได้ว่าจะดำเนินการให้ได้อย่างไร ทั้งเส้นทางระยะสั้น และ เส้นทางที่มีประชาชนเดินทางคมนาคมเป็นจำนวนมาก เช่น กรุงเทพฯ-พัทยา-ระยอง-อู่ตะเภา หรือ กรุงเทพฯ-หัวหิน ซึ่งก็จะต้องพิจารณาความคุ้มค่าในการดำเนินการ โดยแนวทางนั้น อาจจะเป็นในรูปแบบให้เอกชนร่วมลงทุน ที่เรียกว่า PPP หรือการลงทุนผ่านกองทุนรวมโครงสร้างพื้นฐาน Infra-Fund รัฐก็จะเร่งพิจารณาให้เห็นผลชัดเจนในปีนี้
สำหรับทางรถไฟความเร็วสูงนั้น หลายคนมีความกังกลว่าราคาแพงเกินไปหรือไม่ ผมดูตัวอย่างจากประเทศญี่ปุ่นในช่วงแรก อาจจะราคาสูง คนยังใช้บริการไม่เต็มที่ เขาใช้รายได้ที่ได้มาจากการค้าขายหรือสัมปทานในตลอด 2 เส้นทาง ในการที่จะจัดทำศูนย์การค้า ทำตลาด แต่ทั้งนี้เป็นการลงทุนร่วมกันระหว่างรัฐกับเอกชน คงไม่ให้ใครคนใดคนหนึ่งรับไป เพราะว่าอาจจะทำให้เกิดประโยชน์กับชาติไม่เท่าที่ควร และอาจจะสร้างความไม่ไว้วางใจกับสังคมกับประชาชนโดยรวมด้วย ผมให้พิจารณานอกจากศูนย์การค้าอะไรไปแล้ว ถ้าคิดจะทำร่วมกันมา อาจจะต้องให้ลงทุนในเรื่องของการจัดตั้งอาคารที่อยู่อาศัย ให้กับคนที่มีรายได้น้อย สร้างตลาด สร้างอะไรต่าง ๆ ให้เขามีรายได้ แล้วจะได้ขยับขยายชุมชนเมืองที่แออัดอยู่ในขณะนี้ และมีพื้นที่สำหรับการค้าขายให้กับประชาชนที่เราจำเป็นต้องจัดระเบียบในขณะนี้ด้วย อันนี้คือเหตุผลหลักของผม
สำหรับเรื่องของรถไฟความเร็วสูง แน่นอนการลงทุนก็ต้องสูงตามไปด้วย แต่ถ้าเรามีภาคเอกชนมาร่วมด้วย ผมคิดว่าขณะนี้หลายบริษัท หรือหลายกลุ่ม นักธุรกิจขนาดใหญ่ก็ให้ความสนใจ และพร้อมจะร่วมมือกับรัฐบาล ก็จะต้องดูข้อตกลงกันให้ชัดเจนขึ้น อย่ากังวลในเรื่องนั้น
เรื่องการขับเคลื่อนคณะกรรมการต่าง ๆ ของ คสช. และรัฐบาล ที่ดำเนินการควบคู่กันไปนั้น มีการดำเนินการอย่างเป็นระบบ ทั้งนี้เพื่อให้เป็นไปตาม Roadmap การดำเนินการต่าง ๆ นั้น จะผ่านคณะกรรมการต่าง ๆ ที่จัดตั้งขึ้น ทั้งรัฐบาลและ คสช. เรามีหลายคณะ ได้แก่ คณะกรรมการขับเคลื่อนการดำเนินการตามนโยบายสำคัญและเร่งด่วนของรัฐบาลที่เรียกว่า (กขน.) ผมเป็นประธาน และมีรองนายกรัฐมนตรี มีรัฐมนตรีต่าง ๆ อยู่ในส่วนนี้ กับหน่วยงานที่เกี่ยวข้อง
ในส่วนที่ 2 คือ คณะกรรมการขับเคลื่อนยุทธศาสตร์ของคณะรักษาความสงบแห่งชาติ (กขย.) มีรองนายกรัฐมนตรี พลเอก ประวิตร วงษ์สุวรรณ เป็นประธาน และมี คสช. อยู่ในคณะนี้ เพื่อที่จะทำงานคู่ขนานกันไป ทั้งสองคณะนี้จะติดตามการขับเคลื่อนนโยบายที่สำคัญเร่งด่วน ที่เราจะต้องเร่งรัดให้แล้วเสร็จโดยเร็ว หรือเริ่มต้นให้ได้ โดยทั้งรัฐบาลและ คสช. ก็จะประสานงานผ่านไปยังคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) และมีคณะทำงานประสานบูรณาการการขับเคลื่อนนโยบายรัฐบาลระดับกระทรวง (ปขก.) ผมก็ให้ตั้งของกระทรวงด้วย ถ้ารัฐบาล คสช. และ ปขก. ทำไปด้วยกัน ผมคิดว่าจะได้เร็วขึ้น และมีภาคเอกชนมาร่วมด้วยอยู่แล้ว ไม่ว่าจะเป็นการค้าอุตสาหกรรมต่าง ๆ ภาคเอกชน การท่องเที่ยวก็อยู่ในคณะต่าง ๆ เหล่านี้ทั้งสิ้น ทั้งนี้ผมก็จะประสานการปฏิบัติและติดตามการขับเคลื่อนทั้งหมดให้ได้โดยเร็ว ผ่านไปยังกระทรวง ทบวง กรม จังหวัด ท้องถิ่น ทั้งนี้ จะมีการตรวจสอบโดยคณะกรรมการติดตามและตรวจสอบการใช้จ่ายงบประมาณภาครัฐ (คตร.) เดิม เพื่อให้มีการใช้จ่ายงบประมาณเป็นไปอย่างถูกต้องตามวัตถุประสงค์
สำหรับการดำเนินงานของคณะกรรมการขับเคลื่อนนโยบายสำคัญและเร่งด่วนของรัฐบาลนั้น จะเน้นในเรื่องสำคัญ 5 ด้าน ด้านความมั่นคง ได้แก่ นโยบายในการแก้ปัญหาการค้ามนุษย์ ประมง แรงงานต่างด้าว การแก้ไขปัญหาขยะ การจัดระเบียบสังคม การบังคับใช้กฎหมายอื่น ๆ ที่สำคัญ 
ด้านเศรษฐกิจ เช่น นโยบายการพัฒนาโครงสร้างพื้นฐาน การบริหารจัดการน้ำระยะแรก การดำเนินการเขตเศรษฐกิจพิเศษระยะแรก การแก้ไขปัญหาราคาสินค้าเกษตร ที่จะต้องดูแลเป็นแต่ละราย แต่ละภาคส่วนไป ทั้งในเรื่องของต้นทุน เรื่องของตลาด เรื่องการเพิ่มความเข้มแข็งของสหกรณ์เหล่านี้ จะได้เป็นการช่วยเหลือเกษตรกรอย่างยั่งยืน
ด้านสังคม ได้แก่ นโยบายการพัฒนาระบบการศึกษา ซึ่งวันนี้ผมกำลังจะตั้ง ซุปเปอร์บอร์ด การศึกษาขึ้นมาอีกคณะหนึ่ง ผมจะเป็นผู้ขับเคลื่อนให้ ก็จะไปร่วมกับของกระทรวงศึกษาธิการ ซึ่งมีคณะกรรมการปฏิรูปของเขาอยู่แล้ว จะได้ตรงกัน และได้รวดเร็วขึ้น ทันอกทันใจในปีนี้ก่อน และในเรื่องของระบบสาธารณสุข การวิจัยพัฒนานำไปสู่การผลิต การใช้ในประเทศเหล่านี้ ต้องแก้ไขหลาย ๆ เรื่อง
ด้านกฎหมายและการป้องกันการทุจริต เช่น นโยบายเร่งรัดพิจารณากฎหมายสำคัญ คดีที่สำคัญ การแก้ปัญหาทุจริตคอร์รัปชั่น
ด้านการต่างประเทศ เช่น การเตรียมมาตรการรองรับการเข้าสู่ AEC ทั้งกฎหมาย ทั้งการเชื่อมต่อ เส้นทาง ถนน ด่าน ศุลกากร เหล่านี้ เราก็ต้องดำเนินการด้วย และในเรื่องของการติดตามความก้าวหน้าตามข้อตกลงต่างประเทศ ซึ่งบางอย่างนั้นยังไม่ได้ดำเนินการ ข้อตกลงโดยเฉพาะอย่างยิ่ง กลุ่ม CLMT คือรอบบ้านเรา กับคู่เจรจาอื่น ๆ อีกด้วย ทั้งทวิภาคี พหุภาคี ต้องทำทั้งหมด ได้มีการตั้งคณะอนุกรรมการติดตามงานเร่งด่วนทั้ง 5 ด้าน จัดทำแผนการขับเคลื่อนในระยะ 3 เดือน 6 เดือน 9 เดือน ผมยังกำกับดูแลในเรื่องนี้เป็นพิเศษ
สำหรับคณะกรรมการขับเคลื่อนยุทธศาสตร์ของ คสช. ที่มี พลเอก ประวิตร วงษ์สุวรรณ เป็นประธานนั้นจะติดตามผลใน 7 กลุ่ม ได้แก่ ความยากจน ความเหลื่อมล้ำ เศรษฐกิจการเงิน การคลัง งบประมาณ พาณิชย์ และ SMEs ให้สอดคล้องกับรัฐบาล ด้านการเกษตร ทรัพยากรธรรมชาติ อุตสาหกรรม พลังงาน ความสัมพันธ์ระหว่างประเทศ ด้านการท่องเที่ยวและกีฬา เขตเศรษฐกิจพิเศษ ด้านตำรวจ สิ่งเกี่ยวข้องยาเสพติด ความมั่นคง การปกครองส่วนกลาง ภูมิภาคท้องถิ่น ด้านการขนส่ง โลจิสติก แรงงานทาส แรงงานต่างด้าว ประมง แรงงานผิดกฎหมาย ด้านการศึกษา สาธารณสุข IT ทั้งนี้ การประชุมร่วมกันของคณะกรรมการต่าง ๆ จะมีการประชุมร่วมกันในทุกเดือน มีคณะอนุกรรมการไปขับเคลื่อนให้ลงไปถึงพื้นที่อย่างบูรณาการ
เรื่องพลังงาน จากมติที่ประชุม ครม. ที่ผ่านมา ได้ให้ผู้ที่เกี่ยวข้องดำเนินการด้วยความรอบคอบและรับฟังความเห็นประชาชนอันเป็นประโยชน์ อะไรที่เป็นปัญหาความขัดแย้ง ไม่ตรงกัน ก็พูดคุยหารือกันให้ได้ข้อยุติ ในเรื่องพลังงาน ซึ่งวันนี้ประชาชนส่วนใหญ่ให้ความสนใจ ด้วยเหตุและผลต้องมาว่ากัน
การดำเนินการในเรื่องนี้ ผมได้ดำเนินในลักษณะที่ว่า ให้มีการแก้ไขกฎหมายต่าง ๆ ที่เกี่ยวข้องให้เรียบร้อยก่อนที่จะเปิดสัมปทานรอบต่อไป คงจะไม่นาน เพราะฉะนั้นขอให้ทุกพวก ทุกฝ่าย คำนึงถึงผลประโยชน์สูงสุดของประเทศชาติเป็นสำคัญด้วย ในการพูดคุยเจรจาของคณะทำงานที่มา และมีตัวแทนภาครัฐ ภาคเอกชน ภาคประชาชน มาคุยกันนั้นก็จะถือว่าเป็นกลไกในการขับเคลื่อนให้ได้ข้อยุติ ไม่ใช่ขยายความขัดแย้งไปอีก ก็ขอให้พูดจากันให้ดี และแก้ไขกฎหมายให้เรียบร้อย
เรื่องศาสนา ในเรื่องนี้เป็นเรื่องที่มีความละเอียดอ่อน ผมได้มอบหมายให้นายวิษณุ เครืองาม รองนายกรัฐมนตรี และนายสุวพันธ์ ตันยุวรรธนะ รัฐมนตรีประจำสำนักนายกรัฐมนตรี ได้ไปศึกษาทำความเข้าใจกับประเด็นของปัญหา และใครที่เกี่ยวข้อง ผมไม่อยากเรียกว่าคู่ขัดแย้ง เพราะเป็นเรื่องของศาสนา เรื่องใดที่เป็นของการกระทำผิดข้อกฎหมาย เกี่ยวกับเรื่องระบบการเงิน การคลัง หรืออะไรก็แล้วแต่ ซึ่งเป็นเรื่องของรัฐที่จะต้องดำเนินการ ในส่วนของทางศาสนา เรื่องของพระ หรืออะไรต่าง ๆ ก็อาจจะต้องตั้งคณะกรรมการเป็นฝ่ายสงฆ์ช่วยมาดูแลอีกทางหนึ่ง อันนี้กำลังคิดอยู่ จะได้ช่วยการทำงานของคณะสงฆ์เดิมที่มีอยู่แล้ว ให้มีประสิทธิภาพ ได้รับความเชื่อถือ เป็นสิ่งสำคัญ เพราะเป็นศาสนาของประเทศ
ปัจจุบันมีคดีความต่าง ๆ ที่รัฐดำเนินการอยู่แล้ว โดยเฉพาะอย่างยิ่งที่เกี่ยวข้องกับศาสนา ศาสนจักรเหล่านี้ ก็คงเป็นเรื่องที่เราต้องใช้ทั้งสองฝ่ายดูแลไปพร้อม ๆ กันด้วย ก็อย่าไปก้าวก่ายซึ่งกันและกันให้มากนัก ก็ทำให้เกิดความโปร่งใสขึ้น ผมคิดว่าทางฝ่ายคณะสงฆ์ก็ต้องยอมรับ และฝ่ายประชาชนก็ต้องยอมรับ ในการพูดคุยหารือในเรื่องนี้ มีองค์กรกำกับดูแลอยู่แล้ว อย่างไรก็ตาม ประเทศชาติมีอีกหลายเรื่องที่สำคัญที่ผมต้องรีบดำเนินการ ก็ขอความร่วมมือทุกพวก ทุกฝ่าย ช่วยกันขจัดความขัดแย้งให้ได้ พูดจาหารือ หาทางออกกัน ใครผิดก็ว่าไป อย่าใช้กระแส อย่าใช้การชุมนุม อย่าใช้อะไรมาทำให้เกิดความวุ่นวายอีกแล้วกัน ขอร้องจริง ๆ
เรื่องแรงงาน ปัญหาการขาดแคลนแรงงานเป็นสิ่งสำคัญมาก ในเวลานี้ ผมคิดว่าเรามาแก้ปัญหาตรงนี้ด้วยกันดีกว่า สำคัญกว่า วันนี้ประเทศไทยจะต้องเตรียมจัดหาแรงงานเพื่อใช้ในประเทศ ในการจัดตั้งโรงงานต่าง ๆ อะไรก็แล้วแต่ ในเรื่องของการลงทุน และรองรับการเป็นประชาคมเศรษฐกิจอาเซียนในปลายปีนี้ด้วย AEC
ต้นปีหน้า เราคาดว่าเราจะขาดแคลนแรงงานประมาณ 6-7 หมื่นคน วันนี้เราก็มีแรงงานต่างชาติเข้ามาขึ้นทะเบียน จำนวนเป็นล้าน ๆ คน ก็ยังไม่พอ เพราะผันไปเป็นอาชีพอื่น ไปงานบริการ งานท่องเที่ยว และงานที่ไม่ใช้แรงงาน เพราะฉะนั้นเราจำเป็นต้องจัดระบบคัดแยกประเภทแรงงานต่าง ๆ และเตรียมการนำแรงงานจากประเทศเพื่อนบ้านเข้ามาเพิ่มเติม แต่ต้องควบคุมให้ได้ด้วยกฎหมาย ด้วยการจดทะเบียนต่าง ๆ ให้เรียบร้อย ไม่ให้เป็นปัญหา
การพัฒนาฝีมือแรงงาน เป็นเรื่องสำคัญ ผมได้ให้นโยบายไปกับกระทรวงศึกษาธิการ ให้อาชีวะ แสวงหาความร่วมทวิภาคีกับบริษัทต่าง ๆ ในประเทศ เพื่อจะฝึกคนเหล่านั้น ให้นอกจากเป็นแรงงานที่มีฝีมือแล้ว ยังสามารถที่จะทำหน้าที่เป็นหัวหน้างานได้อีกด้วย เราก็พยายามที่จะให้ทุกคนที่มาทำงานในประเทศไทย มาลงทุนต่าง ๆ ให้ถ่ายทอดเทคโนโลยีให้กับเรา ให้เขาจัดตั้งคนของเราเป็นหัวหน้าบ้าง อะไรเหล่านี้ ติดขัดอยู่ 3-4 ประการ เรื่องความรู้ ความสามารถ เรื่องการเรียนรู้ การศึกษาของเรายังมีปัญหาอยู่บ้าง และเรื่องของภาษา เหล่านี้ต้องเร่งพัฒนาภายในปีนี้ ไม่อย่างนั้นก็ไปไม่ได้อย่างที่เราต้องการ
อีกเรื่องคือ เราก็มีชาวไทยภูเขาอยู่เป็นจำนวนมาก ซึ่งไม่มีงานทำ อาจจะต้องไปพิจารณานำมาใช้ในเรื่องของการสมัครเป็นแรงงาน และพัฒนาฝีมือ เพราะว่าเขาก็อยู่ในประเทศไทย มีจิตสำนึกความเป็นไทย ก็ต้องมีบัตรอนุญาตต่าง ๆ ขึ้นทะเบียนกันให้เรียบร้อย และควบคุมกันให้ได้ และจะได้ไม่ไปบุกรุกป่า ในการทำพื้นที่ทำกินตามแนวทาง หรือว่าตามวัฒนธรรมของเขาอีกต่อไป ไม่ให้เป็นการบังคับ เป็นการสมัครใจ อยากให้เป็นแรงงานที่ดี ช่วยประเทศไทย วันหน้าจะได้เรียบร้อยสักที จะได้ลดปัญหาเรื่องการขาดแคลนแรงงานได้อีกทางหนึ่ง อย่างรวดเร็ว 
เรื่องสิทธิมนุษยชน การแก้ปัญหาค้ามนุษย์ และประมง IUU รัฐบาลยังคงให้ความสำคัญต่อปัญหานี้มาก เพราะว่ามีกำหนดเวลาที่ชัดเจน เราต้องชี้แจงเขาให้ได้ และดำเนินการ ผลงานที่มีความก้าวหน้าให้เขาได้อย่างเป็นรูปธรรม การค้ามนุษย์ ปัญหาการละเมิดสิทธิมนุษยชนอย่างต่อเนื่อง เราได้มีการหารือแบบทวิภาคีเพื่อจะเร่งปรับปรุงบันทึกความเข้าใจด้านแรงงานกับประเทศเพื่อนบ้าน 3 ประเทศ ลาว เมียนมา กัมพูชา วันนี้ต้องขยายไปเวียดนามด้วย และเตรียมแผนระยะต่อไปด้วย จะมีการขยายขอบเขตความร่วมมือใน 4 ประเด็น คือ 1. ความร่วมมือด้านวิชาแรงงานของประเทศกลุ่มซีแอลเอ็มวี กัมพูชา ลาว เมียนมา เวียดนาม และไทย 2. มาตรฐานฝีมือแรงงาน 3. การนำเข้าและส่งออกแรงงาน และ 4. ความร่วมมืออื่น ๆ ซึ่งหลังจากการหารือแล้วก็จะเป็นการเจรจาเป็นรายประเทศ คาดว่าจะสามารถเริ่มต้นได้ในเดือนมีนาคมนี้
เรื่องของแรงงาน หรือการค้ามนุษย์ เป็นสิ่งสำคัญที่ต่างประเทศเขาดูอยู่ คือการดูแลเหยื่อ เหยื่อคือผู้ที่ถูกลอกลวงมาทำงาน ไม่ว่าจะทางบกหรือทางน้ำ ในเรือประมงก็ตาม เราต้องดูแลเหยื่อด้วย ว่าหลังจากนั้นเราเยียวยาเขาหรือไม่ ดูแลเขาอย่างไร
เรื่องสื่อ ทั้งสื่อไทย สื่อต่างประเทศ ก็ต้องทำความเข้าใจกัน เพราะส่วนใหญ่แล้ว สื่อก็มักจะไปสอบถามจากเหยื่อ จากผู้เสียหาย ซึ่งบางครั้งก็ไม่เข้าใจ วันนี้ผมได้สั่งการให้กระทรวงการต่างประเทศ ให้ความสำคัญในเรื่องนี้เป็นพิเศษ แต่ในเรื่องของการแก้ปัญหาทั้งระบบนั้น เรามีคณะทำงานเรื่องนี้อยู่แล้ว โดยผมเป็นประธานเอง และมีคณะอนุกรรมการอีกหลายคณะด้วยกัน และเราได้มีความก้าวหน้ารายงานมายังองค์กรระหว่างประเทศไปแล้วส่วนหนึ่ง เมื่อเร็ว ๆ นี้
เรื่องการแก้ไขปัญหาแรงงานประมงของไทย มีความคืบหน้าว่า วันนี้เราจดทะเบียนเรือประมงได้ดำเนินการไปแล้วกว่า 50,000 ลำ ออกใบอนุญาตทำประมงแล้วประมาณ 25,000 ลำ วันนี้ที่ยังชักช้าอยู่บ้างเพราะว่ามาตรฐานยังไม่ได้ แต่ประชาชนส่วนใหญ่ก็ประกอบการประมงมาอยู่แล้ว ทำอย่างไรจะเข้ากฎเข้าระเบียบได้ ไม่อย่างนั้นเราผ่อนผันไปเรื่อย ๆ ก็จะถูกเขาจับกุม เพราะกฎหมายระหว่างประเทศก็แรง แต่ละประเทศเขาก็ดูแลทรัพยากรของประเทศเขาอยู่ เพราะฉะนั้นท่านต้องเข้าใจตรงนี้ ถึงท่านจะผ่อนผันไป อย่างไรก็ตามท่านก็ถูกดำเนินการจับกุม และถูกทำลายเรืออย่างที่ผ่านมา ก็ไม่น่าจะดี
วันนี้เราได้จัดตั้งศูนย์บัญชาการควบคุมการเฝ้าระวังการทำประมงไปแล้วกว่า 20 แห่ง เพื่อกำกับดูแลการปฏิบัติตามกฎหมายประมง วันนี้สามารถจับผู้กระทำความผิดได้ 176 คดี มีผู้ต้องหา 878 ราย ขณะนี้รัฐบาลได้ดำเนินการจัดทำระบบติดตามเรือหรือวีเอ็มเอสให้กับเรือประมงขนาด 60 ตันกรอสขึ้นไป คาดว่าจะแล้วเสร็จภายในเดือนมีนาคม ขอความร่วมมือกับผู้ประกอบการด้วย
ส่วนปัญหาของการทำประมงในน่านน้ำอินโดนีเซีย ประเทศเพื่อนบ้านเราเอง กรมประมงจะได้มีการหารือร่วมกับทางอินโดนีเซียอีกครั้งหนึ่ง ถึงแนวทางการลงทุนร่วมกันที่จะทำการประมง อาจจะต้องครอบคลุมถึงการหารือว่า ข้อห้ามต่าง ๆ ของอินโดนีเซีย จะสามารถยืดเวลาออกไปได้หรือไม่ เพื่อให้ไทยมีเวลาจัดระเบียบและปรับปรุงในเรื่องของการประมงของเราให้เป็นไปตามข้อบังคับใหม่ของทางอินโดนีเซีย ทุกประเทศเขาปรับหมด มีของเรา ซึ่งไม่ค่อยจะร่วมมือกันเท่าไหร่ในช่วงที่ผ่านมา วันนี้ขอบคุณนะครับ ดีใจที่ส่วนใหญ่เข้าใจและร่วมมือกับเราทุกอย่าง เลยทำให้เร็วขึ้น
เรื่องผลการดำเนินการการศึกษาทางไกลผ่านดาวเทียม ตามแนวทางพระราชดำริของพระบาทสมเด็จพระเจ้าอยู่หัว เป็นการขยายโอกาส ลดความเหลื่อมล้ำด้านการศึกษา เน้นให้กับโรงเรียนในเมืองและในชนบท ที่มีปัญหาเรื่องครู ที่มีจำนวนน้อย บางโรงเรียนมีครูน้อยมาก และต้องสอนในหลายวิชา ถ้าเราสามารถนำมาใช้ได้ก็จะเป็นประโยชน์ เราจะใช้เทคโนโลยีสารสนเทศมาประกอบการศึกษาให้ได้ ระยะแรกเป็นเรื่องดาวเทียม ต่อไปกระทรวงศึกษาธิการก็กำลังปรับใช้เทคโนโลยีสารสนเทศในเรื่องอื่น ๆ อย่างไรต่อไป
ระยะแรกจากเดือนพฤศจิกายน 2557 – ปัจจุบัน ได้สั่งการให้สำนักงานคณะกรรมการการศึกษาขั้นพื้นฐาน (สพฐ.) ได้ประเมินการบริหารจัดการ การเอาใจใส่ดูแลของอาจารย์ และความตั้งใจของนักเรียนในโรงเรียนขนาดเล็ก ที่ได้มีการจัดการเรียนการสอนผ่านดาวเทียม ตามโครงการของพระบาทสมเด็จพระเจ้าอยู่หัว ปัจจุบันมีจำนวน 15,553 โรงเรียน ก็ได้รับการตอบรับว่าพึงพอใจกว่า 98% น่ายินดีนะครับ แล้วจะเห็นว่านักเรียนมีความรู้มากขึ้น สามารถเรียนรู้ด้วยตนเอง มีการพัฒนาการที่ดี เป็นวิธีเสริม ผมเน้นว่าวิธีเสริม จากครูด้วยนะครับ เป็นการเสริมรูปแบบการสอนของครู ช่วยครูด้วย มีความหลากหลายมากขึ้น ทัดเทียมกัน แล้วเด็กก็จะได้รับการศึกษาอย่างมีคุณภาพ อย่างเท่าเทียมทั่วประเทศ ประการที่ 4 คือมีกิจกรรมในห้องเรียนมากขึ้น ที่ดึงดูดความสนใจ สนุกกับการเรียน อันนี้เป็นตัวอย่างที่อยากจะรายงานให้ทราบเท่านั้น
นอกจากนั้น สพฐ. ได้คัดเลือกครูเก่ง ๆ ที่ได้รับความนิยมในการสอนต่าง ๆ เหล่านั้นมาบันทึกเทป เป็นการสอนเสริมให้ได้ใน 5 วิชา เพื่อจัดเตรียมการสอบ O - net มีการออกอากาศผ่านทีวีดาวเทียมช่อง DLTV 14 และนำเทปลงในเว็บไซต์ สามารถดูซ้ำได้ เพื่อช่วยเหลือโรงเรียนที่ห่างไกล อันนี้ก็ขอความร่วมมือด้วย ครูที่เก่ง ๆ ที่ไปสอนข้างนอกอยู่อะไรอยู่ ช่วยมาเป็นวิทยากรให้หน่อยระยะนี้ สมัครมาได้เลยที่มูลนิธิสอนทางไกลผ่านดาวเทียม เราจะได้ช่วยให้กับโรงเรียนที่ห่างไกล ขนาดเล็ก ขาดแคลนครูได้อีกทางหนึ่งจะได้ทัดเทียมกันยังไง
อย่างไรก็ตาม ผมเห็นว่าบางอย่างยังคงจำเป็นต้องได้รับการการปรับปรุง เช่น รูปแบบการเรียนการสอนให้ทันสมัย การบริหารจัดการให้ประสานสอดคล้องกันในทุกระดับ และสอดคล้องกับแผนพัฒนาเศรษฐกิจและสังคมแห่งชาติ
เรื่องของโรงเรียนกวดวิชาก็ต้องค่อย ๆ ดูแลกันต่อไป อย่าคิดว่าผมไปบังคับขู่เข็ญ เก็บภาษีอะไรต่าง ๆ ผมต้องการจะรวบรวมให้เป็นรูปธรรมมากยิ่งขึ้น แล้วก็ให้เกิดความเป็นธรรม ไม่ได้ไปหวงห้ามอะไรต่าง ๆ ใครเรียนได้ก็เรียนแต่ต้องมีกติกากันบ้าง
เรื่องของการสอบ O - net A - net ตอนนี้ก็ดำเนินการไปก่อนเดี๋ยวเขาจะมีการปรับอย่างไรก็ว่ากันมา อย่าเพิ่งไปทะเลาะเบาะแวงกันในเรื่องเหล่านี้เลย ทุกคนก็มุ่งหวังให้ดีทั้งนั้น เพียงแต่ว่า พร้อมหรือยังแล้วเป็นประโยชน์กับเราหรือยัง แล้วประเทศไทยผมบอกแล้ว ทุกอย่างไม่เหมือนใครเขาเลย ความคิด ความอ่าน พื้นฐานไม่ค่อยเหมือนเขา น่าจะนำมาใช้ได้บ้าง จะทำอย่างไร
ขณะนี้รัฐบาลก็กำลังจะตั้ง Super Board ในเรื่องการศึกษาอีก ผมได้พูดกับท่านรัฐมนตรีแล้วว่าผมไม่ได้ไปก้าวก่ายงานของท่านรัฐมนตรีกระทรวงศึกษาธิการ ผมต้องการที่จะสั่งการให้ชัดเจนขึ้น เพราะว่าในส่วนของกระทรวงศึกษาธิการ ในส่วนของสภาปฏิรูปแห่งชาติ (สปช.) ก็มีอยู่แล้วในเรื่องของการปฏิรูปแต่ยังไม่มีผลเป็นรูปธรรมมากนัก เพราะติดขัดด้วยระเบียบ ด้วยอะไรต่าง ๆ มากมาย กฎหมายก็ต้องแก้ โครงสร้างก็ต้องทำ แต่ผมต้องการปรับการศึกษาในขณะนี้ให้ได้ ทั้งการจัดการเรียนการสอน ความเป็นธรรม หลักสูตร หรือการสอนวิชาที่สำคัญ หน้าที่พลเมือง ประวัติศาสตร์ ประชาธิปไตย ความรักชาติเหล่านี้ ต้องแทรกเข้าไปด้วย ผมก็เป็นประธานคณะกรรมการ ก็พยายามทำให้เกิดผลให้เร็วที่สุด ให้ทันต่อความต้องการของพ่อแม่พี่น้อง ประชาชน คือจะทำอย่างไรให้เรียนอย่างมีความสุข แต่จะต้องมีคุณภาพด้วย
ในส่วนของกระบวนการจัดหาตำรา หนังสือเรียนนั้น ก็ต้องมาทบทวนกันใหม่ว่าจะทำอย่างไรกันดี วันนี้กระทรวงศึกษาธิการ ได้มีคณะกรรมการผู้ทรงคุณวุฒิมาตรวจสอบ ประเมินคุณภาพเอกสารตำราต่าง ๆ แล้วเพื่อจะนำมาขึ้นบัญชี สื่อการเรียนรู้ เพื่อจะให้สถานศึกษาใช้ เป็นพื้นฐาน และในส่วนที่จะขยับขยายเพิ่มเติมให้กว้างขวางขึ้น ก็ต้องดำเนินการทั้งหมด ทั้งนี้ จะต้องผ่านการเห็นชอบจากคณะกรรมการสถานศึกษาขั้นพื้นฐานด้วย ร่วมกับคณะกรรมการ ภาค 4 ฝ่าย ซึ่งจะต้องประกอบด้วย ผู้แทนครู ผู้แทนผู้ปกครอง ผู้แทนชุมชน ผู้แทนกรรมการนักเรียน ทั้งนี้ เราจะต้องหาทางว่าจะทำอย่างไรจะให้ได้หนังสือเรียนราคาถูก มีคุณภาพ ใช้ได้ต่อไปได้หรือไม่ อะไรที่ต้องเพิ่มเติมเป็น Sheet หรือเป็นตำราเพิ่มเติมอะไรก็แล้วแต่ ไปคิดมาใหม่ รัฐบาลก็อาจจะต้องดูแลเรื่องค่าใช้จ่ายเหล่านี้ด้วย ในเรื่องของตำราเรียน ตั้งแต่อนุบาล จนจบการศึกษาขั้นพื้นฐาน
เรื่องการควบคุมราคาสินค้า ตลาดชุมชน ตลาดข้าว ตลาดยาง วันนี้รัฐบาลก็ทุ่มเทอย่างเต็มที่ ในการจะควบคุมดูแลราคาไม่ให้เกิดการเอารัดเอาเปรียบ คือ รัฐบาล ไม่ว่าจะเป็นกระทรวงพาณิชย์หรือกระทรวงอะไรก็ตามอย่าไปตำหนิมากเลย ผมก็สั่งการไปทุกครั้งท่านรัฐมนตรีก็ลงไปเดินเอง ข้าราชการก็ลงไปเดินเอง ปัญหาอยู่ที่ว่าผู้ปฏิบัติบางทีก็ไม่เชื่อฟัง บางทีพอบอกไปก็ทำ พอไม่บอกไม่ดูก็เอาใหม่อีก เป็นนิสัยที่จะต้องช่วยกันแก้ไขทั้งรัฐ ทั้งภาคเอกชน ประชาชนก็อย่าเอารัดเอาเปรียบกันมากนัก เพราะว่าวันนี้บ้านเมืองมีปัญหา รายได้ก็น้อยลง เศรษฐกิจก็ชะลอตัว ก็ควรจะต้องลดราคากันบ้าง คนบริโภคถ้าจะเอาราคาถูกก็ต้องดูสิว่าเหมาะสมหรือไม่ ถ้าแพงเกินไปแล้วของไม่มีคุณภาพก็ค่อยตำหนิว่ากัน แต่ถ้าดูมีคุณภาพของก็ดี อาหารก็อร่อย ราคาสูงเล็กน้อย เรามีสตางค์ทานได้ก็ทานไป แต่ผมก็ไม่ให้วัสดุต้นทุนแพงกว่าปกติอยู่แล้ว มีการควบคุมอยู่แล้ว ไปแพงตรงคนประกอบการ จะดูกันอย่างไร ก็ต้องอาศัยความร่วมมือเป็นหลัก อย่าให้ผมต้องใช้กฎหมายทุกเรื่องเลย
ในของการช่วยเหลือต่าง ๆ เช่น สินค้าราคาถูก วันนี้ก็ธงฟ้าเคลื่อนที่ก็จัดไป หลายเป็นร้อยชุดไปให้ทุกพื้นที่ ทุกภูมิภาค ยังไม่พอ ก็อยากให้บริษัทต่าง ๆ ช่วยด้วยแล้วกัน ไม่มารอรัฐบาล ท่านก็นำของของท่านที่มีอยู่ไปลดราคา ไปที่ต่าง ๆ ลดไปที่สาขา ศูนย์การค้า ถ้าท่านอย่างนี้ ผมว่าคนก็จะรักท่านมากขึ้น ไม่ใช่ว่าพอถึงเวลาแล้วต้องขึ้นราคา ท่านก็รู้อยู่แล้วท่านลงทุนไปเท่าไร อาจจะขาดทุน แต่คิดว่าไม่ขาดทุน เพราะผมไม่อยากให้ใครขาดทุน เพราะว่าท่านคงไม่ขายขาดทุนอยู่แล้ว เอากำไรน้อยลงหน่อย เอาปริมาณได้หรือไม่ ขายเอาปริมาณแล้วก็มีคุณภาพให้ดี ให้ประชาชนเขารักท่าน ไม่ใช่ขัดแย้งกันไปกันมา ก็โทษกันไปกันมาอยู่แบบนี้ไม่ได้หรอก เราต้องจับมือกันแล้วเดินไปด้วยกัน การจำหน่ายสินค้าราคาถูกตามชุมชน ตามสถานที่ราชการ สำนักงานเอกชน ตลาดสด ตลาดชุมชน ช่วยกันตั้ง ช่วยกันทำ อย่ารอรัฐบาลอย่างเดียว
ผมริเริ่มให้แล้ว รัฐบาลก็ไปทำให้แล้ว เพราะฉะนั้นภาคเอกชนก็ต้องทำบ้าง สมาคม การค้า การอุตสาหกรรม หรือไม่ก็หอการค้าจังหวัดก็ลองคิดทำกันเองมา ไปรวมพลังเหล่านี้มาร่วมมือกัน เพราะทุกคนเป็นคนไทย เราคนไทยไม่ดูแลคนไทยได้อย่างไร ไม่งั้นก็ไม่ครอบคลุม ก็รอรัฐจัดธงฟ้าไปก็ไม่ครบอีก เสร็จแล้วก็ตำหนิรัฐบาลดูแลไม่ทั่วถึง จะทั่วถึงได้อย่างไร เรามีตั้งกี่หมู่บ้าน เป็นหลายหมื่นเกือบแสนหมู่บ้าน ไม่ได้ เพราะฉะนั้นก็อยากให้ครอบคลุมไปทั่วทุกภูมิภาค แล้วก็ให้คนจน คนรายได้น้อย เขาได้มีโอกาสใช้ของที่ราคาถูกบ้าง ท่านก็ลดในเรื่องของ กล่อง ห่ออะไรลงไปบ้าง ในเรื่องของสีสัน ความสวยงาม แต่คุณภาพต้องดีเท่ากันอย่างนี้ทำได้หรือไม่ แล้วก็พิมพ์ไปที่กล่อง ที่แปรงสีฟันเลยก็ได้สมมติ ว่านี่เป็นช่วยชาติ แล้วก็ห้ามนำไปขายต่ออะไรทำนองนี้ ใครไปขายต่อก็จับคุมดำเนินคดี
ผมฝากตรงนี้ได้หรือไม่ พวกธุรกิจการค้า การอุตสาหกรรม SMEs ท่านอยากจะขายของในช่วงนี้ ผมอยากจะขายแบบนี้ ขายราคาถูกกว่าปกติ แล้วก็ลดในเรื่องของ Decorate ในเรื่องความสวยงาม ลงไปบ้าง แต่คุณภาพอย่าลด แล้วก็เปิดขายเลย ผมว่าขายดี แล้วก็คอยจับคนที่ชอบมากวาดไปขายต่อ แบบนี้ไม่ได้ ลองทำดูมีตั้งหลายที่ เพื่อจะลดภาระค่าครองชีพให้กับประชาชนที่มีรายได้น้อยหรือรายได้ปานกลางก็แล้วแต่
วันนี้เราก็ได้เริ่มโครงการนำร่องสาขาแรกในเรื่องสินค้าราคาถูกย่านราชประสงค์ มีการเจรจากับบริษัทเอกชนที่จะลงทุนในการผลิตสินค้าราคาประหยัด คิดเร็ว ๆ ก็น่าจะทำได้ เพราะทำจากโรงงานเดียวกันอยู่แล้ว แล้วลดค่าใช้จ่ายในการบรรจุหีบห่อ กล่อง Packing ก็ไม่ต้องสวยงามมากนัก เพื่อจะได้ต่อยอดร้านหนูนิดพาชิม เดิม ทำอย่างไรขายอาหารสำเร็จรูปก็ได้ในราคาพิเศษ หรือไม่ก็ขายสิ่งของอุปโภคบริโภค ราคาพิเศษที่ใช้ทุกวัน ใช้เป็นประจำ ลด 5 -10 บาทก็ดีทั้งนั้น คนจนบางคนมีรายได้วันละไม่กี่ร้อยบาท เพราะฉะนั้นประชาชนมีเรื่องร้องเรียนหรือต้องการขอข้อมูลที่เกี่ยวกับราคาสินค้าก็สามารถโทรมาที่ 1569 ในเวลาราชการ เจ้าหน้าที่ก็กรุณารับด้วย อย่าหงุดหงิดกับเขา เขาเดือดร้อนถึงโทรมา ถ้าโทรมาเล่น ๆ ไม่ได้ อย่าโทรมา บางคนก็สนุกโทรมาไม่มีอะไร เจ้าหน้าที่ก็เลยหงุดหงิดไปด้วย
วันนี้รัฐบาลก็ส่งเสริมตลาดชุมชนในทุกพื้นที่ต่าง ๆ ทั่วประเทศ กระทรวงมหาดไทย กระทรวงเกษตรและสหกรณ์ ก็เร่งดำเนินการอยู่ ทุกกระทรวงทำได้หมด เพราะทุกกระทรวงมีผู้แทนอยู่แล้ว ไม่ว่าจะเป็นกระทรวงพาณิชย์ ไม่ว่าจะเป็นกระทรวงเกษตรและสหกรณ์ กระทรวงมหาดไทย ผู้ว่าราชการ นายอำเภอ ทุกคนมีศักยภาพหมด ไปเอาคนมาขึ้นบัญชี ดูว่าเราจะช่วยกันอย่างไร ถ้าทุกช่วยคนละไม้คนละมือตามศักยภาพของแต่ละคน เผื่อแผ่แบ่งปัน ผมว่าดีขึ้นแน่นอน เราจะรอดวิกฤตการณ์ช่วงนี้ไปได้ ไม่เช่นนั้นรัฐบาลดูแลคงไม่ไหวทั้งหมด ผมเรียนจริง ๆ ดูทั้งหมดไม่ไหวแน่ ถ้าคนช่วยกันก็จะได้ ภาคเอกชนช่วยได้มาก ขอบคุณล่วงหน้าแล้วกัน ผมหวังว่าตั้งแต่สัปดาห์หน้าเป็นต้นไป ผมคงจะเห็นข่าวว่าบริษัทต่าง ๆ ไปเปิดร้านค้าราคาถูกในที่ต่าง ๆ นำสินค้าที่มีความแตกต่างกัน แต่คุณภาพเท่าเดิม ลองทำดู ขายในประเทศคงไม่ผิดอะไร เพราะต้นทุนถูกลง เราก็ขายได้ถูกลง เพราะไม่ได้ไปแข่งขันกับใคร ไม่ได้ไปขายต่างประเทศ
สำหรับตลาดสินค้าการเกษตรเฉพาะ คือ ตลาดข้าว ตลาดยางพารา ตลาดสินค้าประมง เหมือนที่ขายปลาเค็มข้างถนนอะไรเหล่านี้ ขายให้ถูก ๆ แล้วก็มีคุณภาพ ไม่อันตราย ไม่ใส่ดีดีที (DDT : Dichlorodiphenyltrichloroethane ) ตลาดผลไม้ที่หวานจริง ๆ ไม่ใช่บ่มแก๊ส แล้วก็ไม่หวานอะไรอย่างนี้ สวยแต่รูปจูบไม่หอมอย่ามาขาย ซึ่งต่อไปผมจะให้ทางทำเนียบรัฐบาลขายของพวกนี้ด้วย ขายไปทั้งปี ทั้งท่องเที่ยวคลองผดุงกรุงเกษม ขายผลไม้ ขายผักอินทรีย์ ขายข้าวอินทรีย์ ขายปลาเค็ม ขายทุกอย่างข้างทำเนียบรัฐบาล แล้วดูว่าเขาจะมีรายได้หรือไม่ อันนี้อยากให้เป็นตัวอย่างเท่านั้น ถ้าไปทำอย่างนี้ได้ทุกที่ก็ดี
วันนี้ที่ตลาดน้ำ นอกจากขายของได้ และมีรายได้แล้ว หลายเจ้าขายได้ไม่กี่วันมีรายได้ เป็นหลายพัน เป็นหมื่นเหมือนกันในแต่ละราย ก็ดีกว่าอยู่บ้าน แล้วการท่องเที่ยวก็มีผลตามมาด้วย ท่องเที่ยวอย่างไร ก็นำเรือของกรุงเทพมหานคร (กทม.) สำนักงานระบายน้ำรับคนเที่ยวกัน วิ่งทางน้ำ วันหนึ่งรับ-ส่งคนกว่า 4,000 คน ที่วิ่งมาตลาดน้ำ ผมก็บอกว่าลองดูว่า เปิดท่องเที่ยวได้อีกหรือไม่ เอาเรือจ้าง เรื่องแจวมา ไม่เอาเรือหางยาว เพราะเสียงดัง มีมลพิษ เอาเรือจ้างมา แล้วก็รับจ้างพายเรือท่องคลองผดุงกรุงเกษมไป ตรงไหนไปได้ก็ไป ไปให้ถึงสุด เมื่อวานผมพูดกับผู้ว่าราชการกรุงเทพมหานคร ไปแล้วท่านเห็นด้วย แต่จะทำอย่างไรให้น้ำสะอาด ห้ามใช้เรือเครื่องยนต์ ผมว่าชาวต่างชาติสนใจ ที่ต่างประเทศยังมีเรือกอนโดล่า เรามีเรือจ้างทำให้สวย ๆ ลองคิดแบบนี้ คิดนอกกรอบไปบ้าง ทุกคลองทำได้ก็ดี
เรื่องของการผลิตเหมือนกัน ปัญหาเรื่องสินค้าการเกษตรเรามีปัญหาเรื่องการผลิตเป็นจำนวนมาก ต้นทุนสูง กำไรน้อยก็ต้องไปแก้ไขให้ถูกจุดแล้วอันต่อไปก็คือ ความรู้เรื่องการตลาด ก็ต้องจัดตั้งสหกรณ์เพื่อจะต่อรอง ไม่ให้พ่อค้าคนกลายเอาเปรียบอย่างเดียว จะทำอย่างไร วันนี้ผมให้รัฐมนตรีว่าการมหาดไทย กระทรวงพาณิชย์และกระทรวงเกษตรและสหกรณ์ไปหารือกันแล้วว่าจะส่งเสริมกันอย่างไร ให้ต่อเนื่องไปถึงเรื่องการโซนไปเลย ทำให้เกิดไปพร้อม ๆ กัน ทั้งประเทศทำได้หรือไม่ ตรงนี้ปลูกข้าวได้ก็ปลูกไปให้เต็มที่ ลดต้นทุนได้อย่างไร หาเครื่องไม้เครื่องมือให้เขาอย่างไร ส่วนหนึ่งที่ปลูกข้าว ปีละ 4 ครั้งแล้วตาย 3 ครั้ง หรือครั้งเดียวก็ไม่ได้ เลิกปลูกข้าวไปปลูกอย่างอื่นได้หรือไม่ หรือทำปุ๋ยอินทรีย์ก็ได้ ปุ๋ยอินทรีย์มาก ๆ แล้วไปขายให้พวกปลูกข้าว หรือไปขายปุ๋ยให้พวกปลูกต้นไม้อะไรเหล่านี้ หรือเพาะต้นไม้ขาย ก็ต้องชักจูงเขาแบบนี้ บังคับมากไม่ได้ บังคับก็มีปัญหาหมด ถ้าเราเกื้อกูลกันแบบนี้ได้ เราก็ไม่ต้องไปใช้ปุ๋ยเคมี ประชาชนก็มีรายได้ ใครปลูกข้าวไม่ได้ก็รับสีข้าว รับทำอะไรที่เกี่ยวกับข้าว ไปหาให้ต่อเนื่องกัน เกษตรต่อเกษตร เพราะฉะนั้นต้องหาช่องทางกันให้ได้ ผมสั่งการไปแล้ว
เรื่องของการกระจายสินค้าก็มีตลาด ตลาดชุมชน ตลาดปลายทาง เช่น ห้าง Modern Trade ตลาดชายแดน Farm Outlet เหล่านี้ ก็ต้องเรื่องการเกษตร Outlet เสื้อผ้า Outlet ของใช้มากมาย แต่ทำไมเราไม่มี Farm Outlet ซึ่งเป็นสินค้าที่ส่งขึ้นห้างไม่ได้ แต่เป็นสินค้าที่มีคุณภาพปานกลาง เช่น เป็นสินค้าที่ไม่สวย ใบงอ ใบหักบ้าง มีรอยช้ำบ้างเล็กน้อย ราคาลดลงไปครึ่ง แล้วมาขาย Outlet เกษตร ตั้งทุกที่ ส่วนที่มีราคาสูง ก็ให้คนที่เขาอยากกินผักสวย ๆ ไปซื้อของแพงกิน ให้ คนจนกินอย่างนี้ก็ได้ ผมก็ไม่เห็นว่าจะต่างกันตรงไหน ขอไม่ให้มียาพิษ ไม่มีดีดีที ไม่มียากำจัดศัตรูพืช เวลาเราต้ม เวลาลวกก็เหมือนกัน กินเข้าไปก็เหมือนกันคุณภาพทางอาหารเท่ากัน ลองไปทำดู Farm Outlet นี้ เร่งดำเนินการเลยอาทิตย์หน้า ผมรอฟังเหมือนกัน
การส่งเสริมผลิตภัณฑ์ OTOP สินค้าแปรรูปคุณภาพ หลายวันที่ผ่านมาผมได้เห็น หลายหน่วยงาน หลายองค์การบริการส่วนตำบล (อบต.) หลายองค์การบริหารส่วนจังหวัด (อบจ.) หลายกระทรวงก็นำมา เช่น ของที่เป็นของที่ระลึก ที่ทำรูปหัวโขน ทำรูปเครื่องปั้นอะไรต่าง ๆ ผมบอกแล้วทำใหญ่ ๆ ไม่รู้จะไปขายให้ใคร ก็ขายได้เฉพาะแต่งบ้าน ขายให้ฝรั่งที่ชอบชิ้นใหญ่ ๆ ทำไมเราไม่ทำเป็นของที่ระลึกให้จิ๋ว ๆ เล็ก ๆ อย่างบางประเทศเขาทำคนมา อยากซื้อเพราะอะไรขนาดเล็กเท่าหัวไม้ขีด ทำได้ไหม เล็กเท่าเม็ดข้าวสารทำได้ไหม แกะรูปหัวโขนเล็ก ๆ ลงมาในข้าวสารได้ไหม ผมว่าทำได้ ประเทศอื่นเขายังทำเลย แล้วทำไมเราไม่คิดแบบนี้ เขาจะได้เป็นที่ระลึกไป เขียนทำกล่องดี ๆ เขียนประวัติ เขียนอะไรไปทำอย่างไร ใครอยากซื้อกลับไป ก็ไปฝากคนที่ต่างประเทศก็พกพาก็ง่ายกลับบ้านก็ง่ายหน่อยของอย่างนี้ไม่มีปัญหา ลองคิดดู ผมก็รอดูเหมือนกัน ถ้าแกะอะไรมาเล็ก ๆ ให้เป็นของไทย ๆ แกะเป็นรูปนั้น รูปนี้ ตุ๊กตาไทย วันนี้เราปั้นมาขนาดตัวใหญ่ไปหมด แล้วก็ขายยาก แพง ก็ควรขายทั้งของใหญ่ก็มี ของจิ๋วก็มี ยิ่งเล็กผมว่ายิ่งแพง ของยิ่งเล็กน่าจะแพงกว่าด้วยซ้ำไป ขนย้ายง่ายด้วย
เรื่องของความก้าวหน้าในการดำเนินงานของสภานิติบัญญัติแห่งชาติ (สนช.) วันนี้ก็ได้พิจารณาร่างกฎหมายทั้ง คสช. ครม.และ สนช. เสนอขึ้นมาเอง 88 ฉบับแล้ว อันนี้เป็นกฎหมายที่เสนอเข้าไปแล้ว ผ่านการพิจารณาของกรรมาธิการ ควรจะประกาศเป็นกฎหมายต่อไป 63 ฉบับ ส่วนที่เหลือยังค้างอยู่ในการพิจารณา อีกประมาณ 20 กว่าฉบับ แล้วก็ยังมีเตรียมการเสนอเข้าไปใหม่อีก ซึ่งถ้าไม่ทันก็ไปเสนอต่อ เมื่อไรก็เมื่อนั้น
แต่วันนี้ก็จะเร่งรัด สิ่งที่จำเป็นออกมาก่อนเพื่อแก้ปัญหาประเทศชาติให้ได้ ก็อย่ามาคิดว่าทำเพื่อไปปิดกั้นใคร แกล้ง รังเกียจ รังงอนใคร ไม่ใช่ ทำไม่ได้ ผมไม่ใช่คนคิดแบบนั้นเลย ผมรับผิดชอบทุกอย่าง เพราะฉะนั้นผมก็ต้องให้ความเป็นธรรมกับทุกภาคส่วน วันนี้ผมมาเพื่อหยุดความขัดแย้ง ให้ความเป็นธรรม ใช้หลักนิติธรรม เพราะฉะนั้นจะบอกว่า ทำไมต้องดำเนินคดีนี้ ก็ทำความผิดกันหรือไม่ ถ้าทำความผิดก็ต้องเข้ามากระบวนการยุติธรรม แล้วก็มาต่อสู้กัน จะเห็นว่าวันนี้มีคดีหลายคดีก็มีทุกรูปทุกฝ่าย ก็ไปสู้คดีกันให้ได้แล้วกัน
ขณะนี้ก็กำลังผลักดันต่อเรื่องกฎหมายสำคัญอีกหลายเรื่อง เช่น พันธะสัญญา ข้อตกลงการค้า ผมบอกแล้วว่า ถ้าเราจะทำให้ประเทศชาติเข้มแข็ง จะต้องมีกฎหมาย จะต้องมีกติกา ที่จะอำนวยความสะดวก ทั้งการค้าการต่างประเทศ แล้วของคนไทยด้วยที่ไม่เสียเปรียบ แล้วคนไทยก็ต้องมีมาตรการในการป้องกันสินค้า การทุ่นสินค้าของต่างประเทศเหมือนกัน เพราะฉะนั้นการสร้างความเข้มแข็งก็มีหลายมิติเหมือนกัน
เรื่องของการแก้ไขปัญหาความเดือดร้อน และการเดินหน้าขับเคลื่อนประเทศ รัฐบาลทำอย่างต่อเนื่อง คสช. เพราะ คสช. เป็นต้นกำเนิดที่เราบอกว่า คำว่า “ห้ามค้าขาย” จริง ๆ แล้วมาจาก คสช. หมด เพราะฉะนั้น คสช. จะต้องรับรู้รับทราบ และก็เห็นด้วยทุกอย่าง ทั้งรัฐบาล สนช. สปช. เห็นด้วยว่าควรจะดำเนินการอย่างไร ก็เป็นเรื่องของคณะทำงานนุกรรมาธิการก็ไปพิจารณามา แก้ไขตรงไหนกันก็ว่ามา แต่ผมจะไม่ให้แนวทางว่าไปกำจัดใคร ไปดำเนินการกับใครเป็นพิเศษไม่มี ไม่เคยทำ เป็นเรื่องของการพิจารณา ก็เป็นกลไกปกติอยู่แล้ว
เรื่องความก้าวหน้าของสภาปฏิรูปแห่งชาติ (สปช.) ได้เรียนไปแล้วว่า 18 คณะ ก็ให้ส่งความคิดเห็นและข้อเสนอแนะไปยังคณะกรรมาธิการยกร่างรัฐธรรมนูญทั้งหมดที่ปฏิรูป ยังไม่ได้มีทางการปฏิบัติเลย เขาเพียงแต่คิดขึ้นมาว่าจะไปอย่างไรวันหน้า ต้องไปหารือกันอีกครั้ง อย่าเพิ่งไปวิตกกังวลว่าจะต้องยุบคณะนั้น ตั้งคณะนี้ วุ่นไปทั้งหมดเลย ผมว่าความตั้งใจของสภาปฏิรูปเขาก็ดี ตั้งใจแต่วิธีการว่าจะทำเมื่อไร คสช. ดำเนินการว่าจะตัดทอนกันตรงไหน ระยะที่หนึ่ง ระยะที่สอง ระยะที่สาม อย่าไปกังวล ทุกคนกังวลไปหมดเลยสรุปว่าที่เราทำดี ๆ ไม่ได้ฟัง ไปฟังที่ตัวเองไม่ชอบ ทั้ง ๆ ที่ตัวเองไม่ชอบยังไม่ได้เกิดเลย สภาปฏิรูปพูดมา หรือ คสช. ทำกฎหมายอะไรยังไม่เสร็จก็ยังไม่เกิด ปฏิรูปอันไหนยังไม่ได้มีบังคับทางกฎหมายก็ทำไม่ได้อยู่แล้ว ร่างรัฐธรรมนูญ ก็ยังไม่ได้ผ่านความเห็นชอบของทุกคณะเลย แล้วจะไปกลัวอะไรตรงไหนนี้ ก็ไว้มาดูกัน ท้ายที่สุดก็ต้องมาดูคุยกันว่าจะไปอย่างไร วันนี้อย่านำทุกอย่างมาตีกันในเรื่องของที่เราต้องแก้ปัญหาประเทศ เศรษฐกิจ การเมือง ความปลอดภัย การท่องเที่ยว รายได้ประเทศ อย่าเอามาตีกันทั้งหมด ยุ่งตายเลย ไม่เอา
กรอบการปฏิรูป ประกอบด้วย “36 วาระการปฏิรูป” กับ “7 วาระการพัฒนา” ไม่ว่าจะเป็นระบบแรงงานต่างชาติ การพัฒนาภาคการผลิต ด้านการเกษตร - อุตสาหกรรม การท่องเที่ยวและบริการ ระบบโลจิสติกส์ โครงสร้างพื้นฐาน การพัฒนาเศรษฐกิจเชิงพื้นที่ เขตเศรษฐกิจพิเศษ สิ่งเหล่านี้เป็นเรื่องที่เขาคิดต่อ ที่ผมทำอยู่ขณะนี้ วันนี้เราเริ่มต้นทั้งหมดนโยบายรัฐบาล เขาก็มาขัดกับที่รัฐบาลทำวันนี้ไม่ได้อยู่แล้ว เพราะรัฐบาลเป็นผู้ดำเนินการอยู่ ทุกเรื่องเราทำอยู่แล้ว แต่เขาต้องคิดว่า แล้วต่อไปจะเป็นอย่างไร พัฒนากันต่อเรื่องอนาคต ตอนนี้ฟังรัฐบาลอย่างเดียวไปก่อนได้หรือไม่
เพราะฉะนั้น สิ่งสำคัญคือเรื่องของการปลูกฝังทัศนคติด้านสิทธิมนุษยชนบ้าง ด้านความโปร่งใส คุณค่าความเป็นมนุษย์ จิตสาธารณะ ดูแลเรื่องสตรี เด็ก คนชรา ผู้สูงวัย ผู้ด้อยโอกาส อะไรเหล่านี้ เป็นกระแสโลก จะต้องพัฒนาให้สอดคล้องกัน อันนี้ไว้ปฏิรูปค่อยว่ากัน
วันนี้เราก็เริ่มต้นหลายเรื่องทั้งหมด ทำมาทั้งหมด บางอย่างก็ทำมาแล้ว บางอย่างก็ไม่เคยทำ วันนี้รัฐบาลทำไปแล้ว ฟังตรงนี้ดีกว่า ฟังว่ารัฐบาลพูดอะไร แล้วมาคุยกับรัฐบาล ในเรื่องของการปฏิรูประยะยาวจะไปทำอะไร ก็ให้ไปคุยกับเขา กฎหมายเขาอยากจะแก้ ไม่อยากเห็นด้วย ก็ไปคุยกับคณะกรรมาธิการยกร่างรัฐธรรมนูญ ถ้าเรานำทุกอย่างมารวมกันก็ไปไม่ได้สักอัน หัดเข้าหาช่องทางที่ถูกต้อง บางทีไปพูดในสื่อ ผมฟังแล้วทำไมเขาไม่เข้าใจเรา บางทีพูดคนละเรื่อง หลายรายการ หลายช่อง ซึ่งยังมีปัญหาอยู่ ผมคงต้องเรียกมาพูดคุย ไม่ได้เป็นการปิดกั้นท่าน แต่เวลานำนักวิชาการหรือใครไปพูด พูดคนละเรื่อง พูดในสิ่งที่ไม่ใช่ ที่ไม่ตรงกัน เป็นเรื่องของอนาคตด้วย อะไรด้วย มาพูดยังไม่ใช่ วันนี้ผมอยากให้ทุกคนช่วยกัน ขับเคลื่อนประเทศดีกว่า สร้างความปรองดอง สร้างความอะไรให้ได้ อะไรเป็นเรื่องของแต่ละพวกแต่ละฝ่ายก็ให้เขาทำไป แล้วค่อยมาสรุป มาว่ากันอีกที อย่ามาตีกันได้หรือไม่
เรื่องความก้าวหน้าในการดำเนินงานของคณะกรรมาธิการยกร่างรัฐธรรมนูญ (กมธ.)
ก็เกือบจะได้ข้อยุติ ประมาณเดือนกันยายน ก็ต้องมาแก้กันอีกครั้ง ผ่าน คสช. ครม. อีกครั้งหนึ่ง และอาจจะต้องรับฟังความคิดเห็นประชาชนเพิ่มเติม แต่ทุกอย่าง คสช. เป็นผู้ตัดสินใจว่า จะเดินอย่างไร รัฐบาลหน้าจะต้องเป็นอย่างไร แต่ทั้งนี้เราก็จะไม่ออกนอกกรอบของประชาธิปไตยจนเกินไป แต่ทุกคนต้องเข้าใจว่าเป็นสถานการณ์ไม่ปกติ ถ้าทุกคนเรียกร้องประชาธิปไตย แล้วทุกอย่างกลับมาแบบเก่า ทุกอย่างก็แบบเก่าหมด แล้วจะทำทำไม ก็ต้องยอมรับกันบ้าง ผมไม่ได้ไปปิดกั้นใครอยู่แล้ว กฎหมายก็คือกฎหมาย ผิดก็คือผิด เพราะฉะนั้นเนื้อหาที่เขาทำขณะนี้ ก็มีเรื่องสถาบันพระมหากษัตริย์ ภาคที่ 1 และประชาชน ภาคที่ 2 ว่าด้วยผู้นำทางการเมืองที่ดี สถาบันการเมือง และระบบผู้แทนที่ดี ภาคที่ 3 ว่าด้วยเรื่องของหลักนิติธรรม ระบบศาล องค์กรตรวจสอบการใช้อำนาจรัฐ และในส่วนสุดท้าย ภาคที่ 4 เป็นเรื่องของการกำหนดแนวทางในการปฏิรูปประเทศ การสร้างความปรองดอง และการลดความเหลื่อมล้ำในสังคม
ปัจจุบันคณะกรรมาธิการยกร่างฯ ได้รายงานว่าเกือบจะเสร็จสมบูรณ์แล้ว กำลังพิจารณาเนื้อหารายมาตราที่เหลือในส่วนสำคัญ ในภาคที่ 2 เกี่ยวกับผู้นำการเมืองที่ดี ระบบผู้แทนที่ดี และเนื้อหาส่วนอื่นอีกเล็กน้อย เมื่อดำเนินการแล้วเสร็จ สปช., ครม. และ คสช. ต้องดูอีกครั้งหนึ่ง ถ้ามีอะไรแก้ไขก็ส่งกลับไปอีก ไปให้คณะกรรมาธิการยกร่างฯ พิจารณาแก้ไขตามที่เห็นสมควร แล้วก็เสนอ สปช. ให้พิจารณาเห็นชอบอีกครั้งหนึ่งทั้งฉบับ และ คสช. หรือรัฐบาลก็จะนำขึ้นทูลเกล้าฯ เป็นลำดับต่อไป อันนี้เป็นขั้นตอนที่มีอีกตั้งหลายขึ้นตอน
เพราะฉะนั้นอย่าพึ่งไปเดือดร้อนกันมากนัก ทุกคนก็ต้องยอมรับว่า ที่ผ่านมามีปัญหาอะไร ทุกคนมีส่วนเกี่ยวข้องตรงไหน อะไรที่ทำแล้วทำให้บ้านเมืองเสียหาย ก็ต้องแก้ไข ถ้าคิดว่าตัวเองหรือใครจะเข้ามาแก้ปัญหาของเราก็ต้องแก้ไข ไม่ใช่ต้านทั้งหมดแล้วก็กลับไปแบบเก่า ย้อนไปโน่นไปนี่ ผมว่าวันนี้ต้องทำเพื่อวันนี้และเพื่ออนาคต
เรื่องการค้า การลงทุน จากต่างประเทศ วันนี้ดีขึ้น อย่ามาพันกับเรื่องเศรษฐกิจ รายได้ในประเทศ คนละเรื่อง ดีขึ้นหลังจากที่เราเข้ามาขจัดความขัดแย้ง ปีนี้มีนักลงทุนชาวต่างชาติสนใจมาลงทุนในไทย โดยขอสิทธิประโยชน์จาก BOI เพิ่มขึ้นกว่า 1,500 ราย และมีเม็ดเงินลงทุนกว่า 1 ล้านล้านบาท มีนักลงทุนที่มีคุณสมบัติครบถ้วน ผ่านขั้นตอนการอนุมัติในปีที่ผ่านมาคือปี 2557 ไปแล้วกว่า 900 ราย คิดเป็นเม็ดเงินลงทุนกว่า 480,000 ล้านบาท ในเดือนมกราคม 2558 นี้ ได้อนุมัติไปแล้ว 92 ราย มูลค่า 19,000 ล้านบาท
การลงทุนจากต่างชาตินี้จะช่วยสร้างงาน สร้างรายได้ และมีเงินหมุนเวียนในระบบเศรษฐกิจไทยเพิ่มขึ้น มีการปรับปรุงกติกามากมาย ข้อสำคัญคือจะต้องถ่ายทอดเทคโนโลยีให้กับคนไทย จ้างงานคนไทยเป็นสัดส่วนเท่าไหร่ สามารถขึ้นไปเป็นหัวหน้างานได้ ซึ่งผมพูดกับเขาทั้งหมด เขาก็ย้อนกลับมาว่า ให้แก้ไขเรื่องภาษา เรื่องการพัฒนาฝีมือแรงงานของคนไทย แต่เขาชื่นชมว่าคนไทยขยันขันแข็ง แต่การพัฒนาค่อนข้างจะจำกัด ต้องแก้ทั้งระบบ แก้การศึกษาด้วย สร้างคนตั้งแต่เด็กขึ้นมา ให้มีทั้งนักวิเคราะห์ นักวิจัย นักวิชาการ แรงงานฝีมือ อาชีวะ อะไรต่าง ๆ ไม่ใช่เรียนปริญญาอย่างเดียวไม่มีงานทำ ไม่ได้ แล้วผมถามว่ามันง่ายหรือไม่ เรียกร้องมาทุกวัน ๆ ว่า เศรษฐกิจไม่ดีขึ้นสักที ขายของก็ไม่ได้ ส่งออกมูลค่าลดลง สิ่งเหล่านี้ เราเตรียมการมาหรือเปล่าผมถามท่านก็แล้วกัน ท่านถามกับผมมาทุกวัน ถ้าเรายังไม่ทำอย่างนั้น เราต้องยอมรับว่า เรากำลัง “ติดหล่มตัวเอง” คือไม่ได้ทำ ไม่ได้แก้ไขหลุมต่าง ๆ โคลนต่าง ๆ เหล่านั้น แล้วเราก็ติดย้ำอยู่กับตรงนั้น และมีความขัดแย้ง เหมือนกับมีฝนตก พายุเข้ามาอีก โคลนก็แน่นไปเรื่อย ๆ อีกหน่อยก็ไปไหนไม่ได้ ก็ติดหล่มตัวเองอยู่นั่นแหละ
วันนี้ทุกอย่างก็น่าจะดีขึ้น การส่งออกไปประเทศคู่ค้าหลัก ก็เริ่มมีสัญญาณขยายตัว ต้องใช้คำว่าสัญญาณขยายตัวไม่ใช่มาดูตัวเลขวันนี้ว่า ยังแย่อยู่ อะไรอยู่ ก็ต้องดูว่าเป็นอย่างไร โลกเป็นอย่างไร ปีที่แล้วเป็นอย่างไร ปีนี้ดีขึ้นหรือไม่ ความเข้มแข็งพร้อมหรือยัง แบรนด์มีหรือไม่ สินค้าใหม่ ๆ มีหรือไม่ เทคโนโลยีปรับปรุงหรือยัง ก็ยังทั้งสิ้นเลย แล้วจะดีอย่างไร ก็ผมกำลังทำอยู่ แต่สหรัฐฯ ญี่ปุ่น และสหภาพยุโรป ที่เขามาพูดคุย เขายินดี เขาบอกว่าประเทศไทยยังเป็นประเทศที่น่าลงทุน ไม่ต้องพูดเรื่องการเมืองตอนนี้ พูดเรื่องเศรษฐกิจ ทุกประเทศ แม้แต่ประเทศที่เห็นด้วย ไม่เห็นด้วย มาหมดไม่ต้องกังวล เพราะเขาต้องค้าขาย ต้องกินต้องใช้
เพราะฉะนั้น เราต้องมาแก้ปรับปรุงกติกา และผมก็ใช้อำนาจในนางที่สร้างสรรค์ ทำให้ดีขึ้น การส่งออกประเทศเพื่อนบ้านสูงขึ้น ด่านชายแดนต่าง ๆ มีการขยายตัวเพิ่มมากขึ้น ตอนนี้ก็เปิดด่านมากขึ้นหลายด่าน แต่ต้องมีมูลค่าการลงทุนที่คุ้ม ไม่อย่างนั้นเปิดทุกด่านไม่ไหว เจ้าหน้าที่ไม่พอ ถนนเส้นทางก็ยังไม่สะดวก ต้องดูฝั่งโน่นเขาด้วย ปริมาณสินค้าด้วย เราก็เปิดไป 5 เขต วันนี้ก็ทำถนนเส้นทางเชื่อมโยงให้ทันสมัยให้กว้างขวาง ลดคอขวด ปรับปรุงด่านศุลกากร วิธีการใช้เครื่องไม้เครื่องมือ ใช้เงินมหาศาล ที่ผ่านมาเรายังคงมีความเสี่ยงอยู่พอสมควร ปัจจัยเศรษฐกิจภายในประเทศ ปัจจัยภายนอก เศรษฐกิจของประเทศคู่ค้า
เพราะฉะนั้น ภาคอุตสาหกรรมเอกชนของเราต้องปรับตัว SMEs ห่วงโซ่ต่าง ๆ จะต้องสัมพันธ์กัน เขาเรียกว่าห่วงโซ่สัมพันธ์ เพิ่มขีดความสามารถในการแข่งขัน พัฒนาผลิตภัณฑ์ สินค้า บริการ พึ่งตนเองบ้าง ขายในประเทศให้ได้มากที่สุด และขายชายแดนให้ได้มากที่สุด ขายประเทศเพื่อนบ้านให้ได้มากที่สุด โดยไปหาว่าจะแข่งขันกันได้อย่างไร เพราะเราถูกบีบ 2 ทาง ทั้งในส่วนของ CRV ก็คือเส้นรอบบ้านเรา ค่าแรงเขาถูกกว่าเราประมาณ 30 % อีกด้านหนึ่งเราถูกโดยประเทศใหญ่ เช่น อินโดนีเซีย เขาถูกกว่าเรา 20 % ค่าแรงอย่างเดียว ค่าต้นทุนอย่างไรไปว่ากัน นี่คือแต้มต่อของเรา ผมก็เอาตรงนี้มาดูว่าจะแก้กันอย่างไร ถ้าทุกคนเรียกร้องกันทั้งหมด ไปไม่ได้อยู่ดี รัฐก็ให้ไม่ไหว ก็ต้องไปสร้างความเข้มแข็ง ใช้เวลา ในระหว่างที่ใช้เวลาเรายังทำไม่ได้ ท่านก็ต้องช่วยตนเอง รัฐก็ไปสนับสนุนการค้าขายในประเทศก็ว่าไป
เรื่องการใช้ยางในประเทศขณะนี้ ผมเห็นงานวิจัย ผมเอามาเรียกดูกว่า 10 ปีแล้ว เรื่องทำถนน ยังไม่เห็นเกิดกันสักที วันนี้เกิดแล้ว หลายเส้นทาง ผมต้องบอกว่าไม่ใช่ถนนอย่างเดียว เพราะใช้ยางได้จำนวนน้อย 5 % แต่ทนได้ถึง 3 ปี ของเดิมถนนธรรมดา 2 ปี มีค่าใช้จ่ายเพิ่มขึ้นเล็กน้อย อันนี้ก็กำลังทำอยู่ แล้วเขาบอกให้ไปเพิ่มชุดที่นอนในครัวเรือน วันนี้คนนิยมใช้ที่นอนยาง ปรากฏว่าให้บริษัทเขาไปทำ เขาก็ไปซื้อจากที่อื่นมาอยู่ได้ ทำไมไม่ซื้อในประเทศเรา ซื้อมาจะลดราคา จะลดภาษีอะไร ให้ใช้ในประเทศ จะต้องมีกติกา เราจะไปทำถุงมือยาง หรืออะไรเล็ก ๆ น้อย ๆ ไม่พอแล้ว ก็ทำไปด้วยกัน ผลิตภัณฑ์ทางการแพทย์ ถุงมือยาง เก้าอี้ สายยางน้ำเกลือ ล้อรถยนต์ ชิ้นส่วนยานยนต์ ผลิตภัณฑ์ทางวิศวกรรม หลายประเทศเขามาตั้ง เราบางอย่างไม่สามารถบังคับได้ทั้งหมด เป็นการสร้างแรงจูงใจที่จะต้องมีเหมือนกัน ถ้าให้เขาใช้ทั้งหมด บางทีต้นทุนเขาสูง เราก็ต้องมาหาบริษัทที่ขึ้นบัญชีกับรัฐมีหรือไม่ เราจะดูแลให้ว่า ซื้อของในประเทศเรา ซื้อมาอาจจะราคาตลาดแต่เราในฐานะที่ช่วยกันก็อาจจะไปลดภาษีในบริษัทเหล่านี้ ที่ร่วมมือกับเราในการทำ เพื่อจะได้ลดราคาขายให้ถูกลง ใช้ในประเทศได้หรือไม่ กำลังสั่งไปทำมา ไปคิดอยู่ ยางปูพื้น ยางรองรางรถไฟ กำลังไปทำรางรถไฟ ยางกันซึม กันกระแทก สิ่งเหล่านี้ มีผลงานวิจัยมากมายอยู่ในโต๊ะเต็มไปหมด สร้างวิทยฐานะกันอย่างเดียวไม่ได้
วันนี้นักวิจัยต้องขึ้นบัญชี หางานให้เขาทำ หารายได้พิเศษให้เขา และนำไปสู่การเชื่อมต่อโรงงาน เพราะฉะนั้นนักวิจัยมีหลายที่ มีทั้ง ของรัฐ เอกชน โรงงาน สถานศึกษา มหาวิทยาลัย มีหมดห้องทดลองมีหมด แต่เป็นชิ้นหมดเลย ทุกคนก็คิดมา ๆ แล้วก็ใส่แฟ้มมา รายงานมาแล้วก็เก็บ เน่า ก็แค่นั้น ผมสั่งรวบหมด กระทรวงวิทยาศาสตร์ฯ สำนักงานพัฒนาวิทยาศาสตร์และเทคโนโลยีแห่งชาติ (สวทช.) ไปเอามา อย่ามาเสนอผมอย่างเดียวว่า คิดอย่างนั้นอย่างนี้มาโดย สวทช. ไม่เอา ไปรวบมาให้หมด แล้วจะทำอะไรก็ทำกันสักที อย่างตอนนี้ทหารเรือเขาทำเครื่องบินที่ขึ้นจากน้ำ ทำมาไม่รู้กี่ปีแล้ว ก็ผลิตให้เป็นเรื่องเป็นราว ต่อไปจะได้ทำเครื่องบินที่ใช้ท่องเที่ยว ใช้อะไหล่ต่าง ๆ ก็จะได้ไม่แพง ตอนนี้เครื่องบินจากน้ำก็บินมาหลายปีแล้ว ก็ไม่เคยมีอุบัติเหตุอะไร ทหารเรือเขาทำ เรื่อง UAB หรืออะไรต่าง ๆ ก็ต้องนำมาใช้ แทนที่จะใช้ได้อย่างไร ก็ต้องมีการรับรองมาตรฐาน
เพราะฉะนั้นการใช้ของไม่ใช่ผลิตแล้วซื้อได้เลย ไม่ใช่ ต้องมีการรับรองมาตรฐาน ปกติต้องใช้องค์กรโลก บางทีก็เป็นการกีดกันบ้างเหมือนกันเรื่องลิขสิทธิ์ เพราะฉะนั้นเราทำของเราใช้ในประเทศ น่าจะต้องได้ ผมให้ สวทช. ไปเร่งเรื่องของการประเมิน วิเคราะห์ วิจัย ใช้งานให้ได้ เป็นกฎหมาย ใช้งบประมาณรัฐ ใช้ได้บางส่วน ซื้อเขาทั้งหมดคงยังไม่ได้ ในระหว่างนั้นก็ส่งไปรับรองต่างประเทศด้วย จะได้ส่งขายต่างประเทศได้ด้วย คิดให้ทั้งระบบแบบนี้ นิสิต นักศึกษาเขาสนใจ คราวนี้ทหารได้มีการเริ่มแผนงานซ่อมแซมถนนโดยใช้ยางพาราเป็นส่วนผสมในสามจังหวัดชายแดนภาคใต้ไปแล้ว จำนวน 37 เส้นทาง รวมระยะทาง 164 กิโลเมตร อายุการใช้งาน 3 เท่า กว่าของเดิม จะได้ใช้ผลิตภัณฑ์ยางในประเทศได้มากขึ้น วันนี้ก็ได้สั่งการให้กระทรวงคมนาคม กรมทางหลวง ทางหลวงชนบท อะไรเหล่านี้นำไปใช้ด้วย เมื่อวานก็สั่งการไปแล้ว ทุกคนก็รับปาก งบประมาณก็คงปรับอะไรภายในเล็กน้อย จะได้เกิดประโยชน์ เอาไปซ่อมก็ได้ เอาไปลาดผิวยางที่ขรุขระก็ได้ ไม่เห็นต้องไปทำใหม่
ทั้งราชการ ห้างร้าน ไปช่วยกันสนับสนุนด้วย หลายอย่าง วันนั้นผมยังซื้อยานวดมาเลย ทำจากสมุนไพร จากไพล จากอะไรเหล่านี้มาใช้อยู่ ก็ดูดี จากพริกด้วย นวดคอ นวดไหล่ นวดกล้ามเนื้อ ก็ดูดี หอมดีด้วย เอามาใช้ได้ เครื่องสำอางสมุนไพรมากมาย ทำไมต้องไปซื้อต่างประเทศมา ก็รับรองคุณภาพให้ดีแล้วกัน ทำกล่องสวย ๆ และคุณภาพอย่างไรให้เขียนมาชัดเจน
เรื่องการขับเคลื่อนข้าราชการ ในแต่ละจังหวัดและท้องถิ่น ต้องขอร้องอย่าให้ผมต้องไปใช้อำนาจอะไรมากมาย ได้มอบหมายผู้ว่าราชการจังหวัด และนายอำเภอเป็นกลไกหลักในการขับเคลื่อนงานนโยบายทุกนโยบาย และทุกกระทรวง ทบวง กรม ที่มีผู้แทนของทุกกระทรวงไปอยู่ที่จังหวัดด้วย ทุกคนจะต้องร่วมมือกับผู้ว่าราชการจังหวัด ไม่อย่างนั้นก็ทั้งหมดต้องรับผิดชอบ แก้ปัญหาเอาปัญหามาขับเคลื่อน บูรณาการ แผนงาน โครงการ นโยบาย ในลักษณะของคณะกรรมการนโยบายการบริหารงานจังหวัดและกลุ่มจังหวัดแบบบูรณาการ (ก.น.จ.) ด้วย จังหวัด มีทั้งฟังก์ชัน ทั้งงบประมาณบูรณาการจังหวัด มีทั้งของท้องถิ่นด้วย อะไรด้วย และมีงบที่เร่งด่วน รัฐบาลก็อัดฉีดลงไปอีก ทุกงบฯ ผู้ว่าฯ ต้องไปดู ทำดีก็ได้ดี เพราะฉะนั้น ตั้งแต่ปลัด อธิบดี สำนักลงไปในระดับของบังคับบัญชาไปถึงผู้ว่าราชการจังหวัด นายอำเภอ หัวหน้าหน่วยงาน ทุกคนต้องทุ่มเท ทุ่มเทเพื่อพี่น้องประชาชนอย่างเต็ม อย่าให้มีหนังสือเรียกร้องมา วันนี้ผมรับมามาก เดี๋ยวจะสอบสวนเป็นราย ๆ ไป ทำไม่ต้องกลัว ทำดีไม่ต้องกลัว ทำให้เร็ว ช้าก็โดน ทุจริตก็โดน เอาอย่างนี้แล้วกัน ไม่อย่างนั้นไม่เกิด ใครจะเรียกร้องส่งชื่อมา ผมจะสอบสวน พักราชการทันที
เรื่องความเข้มแข็งขององค์กรปกครองส่วนท้องถิ่น (อปท.) วันนี้มีปัญหาทางเทคนิค ทางธุรการ เรื่องกฎระเบียบขั้นตอนต่าง ๆ ที่เปลี่ยนแปลงไป บางครั้งรูปแบบเอกสารต่าง ๆ บางทีทำไม่สมบูรณ์ ผมให้กระทรวงมหาดไทยและหน่วยงานที่เกี่ยวข้อง สำนักงบประมาณไปชี้แจง ไปเปิดอบรมว่า ทำอย่างไรเขาจะเข้มแข็งขึ้น อบต. อบจ. กำนัน ผู้ใหญ่บ้าน ไปสัมมนากันสักที ไปสัมมนาเรื่องอื่น ๆ กันมากมาย สัมมนาเรื่องการปรับปรุงประสิทธิภาพบอกเขาเลยว่าการบริหารราชการแผ่นดินเป็นอย่างนี้ รัฐบาลมาอย่างนี้ กระทรวงเขาทำงานอย่างนี้ ลงมาข้างล่างก็ต้องทำแผนงานสอดคล้องกันอย่างไร อะไรจะสอดคล้อง อะไรจะประสานกัน จะสอดประสานกันอย่างไร ต้องไปสอนแบบนี้ สัมมนาเรื่องไม่เป็นเรื่องอยู่ได้ตั้งนาน แล้ววันนี้ก็ยังไม่เข้มแข็งในเรื่องของการจัดทำแผนงาน ที่ดี ๆ มีอีกเยอะมาก แต่ที่ไม่ดีทำอะไร ทำให้ช้า ที่ยังไม่พร้อม ทุกคนผมว่าดีหมด แต่ไม่พร้อม ผู้มีอิทธิพลอย่าให้มี อย่าไปเป็นกรรมการเอง อนุมัติเอง และประกอบการเอง ต้องไม่ดีแล้ว มีไม่ได้ มีก็มีปัญหา ห้ามเลย ต่อไปนี้แผนงานอะไรของรัฐ ถ้าเป็นเจ้าของไปทำอย่างนั้นไม่ได้ โดยเฉพาะท้องถิ่น ก่อสร้างเสียหายไปหมด ไปหาบริษัทอื่นมา
เรื่องการทำงานเหล่านี้ มีพระราชบัญญัติเรื่องข้อมูลใช่ไหม การให้ข้อมูลผมสั่ง สำนักงบประมาณไปแล้วว่าในนำเผยแพร่ออกเว็บไซต์ทั้งหมดว่า งบประมาณรัฐบาลเป็นอย่างไรในขณะนี้ ออกไปอย่างไร ไปที่ไหนบ้าง งบประมาณบริหารจัดการน้ำ งบประมาณถนน งบประมาณอะไรไปเปิดดูในเว็บไซต์ของสำนักงบประมาณกับเว็บไซต์ของรัฐบาล ท่านจะได้รู้ว่าเขาจะเกิดที่ไหนบ้าง แล้วท่านจะได้ไปเตรียมการประมูลจัดซื้อจัดจ้าง ผมให้ข้อมูลแล้ว อย่าหาว่าปิดบัง ผมไม่มีอะไรปิดบังอยู่แล้ว เพราะฉะนั้นให้บริหารงบประมาณอย่างมีประสิทธิภาพ ทั้งในส่วนกลาง ส่วนภูมิภาค ส่วนท้องถิ่น เทศบาล ช่วยกันแก้ปัญหาให้พี่น้อง
เรื่องการอบรมดูงานต่างประเทศ วันนี้ผมไม่ให้ไป ไม่อยากให้ไปดูงานต่างประเทศ ยกเว้นไปติดต่อราชการ ไปประชุมนี่ได้ ผมว่าถ้าจะไปดูงานต่างประเทศจัดประชุม สัมมนาในประเทศไทย แล้วเชิญผู้ที่เราจะไปดูมาบรรยาย ใช้งบประมาณถูกกว่า แล้วนำภาพยนตร์ วีดีทัศน์ อะไรมาดู นำตำรา เอกสารมาดู ผมว่าความรู้อะไรมากมาย อยู่ที่ว่าทำได้หรือเปล่า ตั้งใจจะทำไหมเท่านั้น ไปหาวิทยากรมาบรรยายในประเทศไทย ต้นทุนก็ถูกกว่า ไปดูงานไว้วันหลัง มีรัฐบาลเลือกตั้งแล้ว ค่อยไปดู ผมไม่รู้ ไม่เกิดประโยชน์ ไม่ให้ไป ก็ขอชื่นชมถ้าใครทำอย่างนี้อยู่แล้ว เวลาเขามาเขาจะได้มาเห็นประเทศไทยด้วย วิทยากรเขาจะได้มาเห็นประเทศไทยว่าไม่ได้เป็นอย่างที่สื่อโซเชียลมีเดียบางสื่อ บางคน บางราย มโนออกไป ไม่ได้เป็นอย่างนั้น เขามาจะได้ชื่นชม
เรื่องการเปิดตลาดใหม่ ทำหลายที่ให้ไปดู วันนี้ช่วงนี้ก็ไปอินเดียอยู่ หลายอย่างเขารายงานมาแล้วมีความก้าวหน้าหลายเรื่อง เราก็ต้องทำงานในเชิงรุก เดินเองเปิดตลาดเอง ทั้งกระทรวงพาณิชย์ กระทรวงการต่างประเทศ กระทรวงอื่น ๆ ด้วย 4 กลุ่มตลาด ประกอบด้วย 1.ตลาดอาเซียน ชายแดนในเรื่องของผ่านแดน สินค้าอุปโภค บริโภค ธุรกิจบริการ ก่อสร้าง การลงทุน การค้าชายแดนและผ่านแดน บางอย่างต้องไปอาศัยการใช้สิทธิทางภาษีในประเทศเพื่อนบ้าน ก็อาจจะต้องมาลงทุนกับเพื่อนบ้าน และเอาของกลับเข้ามาบ้านเราก็เป็นการกระจายสินค้าออกไปทำนองนั้น เพราะเราถูกตัดสิทธิ์ระบบสิทธิพิเศษทางภาษีศุลกากรเป็นการทั่วไป (GSP) ไป
เพราะฉะนั้นบ้านเราก็ต้องปรับรูปแบบใหม่ สร้างเครือข่ายระหว่างไทยกับประเทศเพื่อนบ้านให้ได้ สำหรับตลาดที่ 2 ก็คือ ตลาดที่มีพัฒนาการทางเศรษฐกิจปานกลางศักยภาพสูง เช่น จีน อินเดีย เกาหลีใต้ ตะวันออกกลาง ลาตินอเมริกา และรัสเซีย โดยจะเน้นเจาะตลาดเมืองรอง เมืองหลักเขาไปกันหมดแล้ว เอาเมืองรองที่มีศักยภาพจะได้เป็นช่องทางเข้าถึงผู้นำเข้า และผู้บริโภคอย่างแท้จริง ประหยัดค่าใช้จ่าย เช่น การค้าปลีกเจาะกลุ่มผู้บริโภคระดับบน ในจีน อินเดีย เขามีคนจำนวนมาก วันนี้เอกชนช่วยไปเดินสายด้วย เดี๋ยวรัฐบาลไป ผมก็ให้เอกชนไปด้วยทุกที ไปอินเดียก็ให้กระทรวงพาณิชย์เขาพาไปด้วย จะได้ไปโฆษณาค้าขายของได้เปิดตลาดตัวเองได้ ช่วยกันร่วมมือกัน เอกชนกับรัฐต้องร่วมมือกัน อย่าติติงอย่างเดียว วันนี้เรามาแก้ อย่ามาติผม ก็ไปติติงข้างในคณะแล้วก็ไปเดินต่อกัน ก็ยกปัญหาไป ถึงผมหมดก็มากเกินไป ผมแก้ไม่ไหว ไปแก้กันข้างในก่อน
อันที่ 3 คือ ตลาดที่มีพัฒนาการทางเศรษฐกิจสูง เช่น สหรัฐอเมริกา สหภาพยุโรป และญี่ปุ่น มุ่งเน้นกลุ่มเป้าหมาย ผมถึงบอกแล้ว ต้องไปคำนึงว่าเราจะส่งเสริมกันเรื่องอะไร เราได้เปรียบเรื่องอะไรก็ไปส่งเสริมในเรื่องนั้น ไปกลุ่มผู้สูงอายุ กลุ่มฮิสแปนิกส์ กลุ่มสถาบัน กลุ่มรักษ์สิ่งแวดล้อม เหล่านั้น กลุ่มคนรักสัตว์ เรื่องสปา เรื่องเครื่องสำอาง เรื่องอะไรไปดู ทำให้ดี ๆ แล้วกัน
อันที่ 4 คือตลาดที่มีพัฒนาการทางเศรษฐกิจต่ำ แต่เป็นแหล่งทรัพยากรเราก็นำเข้ามา เป็นสินค้านำเข้า แอฟริกา เอเชียใต้ กลุ่มหมู่เกาะ เน้นกลุ่มสินค้าด้านการเกษตร ก่อสร้าง ความร่วมมือระหว่างกัน แสวงหาวัตถุ ขยายการลงทุน ต้องเชิงรุก เจรจากับเขา แลกเปลี่ยนกันให้ได้ ให้อะไรเขาเราก็ต้องได้อะไรกลับมา ทูตไทยทุกประเทศจะต้องทำงานหนักขึ้น ไม่ว่าจะเป็นเอกอัครราชทูต ทูตพาณิชย์ ทูตเกษตร ผมกำลังประเมินอยู่ ทูตทหารด้วย ต้องประเมินด้วยว่าจะช่วยประเทศไทยได้อย่างไร ทุกปีจะต้องมีการสรุปว่ามีผลงานอะไรปรากฏออกมา ไม่อย่างนั้นก็อยู่ไปนาน ๆ ไปเรื่อย ๆ ก็ชินไปเรื่อย ๆ ไม่ต้องทำอะไร
เรื่องที่สำคัญ ผมกับผู้แทนจากภาครัฐและเอกชน สถาบันศึกษา สื่อมวลชน ร่วมเปิด “โครงการปณิธานความดี ปีมหามงคล” เพื่อถวายเป็นพระราชกุศล และเป็นพลังในการปฏิรูปประเทศก็ขอเชิญชวนพี่น้องประชาชนทุกหมู่เหล่า ช่วยกันตั้งปณิธานทำความดีเพื่อสังคม เริ่มตั้งแต่บุคคล ครอบครัว หน่วยงาน องค์กร ระดับชุมชน ตั้งใจทำความดีเพื่อสังคม หลายอย่างทำสิ่งง่าย ๆ ในชีวิตประจำวันก่อน เช่น ตั้งใจจะอ่านหนังสือให้มากขึ้น ตั้งใจที่จะเป็นคนอารมณ์ดี อารมณ์เย็น ผมกำลังตั้งอยู่เหมือนกัน ให้อารมณ์เย็นขึ้น แต่ต้องตั้งใจว่า จะคิดให้มากขึ้น ทำเพื่อประโยชน์ให้มากขึ้น เผื่อแผ่คนอื่นมากขึ้น ดูแลแบ่งปันคนอื่นเขาให้มากขึ้น จิตสาธารณะพวกนี้ ต้องคิด ในครอบครัวก็ต่อไปอย่าไปรังแกสัตว์ อย่าไปทำร้ายสัตว์ สัตว์ก็คือสัตว์ คนฉลาดกว่าสัตว์อยู่แล้ว อย่าไปทะเลาะกับสัตว์ นี่ต้องมีกฎหมายวุ่นวายไปหมด จะเดือดร้อนอีก ก็ขอให้เข้าไปดูรายละเอียดที่เว็บไซต์หน้าจอ
อยากให้ทุกคนบันทึกไว้ด้วยว่าจากปีนี้ ปีหน้า ปีต่อไป พระบาทสมเด็จพระเจ้าอยู่หัว ท่านทรงเจริญพระชนมายุครบ 88 พรรษา สมเด็จพระนางเจ้าฯ พระบรมราชินีนาถ ทรงเจริญพระชนมายุครบ 84 พรรษา ปีนี้ สมเด็จพระเทพรัตนราชสุดาฯ สยามบรมราชกุมารี ทรงเจริญพระชนมายุครบ 60 พรรษา ถ้าทำความดีถวายให้ 4 พระองค์ สมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี อีก 3 ปี จะครบ 60 พรรษา ถ้าทำครบพระองค์ก็เป็นความดี 4 อย่างแล้ว พระองค์ละอย่าง แต่ผมว่าทำได้มากกว่านั้น ที่ผมกำลังพยายามทำอยู่ ผมทำเพื่อชาติ ศาสนา พระมหากษัตริย์ และประชาชน ทุกเรื่องก็ต้องทำ ได้แค่ไหนก็ต้องทำ ต้องอดทน
สำหรับวันอาทิตย์นี้เป็นวันสุดท้ายที่มีตลาดกล้วยไม้ ตลาดน้ำข้างทำเนียบรัฐบาล แต่บอกแล้วว่าจะมีการขยายอย่างอื่นต่อไป ให้คึกคักไปเรื่อย ๆ ให้มีความสุข อย่าติติงนักเลย บางคนบอกว่าไม่ใช่ของจริงมา ผมไม่รู้คนเหล่านี้คิดอะไรไม่รู้ ไม่คิด ติเป็นอย่างเดียว คนอื่นเขาสนใจ ไม่สนใจไม่ชอบก็อย่ามาเท่านั้นเอง ขอบคุณเจ้าหน้าที่ทุกคน หน่วยงานของรัฐที่ให้การสนับสนุน ทั้งภาคประชาชน เอกชน
นอกจากนั้น กระทรวงเกษตรและสหกรณ์ ได้หาพื้นที่สำหรับตลาดกล้วยไม้ไปอยู่ที่ตลาด อ.ต.ก. เป็นการถาวร ส่วนข้างทำเนียบรัฐบาลก็จะเปลี่ยนการจัดงานข้าววิถีไทย หรืออื่น ๆ อีกต่อไปในวันที่ 5 มีนาคม – 5 เมษายน 2558 หลัก ๆ ก็จะโปรโมทข้าวไทย จากภาคต่าง ๆ วัฒนธรรมต่าง ๆ ของทางพื้นบ้าน ซึ่งหาดูได้ยาก ก็มีโอกาสในการท่องเที่ยว ผู้ปกครองพาลูกหลานมาด้วย มาชมการละเล่น การแสดงพื้นบ้าน มาซื้อของที่มีคุณภาพ ราคาก็ต้องเป็นธรรม แล้วก็เรียนรู้วิถีชีวิตของพี่น้องชาวนาเกษตรกรที่มีรายได้น้อย ให้เขาเกิดความภาคภูมิใจว่า เขาเป็นกระดูกสันหลังของชาติ ของประเทศมาอย่างยาวนาน ช่วยเขาซื้อในการอุดหนุน และก็มีตลาดนัดศิลปะด้วย สนับสนุนให้จิตกร ศิลปิน นักประดิษฐ์ไทยมีพื้นที่การแสดงจำหน่ายงานศิลปะ ควบคู่ไปกับตลาดบก เอาเล็ก ๆ มาได้หรือไม่ ใหญ่ ๆ ก็มี เล็ก ๆ ก็ได้ ทำมา จะได้ซื้อง่าย ๆ ของแพง ๆ ก็มี ของถูก ๆ ก็มี แต่เป็นจากประชาชน ห้างร้านบริษัทไม่ต้องมา
อยากให้เป็นตลาดของประชาชน ช่วยกันน้อมนำธรรมะอันเป็นหัวใจของพุทธศาสนา 3 ประการของพระพุทธเจ้า เราศาสนาพุทธ คือ คำสอนของพระพุทธเจ้าท่านมีอยู่แล้ว 84,000 พระธรรมขันธ์ เคยเรียนกันมาแล้ว ศึกษากันมาแล้ว หลัก ๆ สำคัญก็ ได้แก่ 1.ไม่ทำความชั่วทั้งปวง 2. ทำความดีให้ถึงพร้อม และ 3. ทำจิตใจให้หมดจดบริสุทธิ์ผ่องใส มาเป็นหลักในการดำเนินชีวิต และยึดแนวทางของพระบาทสมเด็จพระเจ้าอยู่หัว ในเรื่องของความพอเพียง ก็เพื่อความเจริญรุ่งเรืองของตนเองและครอบครัว สังคม และประเทศไทย ขอให้ทุกคนมีความสุข พักผ่อนให้มีความสุข ปลอดภัยทุกคน สวัสดี ขอบคุณครับ
