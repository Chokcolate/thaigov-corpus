รายการคืนความสุขให้คนในชาติ
พลเอกประยุทธ์ จันทร์โอชา นายกรัฐมนตรี 
กล่าวในรายการ “คืนความสุขให้คนในชาติ” ออกอากาศทางโทรทัศน์รวมการเฉพาะกิจแห่งประเทศไทย 
วันศุกร์ที่ 13 กุมภาพันธ์ 2558 เวลา 20.15 น. 

สวัสดีครับ พี่น้องประชาชนที่รักทุกท่าน
ระหว่างวันที่ 8-10 กุมภาพันธ์ 2558 ที่ผ่านมา ผมและคณะได้เดินทางเยือนญี่ปุ่นอย่างเป็นทางการตามคำเชิญของนายชินโซะ อาเบะ นายกรัฐมนตรีญี่ปุ่น การเยือนครั้งนี้ก็เพื่อพัฒนาความสัมพันธ์ระหว่างทั้งสองประเทศที่มีความใกล้ชิดกันมามากกว่า 600 ปี เพื่อจะผลักดันความร่วมมือด้านเศรษฐกิจที่สำคัญให้เกิดความคืบหน้าอย่างเป็นรูปธรรม และเสริมสร้างความเชื่อมั่นต่อภาคส่วนต่างๆ ของญี่ปุ่นด้วย ซึ่งล้วนแล้วแต่มีความสำคัญต่อการพัฒนาเศรษฐกิจของไทยทั้งสิ้น
ระหว่างการเยือน ผมและภริยาได้มีโอกาสเข้าเฝ้าฯ เจ้าชายนารุฮิโตะ มกุฎราชกุมารญี่ปุ่น และพระชายา ณ พระตำหนักมกุฎราชกุมาร พระราชวังอะคะซะกะ เจ้าชายนารุฮิโตะ ทรงมีพระราชดำรัสถวายพระพร พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ และทรงฝากพระราชสาส์นถึงทั้งสองพระองค์ด้วย ในโอกาสนี้ ผมได้ขอพระราชทานพระราชานุญาตในนามของประชาชนชาวไทย ถวายพระพรสมเด็จพระจักรพรรดิและพระจักรพรรดินีด้วย
สำหรับประเทศไทยกับญี่ปุ่นนั้น มีความสัมพันธ์ที่แนบแน่นใกล้ชิดในทุกระดับ ตั้งแต่ราชวงศ์ รัฐบาล ลงมาถึงระดับประชาชน ซึ่งที่ผ่านมารัฐบาลไทยกับญี่ปุ่นมีการทำงานร่วมกัน มีการแลกเปลี่ยนการเยือนระหว่างกันอย่างต่อเนื่อง ทำให้เกิดความร่วมมือบนพื้นฐานของผลประโยชน์ และความไว้เนื้อเชื่อใจร่วมกันมาโดยตลอด
ในโอกาสนี้ผมได้เข้าคารวะ นายชินโซ อาเบะ นายกรัฐมนตรีญี่ปุ่น ได้แสดงความขอบคุณที่รัฐบาลญี่ปุ่นได้ให้การต้อนรับผมและคณะอย่างสมเกียรติ อบอุ่นและเป็นกันเอง ทั้งนี้เราทั้งสองเห็นพ้องกันถึงความสำคัญของการเป็นหุ้นส่วนทางยุทธศาสตร์ระหว่างไทยกับญี่ปุ่น ซึ่งนับเป็นรากฐานที่สำคัญที่สุดในการดำเนินบทบาทของทั้งสองประเทศในอนุภูมิภาคลุ่มแม่น้ำโขง และอาเซียนด้วย
นอกจากฝ่ายรัฐบาลแล้ว ผมยังได้พบปะหารือกับภาคเอกชน และผู้แทนจากบริษัทขนาดใหญ่ในญี่ปุ่น เป็นจำนวนกว่า 10 คณะ ผมได้ใช้เวลาอย่างเต็มที่ในการพูดคุย แลกเปลี่ยนความคิดเห็น โดยรวมแล้ว ภาคเอกชนญี่ปุ่นยังมีความเชื่อมั่นในการลงทุนในประเทศไทย และได้แสดงความสนใจในธุรกิจผลิตไฟฟ้า โครงสร้างพื้นฐานระบบราง รถไฟฟ้าในเขตกรุงเทพและปริมณฑล และการจัดตั้งการผลิตรถยนต์ไฟฟ้าในประเทศไทยเพิ่มขึ้น ผมขอให้ภาคเอกชนดังกล่าวนั้น ได้จัดทำแผนธุรกิจและการพัฒนาร่วมกัน โดยประสานกับภาครัฐของญี่ปุ่นและไทย โดยรัฐบาลไทยก็จะพิจารณาสิทธิการลดหย่อนภาษีการค้าต่างๆ และจะกำหนดมาตรการแก้ไขอุปสรรคที่เกี่ยวข้องกับระบบศุลกากร เพื่อเพิ่มมูลค่าการลงทุนต่อไป
ในนามของรัฐบาลไทย ผมได้ขอให้ภาคธุรกิจการธนาคารญี่ปุ่น ได้พิจารณามองไทยเป็นศูนย์กลางทางการลงทุนในอาเซียน โดยผมยืนยันว่าเราพร้อมจะดูแลนักลงทุนญี่ปุ่น นอกจากนี้ ผมได้แสดงความมุ่งมั่นของรัฐบาลไทยในการพัฒนาเขตเศรษฐกิจในทุกพื้นที่ให้มีความมั่นคง โดยเน้นการพัฒนาโครงสร้างพื้นฐานทางเศรษฐกิจ การคมนาคมขนส่ง และการสร้างความเชื่อมโยงกับประเทศเพื่อนบ้านที่เรียกว่า “ไทยบวก 1”
นอกจากนั้น ผมได้เน้นย้ำขอให้นักธุรกิจญี่ปุ่น เข้ามาช่วยเหลือพัฒนาในเรื่องของการลงทุนการแปรรูปผลิตผลทางการเกษตร เนื่องจากประเทศไทยมีผลผลิตหลายชนิดที่เป็นที่นิยมของชาวญี่ปุ่น และประเทศญี่ปุ่นเองก็มีเทคโนโลยีและความรู้ในเรื่องต่างๆ ไม่ว่าจะเป็นการแปรรูป ผลผลิตเป็นผลิตภัณฑ์ ระบบการตลาด ระบบสหกรณ์ชุมชน และระบบชลประทาน
สิ่งเหล่านี้ญี่ปุ่นสามารถเข้ามาช่วยเหลือภาคการเกษตรของไทยได้ รวมไปถึงการลงทุนจัดตั้งโรงงานแปรรูปทางการเกษตรในไทย ผมได้แสดงให้เห็นถึงความพยายามของรัฐบาลขณะนี้ ที่ต้องการจะช่วยลดต้นทุนการผลิตและเพิ่มผลผลิตต่อไร่ การเกษตรอินทรีย์ การพัฒนาพันธุ์ข้าวและพืชผักผลไม้ การรวมกลุ่มเกษตรกรเพื่อการให้การช่วยเหลือที่ตรงเป้าหมาย การแก้ไขปัญหาพ่อค้าคนกลาง การส่งเสริมให้ชุมชนมีความเข้าใจในการทำการตลาด และการพัฒนาระบบชลประทาน เป็นต้น ทั้งหมดเหล่านี้นั้น ก็ต้องการให้เกิดความเชื่อมั่นให้กับนักลงทุนญี่ปุ่น ได้แสวงหาความร่วมมือในด้านการลงทุนร่วมกัน ร่วมมือกันพัฒนาในด้านนี้อย่างจริงจัง ซึ่งญี่ปุ่นก็จะสามารถนำเข้าสินค้าทางการเกษตรที่มีคุณภาพ ได้มาตรฐานตามความต้องการของประเทศของตน ขณะนี้ไทยเองก็สามารถพัฒนาภาคการเกษตร เพิ่มรายได้ให้แก่เกษตรกร ส่งเสริมเศรษฐกิจของประเทศไทย และของสองประเทศได้ในระดับหนึ่ง ถ้าพัฒนาร่วมกันได้ก็จะดีขึ้นมากกว่าเดิมอีก
สำหรับทางสมาพันธ์ธุรกิจญี่ปุ่นที่ได้แสดงความสนใจเพิ่มมูลค่าการลงทุนในประเทศไทย โดยจะให้ไทยเป็นศูนย์กลางการผลิต และการลงทุนเพื่อขยายต่อไปในอนุภูมิภาคลุ่มน้ำโขงและอาเซียน ซึ่งในการนี้ผมได้เชิญชวนให้ภาคเอกชนญี่ปุ่นได้ช่วยกันใช้วัตถุดิบจากประเทศไทยให้มากขึ้น สนับสนุนการลงทุนที่เป็นมิตรต่อสิ่งแวดล้อม ซึ่งญี่ปุ่นได้เคยผ่านประสบการณ์และมีความเชี่ยวชาญ ในเรื่องของการวิจัยและการพัฒนา มีความรู้เทคโนโลยีสูง ก็ขอให้ช่วยถ่ายทอดให้กับไทยด้วย ก็หวังว่าภาคเอกชนญี่ปุ่นนั้น จะได้มีการจัดตั้งสถาบันวิจัยให้มากขึ้น รวมทั้งการจัดตั้งสำนักงานใหญ่ในไทย และเร่งให้มีการเจรจา FTA ระหว่างกัน รวมทั้งการผลักดันส่งเสริม SMEs ของไทยและญี่ปุ่น เพื่อให้ SMEs ญี่ปุ่น ขยายการลงทุนในไทยให้มากขึ้นในอนาคต
ในนามของรัฐบาลและประชาชนชาวไทย ผมขอร่วมกันขอบคุณรัฐบาลและชาวญี่ปุ่นที่มีความห่วงใยต่อสถานการณ์การเมืองของไทยมาโดยตลอด ผมได้ชี้แจงให้ทางญี่ปุ่นทราบว่า บัดนี้การยกร่างรัฐธรรมนูญฉบับถาวร ยังคงดำเนินการอยู่ไปอย่างต่อเนื่อง ทั้งนี้ เป็นไปตามแผนหรือ roadmap ที่ได้กำหนดไว้ ทุกประการ การที่คณะรักษาความสงบแห่งชาติ (คสช.) เข้ามาทำหน้าที่ในขณะนี้นั้น เพื่อจะบริหารราชการให้ประเทศไทยเดินหน้า มีความสำคัญเป็นอย่างยิ่งต่ออนาคตของคนไทย เราต้องใช้ชีวิตอยู่ท่ามกลางความขัดแย้งมานานหลายปี ปัญหาต่างๆ ที่ประเทศไทยต้องเผชิญ ไม่ว่าจะเป็นในเรื่องของความเหลื่อมล้ำทางสังคม การทุจริตคอร์รัปชั่น การเมืองที่เห็นแก่พวกพ้อง มองข้ามผลประโยชน์ของชาติและประชาชน หรือความพยายามในการบั่นทอนความมั่นคงของสถานบันหลักของชาติ ทั้งหมดนี้ทำให้ประเทศไทยเดินหน้าต่อไปไม่ได้ ซึ่งผมก็ขอให้ชาวญี่ปุ่นมีความมั่นใจว่าประเทศไทยของเรานั้น กำลังพยายามอย่างเต็มที่ในการจะแก้ไขปัญหาที่สะสมมานานรอบด้านในทุกเรื่องอย่างเป็นธรรมและโปร่งใส เพื่อจะนำไปสู่การพัฒนาทางการเมือง เช่นเดียวกับประเทศญี่ปุ่น ที่นักการเมืองและผู้บริหารนั้น มีวินัย มีจิตสำนึกและมีความรับผิดชอบต่อการบริหารบ้านเมือง โดยสุดท้ายผมก็ได้ให้คำมั่นสัญญาว่า จะต้องไม่เกิดปัญหาความขัดแย้งต่อไปอีกในอนาคต ประชาชนจะกลับมาเป็นศูนย์กลางและประเทศไทยก็จะกลับมาเป็นประชาธิปไตยที่เข้มแข็งและยั่งยืนต่อไป
สำหรับวันนี้อยากจะกล่าวถึงสิ่งที่ดีๆ ที่กำลังเกิดขึ้นในประเทศไทย หลายคนอาจจะไม่ได้สังเกต ได้แก่ วันนี้ประชาชนส่วนใหญ่ มีความสมัครสมาน สามัคคี ปรองดองมากยิ่งขึ้น นักการเมืองทุกพวกทุกฝ่าย สามารถเดินทางไปมาหาสู่ เยี่ยมเยียนกัน ประกอบธุรกิจส่วนตัวกันได้เป็นปกติ ประชาชนมีความสุข ไม่มีความขัดแย้งขนาดใหญ่จากการเมือง ในส่วนที่ยังมีความขัดแย้งตอบโต้กันไปมานั้น ก็คงเป็นส่วนน้อย อาจจะยังไม่เข้าใจ ยังปรับเปลี่ยนตนเองไม่ได้ หรือมีเหตุผลส่วนตัวก็แล้วแต่ ก็ขอให้ช่วยกัน
ในส่วนขององค์การปกครองส่วนท้องถิ่น กำนัน ผู้ใหญ่บ้าน วันนี้หลายพื้นที่จำนวนมากมีการปรับปรุงตนเอง และร่วมมือกับรัฐบาล ตามที่เราเห็นจากข่าวในโทรทัศน์ โดยมีกำนันผู้ใหญ่ องค์การบริหารส่วนตำบล (อบต.) องค์การบริหารส่วนจังหวัด (อบจ.) หลายๆ แห่ง ได้ออกมาแสดงให้เห็นถึงผลการทำงานที่สอดคล้องกันนโยบายของรัฐบาลในทันที เหล่านี้เป็นสิ่งที่ดี ขอฝากสื่อมวลชนในท้องถิ่นให้ช่วยกันนำเสนอต่อไป ให้ต่อเนื่องด้วย เพื่อเป็นกำลังใจซึ่งกันและกัน
ด้านการเกษตร วันนี้มีการใช้ปุ๋ยอินทรีย์ ที่ผลิตโดยกระทรวงเกษตรฯ และประชาชนผลิตเองมากยิ่งขึ้น และสามารถนำไปใช้ในการลดค่าใช้จ่าย ลดต้นทุนการผลิตมากขึ้นตามลำดับ เป็นผลดีทั้งสิ้น มีการสร้างความเข้มแข็งในชุมชน สร้างตลาดชุมชน ตลาดนัดการเกษตร แพร่หลายมากขึ้นในทุกพื้นที่ ได้เกิดการรวมกลุ่มของเกษตรกร เช่น ข้าว ยาง และผลิตภัณฑ์อื่นๆ ทางการเกษตร ซึ่งจะทำให้มีขีดความสามารถในการแข่งขันของภาคการเกษตร ลดการเอาเปรียบจากพ่อค้าคนกลาง สามารถที่จะกำหนดราคา หรือรู้ราคาในท้องตลาดได้ จะได้ดำเนินการให้เหมาะสม และจะทำให้ราคาผลผลิตเหล่านั้นดีขึ้นอย่างยั่งยืนต่อไป ต้องเรียนรู้ทั้งผลิตและการตลาดด้วยถึงจะยั่งยืน
การพัฒนาสินค้าเกษตรและการเพิ่มมูลค่าสินค้าการเกษตร ในเรื่องยางพารานั้น รัฐบาลได้เร่งดำเนินการในหลายมาตรการ นอกจากการช่วยเหลือไปแล้ว เช่น ปัจจุบันได้สั่งการไปแล้ว ในเรื่องของการเพิ่มการใช้ยางในประเทศ นำไปสร้างถนน ผลิตพื้นยางในสนามกีฬา การรณรงค์ให้เอกชนร่วมลงทุน การแสวงหาตลาดยาง การรวมกลุ่มของเกษตรกร เพื่อป้องกันการถูกเอารัดเอาเปรียบ กดราคา อย่างไรก็ตามทุกเรื่องต้องใช้เวลาในการดำเนินการทั้งสิ้น โดยเฉพาะอย่างยิ่งการสร้างมาตรฐาน และการรับรองสินค้า รัฐบาลจะพยายามทำให้ราคายางเพิ่มขึ้น และจะไม่ให้เกษตรกรต้องถูกเอารัดเอาเปรียบจากพ่อค้าคนกลาง หากจำเป็นอาจจะมีการกำหนดวิธีการ รูปแบบในการขาย จำหน่ายสินค้าเหล่านี้ ในลักษณะรัฐต่อรัฐ หรือบริษัทเอกชนกับรัฐ
การบริหารจัดการน้ำอย่างเป็นระบบ กำลังดำเนินการจากน้อยไปมาก ตามความจำเป็นเร่งด่วน เพื่อแก้ไขปัญหาความเดือดร้อนของประชาชน และที่สำคัญจะไม่ให้เป็นภาระกับประเทศ และประชาชนต่อไปในอนาคต
ด้านการบริการประชาชน ได้มีความร่วมมือระหว่างรัฐ และประชาชนมากขึ้น ผ่านช่องทางหลายช่องทาง ก็ขอให้กำลังใจ เจ้าหน้าที่ และประชาชนทุกคนที่ช่วยกันปรับตนเอง และเดินหน้าร่วมกันในการพัฒนาประเทศ
ด้านการบริการ และการให้ความสะดวกกับประชาชน รัฐบาลมีนโยบายส่งเสริมให้ทุกส่วนราชการ ได้มีการปรับปรุงแก้ไขระบบราชการ ส่วนกลาง ส่วนภูมิภาค ส่วนท้องถิ่น ทั้งนี้เป็นการทำงานจากโครงสร้างในปัจจุบัน เพื่อให้ประชาชนได้รับการบริการได้อย่างทั่วถึง รวดเร็ว สะดวกสบาย ลดขั้นตอน ลดเวลา ลดค่าใช้จ่าย ไม่ต้องเสียเวลามาก และที่สำคัญเจ้าหน้าที่ทุกคนต้องมองประชาชนเป็นหลัก เป็นศูนย์กลาง และเจ้าหน้าต้องรุกเข้าหาประชาชน คือเดินเข้าหาและไปสอบถามปัญหา และแสวงหาหนทางในการแก้ไขปัญหาให้กับเขา เราเป็นข้าราชการที่ดี
ด้านการจับกุมผู้กระทำความผิด คดีอาชญากรรม โดยเฉพาะคดีหมิ่นสถาบันฯ หรือคดีอื่นๆ นั้น ซึ่งไม่ได้รับการเอาใจใส่ วันนี้สามารถติดตามจับกุมได้อย่างรวดเร็ว ต้องขอชมเชยเจ้าหน้าที่ตำรวจ และหน่วยงานที่เกี่ยวข้อง ฝ่ายความมั่นคง รวมทั้งประชาชน ที่ช่วยกันแจ้งเบาะแส เฝ้าระวัง ซึ่งจะทำให้เกิดความชัดเจนมากยิ่งขึ้น ในแง่ของพยานหลักฐาน และรวดเร็วในการสืบสวนหาผู้กระทำความผิด ซึ่งในทุกๆ เรื่องที่สำคัญนั้น เราจะดำเนินการสืบหาผู้บงการ ผู้สนับสนุนด้านการเงิน หรือเครือข่ายต่อไปให้ได้
ด้านการท่องเที่ยว ขณะนี้การท่องเที่ยวเป็นช่วงนี้ High Season จากการรายงาน การรวมรวมข้อมูลสถิติการเดินทางจากสนามบิน จากการเข้าพักโรงแรม การจับจ่ายซื้อสินค้า พบว่ามีนักท่องเที่ยวจำนวนมากเข้ามาในประเทศเพิ่มขึ้นโดยลำดับ อย่างไรก็ตาม ขอให้เจ้าหน้าที่ทุกส่วน รวมทั้งประชาชน ช่วยกันดูแลนักท่องเที่ยวและสถานที่ท่องเที่ยวของไทย ให้ครบทุกมิติ ทั้งความปลอดภัย ความสะอาด รอยยิ้ม ราคาสินค้า ความซื่อสัตย์ อัตราค่าบริการต่างๆ เพื่อจะจูงใจให้เขากลับมาเที่ยวอีกในปีต่อไป หรือมาบ่อยๆ ก็ต้องขอขอบคุณกระทรวงการท่องเที่ยวและกีฬา การท่องเที่ยวแห่งประเทศไทย เจ้าหน้าที่ตำรวจ ทหาร ประชาชนทุกคนที่ได้ร่วมแรงร่วมใจทำให้การท่องเที่ยวของเราฟื้นตัวขึ้นอย่างเห็นได้ชัดในช่วงนี้
การพัฒนาแหล่งท่องเที่ยวริมคลองผดุงกรุงเกษม เมื่อวานนี้ผมได้ไปเปิดโครงการพัฒนาแหล่งท่องเที่ยวริมคลองผดุงกรุงเกษม ตามนโยบายของรัฐบาล ทั้งนี้ เพื่อเป็นการส่งเสริมการท่องเที่ยววิถีไทย อีกทั้งมีการพัฒนาแหล่งท่องเที่ยวริมคลองผดุงกรุงเกษมและพื้นที่ที่เกี่ยวเนื่อง ซึ่งเคยมีมาก่อนในอดีต ในพื้นที่ที่มีคูคลองของประเทศไทยในกรุงเทพมหานครนั้น วันนี้ก็ละเลยกันไปแล้วก็ไม่สะอาด วันนี้หลายแหล่งก็สะอาดขึ้น ขอบคุณกรุงเทพมหานคร (กทม.) ทั้งนี้ เพื่อเป็นการอนุรักษ์และฟื้นฟูวิถีชีวิตแบบไทย และเปิดโอกาสให้พี่น้องประชาชน รวมถึงนักท่องเที่ยวได้สัมผัสวิถีชีวิตริมน้ำแบบไทยๆ ในอดีต มีการผสมผสานการดำเนินชีวิตอย่างงดงาม โดยเฉพาะคลองผดุงกรุงเกษม ซึ่งเป็นคลองที่มีความสำคัญทางประวัติศาสตร์ จัดกิจกรรม “ตลาดน้ำวิถีไทยคลองผดุงกรุงเกษม” ขึ้น ตั้งแต่สะพานอรทัย ถนนลูกหลวงไปจนถึงบริเวณเชิงสะพานมัฆวานรังสรรค์ เริ่มตั้งแต่เมื่อวานนี้ วันที่ 12 กุมภาพันธ์ จะมีไปจนถึงวันที่ 1 มีนาคม 2558 รวมทั้งหมด 18 วัน ไม่มีวันหยุดราชการ ทั้งนี้จะแบ่งตลาดออกเป็น 2 ส่วน คือ ตลาดบก เปิดให้บริการระหว่าง 11.00 - 20.00 น. และตลาดน้ำ ให้บริการระหว่าง 15.00 - 20.00 น. จะได้มีการคัดสรรผลิตภัณฑ์ของดีจาก 5 ตลาดบก 6 ตลาดน้ำ ในกรุงเทพฯ และจังหวัดใกล้เคียง ได้แก่ ตลาดนางเลิ้ง ตลาดหัวตะเข้ ตลาดหลวงแพ่ง ตลาดวัดทอง ตลาดวัดกำแพงริมคลองบางหลวง ตลาดน้ำตลิ่งชัน ตลาดน้ำวัดสะพาน ตลาดน้ำคลองลัดมะยม ตลาดน้ำวัดตลิ่งชัน และตลาดน้ำบางน้ำผึ้ง มาเข้าร่วมกิจกรรม ผมขอเชิญชวนพี่น้องประชาชนที่สนใจช่วยกันประชาสัมพันธ์และมาเที่ยวกันให้มากๆ และช่วยกันขยายต่อไปในพื้นที่อื่นๆ ด้วย การจราจรอาจจะติดขัดบ้าง แต่เราก็มีรถรับส่งให้
สำหรับโครงการจักรยานมิตรภาพไทย – เมียนมา ผมขอขอบคุณหอการค้าจังหวัดตาก ซึ่งเป็นองค์กรเอกชนที่ได้ร่วมกับการท่องเที่ยวแห่งประเทศไทย ในการมุ่งส่งเสริมพัฒนาด้านเศรษฐกิจและการท่องเที่ยวในท้องถิ่น โดยการสร้างสรรค์กิจกรรมที่นอกจากจะส่งเสริมให้เยาวชนรักการออกกำลังกาย รณรงค์การประหยัดพลังงานและลดมลพิษแล้ว ก็ยังเป็นการสนับสนุนอุสาหกรรมการท่องเที่ยว กระตุ้นเศรษฐกิจ การค้า และการบริการในพื้นที่อีกด้วย ในแนวชายแดนทั้งฝั่งไทยอำเภอแม่สอด จ.ตาก และประเทศเพื่อนบ้าน เมืองเมียวดี ประเทศเมียนมา รวมทั้งส่งเสริมความสัมพันธ์ อันดีระหว่างพี่น้องประชาชนและเจ้าหน้าที่ของทั้ง 2 ประเทศ อันจะนำไปสู่การเสริมสร้างความร่วมมือกันในระดับชาติต่อไป ซึ่ง อ.แม่สอด จ.ตาก เป็นพื้นที่เป้าหมาย ของเขตพัฒนาเศรษฐกิจพิเศษของรัฐบาล เขตอื่นๆ ก็เช่นเดียวกันก็ความกรุณา ถ้าพร้อมก็จัด ก็ขอดูแลความปลอดภัยด้วย
ด้านความร่วมมือรัฐกับเอกชน วันนี้รัฐกับเอกชน มีความร่วมมือกันมากขึ้น รับฟังความเห็นซึ่งกันและกัน ถ้อยทีถ้อยอาศัย ภาคเอกชนร่วมมือกับรัฐในการขับเคลื่อนเศรษฐกิจของประเทศ ภาครัฐก็ต้องพยายามหาช่องทางสนับสนุนภาคเอกชนให้ตรงกับความต้องการทั้งรัฐและเอกชนอย่างเหมาะสม รวมทั้ง การอำนวยความสะดวกในด้านต่างๆ ด้วย
สำหรับปัญหาราคาสินค้าอุปโภค บริโภค และพลังงาน เรื่องราคาอาหาร พลังงาน สินค้าการเกษตร หลายประเภทก็อาจจะมีทั้งขึ้นและลง วันนี้ลงมาก เพราะไม่เคยมีใครคิดจะแก้ไขอย่างยั่งยืน โดยเฉพาะผลิตผลทางการเกษตร เพราะฉะนั้น ต้องพิจารณาถึง ต้นทาง กลางทาง ปลายทาง แล้วก็ภาพรวมด้วย ต้นทางคือ ผู้ผลิต ประกอบด้วย ต้นทุน การขนส่ง ค่าจ้างแรงงาน ค่าเช่า อะไรก็แล้วแต่เป็นต้นทุน กลางทางก็คือ นายทุน เจ้าของกิจการ เจ้าของผลิตผล ผลิตภัณฑ์ ร้านค้า ปลายทางคือประชาชน ทั้ง 3 ส่วนนั้น ก็คงต้องดูแลอย่างเป็นธรรม สมดุล รัฐบาลไม่เคยนิ่งนอนใจ น้ำมันลง ไม่ใช่ว่าแก๊สจะต้องลงไปด้วย คงไม่ใช่แบบนั้น เพราะคนละส่วน คนละประเภทกัน คนละต้นทุน คนละวิธีการ เพราะฉะนั้น ถ้าน้ำมันบางประเภทลง บางประเภทขึ้น อันนี้ก็ขึ้นอยู่กับนโยบายในการสนับสนุนพลังงานของประเทศด้วย ของรัฐด้วย ในวันนี้รัฐต้องการสนับสนุนให้ใช้น้ำมัน แก๊สโซฮอลด้วย บางอย่างก็ต้องลดกันเพื่อจะลดการนำเข้าแก๊สในประเทศ หรือว่าต้นทุนน้ำมันดิบ
วันนี้ต้นทุนในประเทศเรามีจำกัด แหล่งพลังงานเราก็ลดลงก็ยังมีปัญหาอยู่บ้าง แล้วถ้าสมมติว่าในส่วนนี้ เช่น แก๊ส วันนี้แก๊สในประเทศที่ขุดได้เอง ก็ราคาต่ำ แต่เมื่อไม่พอนำต่างประเทศเข้ามาราคาสูงกว่าในประเทศมาก ถ้าเราใช้มากๆ รวมมูลค่าในการนำเข้าก็สูง อันนี้เป็นที่ยากที่จะเข้าใจ แต่เราก็พยายามอย่างเต็มที่ที่จะอธิบาย จะเห็นได้ว่าเรื่องพลังงานนี้ให้มีคนไปชี้แจงทุกวัน อันนี้ขอให้ทุกคนช่วยติดตามด้วย อะไรที่ไม่เข้าใจก็ถามมา ท่านมีเหตุผลเพียงพอก็ตอบได้ ถ้าไม่ใช่ก็ตอบไม่ได้อยู่แล้ว เพราะฉะนั้น ก็เข้าใจกันบ้าง
เพราะฉะนั้น บางอย่างนั้นถ้าเราใช้มากๆ ไป ไม่ประหยัด ถูกมากก็ใช้มาก ความสิ้นเปลืองต่างๆ ก็เสียหาย ประเทศชาติก็ไม่มีรายได้มาพัฒนาประเทศ เช่น การใช้แก๊สวันนี้มาใช้ในการผลิตพลังงานเป็นจำนวนมากทำให้ต้นทุนสูง เราจะไปปรับเปลี่ยนใช้ถ่านหินก็ใช้ไม่ได้อีก ก็ยังมีปัญหาอยู่ มีการต่อต้านเหล่านี้ จะใช้น้ำ น้ำก็น้อยลง ผลิตไฟฟ้าไม่ได้ทุกอย่างก็พัวพันกันไปแบบนี้ เราต้องแก้ปัญหาที่ความเข้าใจก่อน ถ้าเข้าใจได้แล้วก็ช่วยกันว่าจะหาทางทำกันได้อย่างไร ถ้าปฏิเสธทั้งหมดก็เดินหน้าไม่ได้ รัฐบาลก็ไม่อยากให้ใครเดือดร้อน โดยเฉพาะอย่างยิ่งประชาชนคนไทย เราต้องดูแลคนทุกกลุ่ม ทุกฝ่าย
ถ้าหากว่าราคาน้ำมันลง คนก็หันไปใช้แก๊สน้อยลง คนที่ลงทุนเรื่องปั้มแก๊สซึ่งวันนี้เขาว่าวันนี้มีน้อยก็ไม่ลงทุนอีก เพราะลงทุนไปแล้วไม่คุ้มค่า ก็ปรับลดจากใช้แก๊สมาใช้นำมันอีก วันข้างหน้าถ้าน้ำมันขึ้นก็ปรับไปใช้แก๊สอีก ก็วนเวียนไปมาแบบนี้ เพราะฉะนั้น ทุกคนก็ต้องรู้จักการปรับตัวว่าจะทำอย่างไร รัฐบาลก็เข้าไปดูว่า จะเฉลี่ยราคากันอย่างไร ถ้ารัฐจะต้องไปดูแลทุกอย่างให้ทุกคนพอใจเป็นไปไม่ได้ เพราะคนละประเภทกันหมด โดยเฉพาะเรื่องการขนส่งเหมือนกัน วันนี้หลายๆ ภาคธุรกิจของไทยนั้นก็เปลี่ยนจากน้ำมันไปเป็นแก๊ส
วันนี้พอน้ำมันถูกก็จะกลับมาเป็นน้ำมันอีก ก็ทำให้เกิดปัญหา แล้วเราก็ต้องไปเพิ่มการนำน้ำมันเข้ามาอีก น้ำมันดิบ เพราะฉะนั้นก็ต้องดูความพอเพียงด้วย งบประมาณของรัฐนั้นก็มาจากภาษีประชาชนทั้งสิ้น อย่างที่เรียนแล้วว่าต่อเนื่องเชื่อมโยงกัน ทุกคนต้องเข้าใจในภาพรวมด้วย หลายส่วนนั้นเกี่ยวข้องกันทั้งหมด ทั้งรัฐ ทั้งเอกชน ประชาชน เป็นห่วงโซ่ทางด้านพลังงาน
สำหรับราคาของก๊าซธรรมชาติในไทยนั้น วันนี้ก็ปรับขึ้น ลอยตัวขึ้นมากพอสมควร แต่ก็พยายามจะคงราคาไว้ให้มากที่สุด ให้มีส่วนต่างอยู่บ้าง ในส่วนของในแต่ละประเภทที่รัฐต้องเข้าไปดูแล คนมีรายได้น้อย เพื่อจะไม่ให้เกิดผลกระทบในเรื่องอื่นๆ อีกด้วย
ในส่วนของอนาคตไม่กี่ปีข้างหน้า ถ้าหากว่าประเทศไทย มีพลังงานที่ใช้แหล่งพลังงานไม่เพียงพอ ต้องจัดหาจากต่างประเทศ หรือจัดซื้อทั้งหมด นั่นคือปัญหาของเรา ถ้าปิดซ่อมหรือว่าถ้าเขาไม่ส่งหรือถ้ามีปัญหาอื่นๆ ก็แล้วแต่ความขัดแย้ง เราจะไม่มีพลังงานใช้ในประเทศ ถ้าเราไม่เตรียมการในประเทศไว้ล่วงหน้าตั้งแต่วันนี้ แม้ว่าจะใช้เวลามากถึง 5 - 6 ปีในการลงทุนขุดเจาะต่างๆ เหล่านี้ ก็ไปว่ากันมา ว่าจะขุดได้อย่างไร แล้วก็จะมีประโยชน์กับประชาชนอย่างไร อันนี้อยากให้พิจารณาในประเด็นนี้ด้วย อาจจะส่งผลกระทบต่อการพัฒนาเศรษฐกิจของประเทศ
เพราะว่าภาพรวมนั้น เมื่อจะทำอะไรก็ตาม จะลงทุนอุตสาหกรรม ลงทุนแปรรูปอะไรต่างๆ ก็แล้วแต่ ก็ต้องใช้พลังงานทั้งสิ้น ถ้าเราใช้พลังงานในประเทศไม่พอก็ต้องซื้อข้างนอก เมื่อซื้อข้างนอก ซื้อไม่ได้ ก็ไปไม่ได้ทั้งหมด ทั้งไฟฟ้า ประปา พลังงาน โรงงานอุตสาหกรรมต่างๆ ทั้งหมดก็ติดขัดไปหมด การขนส่ง ทุกอย่างจะเดือดร้อน เพราะฉะนั้นก็ขอให้ช่วยกันแก้ไขปัญหาโครงสร้างในด้านพลังงานของเราด้วย 
ในส่วนของผลกระทบต่างๆ เหล่านั้น รัฐบาลก็พยายามอย่างเต็มที่ที่จะดูแลแล้วก็หาทางแก้ไขเป็นอย่างอื่น เพราะเราไม่สามารถจะ Support งบประมาณหรือ Subsidize ได้ทุกเรื่องแล้วถ้าเกิดว่ามีการประท้วงกัน เรียกร้องราคากันมากมาย จนเราให้ไม่ได้ แล้วมีการหยุดเดินรถขนส่งสาธารณะ การบริการต่างๆ หรือการประกอบการต่างๆ ที่ต้องใช้พลังงานน้ำมันแก๊ส จะทำให้ความเดือดร้อนตกหนักที่ประชาชน ซึ่งรัฐบาลต้องรับผิดชอบอยู่แล้ว
เพราะฉะนั้น ขอให้มั่นใจว่ารัฐบาลก็พยายามอย่างเต็มที่ที่จะแลประชาชนทุกภาคส่วน โดยเฉพาะผู้ที่หาเช้ากินค่ำที่ต้องอาศัยการขนส่งสาธารณะในการเดินทางเป็นสำคัญ เพราะฉะนั้น เข้าใจว่าหลายๆ ท่านคงต้องเสียสละบ้างเพิ่มขึ้น อยากให้เต็มใจแล้วก็เห็นใจซึ่งกันและกัน ถ้าไม่แก้ไขวันนี้ วันหน้าวิกฤตการณ์ต่างๆ เกิดขึ้นแน่นอน
สำหรับในส่วนของสินค้าต่างๆ ที่มีราคาแพงขึ้นนั้น ก็มีคนเดือดร้อน ร้องเรียนมามากมาย ผมก็ได้สั่งการให้กระทรวงพาณิชย์ และหน่วยงานที่เกี่ยวข้องไปดูแลอย่างเต็มที่ ไปหาข้อเท็จจริง ทั้งในเรื่องการดูแลราคาต้นทุนสินค้า การขยายความร่วมมือกับผู้ประกอบการในการขยายโครงการสินค้าราคาประหยัดไปยังพื้นที่ต่างๆ ทั่วทุกภูมิภาค สินค้าใดที่มีราคาสูง ต้องดูว่าส่วนประกอบที่เขานำมาใช้ทำให้เรารับประทานขายนั้น มีคุณภาพต่างกันหรือไม่ เช่น เนื้อ เนื้อคุณภาพดีกว่ากันหรือไม่ เครื่องปรุง เครื่องแกงอะไรต่างๆ ราคาอาจจะไม่เท่ากันตรงนี้ด้วย แล้วสถานที่ตั้งของผู้ประกอบการร้านค้า อยู่ในที่ที่เหมือนกันหรือเปล่า อยู่ริมถนน อยู่ห้องแถว หรือว่าอยู่ในห้าง อยู่ในห้องแอร์ ราคาก็แตกต่างกันหมด
เพราะฉะนั้นผมอยากให้ประชาชนต้องเลือกบริโภค มีน้อยใช้น้อย มีมากใช้มาก มีการใช้เงินอย่างมีเหตุมีผลพอประมาณ จะให้รัฐบาลไปสั่งทั้งหมดนั้นคงไม่ได้ เพราะวันนี้หลายอย่างถึงแม้ว่าผมหรือรัฐบาลมีอำนาจมากๆ สั่งไปก็ยังไม่ได้เลย ทุกคนก็ต่อต้านกันหมด แล้วจะให้ผมไปสั่งบางเรื่องเพื่อให้เกิดประโยชน์กับคนจนอีกส่วนหนึ่ง คนประกอบการเขาก็เสียหาย สรุปว่าก็โดนทั้งคู่ เพราะฉะนั้นก็ต้องช่วยผมด้วย ใช้ปรัชญาเศรษฐกิจพอเพียงได้หรือไม่ ดูฐานะตนเอง พวกเราแม้ว่าจะมีเวลาในการบริหารประเทศไม่นาน แต่รัฐบาลก็มีความพยายาม
ผมกล่าวย้ำอีกครั้งว่าเรามีความพยายามอย่างสูง ในการจะดูแลพี่น้องประชาชน แล้วก็สร้างอนาคตให้ยั่งยืนในทุกมิติอย่างเต็มที่ หลายเรื่องเป็นปัญหาที่สะสมยาวนาน ถ้าไม่ร่วมกันวันนี้ ไม่ช่วยกันแก้ไขปัญหากันวันนี้ แล้วไม่มีการเสียสละ ยังคงคิดเหมือนเดิม ไม่เอาใจเขามาใส่ใจเรา สิ่งเหล่านี้ก็จะเป็นปัญหาใหญ่ก็ไม่สามารถแก้ไขได้อีกต่อไปในอนาคต
ด้านความสัมพันธ์ระหว่างประเทศ ก็เป็นที่น่ายินดีว่ามิตรประเทศไปมาหาสู่กัน มีความร่วมมือกันมากขึ้น ทั้งในอาเซียน จีน ญี่ปุ่น ยุโรปตะวันตก นักลงทุนเกิดความเชื่อมั่นในการค้าการลงทุน อันนี้รวมความไปถึงนักธุรกิจตะวันตกแล้วยุโรปด้วย ก็ยังมีการลงทุนเพิ่มขึ้น มีการติดต่อค้าขายกับเราอยู่อย่างต่อเนื่อง แล้ววันนี้ภาคเอกชนก็มั่นใจในเสถียรภาพของรัฐบาลปัจจุบัน ถึงแม้ว่าในหลักการแล้วยังอาจจะมีปัญหาอยู่บ้าง ในเรื่องการแก้ปัญหาของประเทศไทยในระยะนี้ คือการปฏิรูปในเรื่องของกระบวนการประชาธิปไตย แต่รัฐบาลจะอดทน พยายามสร้างความเข้าใจเราก็ต้องให้ทั้งในประเทศแล้วต่างประเทศต้องเข้าใจเราด้วย หลักการของเราวันนี้ที่ผมใช้คำว่า ประชาธิปไตยที่เป็นเหมาะสมกับสังคมไทย ก็คือผมคิดว่าทุกคนก็เห็นร่วมกันกับผม เป็นประชาธิปไตยที่ถูกต้อง บ้านเมืองจะต้องสงบสุขและปลอดภัย ก็ไปทบทวนดูว่าที่ผ่านมาเป็นอย่างไร
เพราะฉะนั้น ทุกคนต้องช่วยกันแสดงให้เห็นถึงสิ่งดีๆ ที่คนไทยมี คนไทยเป็น หากมีผู้นำหรือผู้บริหารที่เข้มแข็ง มีรัฐบาลที่สุจริต มีคุณธรรมในอนาคตได้ แล้วไม่มีการชี้นำเพื่อผลประโยชน์ทางการเมือง หรืออื่นๆ ที่ทำให้เกิดความขัดแย้งจนเดินหน้าประเทศไม่ได้ ผมคิดว่าห้วงนี้เป็นห้วงที่เหมาะสมที่สุดที่เราจะช่วยกันแก้ปัญหา
สำหรับผู้ที่ไม่เข้าใจ ไม่ยอมปรับตัว อาจจะลืมไปว่าเป็นคนไทย วันหน้าเราต้องกลับมาอยู่ด้วยกันอีก ก็ไม่ทราบว่าจะอะไรกันนักหนา รัฐบาลก็พยายามทำอย่างเต็มที่ พยายามจะให้ความเป็นธรรม พยายามจะนำเข้าสู่กระบวนการยุติธรรมให้ถูกต้อง ก็ไม่ยอมรับกันอีก หลายคนก็หลบหนีไปอยู่ต่างประเทศ แล้วก็ไปพูดจาให้เสียหาย ที่ผมเดินทางไปญี่ปุ่นก็ทราบว่ามี แต่ไม่ได้เจอผม และทางญี่ปุ่นก็ไม่ให้ความสนใจ ผมก็ได้ชี้แจงว่าคนเหล่านี้ทำความผิดอะไรบ้าง ไม่ว่าจะเป็นเรื่องของการผิดคดีอาญา ในเรื่องของกฎอัยการศึก ผมก็ได้ชี้แจงว่าผมใช้ทำอะไร เขาก็ได้สั่ง และก็เข้าใจ เพียงแต่ว่าเขาอยากให้เป็นประชาธิปไตยโดยเร็วเท่านั้นเอง เมื่อไหร่พร้อมก็เป็น ผมก็บอกไปแล้วว่า 1 ปีเท่านั้นเอง ก็ไม่ช้า ไม่เร็วเกินไป ไม่อย่างนั้นก็เสียเวลาไปทั้งหมด เพราะฉะนั้นเราต้องร่วมกันทำความดีตามนี้ ในช่วงนี้โรดแม็ป คสช. นั้นจะเร็วหรือจะช้า ไม่ได้อยู่กับผมอย่างเดียว หลายอย่างทุกคนเอากลับมาลงที่ผมหมด วันนี้ใช่ ความรับผิดชอบใช่ แต่ถ้าบังคับว่าจะต้องอย่างนั้นอย่างนี้ ขอความร่วมมือก็ไม่ได้ ต่อต้าน แล้วจะไปถึงโรดแม็ปอย่างนั้นได้หรือไม่ ผมไม่ทราบ
โลกโซเชียลมีเดียในปัจจุบันนั้นมีความโหดร้าย ผมคิดว่าน่ารักก็เยอะ แต่ที่โหดร้ายก็มาก บางอันไม่มีการให้อภัยซึ่งกันและกันเลย หรือบางอันก็มีแต่ชมๆ จนเสียคนหรือไม่ก็ลงโทษ โกรธ เกลียดกันไป ไม่มีลดหย่อน ไม่มีให้อภัย เพราะฉะนั้นใครเสพข้อมูลเหล่านี้ไป ทำให้ซึมลึกเข้าไปในใจ แล้วเกลียดก็เกลียดเลย ผมคิดว่าต้องมีการให้อภัยกันบ้างในบางเรื่องเล็กๆ น้อยๆ ถ้าใช้โซเชียลมีเดียโต้ตอบกันไป อะไรกันไป แล้วไม่ได้พูดจากันโดยตรง บางทีก็ขยายความขัดแย้ง ถ้าติดค้างกันมากๆ หรือไม่พอใจกันมากๆ มาตั้งโต๊ะคุยกัน ผมก็พร้อมจะคุย มาคุยกันให้หมด แล้วเข้าสู่กระบวนการ ก็จะจบเรื่องกันสักที ไม่เป็นอันตรายต่อส่วนรวม ก็อย่าไปตอบโต้กับทางโซเชียลมีเดีย จริงบ้างไม่จริงบ้าง ทำให้เกิดความบาดหมาง และลุกลามบานปลาย ก็เกิดขึ้นอย่างนี้ตลอดเวลาที่ผ่านมา ต้องแก้ไข สังคมเราจะได้ไม่แข็งกระด้าง ชินชากับความรุนแรง หยาบคายใช้คำพูดไม่เหมาะสม พูดไม่ไพเราะ เดี๋ยวนี้เด็กๆ พูดไม่ค่อยไพเราะเลย มีคำศัพท์อะไรใหม่ๆ มาตลอดเวลา บางอย่างก็โอเค เป็นไปตามยุคตามสมัย แต่บางอย่างก็รับไม่ได้ บางครั้งแสดงออกให้เห็นถึงว่าวัฒนธรรมประเพณีอันงดงามของไทยหายไปมากเหมือนกัน คนอ่าน คนเขียน ผมถือว่าถ้าเจตนาดีก็น่าจะดีให้คำแนะนำอะไรต่างๆ ก็ว่าไป หรือแจ้งเบาะแส แต่ถ้าด่ากันอยู่ในเฟสบุ๊กหรือในเว็บไซต์หรือในโซเชียลมีเดีย ไม่ใช่สุภาพบุรุษ และไม่ใช่สิ่งดีงามนักที่เป็นตัวอย่างกับเด็ก วันหน้าเด็กๆ ก็นำไปเป็นตัวอย่าง ลูกท่าน หลานเธอของท่านเองก็นำไปใช้ ท่านก็ไม่ชอบอยู่ดี เพราะฉะนั้นก็ควรจะมีคุณธรรม และเกรงกลัวกฎหมาย เกรงกลัวความผิดบ้าง โดยเฉพาะอย่างยิ่งการให้ร้ายคนอื่น และที่ไม่มีหลักฐานหรือข้อเท็จจริง สังคมเราจะได้เรียนรู้ มีความเข้มแข็ง ไม่เกิดความขัดแย้ง
เรื่องหนึ่งที่เป็นหนึ่งเรื่องน่าแปลก ผมก็อยากจะเรียนกับคนไทยทุกคนว่า วันนี้คนไทยส่วนใหญ่นั้นนับถือศาสนาพุทธ มีการทำบุญตักบาตร รับศีลรับพรกันมากมาย มีกิจกรรมมากมาย ถือศีล 5 เป็นอย่างน้อย แต่ทำไมประเทศไทยยังมีการกระทำความผิด มีการทุจริต มีการพูดเท็จ มีการฆ่าฟันกันมากมาย ผมไม่ทราบ ประเทศอื่นๆ หรือศาสนาอื่นๆ ที่เขาอาจจะเคร่งน้อยกว่าเราด้วยซ้ำไป มีพิธีการน้อยกว่าเราอีก แต่เขาก็เกิดเหตุการณ์น้อยกว่า อย่างน้อยเขาก็ไม่มีการโกงกันหรือเอารัดเอาเปรียบกันมากมาย วันนี้เราต้องลดลงให้ได้ ก็ดีใจว่าลดลงเรื่อยๆ
ในส่วนของสื่อมวลชนก็เช่นกัน ต้องช่วยกัน ผมก็ขอทุกครั้ง ผมก็พยายามช่วยท่าน ให้ท่านมีอาชีพ มีรายได้ มีข่าวสารที่ดีๆ ถึงประชาชน ฝากขอความกรุณาสร้างความเข้าใจด้วย อย่าไปขยายในเรื่องที่เป็นความขัดแย้ง ถามอะไรที่ดีๆ บ้าง ผมก็ตอบทุกครั้ง เพราะฉะนั้นเรื่องอะไรที่สังคมสนใจ แต่ไม่เกิดประโยชน์เลย ก็ถามให้น้อยลง และไม่ถามในเชิงขัดแย้ง ผมก็ไม่ต้องไปทะเลาะกับคนอื่น ถ้าจะบอกว่าผมก็ไม่ต้องตอบ อีกหน่อยผมก็ไม่ต้องพบท่านก็แล้วกัน ง่ายดี เพราะฉะนั้นระมัดระวัง ผมก็ระมัดระวังตัวของผมเองด้วย ช่วยกัน วันนี้เราต้องร่วมกันสร้างความเข้าใจที่ถูกต้องแก่ประชาชน
สำหรับการเข้ามาของ คสช. และรัฐบาลนั้น หลายคนอาจจะลืมอีกแล้ว คนไทยลืมง่าย เพราะฉะนั้นวันนี้เราเข้ามาเป็นรัฐบาล มุ่งหวังเพื่อจะหยุดความขัดแย้ง หยุดความรุนแรง และนำพาประเทศให้สงบสุข ยั่งยืน มีการปฏิรูปซึ่งไม่เคยทำได้ ทุกรัฐบาลก็อยากจะทำแต่ทำไม่ได้ วันนี้เราเริ่มทำได้แล้ว เพราะฉะนั้นก็ให้เข้าใจว่าเรามีเจตนาอย่างไร เราพยายามจะทำให้ดี ให้เร็ว ตามโรดแม็ป แต่บางคน บางสื่อก็พยายามจะเร่งเวลาให้เร็วกว่านั้น ตำหนิติเตียนหาช่องทางขัดขวาง ผมเข้าใจว่าคนส่วนใหญ่อยากให้เกิดสิ่งดีๆ ขึ้น ไม่อยากให้เกิดขึ้นอีกในประเทศไทย เสียดายเวลา เสียดายโอกาส เสียชีวิต และบาดเจ็บไปมากมาย และมีประชาธิปไตยที่สมบูรณ์
อยากให้หาช่องทางที่ถูกต้อง เสนอความคิดเห็น คำแนะนำมาได้ ไม่ใช่ไปตอบโต้กันหรือเอาชนะกับ คสช. ผมคิดว่า คสช. ไม่ใช่ศัตรูท่าน ก่อนหน้านี้เราไม่มี คสช. ท่านลองนึกดูว่าเกิดอะไรขึ้น ก็มีความไม่ปลอดภัยในชีวิตและทรัพย์สิน ขับเคลื่อนประเทศไม่ได้ พัฒนาไม่ได้ เศรษฐกิจไม่เดินหน้า ต่างชาติไม่เข้ามาเที่ยว แล้ววันนี้ คสช. เข้ามาเพื่อแก้ไข เพราะฉะนั้นวันนี้อย่ามองรัฐบาลเป็นศัตรู เราไม่ได้มาจากการเมือง ไม่ได้มาจากการเลือกตั้ง ไม่ได้มาจากประชาธิปไตยโดยสมบูรณ์ เพราะฉะนั้นวันนี้เราเข้ามาแก้ปัญหา ไม่ใช่ว่าสิ่งใดที่เราทำก็ผิดไปทั้งหมด หรือถูกไปทั้งหมด ผมก็ไม่ได้ว่าอย่างนั้น วันนี้ก็พยายามมาแก้ไขในเรื่องของการพัฒนาคน การใช้จ่ายงบประมาณ การพัฒนาด้านเศรษฐกิจ สังคม จิตวิทยา กฎหมาย และเรื่องการบริหารราชการ เพื่อเป็นอนาคต และข้อสำคัญคือเรื่องของการปฏิรูป ต้องใช้เวลาทั้งสิ้น ผมก็ไม่ต้องการที่จะให้นานไปกว่าโรดแม็ป แต่ทั้งหมดต้องขึ้นอยู่กับทุกคนด้วย ต้องช่วยผม ถ้าถึงเวลาแล้วไปไม่ได้แล้วจะทำอย่างไร อย่างที่ผมเรียนไปแล้วว่า ถ้ารัฐธรรมนูญร่างไม่เสร็จแล้วจะทำอย่างไร ก็ตอบผมมาแล้วกัน หรือไม่ก็เลือกตั้ง ก่อนเลือกตั้งแล้วมีความรุนแรงเกิดขึ้นต่อต้านกันขึ้นแล้วจะทำอย่างไร เตรียมคำตอบให้ผมแล้วกัน หรือไม่ถ้าเลือกตั้งได้ หลังเลือกตั้งจะขัดแย้ง ขัดขวางกันแบบเก่าหรือไม่ นั่นเป็นสิ่งที่ต้องไปถามคนอื่นด้วย สำหรับผมเองนั้นยืนยันอยู่เสมอว่า เป็นไปตามโรดแม็ป ทั้งนี้ขึ้นอยู่กับประชาชน แต่ถ้าหากประชาชนยังเร่งรัดและพยายามที่จะเลือกตั้ง หรือพยายามที่จะต่อต้านให้เราทำอะไรไม่สำเร็จสักเรื่อง แล้วกลับไปสู่การเลือกตั้ง ก็จะกลับมาเป็นแบบเดิม อย่างนั้นผมก็ช่วยท่านไม่ได้ ก็ถือว่าเป็นสิ่งที่คนไทยทั้งประเทศเลือกกันเอง ต้องยอมรับในความสำเร็จ หรือในความผิดพลาด เพราะฉะนั้นคงมาโทษ คสช. ไม่ได้ เพราะว่าเรื่องดังกล่าวเกิดมาก่อนที่ คสช. เกิดขึ้น ก็ขอให้ช่วยกันกลับไปคิดใหม่ว่าเราต้องทำอะไรกันบ้าง
วันนี้เราต้องใช้งบประมาณให้เกิดประโยชน์ไม่รั่วไหล การดูแลประชาชนผู้มีรายได้น้อย ดูแลข้าราชการชั้นผู้น้อย การลดหนี้สินครัวเรือน การสร้างความเข้มแข็งให้ SMEs การพัฒนาการวิจัยของประเทศ การสนับสนุนการเพิ่มมูลค่าสินค้าเกษตร การแสวงหาตลาดใหม่ๆ ให้กับสินค้าไทย การสร้างแบรนด์ นวัตกรรม การเพิ่มขีดความสามารถในการแข่งขันกับต่างประเทศ การสนับสนุนพลังงานทดแทน การดูแลสังคมผู้สูงอายุ เด็ก และสตรี การพัฒนาสาธารณูปโภคพื้นฐาน การเตรียมการเข้าสู่ประชาคมอาเซียน การสร้างความเชื่อมโยงให้เกิดขึ้นในภูมิภาค การปรับปรุงพัฒนารัฐวิสาหกิจให้เกิดประโยชน์ต่อประชาชน การฟื้นฟู การปรับปรุงระบบการศึกษาเร่งด่วน การพัฒนาแรงงานวิชาชีพ ให้ตรงตามความต้องการในปีหน้า (2559) AEC การเตรียมการป้องกันภัยพิบัติในสภาวะความเปลี่ยนแปลงของสภาพอากาศ การเพิ่มเติมการสร้างซ่อมแซมระบบชลประทานให้เพียงพอ

วันนี้เรามีจำนวนน้อยมาก ปลูกข้าว 70 กว่าล้าน ได้ 27 ล้านเท่านั้นเอง ระบบชลประทาน อย่างน้อยเราควรจะมี 60 ล้าน นี่กี่ปีมาแล้วยังไม่เคยขยายได้ถึง 60 ล้านเลย น้อยมาก น้อยเกินไปด้วย งบประมาณเราก็จำกัดด้วยตอนนี้ จำเป็นต้องสร้างให้ภาคการเกษตร ให้มีเกษตรที่ทันสมัย เรียกว่า Smart Farmer ที่ตั้งชื่อไว้สวยหรู วันนี้ก็ต้องรีบเดินหน้าไป การสร้างงาน สร้างอาชีพ สร้างรายได้ การปราบปรามการทุจริต การสร้างความน่าเชื่อถือในกระบวนการยุติธรรม เหล่านี้ เป็นต้น ซึ่งการเดินหน้าทุกอย่างจะเห็นว่ามีหลายเรื่อง และมีทั้งง่ายระยะที่ 1-2-3 ยากเอาไป 2 ถ้ายากมากเอาไป 3 รัฐบาลต่อไปก็รับไปก็แล้วกัน
ทุกประเด็นมีหลายเรื่องต้องทำ เช่น การปฏิรูปการศึกษานั้น ที่สำคัญกำหนดไว้ว่าทำอย่างไรจะแก้ปัญหาเรื่องผู้เรียน เขียนอ่านไม่คล่องให้ได้โดยเร็ว การดูแลโรงเรียนขนาดเล็กและชายขอบ การจัดการงบประมาณ และทรัพยากรศึกษา ระบบการผลิตครูและผู้บริหาร การส่งเสริมการสอนทักษะการทำงานและอาชีพ เหล่านี้ เป็นต้น เป็นส่วนหนึ่งเท่านั้นของการศึกษาไทย วันนี้ก็ต้องปรับปรุง ไม่ได้ว่าไม่ดีทั้งหมด ก็อยากให้เร็วขึ้นเท่านั้นเอง
ปัจจุบันนั้น ขอกราบเรียนอีกครั้งหนึ่งว่า เรามาหยุดความรุนแรง และแก้ไขในสิ่งที่บกพร่อง ทำให้ดีขึ้น ทุกอย่างเราไม่ได้เป็นคนสร้างให้เกิด ถ้ารัฐบาลดีก็ไม่มีใครเขามาควบคุมอำนาจอยู่แล้ว เพราะฉะนั้นสิ่งเหล่านี้ก็อย่าไปกังวล วันนี้ วันหน้า วันไหน ทำให้ดีแล้วกัน ไม่มีใครมาว่าให้ท่านได้ ท่านก็เลือกมาให้ดี ผู้เลือกก็เตรียมตัวมาให้ดี และนำบทเรียนจากในอดีตมา อย่าให้เกิดขึ้นอีก ก็เท่านั้น ไม่เห็นต้องไปอะไรหนักหนา ถ้าไม่ทำ ไม่ปฏิบัติ ไม่สองมาตรฐาน ก็อยู่ได้ประเทศ ทุกประเทศเขาอยู่แบบนั้น วันนี้ขอร้อง ไม่อย่างนั้นเจ้าหน้าที่ทำงานไม่ได้
ถ้าวันนี้เราไม่มีกฎหมาย กฎอัยการศึก ผมเรียนเลยว่าแล้วจะเกิดอะไรขึ้น ท่านก็รู้คำตอบดีอยู่ ควบคุมไม่ได้ก็เปล่าประโยชน์ ก็ปฏิรูปไม่ได้ ทำอะไรก็ไม่ได้ ก็ประท้วงวุ่นวายไปหมด มีอย่างเดียวเท่านั้นเอง ผมคิดว่าตอนนี้ต่างประเทศเขาเข้าใจเรามากขึ้น ลองติดตามดูแล้วกัน ก็ยืนยันว่าเราต้องการเดินหน้าให้ปลอดภัย สิ่งใดที่รัฐบาลในอดีตที่ผ่านมาทำไม่ได้ เราก็พยายามทำให้ได้อย่างน้อยก็เริ่มต้นก่อน ระยะต่อไปท่านก็ไปทำดูแล้วกันว่ายาก ง่ายอย่างไร ทำให้ได้
เพราะฉะนั้น ความคาดหวังของ คสช. ของรัฐบาล และของประชาชนทุกคนก็ควรจะคาดหวังว่า ให้ภาคประชาชนมีความเข้มแข็ง เคารพกฎหมาย คิดถึงส่วนรวม ไม่มีความขัดแย้ง มีความคิดเป็นของตนเอง ไม่ถูกชักนำ หวังผลประโยชน์ทางการเมือง หรือผลประโยชน์ มีการรวมกลุ่มให้เข้มแข็ง ทั้งในชุมชน ชายแดน ภูมิภาค ต้องเพิ่มพูนอำนาจในการแข็งขันกับต่างประเทศ ให้เกิดการปฏิรูปประเทศอย่างยั่งยืนตามวิสัยทัศน์ 2015 – 2020 5 ปี ผมคงไม่ได้อยู่ ก็ทำให้ได้แล้วกัน ผมจะคอยดู
เรื่องของการใช้จ่ายงบประมาณอย่างบูรณาการนั้น วันนี้เราพยายามจัดสรรให้ตรงความต้องการของประชาชน ซึ่งกำลังขับเคลื่อนลงไปเร่งรัดงบประมาณในส่วนของการลงทุนให้ได้ เมื่อวานก็มีการประชุมคณะกรรมการขับเคลื่อนยุทธศาสตร์ของ คสช. แล้ว ก็จะเริ่มเดินหน้าให้เร็วขึ้น ประชาชนก็คอยดูโครงการต่างๆ จัดซื้อจัดจ้างทำสัญญา ช่วยกันทำให้เร็ว ไม่ใช่ช่วยกันทำให้ช้า ตรวจสอบความโปร่งใสให้ด้วย ระบบตรวจสอบการทุจริต เหล่านี้ต้องเตรียมการวันนี้และทำวันนี้ วันหน้าจะได้เพิ่มเติมให้รัดกุมขึ้นและรวดเร็วขึ้น ไม่ให้เกิดความเสียหายต่อรัฐอย่างร้ายแรง คำว่าร้ายแรงคงเข้าใจ และสร้างความเข้าใจต่อประชาชนเป็นสิ่งสำคัญ
เรื่องการรับรู้รับทราบการทำงานของภาครัฐ ปัจจุบันนั้นเราถ่ายทอดทุกทาง เว้นแต่ว่าท่านจะฟังหรือไม่ฟัง เรื่องดีๆ มากมาย ส่วนใหญ่จะอยู่ในสื่ออยู่แล้ว หน้าในๆ ช่วยกันเปิดดูแล้วกัน บางกลุ่มบางพวกไม่อดทน ไม่เข้าใจ ก็ไม่รู้จะทำอย่างไร
วันนี้ผมก็คงมีเรื่องคุยเท่านี้สั้นๆ คงไม่ยาวนานรบกวนเวลาท่านมากเกินไป ก็ตั้งจิตอธิษฐานแล้วกัน ขอให้รัฐบาลเลือกตั้งที่ดี ที่ท่านอยากได้ ในห้วงปลายปีนี้หรือต้นปีหน้าตามที่ทุกคนต้องการ ขอให้ทุกคนมีความสุข สวัสดีครับ
