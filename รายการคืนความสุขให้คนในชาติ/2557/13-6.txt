พลเอกประยุทธ์ จันทร์โอชา หัวหน้าคณะรักษาความสงบแห่งชาติ กล่าวในรายการ“คืนความสุขให้คนในชาติ” ออกอากาศทางโทรทัศน์รวมการเฉพาะกิจแห่งประเทศไทย วันศุกร์ที่ 13 มิถุนายน 2557 เวลา 20.40 น.

สวัสดีครับ วันนี้เรามาพบกันอีกครั้งหนึ่งในนามของ คสช. กระผมอยากจะเรียนความคืบหน้าของการ ทำงานในทุก ๆ ด้านที่ผ่านมา

งานด้านความมั่นคง ในเรื่องของการรักษาความสงบเรียบร้อยในประเทศตั้งแต่วันที่ 20 พฤษภาคม 2557 เป็นต้นมา มีการประกาศกฎอัยการศึก เราได้มีการจับกุมอาวุธปืนสงคราม จำนวน 88 กระบอก ปืนเถื่อน ทั้งปืนพก ปืนลูกซอง ปืนผลิตเอง จำนวนทั้งสิ้น 1,268 กระบอก กระสุน 7,000 กว่านัด ลูกระเบิด วัตถุระเบิด 300 กว่าลูก และการจับกุมในหลายพื้นที่ทั่วประเทศนั้น จะยังคงเร่งดำเนินการต่อไป

ส่วนของการติดตามสืบสวนสอบสวนจับกุมเครือข่ายกองกำลังติดอาวุธนั้น โดยเฉพาะอย่างยิ่งการเกี่ยวข้องกับการใช้อาวุธสงครามมีความคืบหน้าไปมาก ปัจจุบันก็ได้สืบทราบตรวจสอบพบเครือข่าย ทั้งผู้สนับสนุน ผู้ที่เกี่ยวข้อง ซึ่งมีอยู่หลายฝ่ายหลายกลุ่มด้วยกัน ทั้งในส่วนของกลุ่มการเมือง ธุรกิจผิดกฎหมาย เจ้าหน้าที่ ในสถานการณ์ปกตินั้น เราทำไม่ได้อย่างมีประสิทธิภาพเท่าเวลานี้ ทั้งหมดนั้นจะนำเข้าสู่กระบวนการยุติธรรมต่อไป

การประกาศยกเลิกกฎอัยการศึก บางมาตราโดยเฉพาะอย่างยิ่งเรื่องของการห้ามออกนอกเคหะสถาน เราได้มีการประกาศไปแล้ว ทั้งหมดมีการยกเลิกไป 4 ครั้ง แล้วประกาศ โดยฉบับประกาศของ คสช. ทั้งหมดมีฉบับที่ 52, 54, 56, และ 60 รวมทั้งสิ้น 30 พื้นที่ ทั้งนี้เพื่อเป็นการเสริมสร้างบรรยากาศที่เป็นการท่องเที่ยวผ่อนคลาย บรรเทาผลกระทบต่อการดำเนินชีวิตประจำวันของพี่น้องประชาชน ปัจจุบันยกเลิกไปแล้วทั้งหมดจำนวน 25 จังหวัด และขณะนี้กำลังพิจารณาว่าเราจะสามารถยกเลิกได้ทุกพื้นที่หรือไม่ ก็จะดำเนินการให้ได้โดยเร็ว

ที่ผ่านมา ในส่วนการทำงานของเจ้าหน้าที่ เรามุ่งเน้นการใช้กฎหมายปกติเป็นหลัก ในด้านการปราบปราม การกระทำผิดกฎหมาย อาทิ การปราบปรามเครือข่ายยาเสพติด ขบวนการทำลายทรัพยากรธรรมชาติ เรามีการบูรณาการหน่วยงานความมั่นคง ทั้งตำรวจ สำนักงานคณะกรรมการป้องกันและปราบปรามยาเสพติด (ป.ป.ส.) สายงานกองอำนวยการรักษาความมั่นคงภายในราชอาณาจักร (กอ.รมน.) และภาคอื่น ๆ รวมทั้งภาคประชาชนได้ร่วมกันทำงานอย่างมีประสิทธิภาพมากขึ้น

อย่างไรก็ตาม กฎหมายปกตินั้น เราจะพยายามใช้ให้มากที่สุด และใช้กฎอัยการศึกเท่าที่จำเป็น ขอให้ประชาชนมีความเชื่อมั่นในการทำงานของเจ้าหน้าที่ และมีการเคารพกฎหมายอย่างเคร่งครัด เพราะเราทุกคนต้องเคารพกฎหมาย และกติกาของสังคม กฎหมายมีไว้ทำให้สังคมนั้นอยู่ร่วมกันได้ เราจะไม่ใช้กฎหมาย มาสร้างความขัดแย้ง

ความคืบหน้าผลของการสร้างความเข้าใจให้กับบุคคลที่มีความเห็นต่างหรือขัดแย้งกันในสังคมที่ผ่านมาในอดีต การเรียกบุคคลมารายงานตัว ได้รับความร่วมมือจากบุคคลเหล่านั้นเป็นอย่างดียิ่ง และพร้อมที่จะร่วมสนับสนุนงานรักษาความสงบเรียบร้อย การปรองดองสมานฉันท์เป็นอย่างดี นอกจากนั้น กิจกรรมในการส่งเสริมการปรองดองของมวลชนได้ดำเนินการไปแล้วทั้งหมด 56 จังหวัด มียอดคนเข้าร่วมหลายแสนคนในจำนวน 319 หมู่บ้าน ในชั้นต้นได้มีการพบปะพูดคุยกันอย่างอิสระ ปราศจากแกนนำ การชี้นำ ทั้งนี้เพื่อให้รู้ข้อเท็จจริงที่ได้อย่างครบถ้วน

สำหรับการดำเนินงานในเรื่องของการสร้างความปรองดองในระยะที่ 1 ปัจจุบันนั้น จะเริ่มตั้งแต่การลดความขัดแย้ง จัดกิจกรรมให้ประชาชนเข้ามาพบปะกัน โดยให้ทุกคนได้มีโอกาสที่จะรับฟังความเห็นต่าง หรือรับฟังให้ครบถ้วนในทุกแง่ ทุกมุม ที่ผ่านมานั้นจะฟังแต่เพียงฝ่ายใดฝ่ายหนึ่งเท่านั้น ทั้งนี้เพื่อให้เกิดการไว้วางใจซึ่งกันและกัน ลดความหวาดระแวง ในเรื่องของการให้ความยุติธรรม การบังคับใช้กฎหมายแต่เพียงพอดีนั้น จะทำให้เกิดความเชื่อมั่นในระบบการยุติธรรม ซึ่งประกอบไปด้วยตำรวจ อัยการ ศาล ซึ่งทุกอย่าง ต้องใช้เวลา และขอความร่วมมือจากประชาชนทุกคน

สถานการณ์ด้านต่างประเทศ ปัจจุบันมิตรประเทศต่าง ๆ ที่มีความสัมพันธ์ที่ดีต่อเรามาโดยตลอดก็เริ่มมีท่าทีที่ดีขึ้น เข้าใจถึงสถานการณ์ในประเทศไทยมากขึ้น ความสัมพันธ์ระหว่างรัฐต่อรัฐ ยังคงดำเนินการไปตามปกติ มีการแลกเปลี่ยน ติดต่อราชการระหว่างประเทศในแต่ละกระทรวง อาทิ การเยือนสาธารณรัฐประชาชนจีน ของกระทรวงกลาโหมตามคำเชิญเดิมของสาธารณรัฐประชาชนจีน การเยือนประเทศออสเตรเลีย ของข้าราชการในกระทรวงยุติธรรมตามแผนงานเดิม กลุ่มนักธุรกิจประเทศต่าง ๆ เช่น จีน ญี่ปุ่น ที่เราได้เชิญมาพบแล้วมีความเข้าใจมากขึ้น และก็มีแผนที่จะเชิญผู้ประกอบการของสหรัฐอเมริกา ออสเตรเลีย และยุโรปมาเพิ่มเติมในระยะเวลาอันใกล้นี้ เพื่อให้ทุกคนมีความเชื่อมั่น และยังคงการลงทุนในประเทศไทยดังเดิม หรือขยายความร่วมมือมากยิ่งขึ้นในอนาคต

อย่างไรก็ตาม เราจะคงดำเนินการเสริมสร้างภาพลักษณ์ของไทยกับประเทศต่าง ๆ ทั้งนี้เพื่อเรียกความเชื่อมั่นในเวทีต่างประเทศในทุกภาคส่วน ทั้งในด้านการทูต ภาคธุรกิจ อุตสาหกรรม ทั้งภาคราชการและเอกชนอย่างต่อเนื่อง เมื่อวันที่ 11 มิถุนายน 2557 ที่ผ่านมาเราได้พบปะหารือกับเอกอัครราชทูตไทยและกงสุลใหญ่ประจำต่างประเทศของไทย จำนวน 23 ท่าน มอบหมายให้แต่ละประเทศนั้น ได้ไปสร้างความเข้าใจ และเอาข้อมูลข้อเท็จจริง และความจำเป็นในการเข้าควบคุมอำนาจของ คสช. ในครั้งนี้ ตลอดจนชี้แจงแนวทางการดำเนินงาน การเตรียมการด้านการปฏิรูป การดำเนินนโยบายทางด้านเศรษฐกิจ การค้าระหว่างประเทศที่เรายังคงดำรงไว้เช่นเดิม แล้วส่งเสริมให้มากยิ่งขึ้น เน้นในเรื่องของการค้าเสรี การดูแลผลประโยชน์ของมิตรประเทศทุกประเทศในประเทศไทย ทั้งนี้เพื่อจะเผยแพร่ให้มิตรประเทศได้รับทราบ

ในส่วนของงานการเดินหน้าเรื่องการปฏิรูป ปัจจุบันระยะที่หนึ่ง 3 เดือนแรกของเรามีความคืบหน้าไปมาก เราคาดหวังว่าในระยะที่สอง ซึ่งเราจะใช้เวลาประมาณ 1 ปี ถ้าไม่มีปัญหาแทรกซ้อนใด ๆ ทั้งระยะที่หนึ่งที่สองก็น่าจะเดินไปได้อย่างที่เราต้องการ ที่เตรียมการไว้ ซึ่งระยะที่หนึ่งวันนี้เรากำหนดไว้ชัดเจนว่า เราน่าจะมีรัฐบาลในเดือนกันยายน เพื่อจะได้ดำเนินการขับเคลื่อนประเทศต่อไป

ในส่วนของสภานิติบัญญัติก็เช่นเดียวกัน คงต้องเกิดขึ้นมาก่อน พร้อม ๆ กับการประกาศใช้ธรรมนูญชั่วคราว เมื่อหลังเดือนกันยายนไปแล้ว ก็คือเดือนตุลาคม ที่ผมย้ำเตือนก็เพราะว่ามีคำถามมาโดยตลอด แล้วเมื่อไร อย่างไร ผมก็เลยเกรงจะใช้ปฏิทินกันคนละฉบับ วันนี้น่าจะใช้ฉบับเดียวกันแล้ว เพราะฉะนั้นผมขอยืนยันกับท่านว่า ตั้งแต่เดือนตุลาคมเป็นต้นไปคงจะเป็นการบริหารประเทศในลักษณะเป็นรัฐบาลที่มีคณะรัฐมนตรี (ครม.) แล้วพยายามจะขับเคลื่อนไปในทางที่ใกล้เคียงกับการบริหารราชการแบบปกติที่ผ่านมาให้ได้มากที่สุด

ปัจจุบันนี้ แผนต่าง ๆ การดำเนินงานต่าง ๆ ยังคงเป็นไปตามที่วางแผนไว้ตั้งแต่วันที่ 22 พฤษภาคม 2557 เป็นต้นมา ทั้งนี้เพราะอะไร ก็เพราะประชาชนให้ความร่วมมือกับพวกเราเป็นอย่างดียิ่ง เป็นกำลังใจให้เรา เสมอมา เพราะว่าบางประเทศที่มีท่าทีที่ยังไม่เห็นชอบ หรือไม่เห็นด้วยกับการเปลี่ยนแปลงในครั้งนี้ ผมและคสช. เคารพในความคิดของทุกประเทศ ไม่ได้ตอบโต้ประเทศเหล่านั้น ความสัมพันธ์เหล่านั้นยังคงมีอยู่ และยังคงต้องอยู่ต่อไปในเรื่องของความร่วมมือ และบรรยากาศที่ดีทั้งราชการ ภาคเศรษฐกิจ และประชาชน ต้องใช้เวลา ให้ประเทศเหล่านั้นได้เข้าใจ ได้ศึกษาความเข้าใจบริบทของสังคมไทย ปัญหาของเราให้เห็นการปฏิบัติงานและผลงานของ คสช. อย่างแท้จริง

ด้านเศรษฐกิจสังคมจิตวิทยา เราเน้นเรื่องความโปร่งใส เป็นธรรม และตรวจสอบได้ ได้แต่งตั้งคณะกรรมการติดตามและตรวจสอบการใช้จ่ายงบประมาณภาครัฐ หรือ คตร. โดยมีส่วนราชการที่เกี่ยวข้องเข้าร่วม เพื่อให้ดำเนินการตรวจสอบหารือ กำหนดนโยบายต่าง ๆ เพื่อให้เกิดความโปร่งใส คุ้มค่า มีประสิทธิภาพ และเป็นประโยชน์ต่อส่วนรวมอย่างแท้จริง คือเราจะต้องใช้จ่ายงบประมาณให้เกิดประโยชน์ให้มากที่สุด เพื่อสร้างความเข้าใจให้กับประชาชนโดยรวม ไม่ให้เกิดปัญหาอย่างเช่นที่ผ่านมา โครงการใดที่เราตรวจสอบแล้ว พิจารณาว่าไม่เหมาะสม เราก็คงต้องหยุดำเนินการ ขั้นต้นนั้นเราจะตรวจสอบโครงการขนาดใหญ่วงเงินเกิน 1,000 ล้านบาท แล้วพิจารณาถึงแผนงานต่าง ๆ ที่มีความเหมาะสมที่จะดำเนินการต่อไป หรือไม่ อย่างไร

การตรวจสอบนั้น จะตรวจสอบโครงการทั้งที่ยังไม่ได้ดำเนินการและโครงการที่ได้อนุมัติดำเนินการไปแล้ว เพื่อให้คลายความวิตก กังวล ความสงสัยของประชาชนอย่างเช่นที่ผ่านมา โดยเฉพาะอย่างยิ่งในเรื่องของการเบิกจ่ายงบประมาณยังจะต้องมีการระมัดระวัง เตรียมการป้องกันในการทุจริตคอร์รัปชั่น ทั้งนี้ทั้งนั้นเราจะกล่าวว่าใครทุจริตหรือคอร์รัปชั่น ต้องมีการพิสูจน์ยืนยัน มีหลักฐานให้ชัดเจน โดยหน่วยงานเจ้าของงบประมาณจะต้องยืนยัน และหากเราเร่งอนุมัติ จำหน่าย หรือสั่งจ่ายไปในวันนี้โดยไม่ได้ทำการตรวจสอบ อาจเกิดการทุจริตในขั้นตอนการจัดทำความต้องการ หรือการกำหนด TOR ขั้นตอนการจัดซื้อจัดจ้าง ผลกระทบที่มีต่อรัฐจะมีมากมาย คณะกรรมการตรวจสอบประกอบด้วยทุกภาคส่วน อาทิ สำนักงานตรวจเงินแผ่นดิน สำนักงานคณะกรรมการพัฒนาการเศรษฐกิจและสังคมแห่งชาติ สำนักงบประมาณ และคณะกรรมการที่เพิ่มเติมโดย คสช. จัดตั้งขึ้น ยืนยันว่าเราจะทำให้ดีที่สุด

สำหรับ การรายงานเศรษฐกิจประจำสัปดาห์ของ คสช.นั้น เราได้สรุปรวมมาจากทางสำนักงานคณะกรรมการพัฒนาการเศรษฐกิจและสังคมแห่งชาติ แจ้งว่ามีดัชนีความเชื่อมั่นผู้บริโภคเกี่ยวกับภาวะเศรษฐกิจในประเทศไทยโดย รวมในเดือนพฤษภาคมปรับตัวดีขึ้นเป็นครั้งแรกในรอบ 14 เดือน มาอยู่ที่ระดับ 60.7 จากเดิม 57.7 ในเดือนเมษายน ทั้งนี้เนื่องจากสถานการณ์ภายในประเทศของเรา วันนี้มีการผ่อนคลายมากยิ่งขึ้น ผู้บริโภคมีความกังวลทางการเมือง ความขัดแย้ง มีความกังวลลดลง ค่าเงินบาทมีการปรับตัวแข็งขึ้น นักลงทุนในตลาดหลักทรัพย์และตราสารหนี้มีการลงทุนในตลาดหลักทรัพย์เพิ่มเติม เป็นจำนวน 8,000 ล้านบาท และ 9,000 ล้านบาท ตามลำดับ แสดงให้เห็นถึงความมั่นใจของนักลงทุนต่าง ๆ ทั้งในแนวทางการบริหารงานด้านเศรษฐกิจของ คสช. ในภาพรวมเป็นอย่างดี

ในภาพการท่องเที่ยวปัจจุบัน ถึงแม้ว่าที่ผ่านมา จำนวนนักท่องเที่ยวจะลดลง ผมไม่อยากให้ย้อนกลับไปเมื่อ ไตรมาสที่แล้ว ปีที่แล้ว วันนี้ต้องย้อนกลับไปก่อน 22 พฤษภาคม ว่าสถานการณ์เป็นอย่างไร ไม่อย่างนั้นเปรียบเทียบกันไม่ได้ ฉะนั้นวันนี้ตั้งแต่สถานการณ์ที่มีความขัดแย้งทางการเมืองที่ผ่านมา จำนวนนักท่องเที่ยวลดลงมาตามลำดับจากปัญหาความขัดแย้งดังกล่าว วันนี้ได้ปรับตัวในภาวะที่ดีขึ้น ผมยังไม่อยากใช้คำว่าปกติ เนื่องจากมีการผ่อนคลาย มีความปลอดภัย และสร้างความมั่นใจได้มากขึ้น วันนี้เราได้หารือกับทุกส่วนราชการ ได้ช่วยกันทั้งภาครัฐ ภาคเอกชน ได้ช่วยกันเชิญชวนทุกประเทศผ่านทุกช่องทาง ไปยังทุกประเทศที่มีความสัมพันธ์ทางด้านการค้า ประเทศคู่ค้า ประกอบกิจการร่วมกับไทย ได้ช่วยกันชี้แจงเชิญชวนให้ชาวต่างชาติเข้ามาท่องเที่ยวในเมืองไทยมากขึ้น โดยเรามีข้อสังเกตว่าหลังจากวันที่ 22 พฤษภาคม 2557 ที่ผ่านมาจำนวนนักท่องเที่ยวได้มีจำนวนมากขึ้นตามลำดับ ซึ่งคงจะสรุปให้ทราบต่อไป

การจ่ายเงินเยียวยาให้กับชาวนา วันนี้ก้าวหน้าไปมาก จ่ายเงินไปจำนวนทั้งสิ้นหกแสนกว่าราย ประมาณ เกือบ 70,000 ล้านบาท คิดเป็นร้อยละ 79 คาดว่าจะดำเนินการแล้วเสร็จให้ทันภายในวันที่ 22 มิถุนายน 2557 ตามที่กำหนดไว้เดิม

สำหรับ การกำหนดแนวทางการช่วยเหลือในฤดูกาลเพาะปลูกต่อไป เราได้จัดตั้งคณะกรรมการนโยบายและบริหารจัดการข้าว จะเร่งรัดจัดทำมาตรการในการช่วยเหลือเกษตรกร ซึ่งขณะนี้ คสช. ได้ประชาสัมพันธ์ให้กับพี่น้องเกษตรกรทราบมาตลอดระยะเวลาที่ผ่านมา ในรายละเอียดของมาตรการต่าง ๆ นั้น วันนี้กำลังอยู่ในขั้นการพิจารณาเพื่อตกลงใจและสั่งการ ซึ่งคงจะต้องครอบคลุมไปถึงผลิตผลทางการเกษตรอื่น ๆ ด้วย

เรื่องของแนวทางการบริหารจัดการน้ำของประเทศ เรามีปัญหาเรื่องน้ำมาโดยตลอด วันนี้ได้มีการประชุมทุกส่วนราชการที่เกี่ยวข้องในเรื่องของการบริหารจัดการน้ำ คงไม่ใช่พูดเฉพาะเรื่องใดเรื่องหนึ่ง เป็นเรื่องของการเอาแผนพัฒนาเศรษฐกิจและสังคมแห่งชาติ ฉบับที่ 11 มาดูว่าเฉพาะเรื่องน้ำได้มีการดำเนินการมาอย่างไร เราพิจารณาแล้วว่าจะมีปัญหาในเรื่องความเป็นเอกภาพ การบูรณาการ แผนงาน งบประมาณของทุกกระทรวงทบวง กรม ที่เกี่ยวข้องในเรื่องน้ำ ยังไม่มีประสิทธิภาพเท่าที่ควร วันนี้กำลังทำอยู่ ฉะนั้นผมคิดว่าถ้าเราทำได้อย่างนี้ ในระยะแรกปี 2557 นี้เริ่มต้นได้ก่อน จะบูรณาการไปยังแผนใหญ่ และแผนพัฒนาฯ ฉบับที่ 11 ได้

ผมเรียนว่าคงไม่ใช่เรื่องน้ำอย่างเดียว เพราะแผนพัฒนาฯ ฉบับที่ 11 กำหนดไว้หลายด้านด้วยกัน ถ้าเราสามารถเริ่มต้นได้ในปี 2557 ต่อไปเราจะดำเนินการให้เป็นทั้งแผนงานเร่งด่วนเฉพาะหน้าที่มีความเดือดร้อน ของประชาชน และต่อไปเป็นระยะกลาง ระยะยาว คือต้องตอบคำถามได้ว่า 10 ปีนี้เราจะแก้ปัญหาน้ำได้อย่างไร ทุก 5 ปีจะเกิดอะไรขึ้น และจากนั้นจะย้อนกลับมาว่าแต่ละปีเราจะทำอะไร ใช้งบประมาณตรงไหนเท่าไหร่ งบรายจ่ายประจำปี หรืองบลงทุนร่วมภาครัฐภาคเอกชน หรือจะใช้งบประมาณจากที่ใดก็ตาม ต้องมีการขับเคลื่อน เริ่มต้นจากวันนี้ เพื่อให้สอดคล้องกับแผนพัฒนาฯ ฉบับที่ 11 ให้ได้โดยเร็ว

การบรรเทาความเดือดร้อนจากค่าครองชีพของประชาชน อันนี้เป็นสิ่งที่เราให้ความสำคัญเป็นลำดับแรก วันนี้ให้กระทรวงพาณิชย์เชิญผู้ประกอบการทั้งหมด เกี่ยวกับเรื่องสินค้าอุปโภค บริโภค ที่มีความจำเป็นพื้นฐานในการบริโภค จำนวน 205 รายการ มาร่วมประชุม ทั้งนี้ต้องขอบคุณผู้ประกอบการทั้งหมดที่ให้ความร่วมมืออย่างดียิ่ง โดยยืนยันว่าจะคงราคาสินค้าที่จำเป็นดังกล่าวไว้ที่ราคาเดิมต่อไปอีก 6 เดือนข้างหน้า ต้องขอบคุณอีกครั้ง ทุกส่วนช่วยกันแก้ปัญหาการผูกขาด การเอาเปรียบจากนายทุน การลดต้นทุนภาคขนส่ง การส่งเสริมการตลาด จะต้องช่วยกันในทุก ๆ ด้าน

นอกจากนั้น ยังมีนโยบายให้หน่วยงานของรัฐที่เกี่ยวข้อง หรือใครก็ตามที่อยากจะช่วยเรา ที่มีขีดความสามารถในการบรรเทาความเดือดร้อนปัญหาค่าครองชีพ ได้จัดกิจกรรมช่วยเหลือประชาชน อาทิ ให้กองทัพบก ทุกเหล่าทัพ และทุกหน่วยงาน ที่มีขีดความสามารถจัดการจำหน่ายสินค้าราคาถูกโดยตรงจากผู้ผลิตสู่ผู้บริโภค มุ่งเน้นในเรื่องการดูแลเกษตรกรผู้ผลิตรายย่อย ซึ่งเป็นประชาชนส่วนใหญ่ของประเทศ โดยสั่งการให้กระทรวงเกษตรและสหกรณ์ กระทรวงอุตสาหกรรม กระทรวงพาณิชย์ จัดทำแผนงานหรือมาตรการในการเพิ่มมูลค่าผลผลิตทางการเกษตร ผลไม้ให้มีราคาสูง เพื่อเกษตรกร ประชาชน จะได้ผลผลิตอย่างทั่วถึงและเป็นธรรม

เรื่องของนมโรงเรียนที่มีปัญหามาโดยตลอด ได้อนุมัติให้องค์การส่งเสริมกิจการโคนม (อ.ส.ค.) เป็นผู้บริหารจัดการนมโรงเรียนทั้งระบบ และเน้นย้ำให้มีคุณภาพ มีความความโปร่งใส เพื่อให้นักเรียนทั้งประเทศได้รับประทานอย่างทั่วถึง รวมทั้งการแก้ปัญหาให้กับสหกรณ์โคนมอย่างยั่งยืนในอนาคตด้วย

เรื่องของการบริหารจัดการแรงงานต่างด้าว ผมเรียนแล้วว่ามีปัญหามากมาย มีแรงงานต่างด้าวจำนวนประมาณ 90,000 คน ที่ยังไม่ได้อยู่ในการควบคุมอย่างชัดเจน เราได้กำหนดไปแล้วโดยให้หัวหน้าฝ่ายความมั่นคง คือ ท่านผู้บัญชาการทหารสูงสุด เป็นผู้รับผิดชอบในการไปเชิญหน่วยงานต่าง ๆ ที่เกี่ยวข้องมาบูรณาการ ในรูปแบบของคณะกรรมการบริหารในภาพรวม เพื่อให้มีประสิทธิภาพมากกว่าเดิม ให้เกิดความรวดเร็ว ต้องดำเนินการให้เร็วที่สุดในส่วนของแรงงานต่างด้าวที่ผิดกฎหมาย ตัวเลข 90,000 สิ่งที่เป็นปัญหาตรงนี้คือการควบคุมแรงงานทั้งเช้าไปเย็นกลับ ทั้งตามฤดูกาลและในส่วนของรายปี ปัญหาคือการรอพิสูจน์สัญชาติ ซึ่งเราจำเป็นต้องตั้งศูนย์พิสูจน์สัญชาติของเราให้ได้โดยเร็ว วันนี้เราตั้งข้างเดียวคงไม่ได้ ต้องขอความร่วมมือประเทศเพื่อนบ้านด้วย ว่าต้นทางมาอย่างไร ปลายทางเราจะส่งกลับไปอย่างไร มีการจัดศูนย์การส่งแรงงานกันหรือไม่ อันนี้ต้องคุยกันใช้เวลาพอสมควร ผมจะเร่งให้เสร็จโดยเร็วภายในระยะเวลาประมาณ 1 ปี

เรื่องการกำหนดแนวทางเปิดพื้นที่เศรษฐกิจพิเศษ ขออนุญาตกราบเรียนว่า ที่เรามุ่งเน้นคือไม่ใช่เฉพาะช่องทางเข้าออกเท่านั้น เราเน้นไปสู่ชนบทด้วย เพราะเราได้เคยเสนอมาทุกรัฐบาลแล้ว ในเรื่องของการทำอย่างไรจะไม่มีคนเข้ามาในพื้นที่ตอนใน ไม่มีการทำผิดกฎหมาย อาชญากรรม ยาเสพติดอะไรต่าง ๆ ก็แล้วแต่ ฉะนั้นถ้าเรากันคนเหล่านี้ไว้ได้ตามแนวชายแดน ให้เขาสามารถที่จะมีรายได้ของเขาแบบเช้าไปเย็นกลับได้ เพื่อนบ้านและคนของเราจะได้มีงานทำเพื่อจะให้คนในครอบครัวมีรายจ่ายประจำวันได้ ผมว่าจะลดปัญหาลงไปได้มาก

เราต้องเร่งประชาสัมพันธ์ในเรื่องของการสวมสิทธิ์ผลิตผลทางการเกษตร ที่คุณภาพอาจจะต่ำกว่าเรา ซึ่งมักจะเป็นปัญหามาโดยตลอด ถ้าเราสามารถทำได้ เป็นแนวคิดแนวพิจารณาในขณะนี้ ได้มอบไปแล้วว่า เป็นไปได้หรือไม่ถ้าเราจะสร้างระบบสหกรณ์ของภาคประชาชนให้เข้มแข็งตามแนวพระราชดำริของพระบาทสมเด็จพระเจ้าอยู่หัว ถ้าเข้มแข็งได้ในพื้นที่เศรษฐกิจพิเศษเหล่านั้น ก็จะมีการให้ซื้อขายโดยมีข้อยกเว้นเรื่องภาษีด้วย กฎหมายบางประการ คำว่าเศรษฐกิจพิเศษของผมคือว่า คำว่าพิเศษยังถือกฎหมายคนละฉบับทำอะไรไม่ได้ทั้งสิ้น ของเหล่านี้ก็รั่วไหล ก็เป็นการก่อให้เกิดการทุจริต ผิดกฎหมายอะไรสารพัด

ถ้า จะทำให้ถูกต้อง มีการยกเว้นไว้บ้าง อันนี้ผมได้เตรียมการพิจารณาจะได้บรรเทารักรอบเข้ามาสวมสิทธิ์กันในประเทศ ได้อย่างยั่งยืนกันต่อไป และการที่เอาเข้ามาตรงนี้ไม่ใช่เอาเข้ามาแล้วมาขายในบ้านเรา คงไม่ใช่ ก็เข้ามารวบรวมไว้มีการบริหารจัดการไว้โดยท้องถิ่น และเราปรับปรุงคุณภาพให้ดีขึ้น จากคุณภาพต่ำให้ดีขึ้น ๆ เราก็ไม่ขายในประเทศ เราอาจจะไปส่งขายในประเทศอื่น ๆ มันก็อาจจะทำให้การสวมสิทธิ์ของเรานั้นลดลงโดยอัตโนมัติ

ปัญหา โครงสร้างพลังงาน อยากจะเรียนชี้แจงว่า บางครั้งจากคำถามของพี่น้องประชาชนผมเข้าใจว่า ท่านก็เดือดร้อน ท่านมีความเป็นห่วงในเรื่องของความโปร่งใส ผลประโยชน์ของชาติอะไรก็แล้วแต่ วันนี้ผมคิดว่าข้อมูลค่อยไม่ตรงกัน อาจจะเป็นคำอธิบายที่ยากเกินไป วันนี้ผมได้กำหนดแนวทางไปแล้วว่าทุกคนจะต้องสื่อสารไปถึงประชาชนโดยรวมให้ ได้โดยการใช้ภาษาที่ไม่ใช่ภาษาราชการมากนัก เอาคำถามของที่ประชาชนสงสัยมาเป็นโจทย์ แล้วข้าราชการทุกส่วนทุกภาคต้องตอบเป็นภาษาง่าย ๆ คือไม่ใช่ภาษาราชการโดยฟังไม่รู้เรื่อง ฉะนั้นประชาชนก็ขาดการติดต่อสื่อสารที่ดี ข้อมูลก็ไม่ถูกต้อง ไม่ครบถ้วนขบวนความ ก็เลยเกิดเรื่องความขัดแย้งมาโดยตลอด เพราะว่าการพิจารณาด้านพลังงานคงไม่ใช่เรื่องราคา อะไรทั้งนั้น คงต้องไปคิดต่อว่าเราจะสามารถจัดหาพลังงานให้เพียงพออย่างไร ต่อความต้องการที่ใช้เพิ่มเติมในอนาคต พลังงานสำรองการจัดหาพลังงานภายในประเทศ อาทิ การบริหารจัดการพลังงานของเราขณะนี้เราต้องมองว่า เรายังไม่ก้าวไปถึงสู่การ เช่น เรื่องน้ำมันเราคงไม่ถึงการเจาะและนำมาผลิตเองทั้งหมด ซึ่งถ้าแบบนั้นเราสามารถกำหนดราคาได้เองบ้างทำนองนั้น แต่อันนี้เราจะได้ประโยชน์จากแหล่งพลังงานในประเทศ ผมคิดว่ามันมาจาก 2 อย่าง ด้วยกันก็คือค่าสัมปทาน อันที่ 2 ก็เรื่องภาษีต่าง ๆ ตามขั้นตอนการผลิตต่าง ๆ ก็แล้วแต่

โดยสรุปแล้วเป็นเหมือนกับเราเป็นการนำเข้าพลังงานเกือบทั้งหมด ทั้งแก๊ส ทั้งน้ำมัน อันนี้ต้องเข้าใจตรงนี้ก่อน แต่ถ้ามันไม่ใช่เดี๋ยวให้กรรมการพิจารณาขึ้นมาอีกที ผมกราบเรียนชั้นต้นในขณะนี้ก่อน เรายังไม่มีความสามารถที่จะเป็นประเทศที่ผลิตเอง ส่งออกและใช้ในประเทศอย่างครบถ้วน อย่างที่หลาย ๆ ฝ่ายอาจจะคิดกันเป็นเรื่องของรายได้ที่กลับมาบางส่วน ส่วนหนึ่งเป็นส่วนของรัฐวิสาหกิจ ส่วนหนึ่งเป็นของภาคธุรกิจ บริษัทมหาชน ต้องแยกให้ออกว่ากำไรที่มาทั้งหมดที่ว่าเป็นจำนวนมาก ๆ มายังไง ซึ่งผมคิดว่ามีแนวคิดพอสมควรได้มอบหมายไปแล้ว ทำยังไงประชาชนจะเข้าใจ ซึ่งผมคิดว่าคงต้องขอข้อมูลจาก ปตท. (บริษัท ปตท. จำกัด (มหาชน) ) ซึ่งเป็นบริษัทที่มีทั้ง 2 อย่าง ในการทำงานทั้งในการเป็นรัฐวิสาหกิจและการเป็นบริษัทมหาชนด้วย

ในเรื่องของพลังงานทดแทน ผมคิดว่า เราคงมุ่งหวังจะใช้จากแก๊ส จากไฟฟ้า จากน้ำมัน อย่างเดียวไม่ได้แล้วเราคงต้องสร้างเสริมพลังงานทดแทน และใช้ผลผลิตภายในประเทศ เพื่อลดภาระการนำเข้าของพลังงานเดิม รวมถึงการอนุรักษ์ทรัพยากรปิโตรเลียมที่มีอยู่จำกัด ผมเรียนว่าข้อมูลที่ผมได้มาในวันนี้นั้น เราไม่ได้มีมากมายเท่าไหร่นัก เพราะฉะนั้นอยู่ที่เราจะวางแผนการใช้อย่างไร เพื่อจะมีพลังงานสำรองในอนาคตไว้ด้วย ถ้าเราขุดเจาะมาและเอามาใช้ทั้งหมดก็หมดเร็ว วันหน้าเราก็ไม่มีพลังงานเหลืออยู่ เป็นพลังงานสำรอง ฉะนั้นเราต้องใช้พลังงานทดแทนในทุก ๆ ด้าน อย่างทั่วถึง ในทุกพื้นที่ต้องแก้ไข ต้องเร่งดำเนินการ

ราคาต่าง ๆ นั้น เรื่องพลังงานนั้นเป็นเรื่องที่น่าสนใจ ต้องนำไปพิจารณาโดยรวมทั้งระบบต้นทุนมาจากไหน การกำหนดราคากำหนดไว้อย่างไร จากผู้ผลิต ผู้บริโภค สอดคล้องกับตลาดในประทศ นอกประเทศ มีเหตุผลไหม ที่จะตอบคำถามได้ ทั้งนี้เราต้องการไม่ให้เป็นภาระต่อค่าครองชีพของประชาชน และไม่กระทบต่อโครงสร้างรายได้ของประเทศด้วย เพราะมีผลกระทบด้วยกันทั้งสิ้น จากเรื่องหนึ่งไปเรื่องหนึ่งมีการยึดโยงมากมาย

ในเรื่องกองทุนน้ำมันเป็นอีกประเด็นหนึ่งที่ทุกคนให้ความสนใจ วันนี้เรามีข้อมูลมากพอสมควร คือเรื่องนี้ก็คือ การจัดตั้งขึ้นมาตั้งแต่ปี 2516 และได้แก้ปัญหาทางด้านพลังงานและเรื่องน้ำมัน จากก๊าซมาโดยตลอด วันนี้ยังต้องศึกษาและสร้างความเข้าใจกับประชาชนว่า ถ้าลดตรงนี้ ตรงนั้นต้องเพิ่ม ไปตามกลไกของท้องตลาดจะรับได้ไหม พอรับไม่ได้ เราจะทำยังไง วันนี้น้ำมันติดลบประมาณ 7,400 ล้านซึ่งติดลบ ฉะนั้นถ้าเราไม่เก็บจะได้ไหม ไม่เก็บแล้วทำยังไง ต้องหาคำตอบอยู่ตอนนี้ คณะกรรมการบริหารนโยบายพลังงาน (กบง.) และคณะกรรมการนโยบายพลังงานแห่งชาติ (กพช.) ที่แต่งตั้งขึ้นมาเร็ว ๆ นี้ ก็จะไปแก้ไข รวมความไปถึงคณะกรรมการกองทุนเพื่อส่งเสริมการอนุรักษ์พลังงาน (กอ.) อันนี้กลไก ที่เกี่ยวข้องทั้งหมดไม่ใช่ว่าสั่งปุ๊บได้ปั๊บเหมือนเปิดไฟปิดไฟไม่ได้หรอก เดี๋ยวก็ไฟดับทั้งหมดทั้งประเทศ ฉะนั้นจะต้องพิจารณาข้อมูล กำกับการดำเนินงานทั้งหมดให้เป็นธรรมและเป็นประโยชน์ต่อทุกภาคโดยเฉพาะอย่าง ยิ่งผู้ที่มีรายได้น้อย เป็นหลักต้องฟังเสียงข้างน้อยบ้าง ที่ผ่านมาบางครั้งบางทีการสื่อสารไม่เข้าใจกัน การสื่อสารต้องมีทั้งสองทางจากบนลงล่าง ล่างขึ้นบน และฟังเสียงข้าง ๆ เขาไว้ด้วยไม่อย่างนั้นปัญหาก็แก้ไม่ได้ ก็เกิดปัญหาต่อไปในอนาคต

ใน ส่วนของการขับเคลื่อนอื่น ๆ นั้นโดยเฉพาะอย่างยิ่งเรื่องพลังงานนั้น เราต้องคำนึงถึงความมั่นคงด้วย วันนี้ถ้าเราพึ่งพาอาศัยจากประทศเพื่อนบ้านอย่างเดียว พอมีปัญหาเรื่องการส่งก๊าซ ส่งไฟฟ้าอะไรต่าง ๆ ซึ่ง ใช่ครับ ความสัมพันธ์ระหว่างประเทศ เรื่องการแลกเปลี่ยนการค้าอะไรต่าง ๆ มันจำเป็นต้องพึ่งพาอาศัยซึ่งกันและกัน แต่ต้องคำนึงถึงว่าประเทศเรานั้นต้องการพลังงานเท่าไหร่ ที่จะอยู่ได้ด้วยตนเอง วันนี้เราต้องเตรียมการเหล่านี้ไม่ใช่เราต้องพึ่งทั้งหมด ถ้าพึ่งทั้งหมดไม่ได้ เราต้องทำเอง ถ้าเราใช้พลังงานจากใต้ดินมันไม่พอ เราก็ต้องส่งเสริมความเข้มแข็งโดยการสร้างพลังงานทดแทนให้ได้โดยเร็ว

ในเรื่องของการส่งเสริมการลงทุนวันนี้ คสช. ได้ออกประกาศแต่งตั้งคณะกรรมการส่งเสริมการลงทุนชื่อว่า BOI เรียบร้อยไปแล้ว เมื่อวันที่ 6 มิถุนายน ที่ผ่านมาก็ได้รวบรวมทุกภาคส่วนที่เกี่ยวข้องเข้ามาเป็นคณะกรรมการเพิ่มเติมด้วย เดิมจะไม่มีอยู่หลายส่วนด้วยกัน วันนี้จะเพิ่มเติมส่วนที่ขาด ๆ อยู่ ในเรื่องของผู้ประกอบการวิสาหกิจขนาดกลาง และขนาดย่อม วันนี้ก็จัดท่านนายกสมาคมฯ เข้าไปร่วมด้วย (นายกสมาคมผู้ประกอบการวิสาหกิจขนาดกลางและขนาดย่อม) สำหรับคณะกรรมการส่งเสริมการลงทุนชุดใหม่จะรีบประชุมโดยเร็ว มีโครงการต่าง ๆ ที่ขอรับการสนับสนุนส่งเสริม ขนาดการลงทุนเกิน 200 ล้านบาท (ไม่รวมค่าที่ดินและทุนหมุนเวียน) ประมาณสัก 400 กว่าโครงการ วงเงินลงทุนประมาณ 7.6 แสนล้านบาท ให้แล้วเสร็จภายในเวลาประมาณ 2 เดือน เพื่อขับเคลื่อนการลงทุนให้สามารถเดินหน้าต่อไปได้ โดยเร็ว ความเชื่อมั่น มีความไว้วางใจกับนักลงทุนจะมีผลต่อเศรษฐกิจโดยรวมของประเทศ

นอกจากนั้น คณะกรรมการส่งเสริมการลงทุนจะพิจารณาถึงยุทธศาสตร์ในอนาคต ซึ่งผมได้มอบนโยบายไปแล้วว่าจะต้องมุ่งเน้นอุตสาหกรรมทั้งที่ใช้เทคโนโลยีสูง ควบคู่ไปกับเรื่องของกิจการที่ใช้แรงงานด้วย เพราะเราจะต้องสร้างงาน สร้างอาชีพ สร้างรายได้ให้คนระดับรายได้น้อยด้วย เพราะฉะนั้นที่ผ่านมาเราจะมุ่งเน้นในเรื่องของการใช้แรงงานเป็นหลัก วันนี้เราต้องส่งเสริมเรื่องของอุตสาหกรรมที่ใช้เทคโนโลยีสูง และต้องการให้มีการถ่ายทอดเทคโนโลยีให้กับคนไทยได้อย่างแท้จริง เป็นอุตสาหกรรมที่สร้างมูลค่าเพิ่มในการใช้วัถุดิบในประเทศให้ได้มากที่สุด มีการประหยัดพลังงงาน ส่งเสริมการใช้พลังงานหมุนเวียน เช่น เอทานอล ไบโอดีเซล ก๊าซชีวภาพ เชื้อเพลิงชีวมวล พลังงานลม พลังงานแสงอาทิตย์ จะต้องเป็นอุตสาหกรรมที่สะอาดไม่เพิ่มมลภาวะ เพิ่มมลพิษให้กับสิ่งแวดล้อม ทั้งนี้ เพื่อจะให้ประเทศไทยนั้นมีความเข้มแข็งมากขึ้น ในอุตสาหกรรมต่าง ๆ เราจะได้สามารถพึ่งพาตัวเองได้ในอนาคต ส่วนผู้ประกอบการที่ได้รับอนุญาตในการจัดตั้งโรงงานไปแล้ว เช่น โรงงานสี่ (การขอใบอนุญาต ร.ง 4) ที่อนุมัติอยู่แล้วเราจะพิจารณา ให้จัดตั้งให้ได้แล้วเสร็จโดยเร็วตามข้อพิจารณาเพื่อกำหนดเพิ่มเติมไปให้อยู่ในกฎเกณฑ์ที่ทำให้เราเข้มแข็งขึ้น เท่ากับได้รับลำดับความเร่งด่วนในระยะแรกก่อน

สิ่งที่เป็นปัญหาวันนี้เราจะต้องมาดูกันว่าปัญหาอยู่ตรงไหน วันนี้เราก็มาดูว่าถ้าเรานับไปแล้วภายใน 1 ปียังไม่ได้มีการสร้าง ไม่มีการเริ่มต้นก็อาจจะพิจารณายกเลิกใบอนุญาตที่อนุมัติไปแล้ว ที่เรากำลังจะทำต่อไปนี้ และห้ามเปลี่ยนสิทธิ์ที่ใบอนุญาตภายในระยะ 2 ปี โดยประมาณ ที่คิด ๆ ไว้แล้วเพื่อป้องกันการทุจริตโดยการนำใบอนุญาตดังกล่าวไปขายต่อ

การดำเนินการในเรื่องอื่น ๆ นั้น ปัญหาปากท้องเป็นเรื่องเร่งด่วนที่คณะรักษาความสงบแห่งชาติ (คสช.) ให้ความสำคัญเป็นอันดับแรก ที่ผ่านมาได้ชะลอการปรับขึ้นราคาก๊าซหุ้งต้มภาคครัวเรือนโดยราคาจากเดิมต้องปรับขึ้น ก่อนหน้านั้นมีคำสั่งมาแล้ว ตั้งแต่วันที่ 1 มิถุนายนที่ผ่านมาจะต้องปรับขึ้น วันนี้เราก็พยายามที่จะไม่ให้เกิดผลกระทบมีการชะลอ มีการพิจารณามาตรการอื่น ๆ คงต้องรอการปรับโครงสร้างราคาพลังงานในภาครวมให้ได้โดยเร็ว

การพิจารณาความมีประสิทธิภาพ ความโปร่งใสของบอร์ดรัฐวิสาหกิจจะต้องนำหลักเกณฑ์ของทั้งภาครัฐและภาคเอกชนเข้ามาเป็นตัวกำหนดด้วย นอกจากกฎหมายพระราชบัญญัติ (พ.ร.บ.) ต่าง ๆ แล้ว หรือโดยผู้ถือหุ้นแล้วคงต้องกำหนดกติกาให้ชัดเจนขึ้น

ปัจจุบันอยากจะเรียนว่าก็คงไม่ใช่ทั้งหมดที่เขาจะใช้อำนาจโดยไม่มีการควบคุม ผมคิดว่าเป็นการควบคุมโดยกฎกติกาของตลาดหลักทรัพย์ด้วย และมีการควบคุมอยู่แล้วแต่ตรงนี้เป็นปัญหาซึ่งทำให้ประชาชนเกิดความไม่ไว้วางใจคงต้องหามาตราการอื่นเพิ่มเติม ก็ต้องมีบุคลากรที่มีความรู้ มีคุณภาพ มีคุณธรรม ธรรมาภิบาลเข้ามาเป็นกรรมการ ลดสิทธิผลประโยชน์ตอบแทนที่เกินความจำเป็นให้เหมาะสม ทั้งหมดเกี่ยวข้องกับกฎหมายและข้อบังคับอื่น ๆ เป็นจำนวนมาก และประเด็นสำคัญคือบางท่านอาจจะมองว่า มีข้าราชการมาก อยู่ตามบอร์ดต่าง ๆ ซึ่งเป็นกฎหมายว่าถ้าเป็นบอร์ดใดที่รัฐวิสาหกิจจะต้องเป็นผู้ถือหุ้นรายใหญ่ วันนี้บริษัทเหล่านั้น เนื่องจากรัฐเป็นผู้ถือหุ้นรายใหญ่ เพราะฉะนั้นอาจจะต้องมีปลัดกระทรวง รองปลัดต่าง ๆ ไปดูแลตามความรับผิดชอบของแต่ละกระทรวง แต่ละงานรัฐวิสาหกิจที่รับผิดชอบ อันนั้นมันเป็นกฎหมาย เราถือหุ้นรายใหญ่ และเรื่องอื่น ๆ ที่ต้องจัดการให้ได้โดยเร็วว่าใครที่มีความรู้ มีคุณภาพ มีความซื่อสัตย์ มีคุณธรรม ไม่ใช่นึกจะตั้งใคร ปลดใคร ไม่ได้ทั้งนั้นในขณะนี้ เพราะว่ามีกฎหมายคุ้มครองกันอยู่ เราก็พยายามที่จะแก้ไขปัญหานี้ให้ได้ ก็พยายามทำความเข้าใจกับบอร์ดทุกบอร์ดอยู่ในขณะนี้

เราจะเร่งรัดการเบิกจ่ายงบประมาณประจำปี 2557 ซึ่งจะจบสิ้นภายในเดือนกันยายน โดยตั้งเป้าหมายว่าจะเร่งรัดเบิกจ่ายให้ได้ 95% โดยมีการตรวจสอบ รายจ่ายทั้งหมดของปี 2557 ประมาณ 2.5 แสนล้านบาท จากเดิมนั้นจากเหตุการณ์ความไม่สงบต่าง ๆ ทำให้งบประมาณทั้งหมด เราเบิกจ่ายไปเพียง 6.2% เพราะฉะนั้นยังไม่ได้ เราตั้งเป้าไว้ขณะนี้ 95% วันนี้เพื่อให้เม็ดเงินต่าง ๆ นั้นไปถึงมือประชาชน พยายามกระตุ้นเศรษฐกิจทำให้เกิดการจับจ่ายใช้สอยต้องผ่านการตรวจสอบทุกอย่าง โดย คณะกรรมการติดตามและตรวจสอบการใช้จ่ายงบประมาณภาครัฐ (คตร.) โครงการใดที่ผ่านมีประโยชน์ประชาชนรู้สึกไม่ไว้วางใจก็ต้องระงับไว้ก่อน ความซ้ำซ้อนจะต้องปรับแผนงาน งบประมาณปี 2557 เหลืออยู่เป็นจำนวนมากพอสมควร เราก็ไม่อยากจะไปหยุดงานต่าง ๆ ที่จะต้องดำเนินการให้ได้ในปีนี้ เพราะฉะนั้นเราก็มาปรับดูว่าถูกต้อง และผ่านกฎเกณฑ์กติกาต่าง ๆ หรือยัง ถ้าเราทำได้ก็จะให้ในแผนงานของแต่ละกระทรวง ทบวง ที่เป็นเจ้าของบประมาณอยู่แล้ว ผมไม่สามารถไปปรับของเขาออกมาได้ แต่จะให้ทำโดยผ่านการตรวจสอบและให้บูรณาการตั้งแต่งบรายจ่ายประจำปี อย่างที่ผมเรียนข้างต้นไปแล้ว

อันนี้ต้องขอยกเว้นรายการการโอนงบประมาณที่เหลืออยู่ ที่ยังไม่มีแผนงานโครงการที่ชัดเจนที่มีเป็นจำนวนมาก อันนี้กำลังตรวจสอบรายละเอียดอยู่ ก็ขอกันว่าอย่าไปเปลี่ยนแปลงงบประมาณดังกล่าวเหล่านั้น ไปเป็นในลักษณะการโอนงบประมาณไปในทางต่างประเทศ ดูงาน จัดซื้อยานพาหนะ หรือต่าง ๆ ก็ตามที่เป็นเรื่องของข้าราชการ ผมอยากให้ช่วงนี้เป็นการใช้งบประมาณให้เกิดประโยชน์สูงสุด เพื่อบรรเทาความเดือดร้อนให้กับประชาชนให้ได้มากที่สุด อะไรที่ไม่ควรจ่ายก็อย่าเพิ่งไปจ่าย อะไรที่ไม่ควรใช้ก็อย่าไปใช้ เราเป็นข้าราชการเราต้องคิดถึงประชาชนไว้ก่อน

เรื่องโรงงานยาสูบ ซึ่งแผนเดิมจะย้ายไปสถานที่ตั้งแห่งใหม่ในปี 2558 ยัง คงให้เดินหน้าต่อในแผนงานเดิม และให้มีนโยบายอะไรให้ใช้พื้นที่ดังกล่าวเป็นสวนสาธารณะ เพื่อเป็นสถานที่พักผ่อนหย่อนใจของประชาชน และเป็นปอดของคนกรุงเทพฯ ให้ต่อเนี่องจากระยะที่หนึ่ง ถ้าหากว่าไปทำประโยชน์กับสถานที่ตรงนั้นก็คงจะเป็นเรื่องของการจัดทำพื้นที่ จอดรถอะไรต่าง ๆ ก็แล้วแต่เป็นเรื่องของหน่วยงานที่เกี่ยวข้องจะพิจารณาดำเนินการ และให้เอกชนมีส่วนร่วมในการลงทุน แต่ข้างบนเป็นสวนสาธารณะแน่นอน ผมคิดว่าเป็นสิ่งที่น่าดีใจของคนกรุงเทพฯ

ในการได้รับโครงการสาธารณูปโภคพื้นฐานนั้น ที่มีความสำคัญเร่งด่วน ตรวจสอบความโปร่งใสแล้ว เช่น รถไฟรางคู่ รางสาย รถไฟฟ้าส่วนต่อขยาย บางสายจะต้องสามารถเริ่มดำเนินการได้ก่อนสิ้นสุดปี 2557 เพื่อเป็นกำลังใจให้กับพวกเรา ผมเองก็อยากได้อยากมีเหมือนกัน โดยเฉพาะรถไฟรางคู่ เรามีรางเดี่ยวมานานแล้ว รางคู่ – รางเดี่ยว รางเดี่ยวคือวิ่งสวนทางกัน พูดกันง่าย ๆ ถ้ารางคู่คือไม่ต้องจอดรอกันก็คู่ขนานกันไป บางคนยังไม่เข้าใจเหมือนกันว่ารางคู่ – รางเดี่ยวต่างกันอย่างไร วันนี้ก็ต้องเข้าใจด้วยกัน และก็เร่งด่วนเฉพาะเรื่องที่จำเป็นก่อน

การปรับย้ายข้าราชการนี้เป็นเรื่องที่ต้องเรียนให้ทราบ จะทำให้เท่าที่จำเป็น อันนี้เป็นวาระพิเศษ ทั้งนี้ก็เพื่อให้เกิดบรรยากาศภายในองค์กรของท่านให้เอื้อต่อการขับเคลื่อน งานและแก้ปัญหาสำคัญเร่งด่วน การปรับย้ายตามวาระที่จะทำในเดือนตุลาคม และเดือนเมษายน ก็จะมีการพิจารณาต่อไป โดยรัฐบาลที่จัดตั้งขึ้นมาใหม่ในช่วงต่อไป

การชมภาพยนตร์ตำนานสมเด็จพระนเรศวร อันนี้มีคนถามมามากว่าไปดูที่ไหน ผมก็ตอบลำบากเหมือนกัน ก็เขาบอกว่าทุกโรงฯ 160 กว่าโรงฯ คงต้องไปหาดูกันว่าที่ไหน ผมตอบไม่ไหว สำหรับเรื่องฟุตบอล เราพยายามที่จะให้ประชาชนได้มีความผ่อนคลายมากที่สุด ก็มีความร่วมมือจากภาคเอกชน โดยไม่ได้ใช้งบประมาณของ คสช. เลยในเรื่องนี้ เป็นความร่วมมือของภาคธุรกิจ ภาคประชาชน ภาคเอกชนร่วมมือกัน จะมีการถ่ายทอด วันนี้น่าจะมีการแถลงข่าวไปแล้ว

เรื่องระบบการศึกษาที่หลายคนเป็นห่วงนั้น จะทำการปรับปรุงทั้งระบบ มุ่งส่งเสริมเรื่องประวัติศาสตร์ของชาติไทย ความมีวินัย มีคุณธรรม ศีลธรรม มีคนถามมาก ก็ทำอยู่แล้วใจเย็น ๆ ให้คำนึงถึงผลประโยชน์ส่วนรวมของประเทศ รู้จักหน้าที่ของตน รู้จักทั้งสิทธิและหน้าที่ การบริหารจัดการศึกษามุ่งเน้นไปที่ตัวบุคคล วันนี้ก็ได้ให้กระทรวงศึกษาธิการไปดำเนินการ ทั้งครูและนักเรียน การให้นักเรียนเป็นศูนย์กลางมากกว่าการพัฒนาวัตถุ หรืออะไรต่าง ๆ ที่เป็นเรื่องที่ใช้ไม่ได้มาก ๆ วันนี้เราต้องดูเด็กก่อนว่าคุณภาพเป็นอย่างไร ต้องมุ่งหวังคุณภาพมากกว่าปริมาณ การผลิตบุคลากรในสายวิชาชีพเพื่อเป็นแรงงานคุณภาพหรือเป็นแรงงานฝีมือของประเทศนั้น จบมาต้องมีงานทำ ก็จะให้ไปดูเรื่องของการศึกษาของพวก ช่างกล ช่างฝีมือ อะไรต่าง ๆ ทั้งนี้เพื่อให้จบมาแล้วมีงานทำ วันนี้มีปัญหาเรื่องการส่งคืนเงินกู้ กยศ. ก็กำลังให้ทบทวนว่าจะทำอย่างไร ที่กู้ยืมไปแล้วยังไม่ส่งคืน และกู้ยืมใหม่จะทำอย่างไร เม็ดเงินตรงนี้มันไม่กลับมา ก็จะกู้ใหม่ไม่ได้ ก็กำลังพิจารณาอยู่เหมือนกันใจเย็น ๆ นิดหนึ่ง ถ้าเราไม่ปรับระบบการศึกษาให้สอดคล้องกับความต้องการของตลาด ก็จะทำให้ไม่มีงานทำอีก ไม่มีรายได้ ก็ไม่สามารถผ่อนชำระเงินกู้ยืมได้อีก นี่คือปัญหาที่ต้องดูให้ครบระบบ ทั้งนี้ ได้สั่งการให้หน่วยงานที่เกี่ยวข้อง โดยให้ทางกระทรวงศึกษาไปดำเนินการแล้ว ต้องให้เป็นรูปธรรมโดยเร็ว ยกตัวอย่างในหลายประเทศ อย่างเช่น เราก็มีโรงเรียน วิทยาลัยเทคนิคไทย – เยอรมัน นั่นก็นำแนวทางของเยอรมันมาเป็นแบบอย่างในการสอน ในการให้ความรู้ต่าง ๆ และประเทศเขาก็เป็นประเทศที่เข้มแข็ง แข็งแกร่ง แรงงานมีคุณภาพ การศึกษานั้น ผมต้องการให้มุ่งเน้นสายวิชาชีพให้มากขึ้น วันนี้แรงงานเราจะต้องมีการพัฒนา เพราะฉะนั้นถ้าเราลงทุนมาก ๆ จากภายในหรือภายนอกประเทศก็แล้วแต่ คนของเราจะได้ไม่รั่วไหลออกไปนอกประเทศ หรือไปทำงานต่างประเทศมากมาย

ระบบพลังงานมีการปฏิรูปโครงสร้างทั้งหมด ปรับปรุงคณะกรรมการของรัฐวิสาหกิจ เพื่อให้เกิดประสิทธิภาพ ได้กราบเรียนไปขั้นต้นแล้ว

การต่างประเทศนั้น วันนี้เริ่มดำเนินความสัมพันธ์ระหว่างประเทศ ให้ต่อเนื่องและเข้มข้นมากยิ่งขึ้น สร้างบรรยากาศ เราคบกับทุกประเทศจะต้องมีความไว้วางใจต่อกัน ไม่หวาดระแวงต่อกัน และมีความเท่าเทียมกัน เป็นธรรม มีผลประโยชน์ร่วมกันอย่างทั่วถึง ให้ความร่วมมือกัน ผลประโยชน์ร่วมกัน ทั้งระดับทวิภาคีและพหุภาคีในภูมิภาค อาเซียน หรือการก้าวเข้าสู่การเป็นประชาคมอาเซียน (AEC) และระดับโลก

เรื่องการปรับปรุงระบบบริหารราชการและแก้ปัญหาการทุจริตคอรัปชั่นทั้งระบบนั้น ที่เป็นโครงสร้างใหญ่ ๆ และที่พูดกันมาประมาณ 8 – 9 เรื่องที่ต้องมีการปฏิรูปกัน ผมกราบเรียนว่า ระยะที่หนึ่งไม่ได้นำอะไรมาเป็นข้อสรุป เพียงแต่นำข้อสรุปของทุกคนไปให้เขาอ่านเขาดูกัน และก็ไปพูดคุยกัน เพื่อจะได้นำไปสู่ระยะที่สอง ก็ไปว่ากันในระยะที่สองคือ หลังจากที่มีรัฐบาลแล้ว ก็คือเดือนกันยายน คงจะไปปฏิรูปกันตั้งแต่ตุลาคมเป็นต้นไป ถ้าสามารถดำเนินการตามขั้นตอนต่าง ๆ การจัดตั้ง การดำเนินการตามกฎหมายอะไรก็แล้วแต่ ก็ต้องใช้เวลาไม่ใช่ทำวันนี้พรุ่งนี้ได้ มันคงไม่ใช่ ก็ตามระยะเวลาที่กล่าวไว้พวกการปฏิรูป เพราะฉะนั้นเรื่องเร่งด่วนที่จะต้องแก้ไขวันนี้มีมากมาย เราก็ใช้ช่วงระยะเวลาเหล่านี้ ในการที่จะใช้ คสช. เพื่อแก้ปัญหาให้ท่าน สิ่งใดก็ตามที่มีผลกระทบต่อรัฐและประชาชนต้องแก้ไขทันที เช่น การตรวจสอบแก้ไขกฎหมายที่เกี่ยวข้องกับองค์กรของรัฐ รัฐวิสาหกิจ องค์การมหาชน หรือเอกชน องค์กรอิสระ ไม่ว่าจะเป็น กสทช. บริษัท ทีโอที สิ่งนี้ก็ต้องดูต้องหาจุดที่พบกันว่าจะแก้ปัญหาเหล่านี้ได้อย่างไร ทั้งนี้ เพื่อจะไม่ให้เกิดความสงสัยหวาดระแวงของประชาชนหรือสังคมทั่วไปในอนาคต ผมยกตัวอย่างเท่านั้น ไม่ใช่อยากจะให้ท่านเสียหายอะไร เพียงแต่ยกตัวอย่างว่า อาทิเช่นหน่วยงานเหล่านี้จะต้องร่วมมือกันในการแก้ปัญหา การทุจริตเชิงนโยบายวันนี้ คสช. ยืนยันว่าไม่ได้ต้องการความช่วยเหลือแม้แต่บาทเดียว เพราะฉะนั้นใครจะไปอ้าง ท่านไปตรวจสอบมา ถามมาได้ตลอดเวลา การจัดซื้อจัดจ้างในราคาที่สูงเกินความเป็นจริง มีแนวโน้มส่อไปในทางทุจริตจะทำการตรวจสอบ อย่าไปเชื่อเขา วันนี้ผมได้ให้นโยบายไปแล้วว่า ถ้าเราสามารถขจัดการทุจริตได้ สามารถจะลดการใช้จ่ายงบประมาณไปได้อย่างน้อยน่าจะ 10 – 30 เปอร์เซ็นต์ ถ้าลดได้ บางอย่างก็ลดไม่ได้ ท่านต้องอย่ามองว่าทุจริตทั้งหมด บางอย่างราคาก็เป็นธรรม บางอย่างอาจจะจุดรั่วไหลนิดหน่อย ก็กระซิบกัน ถ้าเรามองทุกคนด้วยความไม่ไว้วางใจทั้งหมด ทุกโครงการทั้งหมด ก็จะทำอะไรไม่ได้ทั้งหมด มันก็ติดขัดไปทั่วทั้งหมด ท่านต้องเข้าใจ ถ้าสงสัยก็หาข้อมูลมาไม่ได้ต้องไปลด ถ้าลดไม่ได้มีเหตุผลมาไหมว่าทำไมถึงราคานี้ ราคาโน้นก็ว่ากันมา วันนี้ก็ใช้เวลามามากพอสมควร ทำไมผมต้องพูดมาก ทำไมผมต้องอธิบายมาก เพราะที่ผ่านมานั้น ท่านก็ไม่ได้รับข้อมูลจากสถานการณ์มากนัก และภาษาที่พูดกับท่านก็เป็นภาษาราชการโดยส่วนใหญ่ คิดว่าท่านเข้าใจยาก วันนี้ก็ได้สั่งการให้ข้าราชการต่าง ๆ ที่เกี่ยวข้องกับประชาชนแล้ว ต้องไปหาคำพูดที่ให้ประชาชนเข้าใจ ไปนำคำถามของประชาชนมา และตอบให้ตรงคำถาม ผมเตือนมาหลายครั้งแล้ว ไม่อย่างนั้นก็จะไม่เข้าใจกันอยู่แบบนี้ ผมเองฟังก็ยังงง ๆ อยู่เหมือนกัน เพราะฉะนั้นต้องเป็นภาษาที่ประชาชนเข้าใจง่าย ๆ

วันนี้เราถูกกดดันมากพอสมควร ทั้งในประเทศ ต่างประเทศ ด้วยปัญหาที่ประสบกันมายาวนาน ด้วยเวลาที่จำกัด และความคาดหวัง ความไว้วางใจของประชาชน พ่อแม่พี่น้องคนไทยทั้งหลาย ฉะนั้นเราก็พยายามที่จะทำอะไรไม่ผลีผลาม เร่งด่วนจนเกิดผลกระทบระยะยาว สร้างปัญหาให้กับอนาคต ทั้งนี้ก็เพื่อประโยชน์สุขของชาติและประชาชนอย่างแท้จริง ให้เกิดความร่วมมือกันตามแนวทางของพระบาทสมเด็จพระเจ้าอยู่หัว โดยเฉพาะอย่างยิ่งในเรื่องของปรัชญาเศรษฐกิจพอเพียง ด้วยหลักการมีเหตุมีผล พอประมาณ มีภูมิคุ้มกัน และประกอบด้วยคุณธรรมและความรู้ควบคู่กันไป ขอบคุณอีกครั้งและหวังว่าทุกคนคงให้กำลังใจกับเราเหมือนเดิม และอยากจะขอให้มากขึ้นเรื่อย ๆ ไม่อย่างนั้นเราคงมีกำลังใจน้อยลง ๆ เรื่อย ๆ ในการทำงาน เพราะว่าถูกกดดันต่อระยะเวลาที่ผ่านมา วันนี้ก็ประมาณ 20 กว่าวัน ยังไม่ครบเดือน ตั้งแต่วันที่ 22 – ถึงปัจจุบัน เวลาที่ผ่านมาผมว่าเราก็ทำอะไรไปมากพอสมควร แต่ไม่อยากจะพูดว่า ที่ขอมาทั้งหมดวันนี้ได้ พรุ่งนี้ได้ มะรืนได้ คำพูดทุกคำพูดเป็นนายเราทั้งสิ้น ถ้าพูดอะไรนั้นคำพูดเป็นนาย ผมพูดอย่างนั้นไม่ได้ เดี๋ยวพูดแล้วทำไม่ได้ก็เป็นปัญหา อะไรที่ประกาศไปแล้วมีผลกระทบโดยรวม ผมก็ยังตัดสินใจไม่ได้ แต่เราจะทำทุกอย่างให้เร็วที่สุดโดยการบูรณาการอย่างเต็มที่ เพื่อให้เกิดประโยชน์สุขกับประชาชนโดยรวมอย่างแท้จริง ขอย้ำอีกครั้งก็แล้วกัน ถามมาได้ตลอด มีอะไรก็ถามมา แปลกันไปแล้วไม่รู้เรื่อง พูดไม่เข้าใจก็ถามมา บางคนไม่รู้จะถามที่ไหน ก็ถามที่ คสช. ถามที่ฝ่ายประชาสัมพันธ์ บางทีทุกคนก็ถามผมคนเดียว ผมก็ตอบไม่ได้ทุกคน ทุกคำถาม อยากจะตอบทุกคนจริง ๆ พอมีคำถามมาเป็นร้อยเป็นพันผมก็ตอบลำบาก ก็ให้ไปถามหน่วยงานที่เกี่ยวข้องโดยตรง ถ้าผู้ตรวจการเขาช่วยตอบ ถามท่านได้ก็ไม่ไปถามเขาโดยตรง ทุกคนลงมาที่ คสช. อย่างเดียว มันก็ทำงานลำบาก ขอบคุณครับ สวัสดีครับ
