

พลเอกประยุทธ์ จันทร์โอชา หัวหน้าคณะรักษาความสงบแห่งชาติ/ผู้บัญชาการทหารบก กล่าวในรายการ “คืนความสุขให้คนในชาติ ออกอากาศทางโทรทัศน์รวมการเฉพาะกิจแห่งประเทศไทย วันศุกร์ที่ 15 สิงหาคม 2557 เวลา 20.15 น.

สวัสดีครับ พ่อแม่พี่น้อง ประชาชนคนไทยที่รักทั้งประเทศ วันเฉลิมพระชนมพรรษา ของ สมเด็จพระนางเจ้าฯ พระบรมราชินีนาถ พึ่งผ่านพ้นไปเมื่อไม่กี่วันมานี้ ผมถือว่าเนื่องในวโรกาสวันมหามงคลเช่นนี้ ยังคงมีอยู่ตลอดไป สำหรับคนไทยทุกคน บรรยากาศแห่งความอบอุ่น ความภาคภูมิใจ ความปลอดภัย ความสงบเรียบร้อยของบ้านเมือง น่าจะยังคงอยู่อย่างยั่งยืน คนไทยทุกคนต้องทำให้ทุกวันมีความหมาย มีประโยชน์สุข ให้สมดังที่ทุกพระองค์ ได้ทรงมีพระมหากรุณาธิคุณ ต่อคนไทยมาโดยตลอด ทำให้ประเทศไทยเป็นที่รู้จักในสายตาของชาวโลก แม้เราจะเป็นประเทศที่เล็ก ๆ ด้วยการที่เรามีสถาบันพระมหากษัตริย์ที่ทรงคุณอันประเสริฐ มีบ้านเมือง และวัฒนธรรมที่เก่าแก่ และงดงาม เราต้องช่วยกันทะนุบำรุงรักษาต่อไป

สำหรับเหตุการณ์อาคารถล่มที่ปทุมธานีเมื่อไม่กี่วันมานี้ ต้องขอแสดงความเสียใจกับครอบครัวผู้บาดเจ็บ และเสียชีวิตด้วย คณะรักษาความสงบแห่งชาติ (คสช.) ได้ติดตามสถานการณ์ตั้งแต่แรก และสั่งให้หน่วยงานเข้าให้ความช่วยเหลืออย่างเต็มที่และต่อเนื่อง สำหรับในเรื่องของการตรวจสอบนั้น เป็นเรื่องที่ต้องดำเนินการต่อไปโดยละเอียด ทำอย่างไรจะไม่เกิดเหตุการณ์เช่นนี้เกิดขึ้นอีก

ครั้งที่แล้ว ผมกล่าวคำว่า “ คิดถึง ” ทุกคนสงสัยว่าผมส่งให้ใคร ขอเรียนว่า เป็นการกล่าวจากใจของผมเองและ คสช. ทุกคน ที่มีความคิดถึงพี่น้องประชาชนคนไทย ที่ยังคงมีความยากลำบากในการดำรงชีวิตอยู่ ซึ่งส่วนใหญ่เป็นผู้ที่มีรายได้น้อย เกษตรกร ชาวไร่ ชาวนา ชาวสวน ที่อยู่ในภาคการผลิต ทั้งอาหาร และสิ่งที่มีความจำเป็นต่อการดำรงชีพ ซึ่งต้องอาศัยน้ำจากน้ำฝน และการชลประทาน ซึ่งขณะนี้เรายังไม่สามารถจะตอบสนองได้ในทุกพื้นที่ ผมเห็นจากแววตาของเกษตรกร จากรูปถ่าย จากความเป็นจริงที่เคยประสบมา ที่เฝ้ามองฝนตกด้วยแววตาอันเปล่งประกายด้วยความยินดี อยากให้ฝนตกมาก ๆ ก็คงตรงกันข้ามกับคนในกรุงเทพฯ อยากให้ตกมาก ๆ และต่อเนื่องเกษตรกรมุ่งหวังเพียงเท่านั้นเพื่อหวังให้พืชผลทางการเกษตร ได้ออกดอกออกผลตามฤดูกาลให้เก็บเกี่ยวได้อย่างเต็มเม็ดเต็มหน่วย นั่นคือความสุขที่เรามองเห็นจากแววตาของเขา น่าเห็นใจ ในฐานะไม่ว่าใครเป็นรัฐบาลก็ตาม คงต้องมองสิ่งเหล่านี้และแก้ปัญหาเขาให้ได้ อะไรที่เป็นความคาดหวัง เราจะทำให้เขาสมหวังได้มากน้อยเพียงใด ขึ้นอยู่กับพวกเราทุกคน

สำหรับประชาชนอื่น ๆ ที่ทำธุรกิจต่อเนื่อง ไม่ว่าจะเรื่องของการให้การบริการ ค้าขาย การท่องเที่ยว การขายปลีก ขายส่ง ซึ่งก็เป็นโซ่แห่งชีวิตเหมือนกัน ถึงเวลาที่คนไทยทุกคน ทุกสาขาอาชีพ ทุกระดับรายได้ ต้องมาช่วยกัน ผมใช้คำว่าช่วยชาติแล้วกัน

สถานการณ์ด้านเศรษฐกิจต่อจากนี้ไปมีความสำคัญยิ่ง เรามองจากสถานการณ์โลกที่มีแนวโน้ม มีความอ่อนไหวและมีความเสี่ยงสูงอยู่เหมือนกัน ทั้งจากปัญหาด้านการเมือง ความขัดแย้ง การสู้รบ ความยากจนในทุกประเทศ ที่ยังเป็นประเทศที่อยู่ในขั้นการพัฒนา ล้วนจะส่งผลกระทบทั้งสิ้น โดยเฉพาะการเปลี่ยนแปลงของสภาพภูมิอากาศโลกในปัจจุบัน อาจจะทำให้ฝนไม่ตกตามฤดูกาล หรือตกน้อยลง ปัญหาหลาย ๆ อย่างจะทำให้เศรษฐกิจเรามีความผันผวน อ่อนไหวและมีความเสี่ยงสูงในทุกมิติ เราต้องเตรียมความพร้อมรับสถานการณ์ดังกล่าวไว้ด้วย

ลำพังรัฐ หรืองบประมาณของรัฐอย่างเดียวนั้น เราไม่สามารถจะแก้ปัญหาได้ทั้งหมด เพราะฉะนั้นจึงถึงเวลาแล้วที่คนไทยทุกคนต้องช่วยกันเสียสละ คนละไม้คนละมือ ลดผลกำไร ลดประโยชน์ที่แต่ละกลุ่มแต่ละฝ่าย ซึ่งต่างก็มองในเชิงธุรกิจว่าจะทำอย่างให้เกิดกำไรมากที่สุด วันนี้ต้องช่วยกันลดลง ถึงเวลาที่ต้องช่วยกันช่วยชาติให้ผ่านพ้นวันเวลาแห่งวิกฤตนี้ไปให้ได้ ขอความร่วมมือบรรดาพ่อค้า นักธุรกิจ ทั้งหมดช่วยกันดูแลชาติ ไม่ว่าจะเกี่ยวกับการซื้อขาย การส่งออก พ่อค้าคนกลาง ธุรกิจก่อสร้าง ขนส่งหรืออื่น ๆ ทั้งหมด ช่วยกันระดมสติปัญญา และระดมน้ำใจช่วยกันว่าจะทำอย่างไรให้ประเทศชาติอยู่รอดในสถานการณ์ที่ไม่ปกติของโลก ลดราคาขาย เพิ่มกำลังซื้อ ลดกำไรให้พออยู่ได้ นึกถึงผู้ที่มีรายได้น้อยให้มาก ว่าเขาจะอยู่กันอย่างไร ครอบครัวจะอยู่กันอย่างไร ถ้าหากท่านรับซื้อโดยกดราคาขั้นต่ำมาก เกษตรกรก็อยู่ไม่ได้ รัฐก็ไม่สามารถจะใช้เงินจำนวนมากมารับซื้อ หรือพยุงราคาได้ตามที่ทุกคนต้องการได้ทั้งหมด

ขอเถอะครับเวลานี้ ขอให้ช่วยคนไทยและช่วยประเทศไทย อยากให้ทุกกลุ่มธุรกิจที่กล่าวมาแล้ว หรืออาจจะยังไม่ได้กล่าว ได้ช่วยกันขึ้นทะเบียนไว้กับจังหวัดทุกจังหวัดได้หรือไม่ หรือขึ้นป้ายไว้ว่าประสงค์จะช่วยชาติได้อย่างไร เช่น พ่อค้าข้าว อ้อย น้ำตาล มันสำปะหลัง ปาล์ม ยาง ก่อสร้าง หรืออื่น ๆ ทุกอย่าง กรุณาให้สมาคมทุกสมาคม กลุ่มธุรกิจ ขึ้นบัญชี ห้างร้าน บริษัท กลุ่มบุคคล บุคคล ที่เต็มใจจะช่วยชาติ กรุณาส่งรายชื่อขึ้นบัญชีไว้ที่ศูนย์ดำรงธรรมทุกจังหวัด แล้วส่งมาให้ คสช.รัฐบาลทราบ พวกเรา คสช. และประชาชนคนที่มีรายได้น้อยทั้งหมด จะได้รู้ถึงน้ำใจท่านในวันนี้ จะได้เป็นข้อมูลให้เขาไปซื้อ ไปหา ไปขายได้ในราคาที่เหมาะสม เราจะได้ร่วมมือกันในการรักษาชาติ ทำนุบำรุงชาติและประชาชนต่อไปด้วยกัน ทั้งนี้เพื่อถวายเป็นพระราชกุศลแด่พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ สมดังที่พระองค์ได้พระราชทานความห่วงใยกับชาติและประชาชนเสมอมา ขอกราบขอบพระคุณไว้ล่วงหน้า

เรื่องต่อไปคือ การขับเคลื่อนประเทศของ คสช. ในห้วงปัจจุบันระยะที่ 2 สรุปได้ว่ามี 3 มิติที่สำคัญ ที่ต้องเดินไปพร้อม ๆ กันข้างหน้า เราจะต้องรักษาสมดุลเรื่องเหล่านี้ไว้ให้ได้ อันได้แก่
การปรองดอง และการปฏิรูป
การพร้อมรับสถานการณ์ด้านเศรษฐกิจของโลกและของประเทศ ซึ่งจะมีทั้งวิกฤตและโอกาส ในการที่เราจะขยายตัวทางด้านเศรษฐกิจ เพื่อรองรับการเปลี่ยนแปลง ไม่ว่าจะดีหรือจะร้ายในทุกมิติทางด้านเศรษฐกิจ
การยกระดับรายได้ สร้างอาชีพ สร้างงาน ลดความเหลื่อมล้ำของรายได้ประชาชนต้องช่วยกัน

เรื่องเศรษฐกิจ การที่เราจะปฏิรูปเศรษฐกิจต้องยอมรับว่า จะต้องมีคนได้ประโยชน์และเสียประโยชน์ ถ้าทั้งสองฝ่ายยึดหลักปรัชญา เศรษฐกิจพอเพียงของพระบาทสมเด็จพระเจ้าอยู่หัว ผมคิดว่าเราน่าจะสร้างสมดุลตรงนี้ไว้ได้อย่างแน่นอน ผมเคยกล่าวไว้ข้างต้นแล้วว่าทุกคนต้องเสียสละ กำไรน้อยลง พออยู่ได้ ประชาชนไม่เดือดร้อน ค่าครองชีพที่เหมาะสม ลดลง ไม่ใช่ตั้งหน้าตั้งตาแต่จะกอบโกยผลกำไรกันให้มากนัก คอยแต่จะขึ้นราคา ผมอยากให้ขายของเชิงปริมาณและคุณภาพ โดยผลลดกำไรลงบ้าง เผื่อแผ่ แบ่งปันให้ทุกคนได้รับผลประโยชน์อย่างเป็นธรรม ไม่อย่างนั้นแล้วประเทศชาติไปไม่รอดแน่นอน

3 เดือนที่ผ่านมานั้นจะเห็นได้ว่าเศรษฐกิจเริ่มจะเดินหน้าไปได้ หลังจากหยุดชะงักมาด้วยปัญหาภายในของเราเอง เริ่มจะกลับเข้าสู่ภาวะปกติอย่างช้า ๆ การจัดระเบียบต่าง ๆ การบังคับใช้กฎหมาย ไม่ถูกปล่อยปละละเลย ประเทศชาติของเราก็มีความสงบสุขเพิ่มขึ้นตามลำดับ แต่จากนี้ไป หลังจากมีรัฐบาล ก็ประมาณเดือนกันยายน เราจะมีงานหลายอย่างที่ต้องทำควบคู่กันไป ไม่ว่าจะเรื่องการปฏิรูป และด้านเศรษฐกิจยังอ่อนไหว มีความผันผวนสูง เราต้องเผชิญหน้ากับความท้าทายหลาย ๆ ด้าน ทั้งปัจจัยภายนอกและภายใน การนำเข้าวัตถุดิบต่าง ๆ ยังคงชะลอตัวอยู่ การผลิตสินค้าภาคอุตสาหกรรมจะฟื้นตัวค่อนข้างช้า การส่งออกอาจดีขึ้นในช่วงปลายปี แต่เนื่องจากเศรษฐกิจโลกยังอ่อนไหว เราควบคุมไม่ได้เรื่องสถานการณ์โลก เพราะฉะนั้นสินค้าบางอย่างของเราต้องปรับตัวให้ทันสมัยมากขึ้น ให้ทันต่อเทคโนโลยีที่เปลี่ยนแปลงไปมากในปัจจุบัน

บางอุตสาหกรรมจากต่างประเทศที่มาลงทุนในประเทศไทย อาจจะมีการขยับขยายกิจการไปจากประเทศไทยบ้าง เนื่องจากเรามีค่าแรงสูง เราต้องแก้ปัญหาเหล่านี้ให้ได้ ไม่อย่างนั้นเขาจะขยายการผลิตไปประเทศเพื่อนบ้านและอื่น ๆ ในอาเซียนอีก เมื่อการผลิตสินค้าอุตสาหกรรมไม่ฟื้นตัวต่อเนื่อง แรงงานในภาคอุตสาหกรรมก็จะมีรายได้ในระดับที่ต่ำต่อไป การเพิ่มแรงงาน การทำโอทีต่าง ๆ ก็จะลดลงไปตามลำดับ มีผลต่อค่าครองชีพของพวกเราเหมือนกัน

สินค้าการเกษตร อาจจะมีราคาตกต่ำบ้าง โดยเฉพาะการผลิตสินค้าการเกษตรของเรา ที่เราไม่ได้จำกัดพื้นที่ ทำให้การระบายสินค้าไม่ได้มากเท่าที่ควร ราคาตกต่ำ ตรงนี้ต้องขอให้พ่อค้าไทยได้ช่วยกันคิดว่าจะเพิ่มมูลค่าให้ผลผลิตการเกษตรได้อย่างไร หาตลาดใหม่ และบริหารจัดการ ทั้งดีมาน ซับพลายให้ดีขึ้นอย่างไร โดยเฉพาะในช่วงที่ผลผลิตออกมาพร้อม ๆ กันมาก ๆ ทั้งนี้เพื่อพยุงราคา ช่วยรัฐหน่อย อย่าให้รัฐต้องใช้จ่ายงบประมาณมาอุดหนุนอย่างใดอย่างหนึ่งมากนัก จะทำให้การพัฒนาประเทศด้านอื่น ๆ เป็นไปได้ยากทำไม่ได้ เกษตรกรก็ต้องร่วมมือกัน อาจจะต้องมีการปรับเปลี่ยนการปลูกพืชให้เหมาะสม สอดคล้อง ทั้งดีมานและซับพลายให้พอดีกัน

สำหรับการบริโภคโดยรวม อาจจะมีการฟื้นตัวอย่างช้า ๆ เนื่องจากรายได้ครัวเรือนขยับตัวขึ้นน้อย หนี้ครัวเรือนยังอยู่ในเกณฑ์สูง ฉะนั้นรัฐต้องเร่งขับเคลื่อนว่าจะดูแลประชาชนกันอย่างไร สถาบันการเงินของรัฐ และเอกชนต้องช่วยกันดูแล

อย่างไรก็ตาม คสช. และส่วนราชการ ก็ได้จัดกิจกรรมเพื่อดูแลค่าครองชีพของประชาชนมาเป็นระยะ ๆ อาทิ เมื่อวันที่ 8 สิงหาคม 2557 กระทรวงพาณิชย์และกรุงเทพมหานคร ได้เปิด “โครงการร้านจำหน่ายอาหารปรุงสำเร็จ เพื่อคืนความสุขทุกจานให้ประชาชน” ขายอาหารราคาย่อมเยาให้กับประชาชน ซึ่งมีเป้าหมายเชิญชวนร้านเข้าร่วมโครงการในพื้นที่ กรุงเทพฯ และปริมณฑล จำนวน 1,000 ร้าน ผมอยากให้มากกว่านั้น ไม่ต้องเปิดก็ได้ ท่านก็เสนอตัวมาเลย อยากจะขายราคาต่ำเท่าไรท่านก็ขาย ขายโดยกำไรน้อยลงหน่อย ทำไมเราต้องไปบังคับกะเกณฑ์กัน ผมคิดว่าถ้าทุกคนร่วมมือกันก็จะขายของได้เอง ฉะนั้นแผนในอนาคตเราจะเร่งเรื่องร้านเหล่านี้ไปยังตามจังหวัดหัวเมืองใหญ่ ๆ ต่อไปในทุกภาคของประเทศ รวมทั้ง “โครงการสินค้าธงฟ้าราคาถูก” กระทรวงพาณิชย์ก็จะจัดงานในทุกภูมิภาค เช่น ภาคเหนือ จังหวัดเชียงใหม่ ภาคตะวันออกเฉียงเหนือ จังหวัดอุดรธานี ภาคกลาง จังหวัดพระนครศรีอยุธยา และภาคใต้ จังหวัดนครศรีธรรมราช ซึ่งผมอยากให้สมาคมหอการค้าทุกจังหวัดก็ดำเนินการของท่านเองในพื้นที่ของท่าน ท่านไปรวบรวมร้านค้ามา และขายในพื้นที่ บางอย่างอาจจะไม่นำมาจากร้านค้าเป็นการเปิดตลาดให้พ่อค้านำสินค้าทางการเกษตรหรือว่าเกษตรกรนำมาขายเองในตลาด อาจจะเปิดตลาดวันเสาร์-อาทิตย์ ให้มากขึ้นจะได้ลดภาระในเรื่องของการขนส่ง ราคาก็สามารถกำหนดขึ้นเองได้ ช่วยยกระดับรายได้ให้กับประชาชนและเกษตรกร

บางท่านก็อาจจะมองว่า คสช. ดูแลข้าราชการอย่างเดียวหรือไม่ ผมเรียนว่าความเร่งด่วนที่หนึ่ง คือประชาชน สำหรับเรื่องของทุกกลุ่ม ทุกฝ่าย ไม่ว่าจะเป็นรายได้น้อย รายได้ปานกลาง ประชาชน เกษตรกร เราดูแลก่อน ข้าราชการเราจะมุ่งดูแลข้าราชการชั้นผู้น้อยที่มีรายได้น้อย โดยเฉพาะน้อยกว่าอัตราแรงงานขั้นต่ำ หรือต่ำกว่า 9,000 บาท เราจะพยายามแก้เพิ่มไปเรื่อย ๆ ทั้งนี้ต้องสอดคล้องกันมีความสมดุลกันกับทั้งประชาชนและข้าราชการ

การลงทุนภาคเอกชน วันนี้ยังคงเติบโตได้ช้า การนำเข้าสินค้าทุนที่มาผลิตในประเทศต่อยังน้อย การใช้กำลังการผลิตยังอยู่ในระดับต่ำ ยังใช้ไม่เต็มขีดความสามารถ โรงงานเล็ก ๆ บางโรงงานก็ยังขยายไม่ได้ รัฐต้องร่วมมือกับภาคเอกชนทั้งธุรกิจขนาดเล็ก ขนาดกลางและขนาดใหญ่ ช่วยกันคิดโดยเร็วว่าจะร่วมมือกันอย่างไร จะทำให้การลงทุนเพิ่มขึ้นได้อย่างไร ภาคเอกชนต้องร่วมมือกับเรา รวมกลุ่มช่วยเหลือซึ่งกันและกันก่อน ถ้ากระจุกตัวกันแต่เพียงในกลุ่ม หรือพวกพ้องเดียวกันก็จะได้แต่กลุ่มเล็ก ๆ ที่เหลือเขาก็ลำบาก และต้องล้มละลายกันไป ฉะนั้นต้องช่วยกัน ถึงเวลาต้องช่วยกัน

การเบิกจ่ายงบประมาณของรัฐ รัฐวิสาหกิจวันนี้มีความโปร่งใสมากขึ้น มีการตรวจสอบการเรียกรับผลประโยชน์น้อยลง แต่ทั้งนี้ทั้งนั้นก็อยากให้รีบดำเนินการเบิกจ่ายให้เร็ว เพื่อทำให้เกิดความโปร่งใส หากทำช้าเกินไป เสร็จช้า เบิกเงินออกได้ช้าก็มีผลกระทบกับเศรษฐกิจโดยรวม ทุกส่วนราชการ รัฐวิสาหกิจ ต้องเร่งขับเคลื่อนตรงนี้ให้ได้ แต่ขอให้โปร่งใสรวดเร็ว ไม่ต้องการให้ชะลอตัวมากนัก ถ้าทุกคนไม่กล้าทำก็เดินไปไม่ได้ ถ้าบริสุทธิ์ใจตรวจสอบได้ไม่มีผลประโยชน์ ไม่ได้ไปให้ใคร ไม่เห็นต้องกลัวอะไร ท่านก็ดำเนินการให้ได้โดยเร็วที่สุด

โครงการขนาดเล็ก ขนาดย่อม ที่มีมูลค่าไม่สูงมากนักให้เร่งดำเนินการตั้งแต่เริ่มต้นปีงบประมาณ เพราะจะเป็นการกระจายเม็ดเงินลงสู่ชนบทให้ได้โดยเร็ว มีประชาชนได้รับประโยชน์ทั้งโดยตรงและโดยอ้อมให้มากที่สุด ขอย้ำตรงนี้ อยากให้ทุกกระทรวง ทบวง กรม คือคสช. จะไม่ปล่อยให้มีอิสระเสรีในการว่าจะทำโครงการห้วงใดก็ได้ ห้วงแรก ๆ ในไตรมาสแรกตั้งแต่เดือนตุลาคมเป็นต้นไป ท่านต้องพยายามนำเม็ดเงินออกมาสู่ในพื้นที่ให้ได้ โดยต้องโปร่งใสในตั้งแต่ต้นปีงบประมาณไป ฉะนั้นในห้วง 3 เดือน ๆ รายไตรมาสก็เช่นเดียวกันจะให้สำนักงบประมาณ สำนักงานคณะกรรมการพัฒนาการเศรษฐกิจและสังคมแห่งชาติ (สภาพัฒน์) ดูแลในเรื่องนี้ ฉะนั้นท่านทำโครงการให้เหมาะสมกับสถานการณ์ด้วย

ในส่วนของกระทรวงอุตสาหกรรม หรือ BOI เร่งส่งเสริมให้มีการลงทุนภาคเอกชนให้มากขึ้น โดยกำหนดเป็น Sector ขยายการลงทุนทั้งในและนอกพื้นที่นิคม จริง ๆ และผมอยากให้ขยายไปนอกนิคมบ้าง ก็คงไม่ต้องใช้ขนาดใหญ่มาก เป็นโรงงานขนาดเล็กบ้าง โรงงานขนาดย่อมที่ใช้แรงงานมาก ๆ และปรับเปลี่ยนเทคโนโลยีที่ตกรุ่นให้ได้โดยเร็ว เรามีการส่งเสริมทุกอย่าง ก็ลองเข้าไปติดต่อในหน่วยงานที่เกี่ยวข้อง ได้สั่งการไปหมดแล้ว

สำหรับการส่งเสริมการวิจัยและพัฒนา ขอให้ทุกหน่วยงานที่มีงบเหล่านี้ แม้กระทั่งภาคเอกชนก็ตาม ขอกำหนดให้ตรงตามความต้องการว่าเราต้องการอะไร แล้วอย่าไปส่งเสริมทุนวิจัยในเรื่องที่ไม่จำเป็น หรือเพื่อเพิ่มวิทยฐานะของตนเอง หรือของใครก็แล้วแต่ ฉะนั้นต้องมีผลสัมฤทธิ์ต่อประเทศชาติอย่างแท้จริงเท่านั้น ในเรื่องของการสนับสนุนทุนต่าง ๆ จะต้องกำหนดกรอบเรื่องที่จะอนุมัติทุนวิจัยให้ชัดเจน ว่าประเทศเรา หรือเราเองต้องการอะไร ขาดแคลนอะไร ไม่ต้องไปเริ่มต้นใหม่ นำของเขามาดูตัวอย่าง มาทำให้เป็น ใช้สติปัญญาคนไทยทำ ทำให้ดีขึ้นให้ใช้งานได้ทนขึ้น และมีแบรนด์ของเรา เป็นแบรนด์ของไทยในอนาคต ถ้าเราไม่ทำอย่างนี้ ไปไม่ได้ ไปคิดอะไรใหม่ไม่ได้หมดหรอกครับ บางอย่างทำเรียนแบบก็ได้ นำเข้ามาเป็นแนวทางและเราก็ผลิตใหม่ออกไปและอย่าไปละเมิดลิขสิทธิ์ของเขาก็แล้วกัน

ในเรื่องการจัดทำงบประมาณปี 2558 ต้องพร้อมเบิกจ่ายโดยเร็วตั้งแต่ต้นปีงบประมาณ ฉะนั้นงบที่ผมคิดว่าจะสร้างงานให้ได้มากคือ งบการซ่อมแซม การก่อสร้างสถานที่ราชการ โรงพยาบาลและอุปกรณ์ต่าง ๆ ให้เร่งรัดทำในปี 2558 ตั้งแต่ต้นปีไป มีโครงการจ้างงานบัณฑิตจบใหม่ ให้ทั่วถึงหรือช่างวิชาชีพจบใหม่ให้มาก เพื่อลดการว่างงาน ให้มีการฝึกงาน นิสิต นักศึกษา แต่ก่อนก็มีนักศึกษาไปฝึกสอนหนังสือ เพราะฉะนั้นถ้าเราทำได้อย่างนี้จะมีงาน มีเงิน เข้ามาไปเรียนหนังสือต่อได้อะไรก็แล้วแต่ มีการฝึกความชำนาญทักษะเพิ่มเติม Training Skill มีเบี้ยเลี้ยงนิดหน่อย มีเงินเดือน หรือเงินค่าตอบแทนอะไรก็ได้ ที่จะให้กับเด็กเขา ขอให้กระจายไปถึงคนที่ลำบากจริง ๆ คนที่ไม่ทุนการศึกษา ยากจนอะไรอย่างนี้ ไม่ใช่คนรวยไปเอาทุนมา คนจนไม่ได้ทุน ผมยังไม่เคยไปลดอะไรเลย มีบางคนบอกว่า ผมจะไปลดเงินกู้ยืม ผมเพียงแต่ว่า จะหาทางอย่างไรให้ทั่วถึง ทำอย่างไรจะเป็นไปได้หรือไม่วันหน้าในอนาคตก็ไม่ต้องกู้ยืมนี้เป็นปัญหา เพราะถ้าเราใช้เงินไปอีกทางมากเกินไป ทางนี้ก็ไม่ได้สาธารณูปโภค สาธารณสุขพื้นฐานก็ไปดูแลเขาไม่ได้อีก ฉะนั้นถ้าทุกคนเอาทุกอย่างพร้อม ๆ กัน ไม่มีทางได้ รัฐทำไม่ได้แน่นอน ฉะนั้นต้องมากำหนดให้ชัดเจนขึ้นว่าแต่ละอันเราต้องการอะไร

ในเรื่องของการขุดลอกแหล่งน้ำอ่างเก็บน้ำขนาดเล็ก หรือทุกกิจกรรม ได้ให้สำนักงานคณะกรรมการพัฒนาการเศรษฐกิจและสังคมแห่งชาติ (สภาพัฒน์) กับสำนักงบประมาณ ไปเร่งตรวจสอบ เร่งรัดแผนการใช้จ่าย คัดแยก อันไหนที่ถือว่าเป็นนโยบาย คสช. หรือรัฐบาล โดยเร่งด่วนก็ต้องไปดำเนินการตั้งแต่ต้นปีงบประมาณเป็นต้นไป ขอเรียนให้ทุกกระทรวง ทบวง กรม ที่เป็นเจ้าของงบประมาณทราบด้วย ให้ทำให้เป็นไปตามนโยบายนี้ด้วย

โครงการที่เกี่ยวกับอาหารการแปรรูปหรือยารักษาโรค การขอใบอนุญาตกับสำนักงานคณะกรรมการอาหารและยา (อย.) สำนักงานมาตรฐานผลิตภัณฑ์อุตสาหกรรม (สมอ.) ต้องช่วยกันให้เร็วขึ้นกว่าเดิม มีประสิทธิภาพ ตอนนี้มีเสียงเข้ามามากมายว่า มีปัญหาเรื่องช้า จุกจิก ไม่มีข้อมูลชัดเจนต้องทำอะไรอย่างไร ก็อย่าให้เขาบ่นเลย ส่วนราชการหรือใครที่เกี่ยวข้องไปช่วยกันแก้ตรงนี้หน่อย บางคนเขาบอกว่า ถ้าไม่มีเส้นมีสาย ก็ทำไม่ได้ หรือต้องไปจ่ายเงินใต้โต๊ะที่โน่นที่นี่ ทำให้ผู้ประกอบการเดินต่อไปไม่ได้ บางอันค้างมาเป็นปี ๆ มาแล้ว ทั้ง ๆ ที่เขามีขีดความสามารถในการผลิต ในการทำ ฝากดูแลเขาด้วย

โครงการใดก็ตามที่ติด EIA (Environmental Impact Assesment – การประเมินผลกระทบสิ่งแวดล้อม) การทำประชาพิจารณ์ ต้องหาทางเร่งให้เร็วขึ้นอาจจะต้องมีการเปลี่ยนพื้นที่ ไปใช้พื้นที่อื่น ๆ ลดขนาดลงและไม่มีผลกระทบต่อมลภาวะ ที่ไม่ติดปัญหา EIA ไปใช้ ที่ราชพัสดุได้หรือไม่ พื้นที่ป่าเสื่อมโทรมได้หรือไม่ หรืออื่น ๆ ที่ไม่ได้ใช้ประโยชน์ในปัจจุบัน อย่างน้อยก็เกิดขึ้นได้ จะเล็กหน่อยก็เกิดใช่ไหม โดยเฉพาะอย่างยิ่งเรื่องของการทำเหมือนกับแก้มลิง ถ้าเราได้กำหนดในพื้นที่ที่ประชาชนอยู่ก็ไม่ได้อีก ผมว่า น่าจะมีวิธีการลองไปหาทางดู ประชาชนเขาต้องเข้าใจ อะไรที่เสียสละ กันได้ก็ต้องเสียสละกันไม่อย่างนั้นต่างคนต่างเรียกร้องแต่ทำอะไรไม่ได้เลย ก็เกิดขึ้นไม่ได้ เกิดไม่ได้ก็ลำบากเดือดร้อนไปทั้งหมด

ความร่วมมือการบูรณาการภาครัฐต้องเข้มแข็ง ทุกกระทรวงต้องร่วมมือกัน ร่วมรับผิดชอบ ไม่ทำเป็นรายกระทรวงอย่างเดียว ให้มีการพบปะประชุมร่วมกัน แสวงหาความร่วมมือระหว่างหน่วยงานด้วยเดียวกัน อย่างที่เคยยกตัวอย่างไปแล้ว เช่น การทำโครงการเกี่ยวกับเรื่องไฟฟ้า ประปา โทรศัพท์ ที่ต้องฝังใต้ดิน ก็คุยกันสิท่านจะทำเมื่อไร ท่านก็นัดกันไปทำ เอาแผนงานโครงการมาดูและทำทีเดียว ไม่ใช่ขุดทีละ 3 ครั้ง 4 ครั้ง กว่าจะทำเสร็จก็ทำให้การจราจรติดขัด ยกตัวอย่างง่าย ๆ ฉะนั้นงานกลุ่มเดียวกันเราไม่สามารถจะแยกงบประมาณและแยกแผนงานเป็นอิสระโดยไม่ได้คุยกันต่อไป เราคงไม่อนุมัติ ท่านต้องทำให้เรียบร้อย ประชาชนก็คอยดูด้วย ช่วยกันดู ช่วยกันแจ้งมาด้วย

การเร่งส่งเสริมการท่องเที่ยว อันนี้สำคัญ เพราะว่าการท่องเที่ยวเป็นรายได้หลักของประเทศไทย เป็นแสนล้านในแต่ละปี ฉะนั้นต้องเร่งกระทำโดยเร็ว ทำงานเชิงรุกให้มากขึ้น วันนี้เรามีสถานการณ์ไม่ปกติอย่างนี้ ถ้าเราประชาสัมพันธ์ในเรื่องที่ดี ๆ สื่อก็ต้องพูดถึงสิ่งที่ดี ๆ ของประเทศไทยบ้าง ไม่ใช่ว่าเราเอาแต่สิ่งที่ร้าย ๆ มาพูดทุกวัน ตรงโน้น ตรงนี้เหตุการณ์ร้ายแรง ตรงนี้ทุกวัน แต่เรื่องดี ๆ ท่านไม่พูด อันนี้ผมว่าทำให้มีผลเสีย ผมไม่ได้ไปโทษท่านหรอกเพียงแต่ว่า ท่านต้องช่วยเราท่านจะเสนอข้อเท็จจริงอย่างไรก็แล้วแต่ ท่านเสนอไป ผมไม่ห้าม แต่อะไรก็ตามที่เป็นเรื่องดี ๆ ท่านกรุณาพูดถึงบ้าง คนจะได้คลายความวิตกกังวล มาเที่ยวบ้านเรา ยกตัวอย่าง เช่น การประกันชีวิตเวลาต่างชาติมาท่องเที่ยว ผมก็บอกหลายครั้งแล้วถึงแม้ว่าบริษัทประกันบางบริษัทอาจจะยังไม่รับ แต่เรามีกองทุนประกันภัยให้ ตั้งไว้ตั้ง 200 ล้าน ถ้าใครได้รับการบาดเจ็บ การสูญเสียหรือเสียหาย เราก็จะดูแลใช้กองทุนอันนี้ของรัฐบาลดูแลให้ เพื่อเป็นการทดแทนในช่วงนี้ เพราะฉะนั้นเราต้องช่วยกันทำการตลาดของการท่องเที่ยวให้มากขึ้น ทั้งภาครัฐ ภาคเอกชน ประชาชนทุกคนที่มีโอกาสเดินทางไปต่างประเทศ ก็มีการเดินทางอยู่แล้ว ฉะนั้นก็แลกเปลี่ยนกันให้ข้อมูลเขาเป็นอย่างนี้อย่างนั้นนะ ไม่ใช่ไปพูดจาให้ร้ายกันยังขัดแย้งกันอยู่ อะไรกันอยู่ วันนี้ไม่มีความขัดแย้งที่เปิดเผยออกมา เรื่องอื่นก็ว่ากันไป แต่เรื่องวันนี้บ้านเมืองดีขึ้น ฉะนั้นบ้านเราพร้อมในธุรกิจการให้บริการอยู่แล้ว ไม่ว่าจะเป็นร้านอาหาร สถานที่ท่องเที่ยวที่งดงาม คนไทยที่เป็นมิตร มีจำนวนมาก ทั้ง ไกด์ ร้านค้า ผู้ประกอบการท่องเที่ยว ขอว่าอย่าเอาเปรียบลูกค้าเลย หลอกลวงลูกค้า ขายของเกินราคา ของปลอม อันนี้ต้องซื่อสัตย์ ต้องคิดว่าลูกค้าคือนายเรา นายเราเลี้ยงดูเราทำให้เรามีรายได้ตามไปและเข้าประเทศให้มากขึ้น ธุรกิจที่เกี่ยวข้องจะได้ขยับตัวขึ้นได้บ้าง

เรื่องเกษตรกรที่ผลผลิตหรือรายได้ตกต่ำแล้วหลายสาเหตุด้วยกัน ผมพูดหลายครั้งแล้วว่า การที่จะร้องให้รัฐอุดหนุนเงินอย่างเดียวตลอดไปคงไม่ได้ เราต้องเริ่มแล้ว เราต้องแก้ไขแล้ว โครงการประชานิยมวันนี้ทำไม่ได้ เพราะมีผลเสียหายระยะยาว เราทำให้การพัฒนาประเทศด้านอื่น ๆ ไปไม่ได้เลย ฉะนั้นการช่วยเหลือที่เราประกาศไปแล้ว เช่น การลดต้นทุน ค่าเช่านา ตลาดกลาง การซื้อขายที่เป็นธรรมของพ่อค้าคนกลาง อันนี้สำคัญที่สุด พ่อค้าคนกลางอย่าเอากำไรมากเลย เห็นใจคนจนเขาบ้าง ท่านก็รวยมามากแล้วที่ผ่านมาไม่ว่ากัน วันนี้จากวันนี้เป็นต้นไปขอร้องพ่อค้าคนกลางทั้งหมด อย่าให้เราต้องไปบังคับท่าน ฉะนั้นพ่อค้าคนกลางหรือธุรกิจเกี่ยวข้อง ต้องเสียสละช่วยรัฐ ช่วยชาติ อย่างที่ผมพูดไปแล้วเมื่อตอนต้นขึ้นป้ายเลย ร้านนี้ช่วยชาติจะลดราคาถูก ไม่ปลอมปน ขายตามราคา คุณภาพดี ไม่หลอกลวงกันอีกต่อไป ประชาชน พี่น้องเกษตรกรจะปรบมือให้ด้วยซ้ำไป เขาจะจำว่าร้านนี้ ตระกูลนี้ ชื่อนี้ ได้มีส่วนร่วมในการขับเคลื่อนประเทศไทยไปสู่อนาคต นะครับขอร้อง

ในเรื่องความมั่นคง ในเรื่องของการปรองดอง ปฏิรูป ก็ดำเนินการไปอยู่แล้ว วันนี้เริ่มรับสมัคร วันที่ 14 ก็มาสมัครช่วยกันและอะไรที่พูดคุยกันได้ เรื่องไม่เป็นเรื่องที่ทะเลาะกันก็หยุดก่อน ไปหาเรื่องที่ทำแล้วเกิดประโยชน์ในอนาคต ยั่งยืน เอาประเทศชาติเป็นหลักไปก่อน เรื่องการเมือง เรื่องผลประโยชน์ เรื่องอะไรต่าง ๆ ก็แล้วแต่ทำให้ประเทศไทยล้าหลังเป็นเวลานาน ความขัดแย้งเกิดขึ้นมาแบบทับซ้อนหลายเรื่อง

สรุปสถานภาพคดีที่อยู่ในความรับผิดชอบของเจ้าหน้าที่ตำรวจรายงานมีทั้งหมด70 คดีเกี่ยวกับความมั่นคง เป็นคดีดำเนินการเสร็จสิ้นแล้ว 7 คดี และมีความเห็นสั่งฟ้องส่งสำนวนให้พนักงานตำรวจ อัยการแล้ว จำนวนผู้ต้องหาทั้งสิ้น 148 คน จับกุมแล้ว 116 คน หลบหนีหมายจับ 32 คน อันนี้เป็นคดีความมั่นคง คดีอาวุธสงคราม

ในห้วงสัปดาห์ที่ผ่านมานั้น คสช. ได้ให้การต้อนรับผู้แทนจากประเทศต่าง ๆ ที่เข้าพบในโอกาสเยือนประเทศไทย อาทิ นายเคย์ ราลา ซานานา กุสเมา นายกรัฐมนตรีและรัฐมนตรีว่าการกระทรวงกลาโหมและความมั่นคง สาธารณรัฐประชาธิปไตยติมอร์ - เลสเต, นายซาโต คิลมาน ลิฟตูวาน รัฐมนตรีว่าการกระทรวงการต่างประเทศและการค้า ประเทศวานูอาตู พร้อมคณะ นายเชอริ่ง ต๊อบเกย์ นายกรัฐมนตรีแห่งราชอาณาจักรภูฏาน พล.ต.สวอน เลืองบุนมี หัวหน้ากรมใหญ่เสนาธิการ กองทัพประชาชนลาว และคณะ โดยได้หารือกันในประเด็นความร่วมมือในด้านต่าง ๆ ทั้งด้านความมั่นคงและด้านเศรษฐกิจด้วย ทุกท่านได้แสดงความชื่นชมในการปฏิบัติงานและให้กำลังใจประเทศไทย ในการทำงานของ คสช. ให้กำลังใจในการที่จะขับเคลื่อนเดินหน้าประเทศไทยไปให้มากขึ้นเพื่อจะพัฒนาความร่วมมือระหว่างกันของทุกประเทศในโลกนี้ให้มากขึ้นต่อไป

ในเรื่องของสังคมจิตวิทยา ในเรื่องของการรับน้องสถาบันการศึกษากลางเดือนสิงหาคม ขอให้อยู่ในกรอบกติกาที่กำหนด ข้อสำคัญคือไม่เป็นอันตราย ไม่โลดโผน หรือเป็นการบีบบังคับรุ่นน้อง ท่านไม่ใช่หลักสูตรทหาร แม้กระทั่งหลักสูตรวันนี้ ทหาร ผมยังให้ปรับปรุงไปแล้ว ให้ลดระดับลง ท่านต้องให้รุ่นน้องเคารพรักรุ่นพี่ด้วย ความศรัทธาในการกระทำที่ดีงาม เป็นตัวอย่างให้เขา อะไรที่ไม่ดี อะไรที่เราเคยถูกกระทำมา สมัยเราเรียน รุ่นพี่เคยทำไว้เราก็ไม่ชอบ ฉะนั้นอะไรที่เราไม่ชอบ อะไรที่ไม่ดีเราก็อย่าทำอีกอย่าไปทำอีก รุ่นน้องทำให้เขามีความอบอุ่น พี่รักน้องนะ การทำร้ายร่างกาย การทำให้เกิดความเสี่ยงอันตรายต่อการบาดเจ็บสุญเสีย และเขาก็กลัวไปหมด เรียนหนังสือก็เรียนไม่ได้ ไม่เห็นเกิดประโยชน์อะไรเลย ทหารก็ดีอีกอย่างหนึ่งเป็นเรื่องของหลักสูตรทางทหารก็ต้องฝึกให้เข้มแข็งทั้งร่างกาย จิตใจ เรายังคงต้องลดระดับลงให้อยู่ในกรอบไม่เกิดอันตราย ขอท่านอย่าทำเลยคนละแบบกัน

การนำรุ่นน้องดื่มสุราจนเมามาย หรือหัดยาเสพติด โดยเฉพาะบังคับทั้งนักศึกษารุ่นน้องชายหญิง ไม่สมควร ห้ามกระทำโดยเด็ดขาดและถ้าหากมีเรื่องมีราวขึ้นมาก็ต้องถูกลงโทษ

เรื่องต่อไปเรื่องเด็กแว้น รถซิ่ง ผมเคยพูดไปแล้ว เริ่มได้รับรายงานเข้ามาอีกแล้ว มีการแข่งขันกันอีกบนถนนหลายสายสายใหญ่ ๆ ในช่วงกลางดึก แม้แต่ถนนกลางเมือง เช่น พระราม 4 คลองเตย ก็ยังมีกลุ่มเด็กแว้น ออกซิ่งอยู่บ่อยครั้ง ชีวิตมีค่า ผมไม่เห็นประโยชน์ที่มาแข่งกัน วิ่งกันและเป็นบ่อเกิดหลายอย่าง เป็นภาระเจ้าหน้าที่ สนุกแป๊บเดียว เดี๋ยวก็ต้องไปโรงพักหรือไม่ก็ตาย ได้รับบาดเจ็บ ฉะนั้นผมจะสั่งการให้เจ้าหน้าที่ตำรวจ หน่วยงานที่เกี่ยวข้อง ต้องกำกับดูแล ตรวจตราเข้มงวดการบังคับใช้กฎหมายอย่างจริงจังในบุคคลเหล่านี้

ข้อห่วงใย ที่ผมมีอยู่มากในขณะนี้คือเรื่องของการปลูกข้าวหรือพืชที่มีราคาตกด้วยปัญหาเรื่อง Demand Supply ไม่สมดุลกัน เพราะฉะนั้นเราจะต้องมีการลดวงรอบในการปลูกพืชลง เช่น การปลูกข้าว ปีหนึ่งบางพื้นที่อาจได้ 4 ครั้ง 3 ครั้ง 2 ครั้ง ต้องลดลงอย่าไปเอาปริมาณอย่างเดียว เพราะว่าน้ำไม่เพียงพอ ปลูกกี่ครั้งก็ตายหมด และปัญหาก็กลับมาที่รัฐบาล ฉะนั้นสิ่งต่าง ๆ เหล่านี้ เรื่องการปลูกข้าวเหมือนกัน พระบาทสมเด็จพระเจ้าอยู่หัวเคยรับสั่งไว้แล้วว่า ทำอย่างไรเราจะเก็บน้ำไว้ใช้ได้มากขึ้นในนาข้าว ท่านเคยรับสั่งไว้แล้วว่าทำคันนาให้สูงขึ้น ใช่หรือไม่ ทำให้กว้างขึ้น เราไปลดขนาดคันนาลง เตี้ยลง แคบลง เพื่อจะปลูกข้าวได้มากขึ้นเท่านั้นเอง แต่เก็บน้ำได้น้อยลงเราทำให้สูงเหมือนเดิม เท่าที่เขาทำไว้เดิมและทำให้กว้างหน่อยจะได้เป็นทางเดินก็ได้ ปลูกต้นไม้อะไรก็ได้ ให้ขึ้นออกดอกออกผลให้กิน ให้อยู่ ให้ใช้ ให้ขาย ปลูกมะละกอปลูกอะไรก็ได้ อาจจะบังร่มนิดหน่อย ช่วงแรกก็ไม่เห็นเป็นไร อย่างไรก็ไม่ได้ร้อยเปอร์เซ็นต์อยู่แล้ว วันนี้เราต้องใช้พื้นที่ทุกพื้นที่ให้เกิดประโยชน์สูงสุด ปลูกอะไรที่แตง บวบ อะไรต่าง ๆ ก็ได้ ตามคันนาแล้วเราก็เก็บกินไป ระหว่างที่ข้าวยังไม่ออก หรือไม่ก็เอาไปขายถ้าเหลือ ทำไมไม่คิดอย่างนั้น ฉะนั้นอยากให้ทุกคน เตรียมการเรื่องพวกนี้ ปีนี้จากสถิติที่รายงานมา น้ำจะน้อยลง ฝนตกน้อยลง การกักเก็บน้ำในเขื่อนน้อยลง การกระจายน้ำหรือว่าปล่อยน้ำมาจะน้อยลง เพราะว่าน้ำน้อยจะทำอย่างไรได้ ตอนนี้ผมภาวนาให้ฝนตกให้มากขึ้นและให้หน่วยฝนหลวง ทำให้หลาย ๆ พื้นที่ก็มีตกบ้าง ไม่ตกบ้าง ขึ้นอยู่กับความชื้น ขึ้นอยู่กับความสมบูรณ์ของป่าอีก อันนี้คงเข้าใจอยู่แล้ว

เรื่องการปลูกผักออร์แกนิก ขณะนี้ผมว่า เป็นราคาดี ถ้าท่านปลูกผักออร์แกนิกได้ ผักออร์แกนิกคือผักที่ไม่ใช้ยาฆ่าแมลง ไม่ใช้ปุ๋ยเคมี ราคาสูงมากพวกนี้ไปทำผักสลัด ขายไม่พอใช้ ไม่พอขาย วันนี้ปลูกไม่พอขาย อยากให้ลองเปลี่ยนแปลงนาเป็นแปลงผักได้หรือไม่ ใช้น้ำให้น้อยลง ขายราคาสูงขึ้นหรือไม่ก็ไปปลูกถั่ว ปลูกพืชหมุนเวียนอื่น ๆ ที่มีราคา ถ้าปลูกข้าวอย่างเดียวอาจจะราคาตก เพราะข้าวมาก ฉะนั้นเรื่องการปลูกผลไม้ ผมพูดไปแล้วในคันนา ผักออร์แกนิก แต่ท่านต้องรวมกลุ่มกันให้ได้ ถ้าหากว่าจะทำให้ดีขึ้น ไม่ต้องไปพึ่งพ่อค้าคนกลางมากนัก ถ้ารวมกลุ่มกันให้ได้จัดระบบการขนส่งเอง ทั้งในพื้นที่นอกพื้นที่ เปิดตลาดเอง ขายสินค้าราคาถูก อย่างน้อยก็เป็นการเผื่อแผ่แบ่งปัน และยกระดับราคา ใครก็มากำหนดราคาต่ำท่านไม่ได้ ถ้าท่านขายได้อยู่แล้ว

เพราะฉะนั้น อะไรก็ตามที่เกินความต้องการของตลาดราคาจะถูก ถูกกดราคาบ้าง รัฐก็ให้ไม่ไหว ต้องให้ตามราคา พอให้สูงเกินไป ไม่ขายใคร ก็ขายไม่ได้ เงินก็ต้องหายไปอีก ฉะนั้นรัฐขณะนี้งบลงทุนในประเทศน้อยมาก 10 กว่าเปอร์เซ็นต์เท่านั้นเอง ควรจะได้ 20-30 มันไม่ได้หรอก ถ้าเรายังอุดหนุนนี่ก็อุดหนุน นั้นก็อุดหนุนแล้ว สรุปว่าทั้งหมดงบประมาณประจำปี ก็เป็นเรื่องของการอุดหนุน เป็นเรื่องของการใช้หนี้ เป็นการเรื่องของการเฉพาะดอกเบี้ย ก็ไม่ต้องทำอะไรแล้ว อีกหน่อยไม่ต้องใช้จ่ายอะไรกันเลย ในประเทศนี้ ต้องช่วยกัน ต่างคนต่างต้องช่วยซึ่งกันและกันและอย่าไปพึ่งพ่อค้าคนกลางให้มากนัก พ่อค้าคนกลางดี ๆ ก็มี ผมอยากจะฝากพ่อค้าคนกลางว่า ช่วยดูแลคนไทยด้วยกันอย่าเอาเปรียบกันอีกเลย หลายต่อ หลายทอด ทั้งขนส่งด้วย พ่อค้าคนกลางด้วย มีเงินทุน ไม่มีเงินทุน รวมกลุ่มสู้กับพ่อค้าคนกลางให้ได้ ถ้าท่านไม่รวมกลุ่มยังขายตัดราคากันเอง ก็ไม่ได้อีก ต้องเป็น Package กันให้ดี ช่วยกัน เกษตรกรต้องเข้มแข็งด้วยตัวเอง

เรื่องความรู้เรื่องการเกษตรสมัยใหม่ เราพยายามต้องเรียนรู้อย่าไปพึ่งธรรมชาติอย่างเดียว อันนี้ให้กระทรวงเกษตรและสหกรณ์ เร่งกระจายความรู้ออกไป จัดตั้งศูนย์การเรียนรู้ จัดวิทยากรลงไปแนะนำ Direct sale ลงไปหาชาวบ้าน ถ้ารอให้เขามาถามอย่างเดียวอาจจะไม่มีเวลา เขาไม่เข้าใจเราก็จัดไปสิครับ เกษตรกร เกษตรอำเภอ เกษตรจังหวัดมีอยู่แล้ว อยากให้กลับมาทบทวนเรื่องพวกนี้และให้คนที่มีคุณภาพไปสอนเขา ไปสอนชาวบ้าน หรือไม่ก็ไปรวมกลุ่มปราชญ์ชาวบ้านมามาก ๆและจะได้ไปขับเคลื่อนด้วยกันทั้งภาครัฐ ภาคเอกชน ภาคประชาชน กวาดชาวบ้านไปช่วยชาวบ้าน ผมว่าจะดีอย่าปล่อยให้รัฐอย่างเดียว ไปเดิน หรือรัฐก็ไม่เดิน ชาวบ้านก็ทำกันไปและก็เป็นแบบนี้ปัญหาหมักหมกอยู่แบบนี้ ฉะนั้นขอให้ทำตามนโยบายนี้ด้วย โดยเฉพาะเรื่องเกษตรทฤษฎีใหม่ของพระบาทสมเด็จพระเจ้าอยู่หัว ของสมเด็จพระนางเจ้าฯ พระบรมราชินีนาถ ทำอย่างไรให้เป็นรูปธรรม การใช้พื้นที่แต่น้อยทำประโยชน์ให้ได้มาก เพิ่มมูลค่าให้ได้

ผลผลิตต่อไร่ให้ได้มากขึ้น ศูนย์ข้อมูลดำรงธรรม ที่ผมบอกไปแล้วต้องทำหลายเรื่อง ทั้งประชาสัมพันธ์ ให้ข้อมูล ติดต่อราชการต่าง ๆ ทั้งหมด ศูนย์ดำรงธรรมทำให้ได้ กระทรวงมหาดไทยต้องขอความร่วมมือจากกระทรวงเกษตรและสหกรณ์ กระทรวงพาณิชย์ต่าง ๆ เป็นผู้ให้ข้อมูลด้วย และเชื่อมต่อกับพื้นที่ให้ได้ ไม่ว่าจะเป็นเรื่องของราคา ต้นทุน อะไรต่าง ๆ ที่เรากำหนดไปแล้ว ถ้าไม่มีคนติดตามกำกับดูแล ก็ไม่ได้เหมือนเดิม ก็ได้แต่สั่งไป สั่งลมก็ได้แต่ลมกลับมา เพราะฉะนั้นต้องช่วยกันทุกกระทรวง ทบวง กรม อย่าคิดว่าสั่งไปแล้วก็จบแค่นั้นไม่ได้ ต้องติดตามกำกับดูแล

เรื่องขยะ เป็นปัญหาสำคัญในทุกพื้นที่ ผมเคยพูดไปหลายครั้งแล้วว่าเราต้องช่วยกันดูแล ทั้งรัฐ ทั้งเอกชน ประชาชน ในเรื่องความรับผิดชอบต่อขยะ การใช้วัสดุที่เป็นขยะที่ยาวนาน เช่น พลาสติกต้องลดลงบ้าง หรือไม่ก็ต้องมีมาตรการในการควบคุม การทิ้ง การทำลาย เพราะมันอยู่หลายสิบปี สถานที่ทิ้งขยะของรัฐ การขนขยะ อะไรต่าง ๆ เหล่านี้ ถังขยะ แยกขยะ ต้องเร่งดำเนินการ ถ้าเริ่มได้ปีนี้ ผมอยากให้เริ่มเลย เอกชนมาช่วยกัน บริจาคอะไรต่าง ๆ ก็ว่ามา การประกอบการบ่อขยะของเอกชน ก็ต้องมีคุณภาพ ไม่ใช่ประมูลไปแล้วควบคุมไม่ได้ รักษาไม่ได้ ทำให้เกิดไฟไหม้ เพลิงไหม้ โดยจะต้องมีการควบคุม ต้องรับผิดชอบไปในที่เป็นเอกชน เพราะท่านได้รายได้ไปแล้ว ท่านต้องรับผิดชอบต่อความเสียหายที่เกิดขึ้นกับประชาชนโดยรวมด้วย อย่าให้รัฐต้องดูแลทุกเรื่องเลย การจุดไฟเผาขยะ บ่อขยะติดไฟเหล่านี้เกิดควันต่าง ๆ มากมาย เสียหาย

เรื่องการศึกษา ผมพยายามพูดหลายครั้ง ไม่ใช่ไปละเมิดท่าน ไม่ได้ไปละเมิดกระทรวงศึกษาธิการ หรือทุกคนในบุคลากรทางการศึกษา คุณแม่ผมเป็นครู แต่ครูวันนั้นกับครูวันนี้อาจจะคนละสมัยกัน ผมก็เป็นห่วง อนาคตของชาติอยู่ที่การศึกษา ผมคิดว่าคนทั้งประเทศเข้าใจ แต่ท่านจะทำอย่างไร เราจะดูได้ทั้งระบบอย่างไร ตั้งแต่เล็กจนโตให้ต่อเนื่องกัน ทั้งการศึกษาพื้นฐาน การศึกษาต่อ อาชีพ รายได้ ทุกหน่วยงาน ทุกกระทรวง ทบวง กรม ต้องช่วยกระทรวงศึกษาฯ ด้วย ว่าเขาผลิตออกมาแล้วจะทำอย่างไร จะรับเขาไปทำงานอย่างไร มีความร่วมมือระหว่างกัน มีโครงการร่วมกัน และบรรจุเข้าเป็นข้าราชการ หรืออะไรก็แล้วแต่ หางานให้เขาทำ ไม่ใช่ที่เขาเรียนมาเขาจบมาไม่จ้าง ไปจ้างใครก็ไม่รู้มา คนจะได้เข้าสู่ระบบการศึกษามากขึ้น เพราะมีงานทำ แต่ถ้าไปจ้างคนที่ไม่มีงานทำ ไม่ได้เรียนหนังสือ ก็ได้อย่างเสียอย่าง ผมไม่ได้ต้องการให้ไปยกเลิกตรงโน้น ก็ลำบากเหมือนกัน แต่ทำอย่างไรให้เกิดความสมดุลกันระหว่างนี้ คนที่ไม่ได้เรียนหนังสือ คนที่เรียนหนังสือ จะทำอย่างไรให้ทั้งสองฝ่ายได้รับการดูแลจากพวกเรา

เรื่องตำราเด็กเหมือนกัน วันนี้มีความทันสมัยผมก็เข้าใจ วันนั้นเห็นตำราเด็ก ป.1 นำมาให้อ่าน ผมว่ายากไป บางอันผมตอบไม่ได้เหมือนกัน เด็ก ป.1 วิชาสังคมอะไรสักอย่าง จะต้องเขียนคำตอบยาว ๆ เด็ก ป.1 ผมว่ายังเขียนหนังสือไม่เก่ง ถ้าต้องเขียนคำยาว ๆ ผมว่าลำบาก ต้องบูชาพระรัตนตรัยก่อนนอน ผมยังเขียนไม่ได้ ป.1 ผมว่าผมยังไม่รู้เรื่องเลยตอนเด็ก ๆ ยากไปหรือไม่ ไปทบทวนดู ตำราที่นำมาให้ต้องเขียนลงไป ตอบลงไปในนั้น แล้วลายมือเด็ก ๆ เขียนยังไม่เป็นตัวอะไรทั้งนั้น นั่นคือตำราที่เขาส่งมาให้ผมดู คือลูกเขาเขียนมา ยังไม่ได้ตัว เขียนหนังสือยังไม่เป็นตัวเลย แต่ตอบคำถามต้องเขียนยาวอย่างนี้ ต้องมีพระพุทธ พระธรรม พระสงฆ์ บางที่ก็เป็นชื่อในวรรคดีไทย จำได้เด็ก ๆ กว่าจะได้เรียนเรื่องนี้ ผมก็โตแล้วนะ ยังพอจำได้อยู่บ้าง ลองไปทบทวนดูแล้วกัน แต่ถ้าทำดีแล้ว ผมก็ไม่รู้จะว่าอย่างไร ถ้ายากเกินไปเด็กก็จะไม่ต้องการเรียนหนังสือ เพราะกลัว ตอบไม่ได้ สอบไม่ได้ ก็ไม่อยากเรียนหนังสือ นี่คือสิ่งหนึ่ง ท่านต้องสร้างแรงจูงใจให้เด็กอยากเรียนหนังสือ เพราะเข้าใจง่าย จำง่าย ท่องง่าย แล้วค่อยไปเพิ่มระดับความยากขึ้นไปเรื่อย ๆ ทีละขั้น ๆ ไป คนเราถูกแยกอยู่แล้ว ระดับมันสมองไม่เท่ากัน คนหนึ่งเรียนต่อได้ ไปต่างประเทศได้ เป็นด็อกเตอร์ได้ อีกพวกยังเป็นด็อกเตอร์ไม่ได้ ท่านจะทำอย่างไรให้พื้นฐานคนเท่ากันก่อน แล้วถึงเวลาเขาจะรู้ตัวเขาเองว่าเขาจะไปไหน ใครจะเลิกไม่เรียนต่อ ใครจะไปทำงาน ใครจะไปเรียนหนังสือ ขึ้นอยู่กับฐานะพ่อ แม่ ด้วย ฉะนั้นดูให้ครบทั้งระบบ ให้ดูถึงข้างล่าง ผู้บังคับบัญชาลงไปดูถึงข้างล่างถึงตำรา เอกสาร หลักสูตร กำกับดูแล ครูทุกคนเสียสละอยู่แล้ว ผมก็เป็นห่วงครู เรื่องหนี้สินครู เรื่องอะไรอีกมาก มากให้หมด ก็กำลังช่วยกันปรับแก้ในระยะที่ 2 การปฏิรูป ไม่ลืมครู ครูเป็นข้าราชการเป็นแม่พิมพ์ของชาติ เป็นผู้เสียสละ ลำบากยากเข็ญอย่างไรก็อดทน วันนี้ถ้าท่านปรับวิธีการสอนของท่านให้ง่ายขึ้น เบาลง จะได้ดูแลเด็กได้มากขึ้น มีเวลาไปทำอะไรได้บ้าง เพราะท่านก็มีลูกเหมือนกัน ไม่ใช่สั่งสอนเด็กอย่างเดียว ถึงบ้านท่านก็ไม่ไหวแล้วเหนื่อย หงุดหงิด เดี๋ยวต้องไปสอนพิเศษอีกเพื่อหารายได้มาเลี้ยงลูก มันพันกันไปหมด ฉะนั้นดูให้ครบระบบ ทั้ง ครู เด็ก ผู้ปกครอง ถ้าสามคนพอใจกันทั้งหมด ประเทศก็จะไปได้ การศึกษาก็ดีขึ้นตามลำดับ ทำอย่างไร ให้คนจนเข้าระบบการศึกษาให้มากขึ้น ไม่ใช่ผลักให้คนออกไปนอกระบบการศึกษา เลิกเรียน เพราะว่าเรียนไม่ไหว ไปดูใหม่

เรื่องภาคใต้ 3 จังหวัดชายแดนภาคใต้ พวกเราพยายามจะทำดีที่สุด แต่อย่างไรก็ตามก็ต้องเรียนว่า การต่อสู้อย่างไรต้องยังคงมีอยู่แน่นอน เพราะอีกฝ่ายเขายังไม่บรรลุจุดประสงค์ที่ต้องการ ซึ่งเราก็พยายามจะสอบถามว่าต้องการอะไรอย่างไร จะให้เราทำอะไรอย่างไร ก็คุยกันอยู่ ขณะนี้อยากให้ประชาชนช่วยกันเฝ้าระวัง รวมกลุ่มกัน อย่าประมาทในการเดินทาง การใช้ชีวิตประจำวัน เจ้าหน้าที่ต้อง เข้มงวด ระมัดระวังในทุกภารกิจที่ออกทำงาน ไม่ใช่เฉพาะประชาชนอย่างเดียว ทหาร ตำรวจ เจ้าหน้าที่ก็อันตรายเหมือนกันถ้าเราปรับกันได้ มีรูปแบบมีวิธีให้เข้มแข็ง ก็จะลดการสูญเสียลงไปได้มากในทุกพื้นที่

เรื่องการพูดคุย กำลังประสานเพิ่มเติมกับประเทศมาเลเซีย ซึ่งนับว่าเป็นผู้อำนวยความสะดวก แต่เราทำกรอบโครงสร้างใหม่ กำลังนำกรอบโครงสร้างไปหารืออีกครั้ง เวลานี้การพูดคุยต่าง ๆ ก็ยังคุยกันอยู่ในทางลับ ในทางพื้นที่ มีการพูดคุยกันอยู่แล้ว โดยกองอำนวยการรักษาความมั่นคงภายในภาค 4 ส่วนหน้า โดย ศอ.บต. แต่คณะใหญ่ เนื่องจากรัฐบาลมีการเปลี่ยนแปลง ผมก็ให้มีการปรับรูปแบบการพูดคุยใหม่ ให้เป็นระบบให้มากขึ้น เพื่อจะได้แก้ปัญหาได้พร้อม ๆ กันหลาย ๆ เรื่อง ไม่ใช่คณะเดียวไปพูดกัน ก็ไม่จบ ต้องพูดทั้งกฎหมาย ความรุนแรง ความเป็นธรรม ความชอบธรรม และเรื่องจะอยู่กันอย่างไรในวันข้างหน้า ผมใช้คำว่าเป็นการพูดคุยสันติสุข เพื่อจะทำอย่างไรให้อยู่กันได้ทั้ง ไทยพุทธ และมุสลิมอย่างยั่งยืนในเรื่องของความสันติ

เรื่องอื่น ๆ เป็นเรื่องคุณวีระฯ ที่ได้รับการปล่อยตัวกลับมา แล้วไปพูดจา และอาจจะไม่เข้าใจ คสช. ไม่เคยมีข้อตกลงใด ๆ กับท่าน นายกฯ ฮุนเซน ท่านกรุณาปล่อยตัวมา เพราะเห็นแก่ความสัมพันธ์อันดีระหว่างไทยกับกัมพูชา วันนี้เราจะต้องไปสู่ประเทศอาเซียน เป็นอาเซียนเดียวกัน เป็นครอบครัวเดียวกัน ทุกคนในอาเซียน ทุกประเทศในอาเซียนเราเป็นครอบครัว ผมพูดกับทุกประเทศในโลก เราเป็นครอบครัวกัน เราเป็นญาติกัน ถ้าประเทศใดเสียหาย อีกประเทศหนึ่งก็เสียหายไปด้วย ถ้าประเทศใดมั่งคั่ง อีกประเทศก็มั่งคั่งไปด้วย แล้วทำไมเราจะต้องแบ่งแยกกันให้มากมาย ทำไมเราไม่เดินไปด้วยกัน ถ้าเรารวมอาเซียนทั้งหมด 10 ประเทศได้ ก็มีคน 6 ร้อยกว่าล้านคน เราก็จะไปต่อรองกับใครเขาก็ได้ โดยเฉพาะเราเป็นประเทศผลิตอาหาร ผลิตสิ่งของเครื่องใช้ที่มีความจำเป็นต่อชีวิตประจำวัน เขาก็ต้องพึ่งเราอยู่ดี เราผลิตข้าว ผลิตอาหารมากมาย ทั้ง ปลา เนื้อ ไก่ หมู ส่งออกไม่รู้เท่าไร แล้วจะทะเลาะกันไปทำไม ความร่วมมือ ไทย - กัมพูชา หรือว่าไทยกับประเทศทุกประเทศที่มาเยี่ยมเยือน มาพูดคุยกัน ไม่มีตกลงนอกกติกา ไม่มี เพื่อผลประโยชน์ส่วนตัว ไม่มี ทุกเรื่องจะต้องเป็นการตกลงระหว่างรัฐบาลต่อรัฐบาล โดยอาจจะเป็นคณะพูดคุยที่เปิดเผยในทุกกรณี ขอให้ประชาชนไว้วางใจ และกรุณาหยุดพูดได้แล้วเชื่อมั่นในคำพูดของผมมากกว่าไปฟังจากคนอื่น ไม่มีนะครับ ไม่มี

เรื่อง โซเชียลเน็ตเวิร์ค วันนี้ขอความร่วมมือ ช่วยกันแชร์ในเรื่องที่ดี ๆ บ้าง ช่วยกันขจัดขยะต่าง ๆ คำพูด ที่เรียกว่า Hate speech ซึ่งสร้างความเกลียดชัง หยาบคาย ดูหมิ่นดูถูกกัน หมิ่นสถาบันอะไรต่าง ๆ ออกไปให้ได้ ถ้าท่านเป็นคนไทยต้องช่วยกันขจัด ไม่อย่างนั้นอันตรายมากในวันข้างหน้า ใน Facebook App ต่าง ๆ อันตรายต่อเด็ก ๆ ด้วย สังคมโดยรวมก็กระทบกระทั่งมาโดยตลอด เชื่อบ้างไม่เชื่อบ้าง ส่วนใหญ่จะเชื่อ เขียนเรื่องจริง ๆ ก็ไม่เชื่อ เขียนเรื่องไม่จริงนี่แชร์กันใหญ่ ต้องด้วยว่าที่เขาแชร์ไปแล้วนี้ผิดหรือถูก ใช่หรือไม่ ตรวจสอบหรือยัง ถ้าไม่ใช่กรุณาอย่าพึ่งแชร์เลย บางทีก็โกรธแค้นเกลียดชังตามเขาไปหมด ปลุกปั่นง่ายเหลือเกินประเทศไทย วันข้างหน้าจะทำอย่างไร การติดต่อสื่อสารโทรคมนาคม การให้บริการมากขึ้น ๆ แล้วเราควบคุมไม่ได้ ประเทศชาติจะเสียหาย ความมั่นคงจะไม่เกิด สังคมก็เสียหายเสื่อมโทรม การท่องเที่ยวก็เสียหายไปหมดเพราะคน จะมาทำไมประเทศไทยเป็นแบบนี้ ทะเลาะกันแบบนี้ เกลียดกันทั้งประเทศ ไม่ได้ ขอร้องทุกคนที่เกี่ยวข้อง ทุกคนที่ชอบทำ ผมรู้ว่าเด็กสมัยใหม่ชอบเล่น App เล่นอะไรต่าง ๆ ผมก็ไม่เก่ง แต่อ่านแล้วไม่สบายใจมากเลย ต้องช่วยกัน

เพราะฉะนั้นที่พูดกับท่านวันนี้จะเน้นเรื่องเศรษฐกิจมาก เพราะเศรษฐกิจคือหัวใจ คือปัจจัยในการเดินหน้าประเทศไทยไปข้างหน้า เรื่องอื่น ๆ ความขัดแย้ง เรื่องการปฏิรูปเป็นเรื่องภายในของเรา ทำอย่างไรเราจะดูแลคนของเราให้ได้ ทำอย่างไรจะทำให้ความสัมพันธ์ระหว่างประเทศดีขึ้น ทำอย่างไรที่เราจะก้าวไปสู่การเป็นประชาคมอาเซียนและประชาคมเศรษฐกิจอาเซียน นั่นเป็นเรื่องที่เราต้องแก้กันภายใน หลักการอาเซียนเราจะไม่ยุ่งเกี่ยวกับกิจการภายในซึ่งกันและกัน สนับสนุนซึ่งกันและกันในการดูแล ในการทำให้ประชาชนแนวชายแดนปลอดภัย ไม่มีการสู้รบกัน มติต่าง ๆ ของอาเซียนก็เป็นเรื่องของมติอาเซียน จะไม่มีมติเป็นแต่ละประเทศออกไปในเรื่องนู้นเรื่องนี้ จะทำให้เกิดความขัดแย้งมากขึ้น นี่คือหลักการของอาเซียน การค้าขาย การทำสัญญาต่อกันก็ต้องเปิดเผยโปร่งใส มีประสิทธิภาพ เป็นธรรมกับทั้งสองประเทศ เราคบกับประเทศทุกประเทศ ต้องอยู่บนพื้นฐานของความไว้วางใจ ความเป็นธรรม และในฐานะที่เป็นมิตรประเทศกันอย่างดียิ่ง ประเทศรอบบ้านเราเป็นญาติพี่น้องกันทั้งสิ้น ไม่ว่าจะเป็นประเทศลาว กัมพูชา พม่า คนชายแดนรู้จักกันหมด แล้วเราทำไมต้องทะเลาะกัน ทำอย่างไรจะเกิดประโยชน์กับทั้งสองประเทศ เป็นธรรมเท่าเทียมทั้งสองประเทศ ทำมาหากินด้วยกัน เลิกพูดถึงปัญหาความขัดแย้งกันตลอดมา ผมว่าวันนี้โลกไร้พรหมแดนแล้ว ทำอย่างไร แต่เราต้องรักษาผลประโยชน์ของเราให้ได้ รักษาอธิปไตยเราให้ได้ ก็คนละเรื่องกัน ก็ไปพูดกันคนละวาระให้ได้ ฉะนั้นทุกคนต้องช่วยกัน คำนึงถึงผลประโยชน์ของชาติ

การพัฒนาแหล่งน้ำ สาธารณูปโภคพื้นฐาน และอื่น ๆ นั้น เราทำอยู่ทุกมิติ วันนี้ก็ได้มีการประชุมเรื่อง Super Board ในเรื่องการปรับปรุง การค้าพาณิชย์ของรัฐวิสาหกิจ ต้องใช้เวลา บางคนบอกว่าประชุมแล้วต้องเกิดอย่างนี้อย่างนั้น จะทำอย่างไร อันไหนจะเอาไว้ อันไหนจะเลิก ไม่ใช่ขนาดนั้น เราต้องค่อย ๆ แก้ วางแผนว่า ที่ผ่านมาคือปัญหาอะไร เชื่อมก่อน 22 มาแล้วตั้งหลาย 10 ปีมาแล้ว ขาดทุนอย่างไรต้องแก้อย่างไร หาโจทย์ให้เจอก่อน อะไรคือปัญหา จากนั้นมาก็มาเปิด GDP ตรงกลางว่าตรงนี้คือเราระยะตรงกลาง เป็นระยะเปลี่ยนผ่าน ตรงนี้คือเราจะต้องแก้ระเบียบ แก้บอร์ด แก้การคัดเลือกตัวบุคคล แก้ไขระเบียบที่ไม่ทันสมัย มาตรการการควบคุมต่าง ๆ และกฎหมายที่มีอยู่แล้วเดิม มี 20 กว่าฉบับ ในการคุมบอร์ด มีอยู่แล้ว ปัญหาอยู่ที่ว่าคนหรือกลไกต่าง ๆ ทำได้สมบูรณ์หรือไม่สมบูรณ์ ผมว่าช่วงนี้เป็นช่วงเปลี่ยนผ่าน อาจจะต้องใช้เวลา 3 – 6 เดือน เพื่อจะเดินตรงนี้ให้ได้ แล้วเราก็ไปเดินว่าเราจะทำอย่างไรต่อไป เพื่อจะเดินไปข้างหน้าผม ไม่ได้หมายความว่าทุกอย่างแก้ไปได้ภายใน 3 เดือน 6 เดือน 9 เดือน 12 เดือน ไม่ได้หรอก เราวางไว้ว่าหลังจาก 12 เดือน ปี 2558 เลือกตั้งใหม่ สมมติถึงเวลาเลือกตั้งแล้วจะไปได้ไหม ถ้าไม่แก้วันนี้ก็จะไปไม่ได้ ถ้าแก้เฉพาะวันนี้เดี๋ยว 3 เดือนหน้า ก็มีเรื่องกันอีก เพราะว่าไม่ได้แก้ตั้งแต่พื้นฐานกันไป รายได้มีพอหรือเปล่า รายได้พอที่จะไปเพิ่มการบริการให้มากขึ้น ดูแลเรื่องรถต่าง ๆ อุปกรณ์ต่าง ๆ ให้ใหม่ รายได้ก็น้อย รายได้ก็ไม่ดี ไม่ดีก็ต้องไปกู้เงินเขามา กู้เงินก็ไม่ได้อีกเดี๋ยวเกิดหนี้สาธารณะ แล้วต้องการให้มีรถใหม่แล้ว จะไปอย่างไร คิดให้ครบอย่างนี้ วันนี้ไม่ต้องหาว่า อันไหนควรจะต้องอยู่ไหม อยู่ 100 เปอร์เซ็นต์ไหม เป็นรัฐวิสาหกิจ 100 เปอร์เซ็นต์ไหม อันไหนต้องผสมกัน รัฐกับเอกชนร่วมกัน บางอย่างอาจจะแบ่งให้เอกชนไปทำบางส่วน ต้องมาคิดแบบนี้ ถ้ามาคิดว่าอันนี้เลิก อันนี้ทำ แล้วจะทำอย่างไร ความมั่นคงจะเกิดขึ้นไหม การให้การบริการประชาชนบางอย่างนี้ หยุดไม่ได้ ถ้ามีการประท้วงกันอย่างเดียวก็ไปไม่ได้อีก ฉะนั้นต้องรักษาความมั่นคงให้ได้ อย่างไรต้องมีการบริการ ความแตกต่างของประชาชนในชาติต้องลดลง ภาคเอกชนต้องช่วยกันรับภาระของประเทศชาติไว้ด้วย ร่วมกับรัฐ ร่วมกันลดความแตกต่าง ความเหลื่อมล้ำของรายได้ ลดช่องว่างของประชาชนให้ลดลงแล้ว ประเทศชาติจะเดินไปข้างหน้าได้ ทันต่อการเปลี่ยนแปลงของโลกภายนอก

ขอบคุณในแรงใจ แรงสนับสนุนด้วยดีเสมอมา ซึ่งก็เป็นกำลังใจให้กับพวกเราทุกคน ผมขอให้กลับไปให้ท่านเป็นร้อยเท่าพันทวีก็แล้วกัน ต้องยอมรับว่า กำลังใจมามาก ก็กดดันผมมาก ก็ไม่เป็นไร รับได้ ยังแข็งแรงอยู่ ยังทำได้ คิดแต่เพียงอย่างเดียวว่าจะทำอย่างไรให้พวกเราทุกคนมีความสุข ข้าราชการทุกคนต้องร่วมมือกัน ในการจะคลี่คลายความเดือดร้อน ดูแลทุกข์สุขให้กับประชาชนได้อย่างทั่วถึงโดยเร็ว บางอย่างอาจต้องใช้เวลามากบ้าง น้อยบ้างแตกต่างกัน ต้องช่วยกันอดทน ผมอดทน ข้าราชการอดทน ประชาชนอดทน อดกลั้น อย่าอารมณ์เสีย อย่าหงุดหงิด อย่าเดินขบวนอะไรกันมากมาย ก็ทำอะไรไม่ได้เหมือนเดิม ท้ายที่สุดก็ไม่ได้เหมือนเดิม ท่านเดินขบวนจำได้ไหม เดินขบวนเรื่องยาง เรื่องข้าว เรื่องอะไรต่าง ๆ ผมเพิ่งได้อนุมัติเงินไป ไปเมื่อเร็ว ๆ นี้ ตั้งแต่ปี 2555 เดินมากี่ปีแล้ว 2 ปีที่แล้ว เพิ่งมาได้เงิน ฉะนั้นเดินวันนี้ก็ไม่ได้วันนี้ ขอร้องอย่าเดินเลย ไปแก้กันใหม่ว่าจะทำอย่างไร คนที่จะแก้ไขได้คือพ่อค้าคนกลาง เจ้าหน้าที่รัฐในพื้นที่แต่ละพื้นที่ ไปแก้ปัญหาของท่านให้ไดในพื้นที่ ให้ศูนย์ดำรงธรรมเขาทำให้ได้ อย่าให้มาเดินขบวนให้กรุงเทพฯ วันนี้รับเรื่องร้องเรียนทุกวัน ๆ เป็นหมื่น ๆ เรื่อง ยังไม่ไปศูนย์ดำรงธรรมเลย ศูนย์ดำรงธรรมรับไปด้วยจะได้มาน้อย ๆ และก็ส่งเอกสารมา เราก็ส่งไปให้ กระทรวง ทบวง กรม ไปแก้ ขอบคุณที่ทุกคน พอมาฟังชี้แจง รับเรื่องแล้วเขาก็ดีใจ เขาก็กลับบ้าน อย่ามาอยู่บริเวณตามถนน ไม่สวยงาม ลำบากด้วย ห้องน้ำห้องท่าก็ไม่สะดวก นั่งรถมาเสียค่ารถ เดี๋ยวท่านก็ต้องเสียเงินค่ามาอยู่ที่นี่ ได้เงินหรือไม่ได้เงินไม่รู้ เสียเวลา ไปอยู่กับลูกหลานดีกว่า แล้วก็ส่งข่าวมาผ่านศูนย์ดำรงธรรม เราก็จะแก้ให้ หรือให้ผู้ว่าฯ แก้ ให้กระทรวงแก้ ให้ใครแก้ ต้องแก้ให้ได้ ถ้าแก้ระยะสั้นไม่ได้ก็ต้องแก้ระยะยาว ผมขอร้อง ไม่ได้กลัวอะไรหรอกเพียงแต่ไม่อยากให้เสีย ประเทศชาติกำลังสวยงาม ถนนหนทางก็ปลอดโปร่ง ประท้วงเดี๋ยวท่านต้องก็ต้องมากางมุ้ง กางอะไรนอนอยู่ตามนี้ รู้ ๆ ว่าท่านลำบาก นั้นคือสิ่งที่สำคัญ พวกเราทุ่มเทให้ท่านอยู่แล้ว

สุดท้ายนี้ ก็คงต้องกล่าวคำว่าคิดถึงเหมือนเดิม คิดถึง ตราบใดที่ประชาชนยังไม่มีความสุข ประเทศชาติไม่ปลอดภัย การปฏิรูปยังไม่สำเร็จ พวกเราทุกคน คสช. ข้าราชการทุกคน ก็ยังคงส่งความคิดถึงไปทางพ่อแม่พี่น้องคนไทยทั้งประเทศตลอดไป ขอบคุณครับ

สวัสดีครับ
