รายการคืนความสุขให้คนในชาติ
พลเอกประยุทธ์ จันทร์โอชา นายกรัฐมนตรี
กล่าวในรายการ "คืนความสุขให้คนในชาติ"
ออกอากาศทางโทรทัศน์รวมการเฉพาะกิจแห่งประเทศไทย
วันเสาร์ที่ 6 ธันวาคม 2557 เวลา 08.00 น.

สวัสดีครับ พี่น้องประชาชนที่รักทุกคน
เนื่องในวันที่ 5 ธันวาคม 2557 นี้ นับเป็นมหามงคลสมัยพิเศษยิ่ง ที่พระบาทสมเด็จพระเจ้าอยู่หัว ทรงเจริญพระชนมพรรษาครบ 87 พรรษา รัฐบาลขอเชิญชวนพี่น้องประชาชนทุกหมู่เหล่า พร้อมใจกันจัดกิจกรรมเฉลิมพระเกียรติและร่วมถวายพระพรชัยมงคล ซึ่งนับตั้งแต่พระบาทสมเด็จพระเจ้าอยู่หัว ได้เสด็จเถลิงถวัลยราชสมบัติมาตราบจนทุกวันนี้ ได้ทรงดำรงอยู่ในทศพิธราชธรรม ทรงอุทิศพระองค์บำเพ็ญพระราชกรณียกิจนานัปการ ยังความร่มเย็นเป็นสุขแก่พสกนิกร ทรงเป็นมิ่งขวัญและศูนย์รวมแห่งความสามัคคีของพสกนิกรปวงชนชาวไทยทุกคน
สำหรับในปีนี้นั้น รัฐบาลได้จัดให้มีกิจกรรมที่สำคัญ มีทั้งหมด 9 กิจกรรม ประกอบด้วย กิจกรรมการถวายพระพร ณ สวนแห่งความจงรักภักดีกลางสนามหลวง กิจกรรมนิทรรศการมัลติมีเดีย หัวข้อ "อเนกประการงานของพ่อ" พระราชกรณียกิจหลักของพระบาทสมเด็จพระเจ้าอยู่หัว 4 ด้าน คือ ความมั่นคง คุณภาพชีวิต คุณภาพสิ่งแวดล้อม และเศรษฐกิจพอเพียง กิจกรรมนิทรรศการมีชีวิตจากหน่วยงานและกระทรวงต่าง ๆ รวมทั้งหมด 25 หน่วยงาน "ปณิธานสืบสานต่ออนันต์ค่า" กิจกรรมการแสดงแสง เสียง และสื่อผสม "เทิดราชันเกริกฟ้าก้องสกล" กิจกรรมการแสดงและพิธีการต่าง ๆ บนเวทีเฉลิมพระเกียรติ กิจกรรมเส้นทางเสน่ห์วัฒนธรรม และอาหารอร่อย กรุงเทพมหานคร มีการแสดงพื้นบ้าน มีการสืบสานงานของพ่อทางด้านวัฒนธรรม และจำหน่ายอาหารของดีจาก 76 จังหวัดทั่วประเทศและจาก 50 เขตของกรุงเทพมหานคร กิจกรรมการมีส่วนร่วมเส้นทางตามรอยรักพ่อ โดยผู้เข้าร่วมงานจะได้รับหนังสือเดินทางเพื่อไปเยี่ยมชมจุดต่าง ๆ เมื่อประทับตราครบ จะได้รับเสื้อรักพ่อเป็นที่ระลึก กิจกรรมการแสดงผลสำเร็จจากปรัชญาเศรษฐกิจพอเพียง โดยองค์กรปกครองส่วนท้องถิ่นทั่วประเทศ และกิจกรรมบนเวทีย่อยต่าง ๆ ทั่วประเทศ
ในการนี้ ผมขอเชิญชวนประชาชนชาวไทยแต่งกายด้วยเสื้อสีเหลืองตลอดเดือนธันวาคม เพื่อแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัวครับ
นอกจากนั้นแล้ว กระทรวงเทคโนโลยีสารสนเทศและการสื่อสาร (ICT) และสำนักงานรัฐบาลอิเล็กทรอนิกส์ (องค์การมหาชน) (EGA) ร่วมกับสำนักราชเลขาธิการ ได้จัดทำแอปพลิเคชัน “สุขพอที่พ่อสอน” โดยอันเชิญพระราชดำรัสและพระบรมราโชวาทคัดตัดตอนออกเป็น 9 หมวดหมู่ คือ การศึกษา ความยุติธรรม รู้รักสามัคคี ความรับผิดชอบต่อหน้าที่ ประโยชน์ของส่วนร่วม การพัฒนา ความพอเพียง คุณธรรม จริยธรรม ความสุข และความปรารถนาดี นำมาพัฒนาในรูปแบบดิจิตอล รองรับอุปกรณ์สื่อสารเคลื่อนที่ เพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีเฉลิมพระชนมพรรษา ในวันที่ 5 ธันวาคมนี้ด้วย ขอให้ทุกคนช่วยกันเผยแพร่ ใช้บริการเพื่อให้ประชาชนชาวไทยได้น้อมนำคำสอนไปประยุกต์ใช้ในการดำเนินชีวิต เพื่อให้เกิดประโยชน์ และเกิดความสุขที่แท้จริงอย่างยั่งยืน และขอเชิญชวนให้พี่น้องประชาชนชาวไทย ร่วมกันทำความดีเพื่อพ่อหลวงของเรา ทุกคนทำได้ง่าย ๆ ตั้งใจทำและให้สำเร็จก็แล้วกัน อย่างน้อยก็แก้ไขที่ตัวเราเองก่อนด้วย แล้วสังคมก็จะดีตามไปด้วย
ในเรื่องการเดินทางเยือนต่างประเทศและการหารือระดับผู้นำประเทศ ของผมนั้น ที่ผ่านมาเป็นการติดตามความก้าวหน้า สานต่อความร่วมมือต่าง ๆ ทั้งในอดีต ปัจจุบันและอนาคต โดยเฉพาะอย่างยิ่ง ปัจจุบันนั้นเรื่องความเชื่อมโยงระหว่างกัน ได้เร่งผลักดันผลการพูดคุยในเวทีต่าง ๆ ทั้งอาเซม เอเปค และอาเซียน ให้มีการดำเนินงานอย่างเป็นรูปธรรม
การเยือนสาธารณรัฐประชาธิปไตยประชาชนลาว เมื่อวันที่ 26 - 27 พฤศจิกายน 2557 ที่ผ่านมานั้น สาระสำคัญก็มีเรื่องเราจะส่งเสริมความเชื่อมโยงในด้านต่าง ๆ ครอบคลุมการบริหารจัดการค่าผ่านแดน การศุลกากร การให้เงินกู้ยืม การสร้างสะพานแห่งที่ 5 (บึงกาฬ - ปากซัน) และพร้อมพิจารณาโครงการสะพานแห่งที่ 6 (อุบลราชธานี - แขวงสาละหวัน) อันนี้ก็ออกแบบอยู่
เรื่องของการสร้างถนนภายในประเทศ และบริเวณแนวชายแดน เพื่อที่จะเพิ่มมิติการค้าการลงทุน เพิ่มผลผลิตทางด้านการเกษตร รวมทั้งการย้ำถึงความสำคัญในการจัดตั้ง และพัฒนาเขตเศรษฐกิจพิเศษชายแดนของไทย และการเชื่อมโยงเส้นทางรถไฟสายหนองคายด้วย
การพบปะภาคเอกชนไทย-ลาว ก็ทราบว่ามีปริมาณและมูลค่าการค้าขยายตัวสูงขึ้นมากในห้วงนี้ เดิมเราเปิดเขตเศรษฐกิจด้านมุกดาหารอยู่แล้ว เพราะฉะนั้นอาจจะมีการเปิดเพิ่มเติมที่จังหวัดหนองคายอีกแห่งหนึ่ง เพราะฉะนั้นที่เราทราบมาจากการพูดคุยคือคนลาวชอบใช้สินค้า ชอบอาหารการกินไทย มีคุณภาพดี อร่อย เรามีวัฒนธรรมที่คล้ายคลึงกันอยู่แล้ว
ในเรื่องของความร่วมมือด้านการท่องเที่ยวนั้น ก็จะนำเทคโนโลยีสารสนเทศ มาใช้ประโยชน์ให้การบริการนักท่องเที่ยว การตรวจเข้าเมือง การขอวีซ่า การใช้บัตร smart card รวมทั้งสนับสนุนการท่องเที่ยวเชิงวัฒนธรรม การเชื่อมโยงแหล่งท่องเที่ยวทั้ง 2 ประเทศ ในลักษณะ Joint Package รวมทั้งการเฉลิมฉลองครบรอบ 40 ปี ความสัมพันธ์ไทย - ลาว ในปีหน้า ในส่วนของวัฒนธรรมนั้น เรามีความคล้ายคลึงกันทั้งภาษา วัฒนธรรมหลาย ๆ อย่าง เพลงก็คล้าย ๆ กัน บางครั้งเป็นเพลงเดียวกัน ทำนองเดียวกัน ก็มีเนื้อร้องที่ต่างกันเท่านั้นเอง
เรื่องของความร่วมมือในด้านการพัฒนาการศึกษา เราจะพัฒนาด้านการศึกษาร่วมกัน ร่วมมือกันในเรื่องของตลาดทุน ตลาดหลักทรัพย์ เพราะฉะนั้นไทยเราก็ต้องร่วมมือกับประเทศเพื่อนบ้าน มิตรประทศต่าง ๆ โดยใช้ประโยชน์จากภูมิรัฐศาสตร์ ซึ่งไทยเราเป็นศูนย์กลางอยู่แล้ว เพื่อจะสร้างความเข้มแข็ง ถ้าไทยเข้มแข็ง ลาวเข้มแข็ง เพื่อนบ้านเข้มแข็ง อาเซียนจะเข้มแข็ง ต้องมองในภาครวม
สำหรับการเดินทางไปสาธารณรัฐสังคมนิยมเวียดนาม ในวันที่ 27 พฤศจิกายน 2557 นั้น ได้มีโอกาสเข้าเยี่ยมคารวะ ประธานาธิบดีสาธารณรัฐสังคมนิยมเวียดนาม ท่านได้กล่าวว่าขอฝากถวายพระพรพระบาทสมเด็จพระเจ้าอยู่หัว ในวโรกาสเฉลิมพระชนมพรรษา 5 ธันวาคมนี้ด้วย ความสัมพันธ์ระหว่างไทยกับเวียดนามอยู่ในระดับที่ดีมาก มีความใกล้ชิดมากขึ้น ไทยมุ่งมั่นที่จะร่วมมือกับเวียดนามอย่างจริงจัง ในการสร้างความมั่งคั่งและมั่นคง และการพัฒนาของทั้งสองประเทศ เพื่อไปสู่การพัฒนาของภูมิภาคโดยรวม ในปี 2559 นั้น ทั้งสองประเทศไทยและเวียดนาม จะได้ฉลองครบรอบ 40 ปี การสถาปนาความสัมพันธ์ทางการทูต ในการพูดคุยครั้งนี้ ได้พูดถึงความร่วมมือทุกมิติ โดยเฉพาะการลงนามแผนปฏิบัติการความเป็นหุ้นส่วนยุทธศาสตร์ปี 2014 – 2018 ประเทศไทยถือเป็นประเทศแรกในอาเซียน และนักธุรกิจไทยยังประสบความสำเร็จในการประกอบธุรกิจที่เวียดนาม รัฐบาลเวียดนามพร้อมที่จะสนับสนุนภาคเอกชนไทยต่อไป ก็ขอให้ภาคเอกชนไปหาข้อมูล ต่าง ๆ รัฐบาลก็จะช่วยสนับสนุนด้วย
ในด้านการค้านั้น เราตั้งเป้าหมายการค้าร่วมกันให้มีมูลค่า 15,000 ล้านดอลลาร์สหรัฐฯ ภายในปี 2560 ทั้งสองฝ่ายก็พร้อมเดินทางที่จะเยี่ยมเยือนเข้าหากันในทุกช่องทาง โดยเฉพาะอย่างยิ่งในเรื่องของการขยายการค้า ใช้ประโยชน์ในการอำนวยความสะดวก และผลักดันให้มีการส่งออก การนำเข้าสินค้าให้มากขึ้น โดยเฉพาะสินค้าทางด้านการเกษตร และอื่น ๆ ซึ่งทั้งสองฝ่ายมีความร่วมมือระหว่างกัน เช่น ข้าว ยางพารา และอื่น ๆ อีก ให้เกิดผลเป็นรูปธรรม
ด้านการลงทุน ทั้งสองฝ่ายพิจารณาจัดตั้งกลไกคณะทำงานส่งเสริมและคุ้มครองด้านการลงทุนระหว่างกัน เพื่อใช้ความตกลงนั้น ให้สามารถดำเนินการลงทุนให้ได้อย่างมั่นใจและมั่นคง เช่น ความตกลงคุ้มครองการลงทุน และอนุสัญญายกเว้นการเก็บภาษีซ้อนเพื่อจะให้ได้ประโยชน์สูงสุด และส่งเสริมให้ธนาคารไทยไปเปิดสาขาในเวียดนามให้มากขึ้น
ด้านการเชื่อมโยง เราสองฝ่ายเห็นพ้องว่า เป็นปัจจัยที่สำคัญที่จะช่วยทำให้การรวมกลุ่มของอนุภูมิภาคมีประสิทธิภาพมากยิ่งขึ้น ทั้งทางบก น้ำ ทางอากาศ โดยให้ความสำคัญในการเชื่อมประโยชน์เส้นทาง R8 R9 และ R12 เพื่อจะเชื่อมต่อไทย – ลาว – เวียดนาม โดยฝ่ายไทยขอเสนอให้เปิดบริการรถโดยสาร ในเส้นทางระหว่างภาคตะวันออกเฉียงเหนือของไทยกับภาคกลางของเวียดนามในปีหน้าคือปี 2558 นี้ให้ได้ เพื่อกระตุ้นการค้า การลงทุน และเพิ่มการท่องเที่ยวในอนุภูมิภาคให้ต่อเนื่องเชื่อมโยงกัน และสนับสนุนให้สายการบินต้นทุนต่ำของไทย ได้ร่วมมือเปิดเส้นทางการบินใหม่ ๆ กับธุรกิจสายการบินของเวียดนามเอง และเพื่อช่วยสนับสนุนการเชื่อมโยงระหว่างประชาชน และนักธุรกิจของทั้งสองประเทศให้ได้ ผมได้เสนอให้มีการพัฒนาการเดินเรือตามแนวชายฝั่งทะเล เพื่อการท่องเที่ยวหรือการขนส่งสินค้าในปีหน้านี้ด้วย
ด้านเศรษฐกิจ เวียดนามก็พร้อมที่จะส่งเสริมความเชื่อมโยงระเบียงเศรษฐกิจ ตะวันออก-ตะวันตก และเหนือ-ใต้ รวมทั้งความร่วมมือในมิติอื่น ๆ ทั้ง การศึกษา วัฒนธรรม การท่องเที่ยวและกีฬา รวมทั้งความร่วมมือด้านความมั่นคง และไทยพร้อมที่จะเป็นผู้สนับสนุนเวียดนาม เวียดนามก็พร้อมที่จะสนับสนุนไทยในทุกเวทีทั้งระดับประเทศ ภูมิภาคและภายใต้กรอบความร่วมมือระหว่างประเทศ
สำหรับการเดินทางมาเยือนเวียดนามในครั้งนี้ทั้ง 2 ประเทศได้ลงนามในบันทึกความเข้าใจ 3 ฉบับ ได้แก่ แผนปฏิบัติการเพื่อดำเนินความเป็นหุ้นส่วนทางยุทธศาสตร์ไทย-เวียดนาม แผนปฏิบัติการว่าด้วยการแลกเปลี่ยนว่าวัฒนธรรมไทย – เวียดนาม และบันทึกความเข้าใจว่าด้วยการสถาปนาความสัมพันธ์เมืองพี่เมืองน้องระหว่างจังหวัดฉะเชิงเทรากับนครเกิ่นเทอ
สำหรับปัญหาเรือประมง 2 ประเทศนั้น เรื่องการรุกล้ำน่านน้ำ ก็จะมีการเจรจาประนีประนอม หรือช่วยเหลือซึ่งกันและกัน ผ่อนผันกันว่าจะทำอย่างไรให้มีผลในทางด้านการต่างตอบแทนให้มีความสมดุลซึ่งกันและกัน
สำหรับการเยือนสหพันธรัฐมาเลเซีย ในวันที่ 1 ธันวาคมที่ผ่านมานั้น ผมได้มีโอกาสหารือทวิภาคีเต็มคณะ กับนายกรัฐมนตรีของมาเลเซียด้วยรวมทั้งรัฐมนตรี และเจ้าหน้าที่ระดับสูงของเราทั้ง 2 ประเทศ ทั้งนี้ เพื่อย้ำความสำคัญและกระชับความสัมพันธ์กับมาเลเซียให้แน่นแฟ้นยิ่งขึ้น ในฐานะเป็นหุ้นส่วนทางเศรษฐกิจระหว่างไทยและมาเลเซีย ได้รับการตอบรับอย่างดียิ่ง เราตกลงกันว่าจะให้มีการแลกเปลี่ยนการเยือนระหว่างทุกภาคส่วนของทั้งสองประเทศทุกระดับ การส่งเสริมความเชื่อมโยงความร่วมมือด้านการพัฒนาพื้นที่ชายแดน การสนับสนุนการทำหน้าที่ของมาเลเซียในฐานะเป็นประธานอาเซียน และเป็นสมาชิกไม่ถาวรในคณะมนตรีความมั่นคงแห่งสหประชาชาติในปี 2558
ด้านความมั่นคง ผมได้แสดงเจตนารมณ์และยืนยันว่า พร้อมที่จะเดินหน้าสานต่อกระบวนการ “พูดคุยเพื่อสันติสุข” จังหวัดชายแดนภาคใต้ โดยให้มาเลเซียเป็นผู้อำนวยความสะดวก และรับประสานกับกลุ่มที่เห็นต่างให้เข้ามาสู่กระบวนการ และทางนายกรัฐมนตรีมาเลเซีย ได้ให้เกียรติในเรื่องนี้ และยินดีทุกเรื่อง ทุกประการ เป็นไปตามข้อเสนอของฝ่ายไทย ก็รับว่าจะนำปัญหาต่าง ๆ เหล่านั้น ไปหาทางเพื่อที่จะนำผู้ที่จะมาพูดคุยสันติสุขกับเรานั้น เข้ามามีส่วนร่วมให้มากที่สุด ในขณะนี้เราได้จัดคณะทำงานเป็น 3 ระดับ ได้แก่ ระดับนโยบาย – ระดับขับเคลื่อน – ระดับปฏิบัติการ ซึ่งมีรายละเอียดมากพอสมควรทั้งนี้ เพื่อจะให้กระบวนการพูดคุยนั้น เป็นไปตามหลักสากล และให้กระบวนการนั้น มีความคืบหน้าอย่างแท้จริง เราคงเร่งด่วนไม่ได้ในเรื่องนี้ ต้องมีการพูดคุยหารือในหลาย ๆ ครั้ง และหลายกลุ่มด้วยกัน ก็ขอให้ทุกคนได้ติดตามต่อไป
ด้านเศรษฐกิจ ไทยกับมาเลเซียก็ให้ความสำคัญทั้งสองประเทศ ในเรื่องของการพัฒนาเศรษฐกิจอย่างยั่งยืน การสร้างความเชื่อมโยงระหว่างกัน ทั้งรถและทางราง โดยเฉพาะอย่างยิ่งการเชื่อมโยงในพื้นที่ชายแดน ทั้งนี้ ไทยได้เร่งรัดพัฒนาเขตเศรษฐกิจพิเศษสะเดา-ปาดังเบซาร์ เพื่อเพิ่มการจ้างงาน สร้างรายได้แก่ประชาชนในพื้นที่ โดยเชิญชวนนักลงทุนมาเลเซีย เข้ามาลงทุนในประเทศไทยให้มากยิ่งขึ้น และเราจะส่งเสริมให้นักลงทุนไทยไปลงทุนในมาเลเซียให้มากขึ้นด้วยเช่นกัน
ในการประชุมเห็นพ้องกันในการตั้งเป้าหมายมูลค่าการค้าให้เพิ่มขึ้นจาก 8 แสนล้านบาท ในปี 2556 ให้ถึง 1 ล้านล้านบาทในปี 2558 ก็คงเร่งดำเนินการในเรื่องนี้ ไทยได้มอบหมายให้สำนักงานคณะกรรมการส่งเสริมการลงทุนของไทย (BOI) พิจารณาปรับเปลี่ยนกฎ ระเบียบ เพื่อให้เอื้อต่อการลงทุนของต่างประเทศด้วย
สำหรับโครงการ Rubber City เราก็มีทำที่ฝั่งเราคือที่ จังหวัดสงขลา ฝั่งมาเลเซียคือรัฐเกดะห์ ทั้งนี้ไทยและมาเลเซียได้ร่วมกันผลักดัน ในการจัดตั้ง Rubber City บริเวณนิคมอุตสาหกรรมภาคใต้ของเราที่บ้านฉลุง อ.หาดใหญ่ จังหวัดสงขลา ของมาเลเซียก็ฝั่งตรงข้าม หรือแล้วแต่ที่เขาจะพิจารณาตามความเหมาะสม ทั้งนี้ เพื่อส่งเสริมอุตสาหกรรมการแปรรูป เพิ่มมูลค่าให้ผลิตภัณฑ์ยาง ส่งเสริมการจ้างงาน และนอกจากนี้ เราจะมาดูกันว่า เราจะควบคุมราคายางได้อย่างไร เพื่อจะเพิ่มราคาให้สูงขึ้น อันนี้เป็นห่วงพี่น้องที่ประกอบการเกี่ยวกับเรื่องยางว่าราคายังตกต่ำอยู่ ก็ต้องหาทาง เพราะทุกประเทศก็เหมือนกันในขณะนี้
วันนี้เราทั้งสองประเทศกับมาเลเซียนั้น มีศักยภาพในการที่จะสามารถพัฒนาการท่องเที่ยวร่วมกันให้มีความแข็งแกร่งขึ้น หลากหลาย ในลักษณะ Package มีการท่องเที่ยวเชิงวัฒนธรรม การท่องเที่ยวเชิงสุขภาพ และให้สอดคล้องกับนโยบายของทั้งสองประเทศและปีหน้าไทยกำหนดไว้ว่าจะเป็นปีแห่งการท่องเที่ยว ถ้าต่อเนื่องเชื่อมโยงกับประเทศเพื่อนได้ก็เป็นการดี
เรื่องของการดำเนินการตามนโยบายรัฐบาล ในปัจจุบันนั้นเรามีการแก้ไขปัญหาเฉพาะหน้า และมีการพัฒนาเพื่ออนาคตไว้ด้วย เช่น การกำหนดมาตรการอำนวยความสะดวกในการให้บริการภาครัฐ การลดการทุจริต ที่ผ่านมานั้น เมื่อเอกชนต้องการขอใบอนุญาตจากรัฐ ก็มีขั้นตอนมากมาย ล่าช้า กระบวนการเอกสารจุกจิก หากพิจารณาไม่ถี่ถ้วน อาจจะทำให้เกิดผลเสียได้ แต่ต้องเร็ว ทำให้เสียสิทธิของทุกคนที่มาติดต่อราชการ หรือลงทุนค้าขาย และทำให้ข้าราชการบางส่วนทุจริต ฉกฉวยผลประโยชน์จากจุดต่าง ๆ เหล่านี้ เรียกค่าตอบแทนบางอะไรบ้าง เราต้องอำนวยความสะดวกให้เร็วขึ้น ขณะเดียวกันต้องมีการตรวจสอบความโปร่งใส ไม่อยากให้มีการจ่าย “เงินใต้โต๊ะ” และเราต้องเพิ่มความสะดวกสบายในการติดต่อราชการให้มากยิ่งขึ้น ปิดช่องทางการฉ้อฉลต่าง ๆ ให้ได้
วันนี้รัฐบาลได้ริเริ่ม และ (ร่าง) พระราชบัญญัติการอำนวยความสะดวกในการพิจารณาอนุญาตของทางราชการ ได้กําหนดให้คณะรัฐมนตรีสามารถออกพระราชกฤษฎีกา เพื่อจัดตั้ง “ศูนย์รับคําขออนุญาต” ซึ่งเป็นหน่วยงานใหม่ ในการเป็นตัวกลางระหว่างประชาชน (ผู้ขออนุญาต) กับหน่วยงานรัฐ (ผู้พิจารณาอนุญาตในเรื่องต่างๆ) จะออกแบบให้เป็นหน่วยที่อํานวยความสะดวกให้เร็วยิ่งขึ้น ให้เกิดประโยชน์กับทุกส่วน ในการขออนุญาตนั้น เราจะมีหน้าที่ในการรับคําขออนุญาตและค่าธรรมเนียม ให้ข้อมูล และให้คำแนะนําเกี่ยวกับหลักการ หลักเกณฑ์วิธีการ เงื่อนไขในการขออนุญาตประชาชนสามารถจะยื่นคำขอส่งเอกสารหลักฐาน ค่าธรรมเนียม ณ ศูนย์รับคำขออนุญาตได้เลย แทนหน่วยงานผู้อนุญาตแล้วก็ศูนย์รับคำขออนุญาตนี้ จะใช้รับเรื่องแทนหน่วยงานของรัฐได้ทุกประเภท ลักษณะ One Stop Service ยกเว้นในงานของรัฐสภา คณะรัฐมนตรี การพิจารณาของศาล การดำเนินคดีทางอาญา และการขออนุญาตตามกฎหมายทรัพยากรธรรมชาติ อันนี้ต้องยื่นเรื่องกับหน่วยงานที่รับผิดชอบโดยตรง อันนี้เป็นเหมือนเดิมจะให้เร็วขึ้น แต่ของใหม่นี้ต้องรวมการให้ได้ ที่สำคัญก็คือว่า เราจะกำหนดให้เป็นหน้าที่ของเจ้าหน้าที่ผู้
รับคำขอที่จะต้องเป็นคนที่มีประสิทธิภาพ แล้วจะต้องตรวจสอบความถูกต้องได้โดยเร็ว พิจารณาคำขอความครบถ้วน ที่ต้องยื่นพร้อมกันถ้าไม่ถูกต้องนั้น เจ้าหน้าที่ดังกล่าวก็ต้องให้คำแนะนำ ให้เขาไปแก้ไขไม่ใช่ดึงเวลาไว้นานเกินไปทำนองนี้ ก็ต้องชี้แจงให้เขาทราบโดยทันที ภายในไม่เกิน 7 วัน แล้วก็บันทึกการแจ้งดังกล่าวไว้ด้วย ทั้งนี้ ก็เพื่อจะแก้ปัญหาการล่าช้า โดยการอ้างว่าเอกสารไม่ถูกต้อง ไม่ครบถ้วน สร้างความเดือดร้อนให้กับประชาชนผู้ใช้บริการ สำหรับร่างอันนี้แก้ไขนี้ยังกำหนดด้วยว่า หากเจ้าหน้านั้นที่ยังไม่ปฏิบัติตามคำขอ เพราะว่า อ้างเรื่องเอกสารไม่ถูกต้อง ก็อาจถูกดำเนินการทางวินัย เจ้าหน้าที่ก็ต้องระมัดระวัง ขอให้มีหัวใจในการบริการหน่อยก็แล้วกัน
ในเรื่องของการจัดมาตรการอำนวยความสะดวกให้แก่นักลงทุนชาวต่างชาติ กระทรวงแรงงาน โดยกรมการจัดหางาน อำนวยความสะดวกในการอนุญาตทำงาน ให้แก่ นักลงทุนชาวต่างชาติที่จะมาลงทุนในประเทศไทยให้มากขึ้น มีการปรับปรุงแก้ไขระเบียบว่าด้วยหลักเกณฑ์การพิจารณาอนุญาตการทำงานของคนต่างด้าว พ.ศ. 2552 สำหรับการออกใบอนุญาตให้คนต่างด้าวทำงานในสำนักงานปฏิบัติการภูมิภาค ที่เราจะจัดตั้งขึ้น Regional Operating Headquarter : ROH นั้น เดิมได้กำหนดไว้ว่าจำนวนการออกใบอนุญาตนั้น ไว้ไม่เกิน 5 คน วันนี้เราจะแก้ไขให้สามารถเพิ่มให้เป็น 10 คนแล้วก็สามารถขอเพิ่มจำนวนได้ตามความเหมาะสม กับธุรกิจที่ดำเนินการอยู่ หากสำนักงานปฏิบัติการภูมิภาคนั้น ชำระภาษีเงินได้ให้แก่รัฐในรอบปีที่ผ่านมาตามเกณฑ์ที่กำหนด เราจะพิจารณาดูแลเป็นพิเศษ นอกจากนั้น ก็เร่งรัดการออกใบอนุญาตทำงานให้แล้วเสร็จ ภายใน 1 วันทำการ พร้อมทั้งเปิดช่องทางการแจ้งเข้ามาทำงานอันจำเป็นเร่งด่วนระยะเวลาไม่เกิน 5 วัน ทางโทรสาร ซึ่งจะเป็นการแจ้งผ่านด่านตรวจคนหางานสุวรรณภูมิ ด่านตรวจคนหางานดอนเมือง และทางจดหมายอิเล็กทรอนิกส์ (e - mail)
สำหรับมาตรการตามนโยบาย เพื่ออำนวยความสะดวกให้กับประชาชน นั้น จากที่รัฐบาลได้เร่งให้ดำเนินการในเชิงรุกแล้วก็บูรณาการหน่วยงานภาครัฐนั้น วันนี้ก็มีความสำเร็จได้ด้วยดี ได้มีการขยายขอบเขตการบริการ และมีการพัฒนาให้ดีขึ้น ๆ ไป อีก อาทิ ศูนย์ดำรงธรรมจังหวัด อำเภอ ณ ศาลากลางจังหวัดและที่ว่าการอำเภอ ทุกแห่งทั่วประเทศ หรือ Call Center 1567 นี่คือต่างจังหวัด สำหรับการรับเรื่องร้องทุกข์ความเดือดร้อน ร้องเรียนหน่วยงานรัฐ เอกชน เจ้าหน้าที่ ขอความช่วยเหลือ ขอความเป็นธรรม ปัญหาหนี้สินนอกระบบ การแจ้งเบาะแสการกระทำผิด รวมทั้ง การเสนอความเห็นการปฏิรูป รับมาทั้งหมด ในศูนย์ที่สองคือ ศูนย์รับเรื่องราวร้องทุกข์ ณ ทำเนียบรัฐบาล อันนี้เฉพาะในเขตกรุงเทพมหานคร ได้จัดให้มีเจ้าหน้าที่ทุกกระทรวงมารับคำร้องและให้คำปรึกษา หรือติดต่อที่ Call Center 1111
การอำนวยความสะดวกให้ประชาชนที่มาติดต่อในเรื่องของการทะเบียน ถ้าหน่วยงานนั้น มีระบบที่เชื่อมโยงกับระบบทะเบียนของกรมการปกครองแล้วนั้น ก็ให้เจ้าหน้าที่ของรัฐคัดสำเนารายการทะเบียนบ้าน หรือบัตรประจำตัวประชาชนจากฐานข้อมูลในระบบคอมพิวเตอร์ได้เลย โดยไม่ต้องลงชื่อรับรองเอกสารก็ได้ หรือหากหน่วยงานนั้นยังไม่มีระบบเชื่อมโยง ก็ให้เป็นหน้าที่ของเจ้าหน้าที่รัฐในการถ่ายเอกสารสำเนาทะเบียนบ้าน หรือถ่ายเอกสารสำเนาบัตรประจำตัวประชาชนของผู้มาติดต่อราชการ เพราะฉะนั้น ขอให้หน่วยงานของรัฐทุกแห่งนำไปปฏิบัติให้เป็นรูปธรรมด้วย ให้การบริการประชาชนให้รวดเร็ว
ในเรื่องของคลินิกกฎหมายสัญชาติ เราก็จัดตั้งขึ้นมาเพื่อจะขับเคลื่อน ช่วยเหลือบรรเทาความเดือดร้อนของประชาชน ในด้านการกำหนดสิทธิและสถานะตามที่กฎหมายกำหนด ปัจจุบันยังมีคนไทยที่ด้อยโอกาส จำนวนมากพอสมควรที่ไม่สามารถแสดงหลักฐานเพื่อพิสูจน์ยืนยันตัวตนได้ ทำให้ไม่มีสถานะทางทะเบียน ก็เราจะให้เป็นจุดรับคำร้อง ให้คำปรึกษา แล้วก็ดำเนินการแก้ไขให้แก่ประชาชน รวมทั้งการเป็นพี่เลี้ยงให้กับสำนักทะเบียนทั่วประเทศ แล้วก็จะเป็นการเผยแพร่ความรู้ความเข้าใจเกี่ยวกับกฎหมายสัญชาติให้แก่ประชาชนทั่วไป ในเขตกรุงเทพฯ สามารถติดต่อได้ที่กรมการปกครอง วังไชยา ถนนนครสวรรค์ ถ้าต่างจังหวัด ณ ที่ว่าการอำเภอทุกแห่ง หรือ Call Center 1548
ในเรื่องของศูนย์บริการจดทะเบียนแรงงานต่างด้าวแบบเบ็ดเสร็จ One Stop Service นั้น ปัจจุบันเรากำลังขยายการจดทะเบียนสัญชาติเวียดนามเพิ่ม โดยเดิมมี 3 ประเทศ ก็คือ ลาว พม่า กัมพูชา วันนี้ก็ต้องเพิ่มเติมการดำเนินการทั้งหลายเหล่านี้ ก็จำเป็นต้องมีข้อมูลหรือฐานข้อมูลที่ทุกกระทรวงจะสามารถเข้าถึง และนำไปบริหารงาน จัดสรรรูปแบบการให้บริการอย่างเหมาะสมได้ในอนาคต ทั้งนี้ ต้องอาศัยการประสานสอดคล้องในการทำงานของหน่วยงานของรัฐ พื้นฐานข้อมูลต้องอันเดียวกันจะทำอะไรก็ตามถ้าพื้นฐานไม่ตรงกันคนละข้อมูลทำอะไรไม่ได้ บูรณาการกันไม่ได้ทุกหน่วยผมได้สั่งไปแล้วให้แก้ไขเรื่องนี้
ในเรื่องของการลดความเหลื่อมล้ำของสังคม การสร้างโอกาสในการเข้าถึงบริการของรัฐ นั้น
การสร้าง “ชุมชนต้นแบบอารยสถาปัตย์” (Universal Design Community Model) โดยการยกระดับ “เกาะเกร็ด” หรือที่เรียกว่า “เกาะเจดีย์เอียง” เป็นแหล่งท่องเที่ยวที่มีชื่อเสียงที่สุดแห่งหนึ่งจังหวัดนนทบุรี เรามีเป้าหมายในการส่งเสริม และสนับสนุนให้ผู้พิการ หรือผู้ที่ต้องใช้อุปกรณ์ช่วยเหลือในการดำเนินชีวิตและการเดินทาง อันนี้หมายรวมถึง ผู้สูงอายุ ผู้ป่วยพักฟื้น ตำรวจ ทหารผ่านศึก เด็กเล็ก และสตรีมีครรภ์ สามารถเดินทางออกจากบ้านไปทำกิจกรรมต่าง ๆ ได้โดยสะดวก ปลอดภัย มั่นใจ สามารถมีชีวิตอิสระ ไปไหนมาไหนได้ด้วยตนเองเต็มตามศักยภาพก็จะได้ไม่เป็นภาระของคนรอบข้าง หรือของสังคมอีกต่อไป ได้ภูมิใจตัวเองว่าทุกคนก็มีสิทธิที่เท่าเทียมกัน
ผมได้สั่งการไปแล้วว่าในคณะรัฐมนตรี (ครม.) ด้วยว่า ว่าทุกโครงการของรัฐนั้น ต้องคำนึงถึง “การเข้าถึงบริการของรัฐ” อันเป็นสิทธิพื้นฐานและเครื่องหมายแสดงความเท่าเทียมทางสังคม ต้องดูแลให้ครบ อาทิ การบริการระบบขนส่งมวลชน หรือสิ่งปลูกสร้างต่าง ๆ ห้องน้ำสาธารณะ จะต้องจัดให้มี “ทางลาด” (Rape) ต้องไม่ลาดชันเกินไป ทุกกลุ่มเป้าหมายนั้นสามารถเข็นรถเข็น (Wheelchair ) ขึ้นลงเองได้ ไม่อันตรายน่าหวาดเสียว แล้วก็ทางลาดควรต้องทำให้เชื่อมโยงไปได้ทั่วทุกจุดของสถานที่ แล้วก็หากสถานที่ใดมีบันไดนั้นก็ต้องมีทางลาดควบคู่กันไป ก็ค่อย ๆ ทำไป ถ้าทำได้เร็วก็ดี พี่น้องที่ลำบากพิการ เขาจะได้ไปไหนมาไหนได้โดยสะดวกแล้วก็โดยเฉพาะอย่างยิ่ง ทางลาดจะต้องมีขอบด้วยกันตกไม่งั้นเดี๋ยวก็ไหลตกลงไปอีก ราวจับด้วย จำเป็นมากสำหรับผู้สูงอายุ หรือคนท้อง หรือสุขภาพไม่แข็งแรง แล้วก็ไม่ลื่นทางลาดจะต้องไม่ลื่น ไม่แคบเกินไป
สำหรับโครงการชุมชนต้นแบบเกาะเกร็ดนี้ก็จะเกิดขึ้น กำลังจะเกิดขึ้นโดยการมีส่วนร่วมของคนในชุมชน กระทรวงการพัฒนาสังคมและความมั่นคงของมนุษย์ กระทรวงการท่องเที่ยวและกีฬา กระทรวงคมนาคม จุฬาลงกรณ์มหาวิทยาลัย องค์กรคนพิการ และเทศบาลนครปากเกร็ด ปัจจุบันกำลังอยู่ขั้นตอนการลงพื้นที่สำรวจชุมชน เพื่อจะเตรียมความพร้อม ปรับแบบแปลนโครงการแล้วก็มีการก่อสร้างเขื่อนป้องกันน้ำท่วมและทางเดินเลียบแม่น้ำเจ้าพระยา ณ เกาะเกร็ด นนทบุรีด้วย
ในเรื่องของการแก้ปัญหาการค้ามนุษย์อันนี้เป็นเรื่องสำคัญที่จะต้องเร่งแก้ปัญหา วันนี้ระยะเร่งด่วนนั้น ได้กำหนดแนวทางหลักไว้ 3 ประการ ก็คือ 1. การจัดการประชุม “คณะกรรมการระดับชาติ” เราต้องแสดงให้ทั่วโลก สังคมโลกเขาเห็นถึงความมุ่งมั่น จริงใจ ในการป้องกันและปราบปราม ปัญหาการค้ามนุษย์ แล้วก็ 2. เรื่องของการจัดตั้ง “ศูนย์อำนวยการป้องกันและปราบปรามการค้ามนุษย์แห่งชาติ” เป็นการขับเคลื่อนศูนย์แบบ War Room มี รัฐมนตรีว่าการฯ เป็นผู้อำนวยการศูนย์ มีผู้แทนจากส่วนราชการประกอบกำลังร่วมกันในลักษณะ “ฝ่ายเลขานุการร่วม” เพื่อให้เกิดการปฏิบัติเป็นไปอย่างรวดเร็ว รอบด้าน มีเอกภาพ แล้วก็มีพลังให้เกิดผลเป็นรูปธรรม ในเรื่องที่ 3. คือ การกำหนดมาตรการเร่งรัด แก้ไขจุดอ่อนใน 3 ประเด็น คือ
(1) ในเรื่องของการปรับปรุงแก้ไขกระบวนการยุติธรรมให้สามารถดำเนินการได้อย่างรวดเร็ว การดำเนินมาตรการทางกฎหมายต้องขยายผลให้สามารถนำตัวผู้กระทำผิดรายใหญ่มาเข้าสู่กระบวนการยุติธรรมให้ได้อย่างรวดเร็ว แล้วก็ในเรื่องการดำเนินมาตรการจัดระเบียบเรือประมงต้องจัดระเบียบให้ได้ จดทะเบียนทุกลำ แล้วก็แรงงานประมงด้วยจะต้องเชื่อมโยงในเรื่องการแก้ปัญหาการค้ามนุษย์ให้ได้ก็แล้วกัน โดยประสานส่วนราชการที่เกี่ยวข้อง ในการตรวจสอบ จัดระเบียบแรงงาน จดทะเบียนเรือ บุคคลบนเรือ บนเรือทั้งหมด แล้วก็การดำเนินมาตรการ การควบคุมคัดแยกผู้หลบหนีเข้าเมืองอย่างรอบคอบ ก็ต้องหาพื้นที่ควบคุมในระหว่างที่รอการดำเนินคดีให้มีมาตรฐาน ไม่เป็นการละเมิดสิทธิมนุษยชนแล้วก็จะต้องเตรียมความพร้อมทุกอย่างในการที่ไม่ให้เกิดปัญหาในการที่จะเป็นส่งผลกระทบต่อการเตรียมความพร้อมการเข้าสู่ประชาคมอาเซียนในปี 2558
ในเรื่องการแก้ไขกฎหมาย เพื่อขจัดปัญหาการใช้แรงงานเด็กและการค้ามนุษย์ นั้น ปัจจุบันนั้น ทางกระทรวงแรงงานสหรัฐอเมริกา ก็ได้ออกรายงานเกี่ยวกับการใช้แรงงานเด็กของประเทศต่าง ๆ รวมทั้งเผยรายชื่อ และสินค้าที่เป็นเหตุให้เชื่อว่ามีการใช้แรงงานเด็กไม่ถูกต้อง ในนั้นมีประเทศเราอยู่ด้วย เราต้องช่วยกัน เพราะว่าเราเป็นประเทศที่ได้รับรองอนุสัญญาไอแอลโอ (ILO : องค์การแรงงานระหว่างประเทศ) ฉบับที่ 182 ว่าด้วยการขจัดการใช้แรงงานเด็กในรูปแบบที่เลวร้าย เมื่อปี 2544 ผู้ประกอบการต้องร่วมมือ ท่านต้องสงสารเด็กอย่าเอาแต่ประโยชน์อย่างเดียวเลย แล้วทำให้มาตรการการค้าการลงทุนต่าง ๆ เรามีปัญหา ท่านได้คนเดียว บริษัทเดียว หรือกิจการเดียวแต่คนอื่นเขาเสียหายหมดทั้งประเทศไม่ได้ เจ้าหน้าที่รัฐก็ต้องไปเข้มงวด ไปตรวจตราแล้วก็ดำเนินคดีให้ได้ รัฐบาลเป็นห่วงเรื่องนี้ ที่จะถูกปรับลดความเชื่อมั่นอะไรต่าง ๆ ก็มาจากเรื่องเหล่านี้ทั้งนั้น เรื่องเรือประมงบ้าง ใช้แรงงานเด็ก แรงงานทาสอะไรเหล่านี้ เราก็ต้องอุดช่องว่างเหล่านี้ตามกฎหมายแล้วก็อะไรที่เอื้อให้มีการเลี่ยงกฎหมายได้ก็ต้องแก้ไข เป็นสิ่งที่ไม่ถูกต้องเป็นปัญหาเราจะยกมาตรฐานการคุ้มครองลูกจ้างในงานเกษตรกรรมและการประมง รวมทั้งการป้องกันแก้ไขปัญหาการค้ามนุษย์ด้านแรงงาน ซึ่งน่าจะทำให้เกิดภาพลักษณ์ที่ดีของประเทศไทยในการค้าระหว่างประเทศ
ในช่วงที่ผ่านมานั้น คณะรัฐมนตรีได้มีมติอนุมัติหลักการคือ ออกกฎกระทรวง จำนวน 2 ฉบับ ได้แก่ ร่างกฎกระทรวงคุ้มครองแรงงานในงานเกษตรกรรม สาระสำคัญ ก็คือ กำหนดให้นายจ้าง ลูกจ้างเข้าทำงานในงานเกษตรกรรม ต้องมีอายุตั้งแต่ 15 ปีขึ้นไป แล้วก็นายจ้างต้องจัดเวลาพักให้ลูกจ้างอย่างน้อย 1 ชั่วโมงหลังจากทำงานมาแล้ว ไม่เกิน 4 ชั่วโมง อันนี้ลูกจ้างก็ต้องทราบ นายจ้างต้องปฏิบัติ แล้วก็ห้ามเรียกหลักประกันการทำงานจากลูกจ้างเด็ก ห้ามมิให้นายจ้างให้ลูกจ้างทำงานอันตราย เช่น งานใช้เลื่อยไฟฟ้า งานปั๊มโลหะ อันตรายกับเด็ก นายจ้างต้องจัดให้ลูกจ้างมีสวัสดิการได้แก่ มีน้ำดื่มที่สะอาด ที่พักอาศัยสะอาด ถูกสุขลักษณะ เหล่านี้เป็นต้น
ในอันที่สอง ก็คือ ร่างกฎกระทรวงคุ้มครองแรงงานในงานประมงทะเล สาระสำคัญ คือ บังคับใช้กับเรือประมงทะเลที่มีลูกจ้างตั้งแต่ 1 คนขึ้นไป รวมทั้งเรือประมงทะเลที่อยู่นอกราชอาณาจักรด้วย แล้วก็กำหนดอายุขั้นต่ำ นายจ้างจะจ้างทำงานประมงทะเลได้ต้องไม่ต่ำกว่า 18 ปี กรณีลูกจ้างตกค้างต่างประเทศเนื่องจากการทำงานให้นายจ้างให้นายจ้างจ่ายเงินให้แก่ลูกจ้างไม่น้อยกว่าร้อยละ 50 ของอัตราค่าจ้างขั้นต่ำ เป็นต้น อันนี้ก็จะดูแลทั้งนายจ้างลูกจ้างให้เกิดความเป็นธรรม
ในเรื่องของโครงการสนับสนุนการจ้างงานในเขตพัฒนาพิเศษ 5 จังหวัดชายแดนภาคใต้ กระทรวงแรงงาน โดยสำนักงานประกันสังคม ได้ดำเนินการ “โครงการสนับสนุนการจ้างงานในเขตพัฒนาพิเศษ 5 จังหวัดชายแดนภาคใต้” ได้แก่ จังหวัดยะลา ปัตตานี นราธิวาส สตูล และ 4 อำเภอในจังหวัดสงขลา จะนะ นาทวี สะบ้าย้อย เทพา วงเงินโครงการฯ จำนวน 2,000 ล้านบาท ในการผลักดันให้มีการจ้างงานอย่างต่อเนื่องในพื้นที่ แล้วก็ให้สถานประกอบการ ผู้ประกันตน มีแหล่งเงินกู้ดอกเบี้ยต่ำ สนับสนุนให้สามารถดำเนินธุรกิจต่อไปได้ ส่งเสริมการประกอบอาชีพ และสนับสนุนการจ้างงานให้กับแรงงานในพื้นที่ ให้เกิดการขับเคลื่อนเศรษฐกิจโดยรวมเพื่อลดปัญหาการว่างงาน อาชญากรรม ยาเสพติดและปัญหาสังคมอื่น ๆ ด้วย ปัจจุบันก็มีธนาคารที่เข้าร่วมโครงการก็คือ ธนาคารเพื่อการส่งออกและนำเข้าแห่งประเทศไทย ธนาคารกรุงเทพ จำกัด(มหาชน) ต้องขอบคุณและได้มีการลงนามในบันทึกความร่วมมือเข้าร่วมโครงการแล้ว ทั้งนี้ ถ้าหากมีผู้สนใจที่จะขอกู้ ก็ยื่นคำขอได้ที่ธนาคารทั้ง 2 แห่ง หรือติดต่อขอทราบรายละเอียดเพิ่มเติมได้ที่หมายเลข 1506 หรือสำนักงานประกันสังคมจังหวัดยะลา จังหวัดปัตตานี จังหวัดนราธิวาส จังหวัดสตูล และจังหวัดสงขลา สามารถจะยื่นคำขอกู้ได้ ตั้งแต่บัดนี้จนถึงสิ้นปีหน้า วันที่ 31 ธันวาคม 2558
การเดินหน้าประเทศไทย
ในส่วนของการปฏิรูป ที่ผ่านมา ประเทศหนึ่งในอาเซียน ผมไม่กล่าวนาม ก็เคยยิ่งใหญ่ เคยมีการเจริญเติบโตอย่างรวดเร็ว วันนี้ก็ประสบภาวะเสื่อมถอยเหมือนกันในช่วง 3 ทศวรรษที่ผ่านมา ทั้งนี้ก็เนื่องจากการนำนโยบายที่ผิดพลาด นำไปสู่การล้มเหลวในการบริหารราชการ
ประการแรก คือ “การขาดธรรมาภิบาล” เล่นพรรคเล่นพวก ขาดสมรรถนะในการบริหารประเทศ หรือสนใจเฉพาะนโยบายที่สร้างคะแนนนิยม ไม่เอาจริงเอาจังกับการวางรากฐานอนาคต ทำให้ขีดความสามารถในการแข่งขันของประเทศเสื่อมถอย เศรษฐกิจหดตัว มีคนตกงาน เงินเฟ้อ การกู้ยืมเงินไปทำโครงการสำคัญไม่สามารถทำได้ ไม่สร้างรายได้ให้ประเทศ
ประการที่สอง คือ“ปัญหาการทุจริตคอร์รัปชัน” ในทุกระดับ ไม่เว้นแม้แต่ในกระบวนการยุติธรรม จนทำให้กลายเป็นประเทศที่ไม่ได้รับความน่าเชื่อถือจากนักธุรกิจ นักลงทุน ทั้งภายในประเทศและต่างประเทศ
ประการที่สาม คือ“การปฏิรูปประเทศ” นั้น ขาดความจริงใจ จริงจัง และทำให้ประเทศติดกับดักถาวร สถานการณ์ทุกมิตินั้น ไม่ได้รับการแก้ไข พัฒนา ทุกอย่างเหมือนเดิม หรือเลวร้ายกว่าเดิม สิ่งนั้นทำให้ประเทศล้มเหลว วันนี้ก็ต้องมาแก้ไขกันอีก
สำหรับประเทศไทย ผมคิดว่าเรายังไม่ถึงขั้นนั้น เราก็ต้องรีบดำเนินการหยุดให้ได้ บางอย่างคล้ายคลึง บางอย่างก็ไม่ร้ายแรงเท่า แต่สิ่งที่เป็นปัญหาก็คือเรื่องของการทุจริตผิดกฎหมาย ถ้าเราปล่อยปละละเลยกันต่อไป ไม่วางแผน ไม่วางยุทธศาสตร์ที่ชัดเจน ไม่มีอนาคต ประชาชนยังไม่เข้าใจระบอบประชาธิปไตยที่สมบูรณ์ เราก็จะเป็นแบบประเทศเหล่านั้น คือเป็น Failed State ไม่ได้รับความเชื่อถือ วันนี้ถ้าหากว่าเราไม่ทำให้ทุกอย่างมั่นคง แข็งแรง จะเกิด “สูญญากาศแห่งอำนาจใหม่” ในการบริหารประเทศ เพราะฉะนั้นก็จะไม่มีหัวหน้ารัฐบาลที่มีอำนาจเต็มในการแก้ไขความขัดแย้งทางการเมือง สำหรับปัญหาเศรษฐกิจที่เป็นภัย 2 ด้านนั้น คสช. รัฐบาลก็มาดูแล หลังจากมาควบคุมแล้ว เราก็มาดูแลแก้ไขปัญหามาอย่างต่อเนื่อง ขับเคลื่อน ทำให้เกิดเสถียรภาพ และเตรียมความพร้อมในส่วนที่จะทะยานออกไปในอนาคต วันนี้เราต้องเหมือนเสือที่กำลังย่อตัวอยู่ ก็พร้อมที่จะทะยานออกต่อไปในอนาคต ฉะนั้นทุกคนต้องคิดเหมือนกัน คือทำอย่างไรเราจะก้าวไปสู่อนาคตได้ ทำอย่างไรจะมีความพร้อม ทำอย่างไรจะไม่ผิดพลาดอีก นี่คือการปฏิรูป หลักการ หลีกเลี่ยงความผิดพลาดบทเรียน 3 ประการที่ผมกล่าวไปแล้ว ทั้งในต่างประเทศก็มี ประเทศเราก็มีอยู่บ้างบางส่วน เกี่ยวข้องกัน
บทเรียนข้อแรก ทำอย่างไรในการปฏิรูปนั้นต้องระวังการบริหารจัดการให้มีความรอบคอบ มีธรรมาภิบาล ในการวางแผนต้องยึดหลักการ วางรากฐานของอนาคต เยาวชนของเรา คนของเราในอนาคต อย่าไปทำอะไรฉาบฉวย คำนึงถึงความยั่งยืน ลดความขัดแย้ง อย่าเอาประเทศไปเสี่ยงภัย ไปต่อสู้กัน ไม่สร้างภาระให้ประเทศโดยไม่จำเป็น การพัฒนานั้นก็ต้องยึดแนวทางปรัชญาเศรษฐกิจพอเพียงของพระบาทสมเด็จพระเจ้าอยู่หัว ก็คือ “ความพอประมาณ” คือไม่มากไม่น้อยจนเกินไป ไม่เบียดเบียนตนเอง ผู้อื่น ไม่ให้ใครเดือดร้อน “ความมีเหตุผล” คือ การตกลงใจใด ๆ นั้น ต้องพิจารณาทุกเหตุที่เป็นปัจจัยเกี่ยวข้องทั้งภายในภายนอก ต้องคำนึงถึงผลกระทบที่จะเกิดขึ้นอย่างรอบด้าน และ “ความมีภูมิคุ้มกันที่ดี” คือ การเตรียมพร้อมรับผลกระทบและการเปลี่ยนแปลงต่าง ๆ โดยต้องมีการคาดการณ์อนาคต ประเมินความเสี่ยงไว้ด้วยอย่างต่อเนื่อง ทั้งนี้ ต้องมี “ความรู้” และมี “คุณธรรม” ด้วย ในการที่จะเดินหน้าต่อไป
บทเรียนข้อที่สอง คือเรื่องของการแก้ปัญหาคอร์รัปชัน ก็มีหลัก 3 ประการ คือ การพัฒนาอย่างมีวินัย ทุกคนต้องต่อต้านคอร์รัปชัน อย่าสมยอมกัน การยึดหลักคุณธรรม ทำให้ทุกคนอยู่ภายใต้กฎหมายเดียวกัน อย่างเท่าเทียม ไม่เล่นพรรคเล่นพวก ไม่เอื้อประโยชน์พวกพ้อง เอาจริงเอาจัง ผมก็พยายามเต็มที่ก็ยังมีข่าวมาอยู่เสมอ เพราะฉะนั้นถ้าหากว่าตรวจสอบพบก็จะต้องลงโทษทันที ก็ขอข้อมูลด้วยแล้วกัน เราจะต้องทำให้เห็นผลในการนำผู้กระทำผิดมาลงโทษ วันนี้ผมตีเส้นว่า ตั้งแต่ 22 พฤษภาคม 2557 ที่ เราเข้ามา จะต้องกระทำผิดอีกไม่ได้ ถ้าทำผิดก็ต้องมาเข้าสู่กระบวนการ ก็ว่าไป เราคงใช้ศาลประชาชนไม่ได้ คงเป็นเรื่องของศาลกระบวนการยุติธรรม ฉะนั้นถ้าเราดำเนินการกับตัวการใหญ่ ๆ ก็จะทำให้เป็นเยี่ยงอย่าง ไม่เกิดการเอาเป็นเยี่ยงอย่างต่อไป ให้เกิดความเกรงกลัว จะได้มีจิตสำนึกกันบ้าง และมีความละอายในการกระทำความผิด สังคมก็ต้องปฏิเสธคนเหล่านี้ บางคนก็โกงแล้วโกงอีกอยู่นั่น สู้ทางกฎหมาย บางทีก็ชนะ คือเขาเปิดโอกาสให้มีการต่อสู้ว่ากันด้วยหลักยุติธรรม ทุกคนก็หาหลักฐานมาสู้กัน บางทีก็ชนะ ชนะไปก็ทำมาอีก อย่างนี้ไม่ได้ สิ่งนี้ก็ต้องช่วยกันสังคมต้องปฏิเสธคนเหล่านี้
บทเรียนที่สาม ที่เราจะปฏิรูป สำคัญที่สุดก็คือ 5 สายหรือ 5 ฝ่าย ที่เราทำไว้แล้ว ปัจจุบันอยู่ คณะรัฐมนตรี (ครม.) คณะรักษาความสงบแห่งชาติ (คสช.) สภาปฏิรูปแห่งชาติ (สปช.) สภานิติบัญญัติแห่งชาติ (สนช.) และคณะกรรมาธิการยกร่างรัฐธรรมนูญ ผมก็ได้ให้แนวทางไปบ้างแล้วว่า ขอให้ทั้ง 5 ส่วน บูรณาการให้ดี อย่าสร้างปัญหาใหม่ และทำอะไรก็ตาม จะร่างอะไรออกมาก็ตาม ต้องได้รับการยอมรับ ผมว่าจะสามารถทำให้ใครยอมรับทั้งหมดคงไม่ได้ แต่จะหาทางลงตัวกันตรงไหน พออกพอใจกันทุกฝ่าย ถ้าทุกฝ่ายต้องการของตัวเองทั้งหมด เป็นไปไม่ได้ ต้องคำนึงถึงว่าประเทศชาติจะไปทางไหนในอนาคต พอเราเลือกตั้ง แล้วจะเลือกตั้งกันอย่างไร จากกระบวนเลือกตั้งจะเป็นแบบไหน ใครจะเข้ามา ใครจะเป็นรัฐบาล ใครจะเป็นนายกรัฐมนตรี กระบวนการบริหารราชการแผ่นดิน การถ่วงดุลอำนาจ 3 อำนาจ ภายใต้อำนาจของพระมหากษัตริย์ในปัจจุบัน ซึ่งเป็นรัฐธรรมนูญของเราอยู่แล้วในระบอบนี้ เฉพาะฉะนั้นทั้งหมดต้องมาว่ากันให้หมด และเรื่องของการใช้จ่ายงบประมาณแผ่นดิน เหล่านี้ต้องมีการตรวจสอบถ่วงดุล ที่สำคัญที่สุดคือการมีส่วนร่วมของภาคประชาชน และในส่วนที่ต้องมองประชาชนเป็นศูนย์กลาง การบริหารราชการแผ่นดินต้องมองประชาชนเป็นศูนย์กลางว่าทำอย่างไรประชาชนจะได้ผลประโยชน์มากที่สุด เป็นที่เพียงพอ ข้าราชการ ผู้บริหารก็ต้องซื่อสัตย์ สุจริต โปร่งใส นึกถึงประโยชน์ส่วนรวมมากกว่าประโยชน์ส่วนตัว นี่เป็นปัจจัยสำคัญ พูดง่าย ๆ ก็คือ มีคุณธรรม จริยธรรม ใช้การบริหารราชการแผ่นดิน มีธรรมาภิบาลเท่านั้น เพราะฉะนั้นถ้าเรามองประชาชนเป็นที่ตั้ง ก็สำเร็จหมด ปัจจัยเสริมอีก 2 ประการก็คือ ทำอย่างไรเราจะก้าวข้ามความขัดแย้งไปได้ หาจุดร่วมกันในการปรองดองได้ไหม ปรองดองก็คือปรองดอง วันนี้ก็อยากให้ทุกที่ ทุกหน่วยงาน ทุกพื้นที่หากิจกรรมมีความปรองดอง เล่นกีฬาด้วยกัน ฟังเพลง อะไรทำนองนี้ มีคือปรองดอง ถ้าทุกคนทุกฝ่าย อยากจะปรองดองไม่ว่าจะเป็นฝ่ายการเมือง ข้าราชการ ประชาชน พ่อค้า อะไรก็แล้วแต่ ก็ปรองดองกันไป พูดคุย ไม่เคยคุยกัน เคยทะเลาะกัน เคยเห็นต่างกัน ก็ไปคุยกันแค่นั้น ปรองดองง่าย ๆ ต้องเริ่มที่ใจก่อน ใครบังคับท่านก็ไม่ได้ ท่านต้องปรองดอง ถ้าใจท่านไม่ปรองดอง แล้วใครบังคับท่านก็ไม่ปรองดอง นี่คือสิ่งที่จะต้องป้องกัน เริ่มที่ตัวท่านเองก่อน เพราะฉะนั้นผมอยากให้ใช้ 5 ธันวาคม วันพระราชสมภพพระบาทสมเด็จพระเจ้าอยู่หัว ปรองดองกันทุกพวก แล้วก็หาตรงกลางออกมาให้ได้ว่า เราจะทำอย่างไร ประเทศเดินไปข้างหน้า ระยะที่จะต้องปฏิรูปใช้เวลาเท่าไหร่ และเลือกตั้งไปแล้วจะต้องปฏิรูปกันต่อไปอย่างไร ต้องเดินต่อ ต้องทำต่อ ไม่อย่างนั้นก็เสียเวลาเปล่า สำหรับการตื่นตัวของประชาชนนั้น วันนี้ผมดีใจทุกภาคส่วนมีส่วนร่วม และมีการสื่อสารเข้ามาแล้ววันนี้ ไม่ว่าจะเป็นทุกกลุ่ม ทั้งหมดเรามี 11 กลุ่ม วันนี้ก็ส่งข้อมูลเข้ามาที่สภาปฏิรูป และส่งมาที่รัฐบาลก็มี วันนี้ผมก็ให้ไปตามเก็บมาจากนักวิชาการ นิสิต นักศึกษา ก็มีสรุปมา ผมก็นำมาอ่านดู ก็ดีเป็นความคิดของคนรุ่นใหม่ แต่เราก็ต้องมาปรับหากัน วันนี้ผมขอร้องอย่างเดียวว่า ถ้าเรายังขัดแย้งกันต่อต้านกันเรื่องประชาธิปไตยอยู่ มันไปไม่ได้เลย ประชาธิปไตยอะไรก็ไปไม่ได้ วันนี้ถ้าเราไม่ต่อต้านกัน ไม่ขัดแย้งกัน พูดคุยกันดี ๆ ยอมรับในหลักการซึ่งกันและกัน ภายใต้การปรองดองด้วยหัวใจ ของพวกเราทุกคน ไม่มาต่อสู้กันอีก ไม่นำความขัดแย้งมาเกิดขึ้นอีก ไม่ใช้การเมืองมานำพาประชาชนไปพวกเป็นฝ่าย ผมคิดว่าบ้านเราก็จะไม่เกิดวิกฤตอีกต่อไป ไม่มีความเสี่ยง เราพร้อมที่จะเดินหน้าประเทศ เราพร้อมที่จะเป็นศูนย์กลางของอาเซียน เราพร้อมในทุกมิติ แต่เรายังไม่พร้อมในเรื่องของการขจัดความขัดแย้ง และการเมืองที่เป็นประชาธิปไตยโดยสมบูรณ์ มีระบบธรรมาภิบาล และในเรื่องของการทุจริตผิดกฎหมาย อะไรเหล่านี้ต้องเลิกหมด แต่รัฐบาลปัจจุบัน และ คสช. ก็จะไม่ยอมแพ้ ยังมีพลังอยู่ มีกำลังใจอยู่ในการที่จะดำเนินการต่อไปให้ได้ เพื่อจะก้าวให้พ้นกับดักเหล่านี้ให้ได้
ฉะนั้นเวลานี้เป็นเวลาสำคัญที่จะให้คนไทยทุกคนได้ปฏิรูปในทุกมิติ และแบ่งการปฏิรูปเป็น 3 ระดับด้วยกัน เร่งด่วน 1 ปี แล้วก็ส่งต่อไป โดยอาจจะต้องมีองค์กรที่ดูแลในเรื่องนี้ มีกฎหมายอะไรต่าง ๆ นี่ก็คงเป็นหลักการเท่านั้นเอง ผมคิดว่าในสภาปฏิรูป ในคณะกรรมาธิการร่างรัฐธรรมนูญ สนช. เขาเก่งกันอยู่แล้วทุกคน เป็นผู้แทนมาจากหลายส่วน ทำได้แน่นอน ก็ขอความร่วมมือจากพี่น้องประชาชนทุกคนด้วย ให้ความไว้วางใจกับพวกเรา คสช. รัฐบาล ทุกเรื่อง เราทำมากมาย บางทีอาจจะยังไม่เห็นผล แต่อยู่ในขั้นตอนกระบวนการ (process) มันเยอะ จะทำอะไรสั่งอะไรไม่ใช่สั่งปากเปล่า เพราะฉะนั้นอาจจะไม่ทันใจ แต่ไปดูจริง ๆ ว่า เราทำอะไรไปแล้วบ้าง มีทุกอย่าง ทั้งทำเร่งด่วน ทำทันที มีผลสัมฤทธิ์ และเตรียมส่งต่อ มีทั้ง 3 อย่าง ไปแยกเอา
เรื่องสำคัญอีกเรื่องหนึ่งก็คือเรื่องการรับมอบโบราณวัตถุจากสหรัฐอเมริกากลับคืนสู่ประเทศไทย เมื่อประมาณ 2 สัปดาห์ที่ผ่านมา (19 พฤศจิกายน 2557) สหรัฐอเมริกาได้ส่งมอบโบราณวัตถุจำนวน 554 ชิ้น ก็มากพอสมควร เดิมเก็บรักษาอยู่ที่พิพิธภัณฑ์ Bowers เมืองซานตาอานา มลรัฐแคลิฟอร์เนีย ให้กลับมาอยู่ในความครอบครองของเรา ตอนนี้อยู่ที่พิพิธภัณฑสถานแห่งชาติ พระนคร ก็จะถูกเคลื่อนย้ายต่อไปเก็บรักษาไว้ ณ คลังกลาง พิพิธภัณฑสถานแห่งชาติ ที่กรมศิลปากรต่อไป
สำหรับโบราณวัตถุส่วนมากเป็นโบราณวัตถุสมัยก่อนประวัติศาสตร์ของเรา โดยเฉพาะอย่างยิ่งจากแหล่งวัฒนธรรมบ้านเชียงซึ่งเก่าแก่มาก การส่งคืนโบราณวัตถุครั้งนี้ ถือว่ามีจำนวนมากกว่าทุกครั้งที่ผ่านมา และเป็นเรื่องที่น่ายินดีที่เราจะได้มรดกเก่าแก่ล้ำค่าคืนกลับสู่ประเทศไทย และมีมากมาย แต่กระจัดกระจายไปทั่ว วันหน้าเราต้องนำมาเป็นมรดกของแผ่นดิน และก็ให้ประชาชนได้ชื่นชม ได้ภูมิใจในความเป็นชาติ ในความเป็นคนไทย ถ้าเราไม่รู้ว่าประวัติศาสตร์เราเป็นอย่างไร ไม่รู้ความเป็นมาของเรา ไม่มีหลักฐานทางประวัติศาสตร์เลย เราก็ไม่ภูมิใจ ไม่ภูมิใจในความเป็นคนไทย เขาจะทะเลาะเบาะแว้งกันไปอีก ไม่ได้ คนไทยต้องรักกัน ในนามของรัฐบาลนั้นขอขอบคุณรัฐบาลสหรัฐอเมริกาในเรื่องของความร่วมมือในครั้งนี้ ก็จะเป็นการแสดงระดับความสัมพันธ์ที่ดีระหว่างกันของทั้ง 2 ประเทศ ซึ่งเรามีมาเกือบ 200 ปี พ.ศ.2376 – 2557 ประเทศไทย - สหรัฐอเมริกา
เรื่องพระราชบัญญัติการชุมนุมสาธารณะ
ขณะนี้สำนักงานตำรวจแห่งชาติได้นำกลับไปปรับปรุงแก้ไข และจะส่งมาให้สำนักเลขาธิการนายกรัฐมนตรีพิจารณาตรวจสอบอีกครั้ง และนำส่งให้คณะกรรมการกฤษฎีกาตรวจสอบแก้ไขตามหลักกฎหมาย ที่ผ่านมานั้น เราได้เตรียมการเสนอไปแล้ว แต่ปรากฏว่าไม่ทันสมัย เพราะฉบับนี้ร่างไว้ตั้งแต่ 3 ปีที่ผ่านมา เพื่อจะแก้ไขปัญหาเรื่องการชุมนุม คราวนี้การชุมนุมได้เปลี่ยนรูปแบบอีกแล้ว เราต้องพัฒนาให้ตรงไปตามรูปแบบเหล่านั้น ก็ต้องขอร้องรัฐบาลทุกรัฐบาล ความมุ่งหมายของ พ.ร.บ. นี้ก็เพื่อจะดูแล ทั้งผู้ชุมนุม ดูแลประชาชนที่อาจจะได้รับผลกระทบจากการชุมนุม และในเรื่องของการคุ้มครองสถานที่ราชการ ในการออกกฎหมายฉบับนี้ ใช้มาตรฐานเดียวกัน อย่าคิดว่าจะทำเพื่อรัฐบาลผม ทำเพื่อทุกรัฐบาลในอนาคต ใช้อำนาจมาตรฐานเดียวกับกฎหมายต่างประเทศ เช่น ฝรั่งเศส เกาหลี ขณะเดียวกันก็ต้องระมัดระวังไม่ให้เกิดปัญหาด้านสิทธิมนุษยชน โดยจะต้องกำหนดรูปแบบการชุมนุม เช่น การชุมนุมของผู้ใช้แรงงาน การชุมนุมทางการเมือง จะทำอย่างไร ชุมนุมเรียกร้องให้รัฐบาลช่วยเหลือ จะทำอย่างไร
กฎหมายดังกล่าวมีวัตถุประสงค์เพื่อคุ้มครองประชาชนที่ไม่เกี่ยวข้องจะได้ไม่เดือดร้อน ไม่ได้รับผลกระทบ ไม่ถูกละเมิดสิทธิพื้นฐาน และคุ้มครองเจ้าหน้าที่ในการบังคับใช้กฎหมายด้วย และเป็นการปฏิบัติงานตามหน้าที่ คือไม่อยากใช้ความรุนแรง เจ้าหน้าที่ต้องลำบากใจเวลาทำ แต่ไม่ทำก็ไม่ได้ เพราะเป็นหน้าที่เป็นกฎหมาย คราวนี้พอทำออกไปแล้ว เราก็ไม่อยากใช้ความรุนแรง ไม่ต้องการใช้อาวุธ ใช้อะไรสักอย่าง แต่ต้องระมัดระวังสำหรับผู้ที่ชุมนุม และนำอาวุธมาด้วย ก็ยังมีหลายคดีที่อยู่ในศาล ในกระบวนการยุติธรรม ที่ผ่านมามีหลายคน ฉะนั้นต่อไปต้องไม่มี ไม่เกิดขึ้น เห็นใจเจ้าหน้าที่บ้าง ลำบาก ไม่ทำก็ไม่ได้ ถูกสั่งมาก็ต้องปฏิบัติ และมีอีก เมื่อมีการใช้อาวุธแล้วจะทำอย่างไร เจ้าหน้าที่จะป้องกันตัวเองได้อย่างไร ให้ปลอดภัย ช่วยกันคิด และก็ไปแปรญัตติกันเข้ามา เสนอเข้าไปใน สนช. ก็ได้ว่า อยากจะทำอย่างไร แต่ไม่มีไม่ได้ พ.ร.บ. ดังกล่าว เพื่อให้เกิดความเป็นธรรม และเกิดความเป็นสากลด้วย ไม่อย่างนั้นวันหน้าก็เกิดขึ้นอีกทุกเรื่อง ผมไม่อยากให้การทำงานของพวกเรา ความยากลำบากพวกเรา และประสบการณ์ที่ผ่านมาในอดีตนั้น ทำให้คนไทยต้องถอยหลังกลับไปติดหล่ม หรือติดกับดักเหมือนเดิมอีก ต้องขอร้องกัน ขอความร่วมมือ ผมพยายามที่จะปรับการทำงานของรัฐบาลอยู่เสมอ แม้กระทั่งตัวผมเอง ก็ปรับอยู่ ทั้งนี้ทั้งนั้นเพื่อพี่น้องประชาชนคนไทยทั้งสิ้นทั้งปวง
สำหรับวันนี้ แต่งชุดเรียบร้อย เพราะวันนี้มีกิจกรรมหลายอย่าง มีงานหลายอย่างที่ต้องปฏิบัติ ทั้งเป็นราชการด้วย วัน ๆ ก็แก้ปัญหาหลายอย่างอยู่แล้ว แต่ไม่เป็นไร ทำเพื่อพ่อแม่พี่น้องคนไทยทุกคน เพื่ออนาคตของพวกเรา “ความรู้คู่คุณธรรม นำสู่อนาคต” สวัสดี ขอบคุณ
