รัฐบาลไทย-ข่าวทำเนียบรัฐบาล-รัฐบาล พร้อมขับเคลื่อนโครงการ “บวร On Tour” ในพื้นที่ชุมชนคุณธรรม 1,000 แห่งทั่วประเทศ

วันอังคารที่ 21 กรกฎาคม 2563
พิมพ์
รัฐบาล พร้อมขับเคลื่อนโครงการ “บวร On Tour” ในพื้นที่ชุมชนคุณธรรม 1,000 แห่งทั่วประเทศ
รัฐบาล โดยคณะกรรมการวัฒนธรรมแห่งชาติ พร้อมขับเคลื่อนโครงการ “บวร On Tour” ผ่านการท่องเที่ยวโดยมิติทางวัฒนธรรมของชุมชนคุณธรรมฯ  กำหนดเป้าหมายพื้นที่ชุมชนคุณธรรมฯ 1,000 แห่งทั่วประเทศ หวังสร้างอาชีพ รายได้ให้ชุมชนอย่างยั่งยืน
วันนี้ (21 ก.ค.63) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล  นายวิษณุ เครืองาม รองนายกรัฐมนตรี เป็นประธานการประชุมคณะกรรมการวัฒนธรรมแห่งชาติ นายอิทธิพล คุณปลื้ม รัฐมนตรีว่าการกระทรวงวัฒนธรรม ร่วมประชุมด้วย
ที่ประชุมได้มีการหารือและรับทราบเกี่ยวกับการพัฒนาต่อยอดทุนทางวัฒนธรรมตามรอยศาสตร์พระราชา เพื่อชุมชนเข้มแข็งอย่างยั่งยืน “บวร On Tour” ของชุมชนคุณธรรมน้อมนำหลักปรัชญาเศรษฐกิจพอเพียง ขับเคลื่อนด้วยพลังบวร (วัด บ้าน และโรงเรียน) ซึ่งดำเนินการตามนโยบายและข้อสั่งการของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่มอบหมายให้กระทรวงวัฒนธรรมนำหลักการ “บวร” ไปขับเคลื่อนในมิติทางสังคมผ่านการท่องเที่ยวโดยมิติทางวัฒนธรรมของชุมชนคุณธรรมฯ ที่มีความงดงามทางศาสนา ศิลปวัฒนธรรม ประเพณี วิถีชีวิต วิถีพอเพียง ผลิตภัณฑ์ภูมิปัญญา ตลอดจนความงดงามทางธรรมชาติของชุม ความรักความสามัคคี เป็นเสน่ห์ดึงดูดนักท่องเที่ยวให้มาเยี่ยมเยือนชุมชน ซึ่งจะเป็นอีกหนึ่งแนวทางสำคัญในการช่วยกระจายรายได้ สร้างอาชีพ และกระตุ้นเศรษฐกิจของชุมชนให้มีรายได้เพิ่มขึ้น พร้อมสร้างชุมชุนเติบโตอย่างเข้มแข็ง ปัจจุบันมีชุมชนคุณธรรมฯ จำนวน 22,540 แห่ง โดยกระทรวงวัฒนธรรมเตรียมขับเคลื่อนโครงการ “บวร On Tour” ในพื้นที่ชุมชนคุณธรรมฯ ประมาณ 1,000 แห่งทั่วประเทศ โดยเริ่ม “บวร On Tour” ในพื้นที่เป้าหมายบางส่วนแล้ว เช่น จังหวัดศรีสะเกษ โดยนายกรัฐมนตรีได้เดินทางไปตรวจเยี่ยมด้วยตนเอง
ทั้งนี้ ที่ประชุม ยังเสนอให้มีความร่วมมือกับกลุ่มบุคคลที่เป็นอินฟลูเอนเซอร์ คือผู้ที่ที่มีชื่อเสียงและเป็นที่รู้จักของสังคม  ดารา นักแสดง นักร้อง เพื่อเป็นอีกช่องทางหนึ่งในกระตุ้นให้ประชาชนและนักท่องเที่ยวหันมาท่องเที่ยวเชิงวัฒนธรรมเพิ่มขึ้น สร้างรายได้จากสินค้าและบริการทางวัฒนธรรม สร้างความสุขความประทับใจ และความอยู่ดีมีสุขของทุกคนในชุมชนอย่างยั่งยืน
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33571
