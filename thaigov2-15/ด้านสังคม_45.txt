รัฐบาลไทย-ข่าวทำเนียบรัฐบาล-พม. เตรียมจับมือ ม.ราชภัฏพิบูลสงคราม ร่วมพัฒนาบุคลากรดูแลสุขภาพเด็กและผู้สูงอายุ

วันพุธที่ 29 กรกฎาคม 2563
พม. เตรียมจับมือ ม.ราชภัฏพิบูลสงคราม ร่วมพัฒนาบุคลากรดูแลสุขภาพเด็กและผู้สูงอายุ
พม. เตรียมจับมือ ม.ราชภัฏพิบูลสงคราม ร่วมพัฒนาบุคลากรดูแลสุขภาพเด็กและผู้สูงอายุ
เมื่อวันที่ 26 ก.ค. 63 เวลา 14.00 น. ที่มหาวิทยาลัยราชภัฏพิบูลสงคราม จังหวัดพิษณุโลก นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ประชุมหารือเกี่ยวกับความร่วมมือระหว่าง กระทรวง พม. และคณะพยาบาลศาสตร์ มหาวิทยาลัยราชภัฏพิบูลสงคราม อาทิ ความร่วมมือในการสนับสนุนการดำเนินกิจกรรมและโครงการเกี่ยวกับการพัฒนาและคุ้มครองเด็กและผู้สูงอายุ ความร่วมมือด้านวิชาการในการแลกเปลี่ยนองค์ความรู้และข้อมูลข่าวสาร ด้านการพัฒนาและคุ้มครองเด็กและผู้สูงอายุ และความร่วมมือในการสนับสนุนโครงการอบรมพัฒนาบุคลากรด้านการดูแลสุขภาพเด็ก และผู้สูงอายุ
นายจุติ กล่าวว่า ด้วยรัฐบาลได้มอบหมายนโยบายให้ทุกหน่วยงานปฏิรูปการทำงานราชการ โดยให้ประชาชนเป็นศูนย์กลาง ด้วยการเดินเข้าหาและช่วยเหลือประชาชน เป็นการทำงานเชิงรุกอย่างบูรณาการ เพื่อให้มีความสอดรับกับแผนรองรับสังคมผู้สูงอายุในปีหน้า ซึ่งกระทรวง พม. จะมีการเตรียมความพร้อมด้านบุคลากร โดยวันนี้ มีการประชุมหารือร่วมกับมหาวิทยาลัยราชภัฏพิบูลสงครามเป็นแห่งแรกเพื่อสร้างความพร้อมด้านบุคลากรในการดูแลผู้สูงอายุ ซึ่งประเทศไทยมีความขาดแคลนบุคลากรดังกล่าว แต่ยังมีจุดแข็งทางด้านสาธารณสุข โดยจะต้องไม่ละเลยผู้สูงอายุที่นับวันจะมีจำนวนเพิ่มมากขึ้น และเป็นบุคคลที่ทรงคุณค่าของประเทศ ดังนั้น จึงจำเป็นต้องรักษาและพัฒนาให้ผู้สูงอายุมีสุขภาพแข็งแรง ซึ่งการทำงานเชิงรุกในการป้องกันจะมีค่าใช้จ่ายที่ถูกกว่าการรักษาพยาบาลผู้สูงอายุ โดยทุกหน่วยงานจำเป็นต้องบูรณาการทำงานร่วมกัน
นายจุติ กล่าวเพิ่มเติมว่า สำหรับแนวทางในการดำเนินการต่อไปนั้น คือ การสรรหาบุคลากรมาพัฒนาศักยภาพและทักษะความรู้เพิ่มมากขึ้น เพื่อให้มีมาตรฐานตามที่รัฐบาลกำหนด โดยทุกภาคส่วนต้องเข้ามามีส่วนร่วมในการพัฒนาศักยภาพด้วย นอกจากนี้ ยังมีการหารือถึงความร่วมมือในการขับเคลื่อนงานด้านสังคมในหลายมิติ ซึ่งในเบื้องต้นจะมีการลงนามในบันทึกข้อตกลงความร่วมมือระหว่าง กระทรวง พม.กับมหาวิทยาลัยราชภัฏพิบูลสงคราม

ที่มา : https://www.thaigov.go.th/news/contents/details/33739
