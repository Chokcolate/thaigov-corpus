รัฐบาลไทย-ข่าวทำเนียบรัฐบาล-รมว.พิพัฒน์ ปาฐกถาพิเศษ "ปลุกไทยเที่ยวไทย ปลุกเศรษฐกิจไทยให้เดินหน้า" สร้างความเชื่อมั่นท่องเที่ยวปลอดภัย


วันจันทร์ที่ 3 สิงหาคม 2563
พิมพ์
รมว.พิพัฒน์ ปาฐกถาพิเศษ "ปลุกไทยเที่ยวไทย ปลุกเศรษฐกิจไทยให้เดินหน้า" สร้างความเชื่อมั่นท่องเที่ยวปลอดภัย
หนังสือพิมพ์มติชน จัดสัมมนา หัวข้อ "ปลุกไทยเที่ยวไทย ปลุกเศรษฐกิจไทยให้เดินหน้า" โดย นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เดินทางมาเป็นประธานเปิดงานและกล่าวปาฐกถาพิเศษ
เมื่อวันที่ 2 สิงหาคม ที่ห้องอินฟินิตี้ 1-2 โรงแรมพูลแมน คิงเพาเวอร์ ซอยรางน้ำ​ กทม.​ หนังสือพิมพ์มติชน จัดสัมมนา หัวข้อ "ปลุกไทยเที่ยวไทย ปลุกเศรษฐกิจไทยให้เดินหน้า" โดย​ นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เดินทางมาเป็นประธานเปิดงานและกล่าวปาฐกถาพิเศษ​ มี​นายสิรภพ​ ดวงสอดศรี​ ที่ปรึกษา​รัฐมนตรี​ว่าการ​กระทรวง​การ​ท่องเที่ยว​และ​กีฬา​ นายโชติ​ ตราชู​ ปลัด​กระทรวง​การ​ท่องเที่ยว​และ​กีฬา​ นายเขมพล​ อุ้ย​ต​ยะ​กุล​ เลขานุการ​รัฐมนตรี​ว่าการ​กระทรวงการ​ท่องเที่ยว​และ​กีฬา​ น.ส.ปานบัว บุนปาน กรรมการผู้จัดการ บริษัท​มติชน จำกัด (มหาชน) และคณะผู้บริหารบริษัทมติชนฯ ให้การต้อนรับและร่วมในงาน
รมว.พิพัฒน์​ กล่าว​ในการปาฐกถาพิเศษ​ ว่า​ หลังจากสถานการณ์การแพร่ระบาดของโควิด-19 คลี่คลายลง กระทรวงการท่องเที่ยวและกีฬาได้กำหนดยุทธศาสตร์การฟื้นฟูการท่องเที่ยว โดยการให้ความสำคัญกับการกระตุ้นการเดินทางท่องเที่ยวในประเทศ สร้างความเชื่อมั่นของผู้บริโภค​ กระตุ้นให้นักท่องเที่ยวเกิดการใช้จ่ายจากการเดินทางท่องเที่ยวในประเทศเพิ่มมากขึ้น เพื่อก่อให้เกิดการกระจายรายได้ให้แก่ผู้ประกอบการ รวมไปถึงผู้ประกอบการ SME และการจ้างงานภาคประชาชนในภาคอุตสาหกรรมท่องเที่ยว อาทิ ธุรกิจภาคโรงแรม สายการบิน ร้านอาหาร บริษัทนำเที่ยว ภายใต้ความปกติใหม่ (New Normal) กระตุ้นไทยเที่ยวไทยด้วยรูปแบบการเดินทางท่องเที่ยวที่ปลอดภัยต่อสุขภาพและบริการที่มีคุณภาพอย่างต่อเนื่อง และให้ความสำคัญกับการส่งเสริมการท่องเที่ยวอย่างรับผิดชอบ (Responsible Tourism) ภายใต้นโยบายการส่งเสริมการท่องเที่ยว 4 ประการ คือ ความปลอดภัย (Safety) ความสะอาด​(Clean) ความเป็นธรรม (Fair) และกระจายรายได้สู่ชุมชนเพื่อลดความเหลื่อมล้ำสู่ความยั่งยืน(Sustainability)
หลังจาก​ รมว.พิพัฒน์​ กล่าวปาฐกถาพิเศษแล้ว ได้มีวงเสวนาเรื่อง "ปลุกไทยเที่ยวไทย ปลุกเศรษฐกิจไทยให้เดินหน้า" มีผู้ร่วมเสวนาประกอบด้วย ดร.ก้องศักด ยอดมณี ผู้ว่าการการกีฬาแห่งประเทศไทย พญ.พรรณพิมล วิปุลากร อธิบดีกรมอนามัย น.ส.ฐาปนีย์ เกียรติไพบูลย์ รองผู้ว่าการด้านสินค้าและธุรกิจท่องเที่ยว การท่องเที่ยวแห่งประเทศไทย นายสุรวัช อัครวรมาศ เลขาธิการสภาอุตสาหกรรมท่องเที่ยวแห่งประเทศไทย (สทท.) และอุปนายกสมาคมไทยธุรกิจการท่องเที่ยว (ATTA) โดยมี พิภู พุ่มแก้วกล้า พิธีกรรายการและผู้ประกาศข่าว เป็นผู้ดำเนินรายการ
การสัมมนาครั้งนี้เกิดขึ้นหลังจากประเทศไทยใช้เวลา "อยู่บ้าน หยุดเชื้อ เพื่อชาติ"มาระยะหนึ่ง จนกระทั่งสามารถผ่านพ้นวิกฤตการระบาดของโรคโควิด-19 ไปได้ สถานการณ์ภายในประเทศได้รับการชื่นชมจากนานาชาติว่าสามารถควบคุมการระบาดได้ดี จึงถึงเวลาแล้วที่ประเทศไทยต้องหาวิธีการขับเคลื่อนเศรษฐกิจไทยให้เดินหน้า ขณะที่สถานการณ์ต่างประเทศยังคงรุนแรง ตัวเลขผู้ติดเชื้อโควิด-19 สูงขึ้นเรื่อยๆ การเปิดประเทศต้อนรับนักท่องเที่ยวชาวต่างชาติยังทำไม่ได้ส่งผลต่อตัวเลขรายได้ของประเทศ การท่องเที่ยวภายในประเทศจึงเป็นอีกหนทางที่สามารถขับเคลื่อนเศรษฐกิจประเทศ เพราะการท่องเที่ยวนำไปสู่การจับจ่ายใช้สอย และรายได้จากการท่องเที่ยวภายในทำให้เกิดเงินสะพัดขับเคลื่อนเศรษฐกิจของชาติ แต่การจะทำให้ประชาชนออกจากบ้านไปท่องเที่ยวจำเป็นต้องสร้างความเชื่อมั่นว่าแหล่งท่องเที่ยวและการท่องเที่ยวภายในประเทศดังกล่าวมีความปลอดภัยปลอดเชื้อโรคโควิด-19
การสัมมนาครั้งนี้มีวัตถุประสงค์ เพื่อสร้างความเชื่อมั่นในความพร้อมของภาครัฐตามมาตรฐานความปลอดภัยด้านสาธารณสุข หรือ SHA สร้างความเชื่อมั่นให้นักท่องเที่ยวชาวไทยที่ต้องการท่องเที่ยวภายในประเทศ พร้อมกันนั้นยังหวังจะให้คนไทยมีโอกาสสัมผัสสถานที่ท่องเที่ยวในเวลาที่ดีที่สุด คุ้มค่าที่สุด ตามแนวทางการท่องเที่ยวด้วยวิถีใหม่ และนำไปสู่การฟื้นฟูเศรษฐกิจของประเทศต่อไป
"หนังสือพิมพ์มติชน" ได้จัดสัมมนาหาทางออกของประเทศ เนื่องในโอกาสที่หนังสือพิมพ์มติชนดำเนินกิจการเข้าสู่ปีที่ 43 เมื่อวันที่ 9 มกราคมที่ผ่านมา โดยในปี 2563 นี้หนังสือพิมพ์มติชนได้จัดสัมมนามาแล้ว 2 ครั้ง และครั้งนี้ถือเป็นการจัดสัมมนาครั้งที่ 3 ด้วยความตั้งใจจะร่วมกันหาแนวทางให้ประเทศไทยและคนไทยสามารถอยู่ได้ภายใต้สถานการณ์วิกฤตโรคโควิด-19 ที่มีผลกระทบถึงปากท้องของประชาชน

ที่มา : https://www.thaigov.go.th/news/contents/details/33875