รัฐบาลไทย-ข่าวทำเนียบรัฐบาล-ข้าราชการสำนักงานปลัดกระทรวงกลาโหม ร่วมถวายพระพรชัยมงคล และถวายสัตย์ปฏิญาณเป็นข้าราชการที่ดี และพลังของแผ่นดิน เนื่องในวันเฉลิมพระชนมพรรษาสมเด็จพระเจ้าอยู่หัว


วันศุกร์ที่ 24 กรกฎาคม 2563
ข้าราชการสำนักงานปลัดกระทรวงกลาโหม ร่วมถวายพระพรชัยมงคล และถวายสัตย์ปฏิญาณเป็นข้าราชการที่ดี และพลังของแผ่นดิน เนื่องในวันเฉลิมพระชนมพรรษาสมเด็จพระเจ้าอยู่หัว
พลเอก ณัฐ อินทรเจริญ ปลัดกระทรวงกลาโหม พร้อมด้วย คุณรมิดา อินทรเจริญ นายกสมาคมภริยาข้าราชการสำนักงานปลัดกระทรวงกลาโหม เป็นประธานในการจัดกิจกรรมเฉลิมพระเกียรติเนื่องในวันเฉลิมพระชนมพรรษาพระบาทสมเด็จพระเจ้าอยู่หัว ๖๘ พรรษา ๒๘ ก.ค.๖๓
เพื่อเป็นการแสดงออกถึงความจงรักภักดี และสำนึกในพระมหากรุณาธิคุณอย่างหาที่สุดมิได้ โดยมีพิธีเจริญพระพุทธมนต์ถวายพระพรชัยมงคลพระสงฆ์ จำนวน ๑๐ รูป ณ ห้องพินิตประชานาถ และพิธีทำบุญตักบาตรพระสงฆ์และสามเณร จำนวน ๖๙ รูป และพิธีลงนามถวายพระพร ณ บริเวณห้องโถง หน้าห้องยุทธนาธิการ ในศาลาว่าการกลาโหม
ทั้งนี้ ในวันที่ ๒๘ กรกฎาคม ของทุกปี
เป็นวันสำคัญยิ่งของปวงชนชาวไทย ที่จักได้แสดงถึงความจงรักภักดี และเฉลิมพระเกียรติคุณใต้ฝ่าละอองธุลีพระบาท ซึ่งเป็นมิ่งขวัญของปวงชนชาวไทยโดยล้วนสำนึกใน
พระมหากรุณาธิคุณ
ล้นเกล้าล้นกระหม่อม
หาที่สุดมิได้ ที่ใต้ฝ่าละอองธุลีพระบาท ทรงปฏิบัติพระราชกรณียกิจนานัปการ เพื่อประโยชน์ของประเทศชาติและประชาชนชาวไทย ทรงเป็นพระมหากษัตริย์ผู้ทรงสถิตในดวงใจของอาณาประชาราษฎร์
นอกจากนี้ เหล่าข้าราชการสำนักงานปลัดกระทรวงกลาโหม ยังได้แสดงออกถึงความจงรักภักดี ด้วยการถวายสัตย์ปฏิญาณเพื่อเป็นข้าราชการที่ดี และเป็นพลังของแผ่นดิน โดยจะประพฤติตนเป็นข้าราชการที่ดี มีความซื่อสัตย์สุจริต เจริญรอยตามเบื้องพระยุคลบาท มุ่งมั่นแน่วแน่แก้ไขปัญหาของประเทศชาติ และประชาชน สร้างสรรค์คุณประโยชน์แก่แผ่นดิน และดำเนินชีวิตโดยยึดมั่นในหลักธรรมคำสอนแห่งศาสนาตามแนวทางในพระบรมราโชวาทตลอดไป

ที่มา : https://www.thaigov.go.th/news/contents/details/33651