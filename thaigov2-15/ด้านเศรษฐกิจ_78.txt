รัฐบาลไทย-ข่าวทำเนียบรัฐบาล-​รัฐมนตรีช่วยเกษตรฯ ร่วมพิธีไถ่ชีวิตโค-กระบือและมอบกรรมสิทธิ์แก่เกษตรกร จ.น่าน 


วันเสาร์ที่ 25 กรกฎาคม 2563
​รัฐมนตรีช่วยเกษตรฯ ร่วมพิธีไถ่ชีวิตโค-กระบือและมอบกรรมสิทธิ์แก่เกษตรกร จ.น่าน
นายประภัตร โพธสุธน รัฐมนตรีช่วยเกษตรฯ ร่วมพิธีไถ่ชีวิตโค-กระบือและมอบกรรมสิทธิ์แก่เกษตรกร จ.น่าน
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวว่า กระทรวงเกษตรและสหกรณ์ โดย กรมปศุสัตว์ ได้จัดทำโครงการไถ่ชีวิตโค-กระบือ เฉลิมพระเกียรติ เนื่องในโอกาสมหามงคลพระราชพิธีบรมราชาภิเษก โดยมี 2 กิจกรรม ได้แก่ ไถ่ชีวิตโค-กระบือ จำนวน 4,910 ตัว เพื่อนำไปส่งเสริมอาชีพให้กับเกษตรกรตามหลักเกณฑ์โครงการธนาคารโค-กระบือ เพื่อเกษตรกร ตามพระราชดำริ และ 2. มอบกรรมสิทธิ์โค-กระบือ แก่เกษตรกรที่ปฏิบัติตามเงื่อนไขของโครงการธนาคารโค-กระบือเพื่อเกษตรกร ตามพระราชดำริเป็นกรณีพิเศษ
นายประภัตร กล่าวว่า สำหรับโครงการธนาคารโค-กระบือเพื่อเกษตรกรตามพระราชดำริ เป็นโครงการพระราชดำริโครงการหนึ่ง ของพระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร ซึ่งกรมปศุสัตว์รับสนองพระราชดำริดำเนินการมาตั้งแต่ปี 2522 เพื่อช่วยเหลือเกษตรกรให้มีโคกระบือไว้ใช้แรงงาน
“จากการดำเนินงานที่ผ่านมาโครงการฯ ให้ความช่วยเหลือเกษตรกรในพื้นที่ จ.น่าน ไปแล้วกว่า 3,541 ราย และยังมีเกษตรกรอยู่ในความดูแลของโครงการกว่า 2,618 ราย ถือได้ว่าเป็นโครงการที่แก้ไขปัญหาความยากจนของเกษตรกร โดยการน้อมนำหลักปรัชญาเศรษฐกิจพอเพียงมาปรับใช้ในการดำเนินงาน มีการบูรณาการทำงานร่วมกันในพื้นที่อย่างเป็นระบบ สนับสนุนให้มีการรวมกลุ่มของเกษตรกร ตลอดจนมีการต่อยอดใช้ประโยชน์ เช่น การใช้มูลสัตว์เป็นปุ๋ยไร่นา การทำแก๊สชีวภาพ เป็นต้น”
สำหรับงานวันนี้ เป็นการมอบโค – กระบือ แก่เกษตรกร จำนวน 99 ราย และมอบสัญญายืมโคเพื่อการผลิตแก่เกษตรกรที่เลี้ยงโค – กระบือ ตามเงื่อนไขสัญญา จำนวน 30 ราย ซึ่งมีเกษตรกรกลุ่มผู้เลี้ยงโค – กระบือ จำนวน 500 ราย เข้าร่วมพิธี ณ ลานวัฒนธรรมตำบลบ่อสวก หมู่ที่ 1 ต.บ่อสวก อ.เมืองน่าน จ.น่าน

ที่มา : https://www.thaigov.go.th/news/contents/details/33679