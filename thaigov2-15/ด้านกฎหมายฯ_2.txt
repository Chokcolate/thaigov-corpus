รัฐบาลไทย-ข่าวทำเนียบรัฐบาล-รมว.ยุติธรรม - รมว.แรงงาน เดินหน้าบันทึกข้อตกลงความมือระหว่าง ๒ หน่วยงาน เพื่อพัฒนาผู้ต้องขังให้มีทักษะทางอาชีพก่อนคืนสู่สังคมอย่างมีประสิทธิภาพ


วันอังคารที่ 21 กรกฎาคม 2563
รมว.ยุติธรรม - รมว.แรงงาน เดินหน้าบันทึกข้อตกลงความมือระหว่าง ๒ หน่วยงาน เพื่อพัฒนาผู้ต้องขังให้มีทักษะทางอาชีพก่อนคืนสู่สังคมอย่างมีประสิทธิภาพ
รมว.ยุติธรรม - รมว.แรงงาน เดินหน้าบันทึกข้อตกลงความมือระหว่าง ๒ หน่วยงาน เพื่อพัฒนาผู้ต้องขังให้มีทักษะทางอาชีพก่อนคืนสู่สังคมอย่างมีประสิทธิภาพ
ในวันจันทร์ที่ ๒๐ กรกฎาคม ๒๕๖๓ เวลา ๐๙.๓๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม และหม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน ได้ให้เกียรติเป็นประธานร่วมในพิธีลงนามในบันทึกข้อตกลงความร่วมมือในการพัฒนาฝีมือแรงงาน เพื่อส่งเสริมการมีงานทำของผู้ที่อยู่ในกระบวนการพัฒนาพฤตินิสัยทั้งระบบ ระหว่างกระทรวงยุติธรรม และกระทรวงแรงงาน โดยมีศาสตราจารย์พิเศษวิศิษฎ์ วิศิษฎ์สรอรรถ ปลัดกระทรวงยุติธรรม และนายสุทธิ สุโกศล ปลัดกระทรวงแรงงาน ร่วมลงนามในบันทึกข้อตกลงความร่วมมือ
โดยก่อนการลงนามบันทึกข้อตกลงความร่วมมือระหว่าง ๒ หน่วยงาน นายสมศักดิ์ฯ และ ม.ร.ว.จัตุมงคลฯ ได้เดินชมบูธกิจกรรมฝีมือของผู้ต้องขัง เช่น กระถางต้นไม้แบบทันสมัยที่เป็นรูปหนุมาน เครื่องสาน และร้านกาแฟจากฝีมือผู้ต้องขัง นอกจากนี้ ยังได้พูดคุยกับอดีตผู้ต้องขังที่ออกจากเรือนจำแล้วสามารถประกอบอาชีพเลี้ยงตนเอง และเป็นที่ยอมรับของสังคม เช่น นายอัครินทร์ ปูรี ช่างทำกีต้าร์ชื่อดัง นายเฉลิมพร สวัสดิ์สุข นักมวยชื่อดังที่ขณะนี้ได้เปิดโรงเรียนสอนมวยเป็นของตัวเอง และนายสุรวัจน์ ยุพรภักดีโรจน์ เกษตรกรเลี้ยงแพะ
นายสมศักดิ์ฯ กล่าวว่า พิธีลงนามบันทึกข้อตกลงความร่วมมือระหว่าง ๒ หน่วยงานเกิดขึ้นจากคำปรารภของ พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ซึ่งกระทรวงยุติธรรม และกระทรวงแรงงาน ได้นำมาสานต่อ เพราะได้เล็งเห็นถึงความสำคัญในการพัฒนาฝีมือแรงงาน รวมถึงการฝึกฝนภาษาอังกฤษ หรือภาษาท้องถิ่น เพื่อส่งเสริมการมีงานทำของผู้ที่อยู่ในกระบวนการพัฒนาพฤตินิสัยของกระทรวงยุติธรรม ซึ่งประกอบด้วย ผู้ที่อยู่ในความดูแลของกรมราชทัณฑ์ กรมคุมประพฤติ และกรมพินิจและคุ้มครองเด็กและเยาวชน โดยมีวัตถุประสงค์เพื่อให้กลุ่มดังกล่าวเป็นพลเมืองดี มีคุณภาพ มีความรู้ ความสามารถในวิชาชีพ สามารถนำไปประกอบอาชีพเพื่อสร้างรายได้ให้ตนเอง และครอบครัวได้ รวมทั้งส่งเสริมการมีงานทำทั้งในและต่างประเทศ สามารถอยู่ในสังคมอย่างคนปกติ เป็นกำลังแรงงานที่มีคุณภาพต่อการพัฒนาสังคมและเศรษฐกิจที่จะสร้างขีดความสามารถของประเทศ
โดยที่ผ่านมากระทรวงยุติธรรม และกระทรวงแรงงาน มีการลงนามบันทึกข้อตกลงความร่วมมือในด้านต่างๆ เพื่อบูรณาการด้านการพัฒนาฝีมือแรงงานให้ผู้ต้องขังและผู้พ้นโทษมาอย่างต่อเนื่อง โดยตั้งแต่ปี พ.ศ. ๒๕๖๐ - ๒๕๖๒ มีผู้ผ่านการอบรมพัฒนาฝีมือแรงงานในกลุ่มผู้ต้องขังเด็กและเยาวชนในสถานพินิจฯ จำนวนกว่า ๒ หมื่นคน
นายสมศักดิ์ฯ กล่าวอีกว่า การลงนามในครั้งนี้ มีแนวนโยบายที่จะยกระดับความร่วมมือและการพัฒนาฝีมือแรงงาน ที่อยู่ในกระบวนการพัฒนาพฤตินิสัยทั้งระบบ โดยกระทรวงยุติธรรมจะมีหน้าที่คัดเลือกกลุ่มเป้าหมายที่จะเข้ารับการอบรมในหลักสูตรให้สอดคล้องกับตลาดแรงงาน จัดเตรียมสถานที่ในการฝึกอบรม สนับสนุนงบประมาณตามความเหมาะสม ส่วนทางกระทรวงแรงงานโดยกรมการจัดหางาน และกรมพัฒนาฝีมือแรงงาน จะมีหน้าที่แนะแนวอาชีพ จัดหาตำแหน่งงานว่าง ประสานและให้คำแนะนำแก่สถานประกอบการหรือนายจ้าง ส่งเสริมการมีงานทำโดยจัดสาธิต การฝึกทักษะอาชีพระยะสั้น จัดวิทยากรให้ความรู้ ให้ข้อมูลข่าวสารตลาดแรงงาน ให้คำปรึกษา และแนะนำการประกอบอาชีพอิสระ มีการทดสอบมาตรฐานฝีมือแรงงาน การออกวุฒิบัตร การบรรจุงาน จัดหาแหล่งทุนและประเมินผล
“ผมมุ่งหวังว่าการส่งเสริมความร่วมมือระหว่างกระทรวงแรงงานและกระทรวงยุติธรรมในครั้งนี้ ผู้ที่ผ่านการฝึกอบรมและพ้นโทษออกไปจะมีงานทำเหมือนคนปกติทั่วไป ซึ่งส่วนสำคัญในการคืนคนดีสู่สังคมอย่างมีประสิทธิภาพ การสร้างโอกาสทางอาชีพ ซึ่งมีอีกมากมายที่ลงทุนไม่มากและสามารถทำได้เมื่อพ้นโทษ ผมจึงนึกถึงคำปรารภของนายกรัฐมนตรีที่พูดกับผมว่า อยากให้ผู้ต้องขังสามารถฝึกสุนัขได้ จากนี้ตนจะวางแผนหาพื้นที่ดำเนินการต่อไป ผมให้ความสำคัญในเรื่องพัฒนาฝีมือแรงงาน เพราะจะเพิ่มความมั่งคั่งให้กับเศรษฐกิจได้ เรื่องนี้จะเป็นนโยบายสำคัญอีกเรื่องที่ผมจะเดินหน้าทำให้สำเร็จ” นายสมศักดิ์ฯ กล่าว
ด้าน ม.ร.ว.จัตุมงคลฯ กล่าวว่า รัฐบาลมีแนวทางพัฒนาประเทศให้ก้าวหน้าด้วยความมั่นคง ให้คนไทยมีคุณภาพชีวิตที่ดีขึ้น และพร้อมที่จะใช้ชีวิตในศตวรรษที่ ๒๑ กระทรวงแรงงานมีนโยบายส่งเสริมการมีงานทำทั้งในและต่างประเทศของผู้ที่อยู่ในกระบวนการพัฒนาพฤตินิสัย เพื่อให้โอกาสในการมีอาชีพ สามารถอยู่ในสังคมได้ปกติ และเป็นกำลังของแรงงานที่มีคุณภาพ ที่ผ่านมากระทรวงแรงงานจัดการฝึกอบรมและทดสอบมาตรฐานฝีมือแรงงานแห่งชาติให้กับผู้ที่อยู่ในกระบวนการพัฒนาพฤตินิสัยมาอย่างต่อเนื่อง เช่น ช่างปูน ช่างไม้ ฯลฯ มีผู้ผ่านการทดสอบ จำนวน ๘,๐๘๔ คน
การลงนามในครั้งนี้มีเป้าหมายบูรณาการร่วมกัน เพื่อเตรียมความพร้อมและให้การสนับสนุน ทั้งการแนะแนวอาชีพ การทดสอบ เพื่อให้สามารถนำไปสร้างอาชีพเลี้ยงตนเองได้และมีงานทำหลังพ้นโทษแล้ว รวมถึงการได้รับโอกาสอย่างเท่าเทียมในสังคม เป็นการส่งเสริมเศรษฐกิจเป็นรากฐานที่จะขับเคลื่อนเศรษฐกิจหลักของประเทศ
--------------------------------------------------

ที่มา : https://www.thaigov.go.th/news/contents/details/33548