รัฐบาลไทย-ข่าวทำเนียบรัฐบาล-กบข. เพิ่มทางเลือกการลงทุนให้สมาชิก เปิดตัวแผนกองทุนอสังหาริมทรัพย์ไทย เริ่มให้บริการ 31 ก.ค.

วันศุกร์ที่ 31 กรกฎาคม 2563
พิมพ์
กบข. เพิ่มทางเลือกการลงทุนให้สมาชิก เปิดตัวแผนกองทุนอสังหาริมทรัพย์ไทย เริ่มให้บริการ 31 ก.ค.
แผนการลงทุนใหม่ เพิ่มทางเลือกในการบริหารเงินออมสำหรับสมาชิกที่ต้องการจัดสัดส่วนลงทุนเอง และรับความผันผวนของการลงทุนได้ค่อนข้างสูง
นายบุญเลิศ อันประเสริฐพร รองเลขาธิการ กลุ่มงานปฏิบัติการ รักษาการในตำแหน่งเลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. เพิ่มทางเลือกการลงทุนให้กับสมาชิกในการบริหารเงินออม โดยล่าสุด ณ 31 กรกฎาคม 2563 ได้ออกแผนกองทุนอสังหาริมทรัพย์ไทย ที่มีสัดส่วนสินทรัพย์ 100% ลงทุนในกองทุนรวมอสังหาริมทรัพย์ไทย ทรัสต์เพื่อการลงทุนในอสังหาริมทรัพย์ไทย และกองทุนรวมโครงสร้างพื้นฐานไทยที่จดทะเบียนในตลาดหลักทรัพย์แห่งประเทศไทย ซึ่งจะสร้างโอกาสได้รับผลตอบแทนจากการลงทุนแบบเฉพาะเจาะจงในกลุ่มอสังหาริมทรัพย์ อย่างไรก็ตาม แผนการลงทุนนี้มีความเสี่ยงที่มูลค่าต่อหน่วยหรือ NAV จะลดลงตามภาวะตลาดหุ้นไทย และปัจจัยอื่นๆ ที่กระทบต่อธุรกิจอสังหาริมทรัพย์ที่แผนการลงทุนนำเงินไปลงทุน
แผนกองทุนอสังหาริมทรัพย์ไทย จึงเหมาะกับสมาชิกที่เข้าใจเรื่องการลงทุน และสามารถยอมรับความเสี่ยงได้ค่อนข้างสูง โดยสมาชิกสามารถจัดสัดส่วนการลงทุนด้วยตนเองร่วมกับแผนการลงทุนอื่น ไม่ว่าจะเป็นแผนตลาดเงิน แผนตราสารหนี้ และแผนตราสารสารทุนไทย เพื่อให้สอดคล้องกับเป้าหมายผลตอบแทนที่คาดหวังและระดับความเสี่ยงที่สมาชิกยอมรับได้
ปัจจุบัน สมาชิกสามารถส่งคำสั่งเลือกหรือเปลี่ยนแผนการลงทุนได้ 4 ครั้งต่อปี ใน 4 ช่องทางคือ 1. My GPF Application 2. My GPF Website 3. ส่งเอกสารมายัง กบข. โดยกรอกข้อมูลในแบบแสดงความประสงค์เลือกหรือเปลี่ยนแปลงแผนการลงทุน และ 4. เว็บไซต์ www.gpf.or.th  ทั้งนี้ กบข. แนะนำให้สมาชิกทำแบบประเมินความเสี่ยงการลงทุนด้วยตนเองก่อนเลือกแผนการลงทุนทุกครั้ง
สมาชิกที่สนใจสอบถามข้อมูลเพิ่มเติมได้ที่ Contact Center โทร. 1179 Facebook กบข. หรือ Line กบข. พิมพ์ค้นหาไอดี @gpfcommunity และสามารถนัดหมายศูนย์ข้อมูลการเงิน ผ่าน My GPF Application เลือกเมนู “นัดหมายบริการข้อมูลการเงิน” เพื่อขอรับคำปรึกษาในการเลือกแผนการลงทุนอย่างละเอียด
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1 ล้านคน มีมูลค่าสินทรัพย์สุทธิประมาณ 1,000,000 ล้านบาท (ข้อมูล ณ 31 ก.ค. 2563)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/33817
