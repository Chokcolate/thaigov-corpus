รัฐบาลไทย-ข่าวทำเนียบรัฐบาล-ก.อุตฯ ชูโมเดลจิตอาสาแก้ปัญหาน้ำเสียในลุ่มน้ำสายหลัก ภายใต้โครงการ 10 คลองสวยน้ำใส ร้อยด้วยใจจิตอาสา เทศบาลเมืองลัดหลวง

วันศุกร์ที่ 24 กรกฎาคม 2563
พิมพ์
ก.อุตฯ ชูโมเดลจิตอาสาแก้ปัญหาน้ำเสียในลุ่มน้ำสายหลัก ภายใต้โครงการ 10 คลองสวยน้ำใส ร้อยด้วยใจจิตอาสา เทศบาลเมืองลัดหลวง
นางวรวรรณ ชิตอรุณ รองปลัดกระทรวงอุตสาหกรรม  ลงพื้นที่ร่วมกิจกรรมจิตอาสาแก้ปัญหาน้ำเสียในลุ่มน้ำสายหลัก ภายใต้โครงการ 10 คลองสวยน้ำใส ร้อยด้วยใจจิตอาสา เทศบาลเมืองลัดหลวง
วันนี้ (24 กรกฎาคม 2563) นางวรวรรณ ชิตอรุณ รองปลัดกระทรวงอุตสาหกรรม พร้อมด้วยนายเดชา จาตุธนานันท์ ผู้ตรวจราชการกระทรวงอุตสาหกรรม นายเจตนิพิฐ รอดภัย รองอธิบดีกรมส่งเสริมอุตสาหกรรมและคณะ ลงพื้นที่ร่วมกิจกรรมจิตอาสาแก้ปัญหาน้ำเสียในลุ่มน้ำสายหลัก ภายใต้โครงการ 10 คลองสวยน้ำใส ร้อยด้วยใจจิตอาสา เทศบาลเมืองลัดหลวง เพื่อปรับปรุงพัฒนาคุณภาพน้ำในแม่น้ำสายหลักและคูคลอง เทิดพระเกียรติเนื่องในโอกาสวันเฉลิมพระชนมพรรษาพระบาทสมเด็จพระวชิรเกล้าเจ้าอยู่หัว (รัชกาลที่ 10) ณ บริเวณตลาดน้ำยามเย็นคลองขุดเจ้าเมือง อำเภอพระประแดง จังหวัดสมุทรปราการ
โดยกิจกรรมจิตอาสาครั้งนี้ ประกอบด้วยกิจกรรมมอบประกาศนียบัตรโรงงาน 5 ส. ดีเด่น มอบเครื่องอุปโภคบริโภคที่จำเป็นเพื่อช่วยเหลือประชาชน มอบเครื่องดักจับขยะในคลองสาธารณะ ให้แก่เทศบาลเมืองลัดหลวง กิจกรรมล่องเรือคลองขุดเจ้าเมือง ชมนวัตกรรมเครื่องดักจับขยะฯ และร่วมเก็บขยะในลำคลอง นอกจากนี้ยังมีกิจกรรมจิตอาสาทำความสะอาดและปรับปรุงภูมิทัศน์สวนสาธารณะและสนามเด็กเล่นบริเวณประตูระบายน้ำคลองลัดหลวง พร้อมทั้งเข้ารับฟังปัญหาต่าง ๆ จากประชาชนย่านชุมชนประตูระบายน้ำคลองลัดหลวงอีกด้วย

ที่มา : https://www.thaigov.go.th/news/contents/details/33656
