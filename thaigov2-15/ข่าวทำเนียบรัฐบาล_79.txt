รัฐบาลไทย-ข่าวทำเนียบรัฐบาล-นายกรัฐมนตรีรณรงค์จำหน่ายดอกมะลิในวันแม่แห่งชาติ เพื่อนำรายได้ส่วนหนึ่งช่วยเหลือกลุ่มเปราะบางที่ได้รับผลกระทบจากโควิด-19  พร้อมมอบโอวาทเยาวชน จะเติบโตเป็นกำลังสำคัญของประเทศ

วันอังคารที่ 4 สิงหาคม 2563
พิมพ์
นายกรัฐมนตรีรณรงค์จำหน่ายดอกมะลิในวันแม่แห่งชาติ เพื่อนำรายได้ส่วนหนึ่งช่วยเหลือกลุ่มเปราะบางที่ได้รับผลกระทบจากโควิด-19  พร้อมมอบโอวาทเยาวชน จะเติบโตเป็นกำลังสำคัญของประเทศ
นายกรัฐมนตรีรณรงค์จำหน่ายดอกมะลิในวันแม่แห่งชาติ เพื่อนำรายได้ส่วนหนึ่งช่วยเหลือกลุ่มเปราะบางที่ได้รับผลกระทบจากโควิด-19  พร้อมมอบโอวาทเยาวชน จะเติบโตเป็นกำลังสำคัญของประเทศ
วันนี้ (4 ส.ค. 63) เวลา 08.30 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  ร่วมประชาสัมพันธ์กิจกรรมจำหน่ายดอกมะลิ เนื่องในโอกาสวันแม่แห่งชาติประจำปี 2563  และเยี่ยมชมนิทรรศการโครงการมาตรฐานความปลอดภัยด้านสุขอนามัย Amazing Thailand Safety & Health Administration (SHA) โดยกระทรวงสาธารณสุขและกระทรวงการท่องเที่ยวและกีฬา พร้อมพบสมาพันธ์สมาคมภาพยนตร์แห่งชาติเพื่อประชาสัมพันธ์การจัดกิจกรรม ณ จังหวัดโคราช โดยมี นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายดิสทัต โหตระกิตย์ เลขาธิการนายกรัฐมนตรี และนางสาวไตรศุลี ไตรสรณกุล รองโฆษกประจำสำนักนายกรัฐมนตรี ร่วมชมนิทรรศการในครั้งนี้ด้วย
สภาสังคมสงเคราะห์แห่งประเทศไทย ในพระบรมราชูปถัมภ์ เข้าพบนายกรัฐมนตรีเพื่อประชาสัมพันธ์การจัดจำหน่ายดอกมะลิ เนื่องในโอกาสวันแม่แห่งชาติ ประจำปี 2563 เนื่องในโอกาสวันเฉลิมพระชนมพรรษา 88 พรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จัดทำโดยกลุ่มแม่บ้านผู้มีรายได้น้อย นักเรียน นักศึกษา คนพิการ จากสถานสงเคราะห์ทั้งในกทม. และต่างจังหวัด จำหน่ายเพื่อเป็นการสร้างรายได้เสริมและช่วยส่งเสริมการจ้างงาน ทั้งนี้ รายได้ส่วนหนึ่งจะนำไปช่วยเหลือประชาชนกลุ่มเปราะบางที่ได้รับผลกระทบจากการแพร่ระบาดของเชื้อไวรัสโควิด-19  ผู้แทนสภาสังคมสงเคราะห์แห่งประเทศไทยได้ติดช่อดอกมะลิบนเสื้อของนายกรัฐมนตรี พร้อมมอบพานพระแก้วมรกต (ฤดูร้อน) แด่นายกรัฐมนตรี ในโอกาสนี้ นายกรัฐมนตรีมอบโอวาทแก่เยาวชนตัวอย่าง โดยสนับสนุนให้เป็นเยาวชนเติบโตมาเป็นกำลังสำคัญในการพัฒนาประเทศ
จากนั้น นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นำนายกรัฐมนตรีเยี่ยมชมนิทรรศการโครงการมาตรฐานความปลอดภัยด้านสุขอนามัย Amazing Thailand Safety & Health Administration (SHA) เพื่อสร้างมาตรฐานความปลอดภัยด้านสุขอนามัยของสินค้า และบริการด้านท่องเที่ยวของประเทศไทย ซึ่งตราสัญลักษณ์ SHA แสดงให้เห็นถึงกิจการ/กิจกรรม ที่มีการปรับปรุงและปรับเปลี่ยนด้านบริการและด้านสุขอนามัยถูกต้องตามมาตรการป้องกันการแพร่ระบาดของเชื้อไวรัสโควิด-19 สร้างความมั่นใจแก่ผู้ใช้บริการ อาทิ ร้านอาหาร โรงแรม สถานที่ท่องเที่ยว กิจการให้เช่ายานพาหนะ บริษัทนำเที่ยว คลินิกเสริมความงาม คลินิกทันตกรรม ห้างสรรพสินค้า กิจกรรมกีฬาเพื่อการท่องเที่ยว การจัดประชุม โรงละคร และร้านค้าจำหน่ายของที่ระลึก ซึ่งนายกรัฐมนตรีได้กล่าวชื่นชมความร่วมมือของหน่วยงานภาครัฐและภาคเอกชน เพื่อช่วยกันขับเคลื่อนประเทศในช่วงวิกฤตโควิด-19 นี้
ภายในงาน นายสุภรณ์ อัตถาวงศ์ ผู้ช่วยรัฐมนตรีประจำนายกรัฐมนตรี นำนายวิเชียร จันทรโณทัย ผู้ว่าราชการจังหวัดนครราชสีมา พร้อมด้วยคณะสมาพันธ์สมาคมภาพยนตร์แห่งชาติ เข้าพบนายกรัฐมนตรีเพื่อประชาสัมพันธ์การจัดกิจกรรม ณ จังหวัดนครราชสีมา อาทิ งานฉลองวันแห่งชัยชนะของท้าวสุรนารี (งานย่าโม)  งานสุพรรณหงษ์  เพื่อฟื้นฟู เยียวยา สร้างภาพลักษณ์ให้กับผู้ประกอบการด้านภาพยนตร์ของไทย โดยผู้ว่าราชการจังหวัดและคณะสมาพันธ์สมาคมภาพยนตร์แห่งชาติกล่าวขอบคุณนายกรัฐมนตรีและรัฐบาลในการแก้ไขปัญหาการแพร่ระบาดของเชื้อไวรัสโควิด-19 ได้เป็นอย่างดี พร้อมกันนี้ นายกรัฐมนตรีแนะให้อุตสาหกรรมภาพยนตร์ผลิตภาพยนตร์นำเรื่องราวมาร้อยเรียง เพื่อสะท้อนถึงวัฒนธรรมที่มีมาอย่างยาวนานของประเทศไทย เช่น กรรมวิธีการทำเครื่องปั้นดินเผาของจังหวัดนครราชสีมา และเพื่อเป็นกระตุ้นการท่องเที่ยวเชิงวัฒนธรรมอีกด้วย
.......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33922
