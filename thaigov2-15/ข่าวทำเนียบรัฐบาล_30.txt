รัฐบาลไทย-ข่าวทำเนียบรัฐบาล- รองโฆษก รบ.เผย ยอดจองโรงแรม เราเที่ยวด้วยกัน"


วันอาทิตย์ที่ 19 กรกฎาคม 2563
พิมพ์
รองโฆษก รบ.เผย ยอดจองโรงแรม เราเที่ยวด้วยกัน"
รองโฆษก รบ.เผย ยอดจองโรงแรม "เราเที่ยวด้วยกัน" เตือน ผู้ประกอบการอย่าฉวยโอกาสอัพราคาห้องพัก
เมื่อวันที่ 19 ก.ค.63 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า ยอดการจองที่พักในโครงการเราเที่ยวด้วยกันวันแรก เมื่อวันที่ 18 ก.ค.ที่ผ่านมา พบว่ามีอัตราการจองของประชาชนแล้วอยู่ที่ 3.6 ล้านคน โดยนับจากการที่โรงแรมที่พักได้ส่งอัตราค่าห้องพักให้นักท่องเที่ยวได้ชำระเงิน โดยเมืองหลักยังคงได้รับความนิยมสูง ส่วนแหล่งท่องเที่ยวระยะใกล้มียอดจองสูงสุดในภาคตะวันออกและตะวันตก โดยประชาชนนิยมจองโรงแรมติดทะเล และส่วนใหญ่จะจองเพียง 1 คืน ส่วนแหล่งท่องเที่ยวระยะไกล ที่ได้รับความนิยมสูงสุด คือ ภาคใต้ โดยเฉพาะอย่างยิ่ง จังหวัดกระบี่ ซึ่งนักท่องเที่ยวนิยมจองที่พักจำนวน 2 คืน
น.ส.ไตรศุลี กล่าวว่า ทางด้านระบบสมัครรับสิทธ์ ระบบการแจ้งยอด และระบบชำระค่าห้องพักนั้นทุกอย่างถือว่าเป็นไปด้วยความเรียบร้อยดี คาดว่าช่วงวันเสาร์-อาทิตย์นี้ ประชาชนจะทยอยเข้าร่วมโครงการฯและจองห้องพักมากขึ้น โดยในช่วงสัปดาห์หน้าที่มีช่วงวันหยุดยาวชดเชยสงกรานต์ตามมติคณะรัฐมนตรี ที่จะเริ่มมีการเดินทางในช่วงวันศุกร์ที่ 24 ก.ค.เป็นต้นไป
ในส่วนสิทธิพิเศษ ตามโครงการ"เราเที่ยวด้วยกัน" นั้น รัฐได้สนับสนุนค่าใช้จ่าย 40% ของราคาที่พักต่อห้องต่อคืน ซึ่งจองได้ไม่เกิน 5 คืน ซึ่งมีด้วยกัน 5 ล้านสิทธิ์
น.ส.ไตรศุลี ยังกล่าวอีกว่า รัฐบาลขอความร่วมมือและย้ำเตือนไปยังผู้ประกอบการโรงแรมที่พักว่าอย่าใช้โอกาสนี้ขึ้นราคาที่พัก หลังพบข้อมูลในโซเชียลมีเดียว่ามีการร้องเรียนเรื่องดังกล่าวเป็นจำนวนมาก โดยจะมีหน่วยงานเข้าไปตรวจสอบว่ามีการขึ้นราคาจริงหรือไม่ เพื่อป้องกันการเอารัดเอาเปรียบนักท่องเที่ยว หากพบว่าโรงแรมมีการขึ้นราคาจริง โรงแรมจะถูกตัดสิทธิ์ในการเข้าร่วมโครงการทันที ซึ่งโครงการเราเที่ยวด้วยกันนี้ มุ่งหวังที่จะส่งเสริมและกระตุ้นเศรษฐกิจภาคการท่องเที่ยว เพื่อกระจายรายได้สู่พื้นที่ต่างๆ อันเป็นการฟื้นฟูเศรษฐกิจในภาครวม จึงหวังว่าผู้ประกอบการจะให้ความร่วมมือเป็นอย่างดี ไม่ฉวยโอกาสกับประชาชน
....
สำนักโฆษก

ที่มา : https://www.thaigov.go.th/news/contents/details/33483