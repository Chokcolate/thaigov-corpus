รัฐบาลไทย-ข่าวทำเนียบรัฐบาล-สกสว. ผนึกกำลัง สค. จัดอบรมเชิงปฏิบัติการเสริมศักยภาพวิจัยด้านกิจการสตรีและครอบครัว


วันพุธที่ 29 กรกฎาคม 2563
สกสว. ผนึกกำลัง สค. จัดอบรมเชิงปฏิบัติการเสริมศักยภาพวิจัยด้านกิจการสตรีและครอบครัว
สกสว. ผนึกกำลัง สค. จัดอบรมเชิงปฏิบัติการเสริมศักยภาพวิจัยด้านกิจการสตรีและครอบครัว
เมื่อวันที่ 30 มิถุนายน 2563 สำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) โดยภารกิจการส่งเสริมความเข้มแข็งของหน่วยงานในระบบระบบวิทยาศาสตร์ วิจัยและนวัตกรรม ร่วมกับ กรมกิจการสตรีและสถาบันครอบครัว (สค.) กระทรวงการพัฒนาสังคมและความมั่นคงของมนุษย์ (พม.) จัดอบรมเชิงปฏิบัติการเพื่อพัฒนาความรู้ด้านการบริหารจัดการงานวิจัยและการประเมินผลพัฒนาองค์กร มุ่งหวังเสริมศักยภาพการทำงานให้กับบุคลากรในหน่วยวิจัยด้านกิจการสตรีและครอบครัวโดยมีเจ้าหน้าที่จาก สค. และ สกสว. เข้าร่วมภายใต้มาตรการรักษาระยะห่าง เพื่อความปลอดภัยของผู้เข้าร่วมประชุมทุกคน
กิจกรรมในวันนี้เริ่มด้วยการบรรยายพิเศษในหัวข้อ “งานวิจัยกับการพัฒนางานด้านสตรีและครอบครัว” โดย นางสาวกรรณิกา เจริญลักษณ์ นักพัฒนาสังคมชำนาญการพิเศษ ผู้อำนวยการกองยุทธศาสตร์และแผนงาน สค. อธิบายถึงหลักการทำงานและความสำคัญของงานวิจัยกับการพัฒนากิจการสตรีและสังคม
ต่อด้วยการขยายความเข้าใจให้ผู้เข้าร่วมประชุมได้เห็นถึงภาพรวมระบบวิทยาศาสตร์ วิจัยและนวัตกรรม (ววน.) ใหม่ของประเทศ และบทบาทภารกิจของ สกสว. โดย รศ.ดร.พงศ์พันธ์ แก้วตาทิพย์ ผู้อำนวยการกลุ่มภารกิจพัฒนาระบบและเครือข่ายวิทยาศาสตร์ วิจัยและนวัตกรรม สกสว. จากนั้นเข้าสู่ช่วงการ Workshop ผู้เข้าร่วมประชุมได้ร่วมกันแลกเปลี่ยนความรู้ความเข้าใจเกี่ยวกับการบริหารจัดการงานวิจัย นำทีมโดย รศ.ดร.ชลิตา ศรีนวล รองผู้อำนวยการภารกิจการส่งเสริมความเข้มแข็งของหน่วยงานในระบบระบบวิทยาศาสตร์ วิจัยและนวัตกรรม สกสว.
จากนั้นในช่วงบ่ายเป็นการบรรยายเรื่อง “การใช้ประโยชน์จากผลงานวิจัยเพื่อตอบพันธกิจของหน่วยงานและสอดคล้องกับการพัฒนาประเทศ” โดย ผศ.ดร.สุดสวาสดิ์ ดวงศรีไสย์ รองผู้อำนวยการภารกิจการส่งเสริมระบบการนำผลงานวิจัยและนวัตกรรมไปใช้ประโยชน์ สกสว. และ “สื่อสารงานวิจัยอย่างไรให้น่าสนใจ” โดย ผศ.ดร.อมรรัฏค์ เจริญโชติธรรม ผู้อำนวยการภารกิจการสื่อสารเพื่อสร้างสังคมฐานความรู้และนวัตกรรม สกสว. การอบรมเชิงปฏิบัติการในวันนี้ทำให้ผู้เข้าร่วมประชุมได้เข้าใจถึงต้นน้ำของสายธารงานวิจัยไปตลอดจนถึงกระบวนการสร้างผลผลิตและผลกระทบที่สามารถต่อยอดการใช้ประโยชน์จากงานวิจัย ดึงงานวิจัยจากหิ้งสู่ห้าง
อย่างไรก็ตามการจัดอบรมเชิงปฏิการในลักษณะนี้เป็นหนึ่งในภารกิจของ สกสว. ในการส่งเสริมความเข้มแข็งให้กับหน่วยงานในระบบวิทยาศาสตร์ วิจัยและนวัตกรรม เพื่อสร้างความเข้มแข็งให้กับงานวิจัยเพื่อนำไปสู่เป้าหมายการขับเคลื่อนประเทศด้วยระบบวิทยาศาสตร์ วิจัยและนวัตกรรม
ข้อมูลข่าวโดย : สำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/33758