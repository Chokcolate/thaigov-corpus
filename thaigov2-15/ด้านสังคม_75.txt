รัฐบาลไทย-ข่าวทำเนียบรัฐบาล-“อนุทิน” ย้ำสถานพยาบาลในสังกัดพร้อมดูแลประชาชน 24 ชั่วโมง


วันจันทร์ที่ 3 สิงหาคม 2563
“อนุทิน” ย้ำสถานพยาบาลในสังกัดพร้อมดูแลประชาชน 24 ชั่วโมง
รองนายกรัฐมนตรีและรัฐมนตรีว่าการกระทรวงสาธารณสุข ให้สถานพยาบาลในสังกัด ติดตามสถานการณ์พายุ “ซินลากู” ใกล้ชิด พร้อมดูประชาชนตลอด 24 ชั่วโมง ประสานกับหน่วยงานในพื้นที่เสริมการทำงานกัน ฝาก อสม. ดูแลผู้ป่วยพื้นที่น้ำท่วมขังถึงบ้าน อย่าให้ขาดยา
รองนายกรัฐมนตรีและรัฐมนตรีว่าการกระทรวงสาธารณสุข ให้สถานพยาบาลในสังกัด ติดตามสถานการณ์พายุ “ซินลากู” ใกล้ชิด พร้อมดูประชาชนตลอด 24 ชั่วโมง ประสานกับหน่วยงานในพื้นที่เสริมการทำงานกัน ฝาก อสม. ดูแลผู้ป่วยพื้นที่น้ำท่วมขังถึงบ้าน อย่าให้ขาดยา
วันนี้ (3 สิงหาคม 2563) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า ได้รับรายงานว่าไม่มีหน่วยงานในสังกัดได้รับความเสียหายจากพายุ “ซินลากู” ที่ส่งผลกระทบต่อบริการ สถานการณ์พายุเริ่มคลี่คลาย ได้สั่งการให้สถานพยาบาลทุกแห่ง พร้อมดูแลประชาชนตลอด 24 ชั่วโมง โดยเฉพาะโรงพยาบาลศูนย์ที่ต้องรับส่งต่อต้องเตรียมพร้อมหากมีเหตุการณ์น้ำหลากซ้ำ ทั้งนี้สถานพยาบาลที่อยู่ในพื้นที่เสี่ยงขอให้ติดตามสถานการณ์จากกรมอุตุนิยมวิทยาอย่างใกล้ชิด ให้ดำเนินการตามแผนที่วางไว้ เพื่อป้องกันความเสียหาย และไม่กระทบบริการประชาชน ขนย้ายยาเวชภัณฑ์เครื่องมือแพทย์ไว้ในที่ปลอดภัย จัดเตรียมทรัพยากรที่จำเป็นให้เพียงพอ เตรียมแผนและระบบส่งต่อผู้ป่วยยังพื้นที่สำรองที่ปลอดภัยจัดหน่วยแพทย์เคลื่อนที่ พร้อมออกปฏิบัติการดูแลช่วยเหลือประชาชนที่ประสบภัยตลอด 24 ชั่วโมง
“ขอให้พื้นที่ให้ความสำคัญเรื่องการบริการประชาชนเป็นหลัก ผู้บริหารในพื้นที่ต้องประสานงานกับส่วนราชการอื่นๆ เพื่อเสริมการทำงานซึ่งกันและกัน ลดความซ้ำซ้อนในการช่วยเหลือ ที่สำคัญคือให้ระดมสรรพกำลังเต็มที่ในการช่วยเหลือ อย่าให้กฎระเบียบต่างๆ มาเป็นอุปสรรคในการทำงานเพื่อประชาชน หากอะไรอยู่นอกเหนืออำนาจการตัดสินใจของพื้นที่ให้ประสานมายังส่วนกลาง โดยเฉพาะยาและเวชภัณฑ์ต้องเพียงพอต่อการให้บริการประชาชนตลอดเวลา และในพื้นที่ที่น้ำท่วมสูงเข้าถึงยาก ขอให้ อสม. ดูแลผู้ป่วยถึงบ้านอย่าให้ขาดยา” นายอนุทินกล่าว
**************************************** 3 สิงหาคม 2563

ที่มา : https://www.thaigov.go.th/news/contents/details/33910