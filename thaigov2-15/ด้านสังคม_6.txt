รัฐบาลไทย-ข่าวทำเนียบรัฐบาล-สธ. เผย เบื้องต้นผลการตรวจผู้ป่วยส่งต่อ รักษา ร.พ. ศิริราชไม่พบติดเชื้อ โควิด 19 รอตรวจซ้ำด้วยเทคโนโลยีทางพันธุกรรม


วันพฤหัสบดีที่ 16 กรกฎาคม 2563
สธ. เผย เบื้องต้นผลการตรวจผู้ป่วยส่งต่อ รักษา ร.พ. ศิริราชไม่พบติดเชื้อ โควิด 19 รอตรวจซ้ำด้วยเทคโนโลยีทางพันธุกรรม
เมื่อวันที่ 14 กรกฎาคม 2563 เวลา 16.40 น. กรมควบคุมโรค ได้รับรายงานผู้ป่วยยืนยัน COVID-19 จำนวน 1 ราย เป็นเพศหญิง สัญชาติไทย อายุ 31 ปี  ประวัติโรคประจำตัวเป็นโรคเบาหวาน จากโรงพยาบาลแห่งหนึ่ง ย่านราษฏร์บูรณะ
นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค กล่าวว่า เมื่อวันที่ 14 กรกฎาคม 2563 เวลา 16.40 น. กรมควบคุมโรค ได้รับรายงานผู้ป่วยยืนยัน COVID-19 จำนวน 1 ราย เป็นเพศหญิง สัญชาติไทย อายุ 31 ปี  ประวัติโรคประจำตัวเป็นโรคเบาหวาน จากโรงพยาบาลแห่งหนึ่ง ย่านราษฏร์บูรณะ  เข้ารับการรักษาเป็นผู้ป่วยในตั้งแต่วันที่ 30 มิถุนายน 2563 ด้วยอาการบวมตามแขนขา ต่อมาในวันที่ 13 กรกฎาคม 2563 ผู้ป่วยอาการไม่ดีขึ้น มีอาการปอดอักเสบ แพทย์สงสัยโรคโควิด-19 จึงเก็บตัวอย่างจากโพรงจมูกส่งตรวจที่โรงพยาบาลจุฬาลงกรณ์  ผลพบเชื้อ  เก็บตัวอย่างจากเสมหะตรวจ ผลไม่พบเชื้อ  และทางกรมควบคุมโรค ได้ทำการเก็บเสมหะเพิ่มเติมอีกครั้ง เพื่อส่งตรวจยืนยัน ในวันที่ 14 และวันที่ 15 กรกฎาคม 2563 เนื่องจากการสอบสวนประวัติจากสามีพบว่า ผู้ป่วยไม่มีประวัติของปัจจัยเสี่ยงแต่อย่างใด และผลการตรวจ โดยสถาบันบำราศนราดูร และ กรมวิทยาศาสตร์การแพทย์ ไม่พบเชื้อ ต่อมารพ.จุฬาลงกรณ์ ได้มีการตรวจตัวอย่างจากโพรงจมูกซ้ำ ผลไม่พบเชื้อ  ดังนั้น สรุปได้ว่า ผู้ป่วยรายนี้ยืนยันได้ว่า ไม่ใช่ผู้ป่วยโรคติดเชื้อไวรัสโคโรนา 2019 อย่างไรก็ตามเพื่อความมั่นใจสถาบันบำราศนราดูรกำลังทำการตรวจโดยใช้เทคโนโลยีการหาลำดับเบสที่พัฒนาขึ้นใหม่ อยู่ระหว่างรอผล
ทั้งนี้ หลังจากรับรายงานผู้ป่วยรายนี้ และอยู่ระหว่างรอผลการตรวจซ้ำ ทีมสอบสวนควบคุมโรค ของกรมควบคุมโรค ร่วมกับ สำนักอนามัย กรุงเทพมหานคร ได้ไปที่โรงพยาบาลดังกล่าว เพื่อเริ่มการสอบสวนโรค ค้นหาผู้สัมผัส และตรวจหาเชื้อในผู้สัมผัสเสี่ยงสูง รวมทั้งดำเนินการควบคุมโรคร่วมกับโรงพยาบาล  อีกทัั้งลงสอบสวนในโรงงานที่ผู้ป่วยและสามีทำงานอยู่พบว่าไม่มีผู้ใดที่เดินทางมาจากต่างประเทศ และไม่มีพนักงานใหม่เข้าทำงาน และมีการคัดกรองไข้ก่อนเข้าทำงานทุกวัน
ถึงแม้ว่าผลการตรวจของผู้ป่วยรายนี้จะยืนยันได้ว่าไม่พบเชื้อก่อโรคโควิด-19 แต่การดำเนินงานในเหตุการณ์นี้ แสดงให้เห็นถึงการเตรียมความพร้อมของกระทรวงสาธารณสุขและเครือข่ายโรงพยาบาลในด้านการรักษาพยาบาล การเฝ้าระวังสอบสวนโรค และทรัพยากรการตรวจทางห้องปฏิบัติที่มีประสิทธิภาพ
*************************************  16 กรกฎาคม 2563

ที่มา : https://www.thaigov.go.th/news/contents/details/33412