รัฐบาลไทย-ข่าวทำเนียบรัฐบาล-โฆษก ศบค. ขอให้ทุกคน “อึด ฮึด สู้” เพื่อฝ่าฝันสถานการณ์นี้ไปด้วยกัน

วันอังคารที่ 21 กรกฎาคม 2563
พิมพ์
โฆษก ศบค. ขอให้ทุกคน “อึด ฮึด สู้” เพื่อฝ่าฝันสถานการณ์นี้ไปด้วยกัน
โฆษก ศบค. ขอให้ทุกคน “อึด ฮึด สู้” เพื่อฝ่าฝันสถานการณ์นี้ไปด้วยกัน
วันนี้ (21 ก.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชน ช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงว่า ไทยไม่สามารถปิดประเทศตลอดไปได้ ต้องเดินหน้าทั้งเศรษฐกิจ และมีการควบคุมโรคควบคู่กันไป โลกยังต้องทำการค้า เหมือนที่เราปิดบ้านตลอดไม่ได้ เราต้องออกไปทำงานนอกบ้าน ไปมาหาสู่ซึ่งกันและกัน แต่อาจมีมาตรการการปิดเฉพาะที่ (Targeted lockdown) ทั้งนี้ขอให้เข้าใจว่า การติดเชื้อกับการระบาดมีความแตกต่างกัน
การติดเชื้อแต่ยังไม่มีการระบาด หากทราบโดยเร็ว ก็สามารถจำกัดขอบเขตได้ หรือหากมีการระบาด แล้วทราบโดยเร็ว ก็ยังสามารถจำกัดขอบเขตได้เช่นกัน ธรรมชาติของโรคมีช่วงเวลา หากทีมสาธารณสุข และทีมพื้นที่ทราบเรื่องได้เร็ว ก็สามารถเข้าไปจัดการควบคุมได้เร็ว
ทั้งนี้ ศบค. อยากสื่อสารให้ประชาชนเข้าใจว่า แม้ว่าตัวเลขการติดเชื้อที่ไม่ใช่ 0 เรายังคงรับได้ โดยตัวเลขที่สูงที่สุดของไทยที่เคยเกิดขึ้น คือ 188 รายใน 1 วัน ขอสื่อสารกับประชาชนว่าการ Lockdown ทั้งหมด จะส่งผลต่อกิจกรรมทางเศรษฐกิจ ทั้งนี้ ทีมนักวิชาการยังต้องไปศึกษาเพิ่มเติมถึงยอดตัวเลขที่สามารถรับได้ โดยปัจจุบันที่ ศบค. ประเมินตัวเลขที่ยังรับได้อาจอยู่ที่ประมาณ 30-50 ราย หรือภายในจำนวน 2 หลัก ซึ่งต้องคำนึงถึงจำนวนเตียง แพทย์ พยาบาล บุคลากรทางการแพทย์
ขอบคุณพี่น้องประชาชนที่เรียนรู้โรค และดูแลสุขภาพของตนเอง เราได้เรียนรู้วิกกฤตของโรคไปด้วยกัน ขอความร่วมมือจากประชาชนทุกคน ต้อง “อึด ฮึด สู้”  เพื่อให้ผ่านวิกฤตนี้ไปด้วยกันทั้งประเทศ
******************************

ที่มา : https://www.thaigov.go.th/news/contents/details/33559
