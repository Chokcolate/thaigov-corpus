รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงกลาโหม/หัวหน้าผู้แทนพิเศษของรัฐบาล เดินทางไปปฏิบัติภารกิจในพื้นที่ จังหวัดชายแดนภาคใต้

วันพฤหัสบดีที่ 23 กรกฎาคม 2563
รัฐมนตรีช่วยว่าการกระทรวงกลาโหม/หัวหน้าผู้แทนพิเศษของรัฐบาล เดินทางไปปฏิบัติภารกิจในพื้นที่ จังหวัดชายแดนภาคใต้
เมื่อวันที่ ๒๓ ก.ค.๖๓ พลเอกชัยชาญ ช้างมงคล รัฐมนตรีช่วยว่าการกระทรวงกลาโหม/หัวหน้าผู้แทนพิเศษของรัฐบาล พร้อมคณะ เดินทางไปปฏิบัติราชการในพื้นที่จังหวัดชายแดนภาคใต้
โดยในช่วงเช้าได้เป็นประธานการประชุม ณ ห้องประชุมกองพลทหารราบที่ ๑๕ ค่ายสมเด็จพระสุริโยทัย อ.หนองจิก จ.ปัตตานี เพื่อติดตามสถานการณ์ในพื้นที่และขับเคลื่อนงานตามแผนงาน/โครงการ ตลอดจนรับทราบปัญหาข้อขัดข้องที่หน่วยงานในพื้นที่ปฏิบัติ ในห้วงที่ผ่านมา และ ที่จะต้องดำเนินการในไตรมาสสุดท้ายของปีงบประมาณ ๒๕๖๓ ในช่วงบ่ายได้เดินทางไปเยี่ยมชมโรงงานแปรรูปทุเรียน อ.เทพา จ.สงขลา ที่มีรูปแบบการผลิต คือ การทำผลไม้อบแห้งและทุเรียนแช่แข็งเพื่อส่งออกไปยังประเทศจีน ซึ่งเป็นการส่งเสริมการเกษตร สร้างเงิน สร้างงาน สร้างรายได้ในครัวเรือนของประชาชนในพื้นที่ หลังจากนั้นได้เดินทางไปเยี่ยมชมโครงการทหารพันธุ์ดี และโครงการฟาร์มตัวอย่างตามพระราชดำริในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงที่รับผิดชอบโครงการโดยกองพลพัฒนาที่ ๔ ค่ายรัตนพล อ.คลองหอยโข่ง จ.สงขลา ซึ่งโครงการทั้งสองเป็นการน้อมนำแนวทางพระราชดำริที่หน่วยทหาร นำมาดำเนินการให้เห็นผลเป็นรูปธรรมในการสร้างแหล่งเรียนรู้งานด้านการเกษตรฯ, แหล่งผลิตอาหารสำหรับเลี้ยงตนเองในยามสถานการณ์ไม่ปกติ, แหล่งสร้างอาชีพให้กับประชาชนในพื้นที่ และแหล่งท่องเที่ยว เชิงเกษตรกรรมตามหลักปรัชญาเศรษฐกิจพอเพียง

ที่มา : https://www.thaigov.go.th/news/contents/details/33634
