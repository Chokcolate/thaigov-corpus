รัฐบาลไทย-ข่าวทำเนียบรัฐบาล-รมต. ท่องเที่ยวและกีฬา เปิดงาน 


วันจันทร์ที่ 3 สิงหาคม 2563
พิมพ์
รมต. ท่องเที่ยวและกีฬา เปิดงาน
"Happy Bike ไร้โควิด 2020" เพื่อสร้างความเชื่อมั่น กระตุ้นการท่องเที่ยวจังหวัดระยอง เน้นการจัดกิจกรรมรูปแบบวิถีใหม่สร้างความมั่นใจให้แก่นักท่องเที่ยว
นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดกิจกรรม
ปั่นจักรยานเพื่อการท่องเที่ยวภายใต้ชื่อ "Happy Bike ไร้โควิด 2020" เพื่อสร้างความเชื่อมั่น กระตุ้นการท่องเที่ยวจังหวัดระยอง เน้นการจัดกิจกรรมรูปแบบวิถีใหม่สร้างความมั่นใจให้แก่นักท่องเที่ยว โดยมี  นายสุรศักดิ์ เจริญศิริโชติ ผู้ว่าราชการจังหวัดระยอง, นายยุทธศักดิ์ สุภสร ผู้ว่าการ ททท. และ ดร. ก้องศักด  ยอดมณี  ผู้ว่าการ กกท. ร่วมในพิธี ณ บริเวณอนุสรณ์เรือรบหลวงประแส  จังหวัดระยอง เมื่อวันที่ 1 สิงหาคม 2563 ที่ผ่านมา
นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เปิดเผยถึงการจัดกิจกรรมในครั้งนี้ว่า กิจกรรม Happy Bike ไร้โควิต 2020 นี้ จัดขึ้นในรูปแบบ New Nomal และดำเนินการตามข้อกำหนดของกระทรวงสาธารณสุข และมาตรฐาน SHA เพื่อสร้างความมั่นใจให้กับผู้มาร่วมกิจกรรมและนักท่องเที่ยว รวมทั้งเพื่อช่วยเหลือผู้ประกอบการ ชุมชน และอุตสาหกรรมท่องเที่ยวที่ได้รับผลกระทบจากเหตุการณ์การแพร่ระบาดของไวรัสโควิด-19 ให้กลับมาฟื้นตัวคึกคักอีกครั้ง
"จึงขอเชิญชวนนักท่องเที่ยวทั้งชาวไทย และชาวต่างชาติที่อยู่ในประเทศไทย เดินทางมาเที่ยวจังหวัดระยองกันเยอะๆ เพราะที่นี่สะอาด บริสุทธิ์ ไม่มีโควิด-19 แต่อย่างใด เรามาวันนี้เพื่อสร้างความมั่นใจให้กับทุกคน ถือเป็นการยืนยันได้ดีที่สุด"
สำหรับกิจกรรมการปั่นจักรยานในครั้งนี้ มีผู้เข้าร่วมกิจกรรมกว่า 600 คน แบ่งเป็น 2 ประเภท ประเภทละ 300 คน โดยประเภทที่ 1 เป็นการปั่นจักรยานท่องเที่ยว "ตามประแส" ในวันที่ 1 สิงหาคม 2563 เป็นกิจกรรมการปั่นจักรยานชมทัศนียภาพที่สวยงามของตำบลปากน้ำประแส จังหวัดระยอง เริ่มต้นจาก อนุสรณ์เรือรบหลวงประแส-วนขึ้นสะพานประแสสิน-เสี้ยวซ้ายไปถ่ายรูปที่จุดชมวิวแหลมสน-วนกลับทางเดิม แวะวัดตะเคียนงาม รับฟังเรื่องราวจากมัคคุเทศก์น้อย-ข้ามสะพานหนองโพง ไปสักการะศาลกรมหลวงชุมพร-ขากลับปั่นเข้าตลาดป้าตุ๊ ชิมขนมทองถิ่น-กลับมาจบกิจกรรมที่อนุสรณ์เรือรบหลวงประแส ระยะทางรวม 15 กิโลเมตร โดยกำหนดเวลาปั่นไม่เกิน 2 ชั่วโมง ในเส้นทางปั่นจักรยานจัดให้มีจุดชิมขนมท้องถิ่นจากฝีมือชาวบ้านชุมชนปากน้ำประแส ที่นำมาต้อนรับคณะนักปั่น เช่น ขนมชารส, ข้าวเกรียบอ่อน (โบราณ), ขนมตะไล, ขนมเบื้อง และตบทายด้วย "น้ำชาใบขลู่" ของดีขึ้นชื่อในตำบลปากน้ำประแส เพื่อให้นักปั่นได้สัมผัสและเรียนรู้วิถีชุมชนปากน้ำประแส มีการสนับสนุนโครงการมัคคุเทศก์น้อยจากโรงเรียนชุมชนวัดตะเคียนงามมาเล่าเรื่องราวของประวัติต้นตะเคียนใหญ่อายุ 500 ปี
ในประเภทที่ 1 นี้ มีวิธีการปล่อยตัวเพื่อทำตามหลัก Social Distancing กำหนดระยะห่างตอนตั้งแถว 1 เมตร ปล่อยตัวทีละกลุ่ม กลุ่มละ 5-10 คน ห่างกันกลุ่มละ 1 นาที (1 กลุ่ม จะมีระยะห่างกันประมาณ 500 เมตรขึ้นไป)
ประเภทที่ 2 เป็นการปั่นจักรยาน "TEAM TOGETHER" ในวันที่ 2 สิงหาคม 2563 เป็นกิจกรรมการปั่น
จักรยานทางไกลแบบไปด้วยกัน ไม่ทิ้งกัน เริ่มต้นจาก อนุสรณ์เรือรบหลวงประแส-ถนนบูรพาชลทิต-จุดชมวิว
เนินนางพญา-ปั่นวนกลับเส้นทางเดิม ระยะทางรวม 75 กิโลเมตร ระยะเวลาไม่เกิน 3 ชั่วโมง โดยมีวิธีการปล่อยตัวเพื่อทำตามหลัก Socal Distancing กำหนดระยะห่างตอนตั้งแถว 1 เมตร ปล่อยตัวทีละกลุ่ม กลุ่มละ 4 คัน ห่างกันกลุ่มละ 1 นาที (กลุ่มนักกีฬาจะมีระยะห่างกันประมาณ 1,300 เมตรขึ้นไป)
ทั้งนี้ ผู้เข้าเส้นชัยจะได้รับเหรียญที่ระลึกของกิจกรรม โดยผู้ชนะจะได้รับโล่รางวัลที่ออกแบบเป็นพิเศษ  การจัดกิจกรรมในครั้งนี้ ยังได้มีการเตรียมพร้อมมาตรการเพื่อรับมือและป้องกันการแพร่ระบาดของเชื้อไวรัส โดยจัดเจ้าหน้าที่ประจำจุดคัดกรอง ซึ่งได้รับความร่วมมือจากสาธารณสุขจังหวัดระยอง ในการตรวจวัดอุณหภูมิผู้เข้าร่วมกิจกรรมทุกคนก่อนเข้าบริเวณพื้นที่จัดงาน ตั้งจุดบริการเจลแอลกอฮอล์ล้างมือกระจายตามจุดต่าง ๆ มีการฉีดพ่นฆ่าเชื้อโรคบริเวณพื้นที่จัดงานทั้งก่อนและหลังกิจกรรม เพื่อความปลอดภัยและสุขภาพอนามัยที่ดีและสร้างความเชื่อมั่นของผู้ที่มาร่วมกิจกรรม อีกทั้งยังเป็นการยกระดับมาตรฐานในการจัดงานในวิถีการท่องเที่ยวแบบ New Normal อีกด้วย
กระทรวงการท่องเที่ยวและกีฬา

ที่มา : https://www.thaigov.go.th/news/contents/details/33872