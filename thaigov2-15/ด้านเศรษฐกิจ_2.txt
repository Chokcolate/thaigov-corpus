รัฐบาลไทย-ข่าวทำเนียบรัฐบาล-รองปลัดฯ วรวรรณ เป็นประธานเปิดกิจกรรมจิตอาสา ทำความสะอาด กำจัดวัชพืช คลองแสนแสบและคลองสาขา

วันอังคารที่ 14 กรกฎาคม 2563
พิมพ์
รองปลัดฯ วรวรรณ เป็นประธานเปิดกิจกรรมจิตอาสา ทำความสะอาด กำจัดวัชพืช คลองแสนแสบและคลองสาขา
นางวรวรรณ ชิตอรุณ รองปลัดกระทรวงอุตสาหกรรม  เป็นประธานเปิดกิจกรรมจิตอาสา ทำความสะอาด กำจัดวัชพืช คลองแสนแสบและคลองสาขา ณ คลองแสนแสบ วัดบำเพ็ญเหนือ เขตมีนบุรี กรุงเทพฯ
วันนี้ (14 กรกฎาคม 2563) นางวรวรรณ ชิตอรุณ รองปลัดกระทรวงอุตสาหกรรม เป็นประธานเปิดกิจกรรมจิตอาสา ทำความสะอาด กำจัดวัชพืช คลองแสนแสบและคลองสาขา ภายใต้โครงการจิตอาสาพัฒนาคุณภาพน้ำบริเวณคลองแสนแสบ เพื่อเทิดพระเกียรติเนื่องในโอกาสวันเฉลิมพระชนมพรรษา พระบาทสมเด็จพระวชิรเกล้าเจ้าอยู่หัว รัชกาลที่ 10 พร้อมด้วยนายสมพล โนดไธสง นายนิรันดร์ ยิ่งมหิศรานนท์ ผู้ตรวจราชการกระทรวงอุตสาหกรรม นางสาวสมจิณณ์ พิลึก ผู้ว่าการการนิคมอุตสาหกรรม และคณะผู้บริหารกระทรวงอุตสาหกรรม ณ คลองแสนแสบ วัดบำเพ็ญเหนือ เขตมีนบุรี กรุงเทพฯ
สำหรับโครงการจิตอาสา ทำความสะอาด กำจัดวัชพืชคลองแสนแสบและคลองสาขา มีวัตถุประสงค์เพื่อพัฒนาและปรับปรุงภูมิทัศน์บริเวณคลองแสนแสบ รวมถึงการมีส่วนร่วมของชุมชนและผู้ประกอบการโรงงานอุตสาหกรรมในการรับผิดชอบต่อสังคมและสิ่งแวดล้อมร่วมกัน โดยมีการดำเนินการเป็น 3 ระยะ ได้แก่ 1. แผนระยะสั้น เป็นกิจกรรมเร่งด่วน เพื่อพัฒนาภูมิทัศน์ เก็บขยะและวัชพืชบริเวณรอบคลองแสนแสบ 2. แผนระยะกลาง ดำเนินกิจกรรมเกี่ยวกับ การพัฒนาภูมิทัศน์ และส่งเสริมผู้ประกอบการอุตสาหกรรม ให้มีความรับผิดชอบต่อสังคมและสิ่งแวดล้อม และรณรงค์การใช้ถังดักไขมันก่อนระบายลงสู่คลองแสนแสบ และ 3. แผนระยะยาว ดำเนินกิจกรรมเกี่ยวกับการเฝ้าระวังคุณภาพน้ำคลองแสนแสบ กำกับดูแลโรงงาน รวมทั้งการปรับปรุงคุณภาพน้ำของชุมชนต้นแบบ

ที่มา : https://www.thaigov.go.th/news/contents/details/33360
