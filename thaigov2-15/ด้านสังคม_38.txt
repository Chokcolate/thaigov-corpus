รัฐบาลไทย-ข่าวทำเนียบรัฐบาล-องคมนตรี เปิดห้องปฏิบัติการตรวจหาเชื้อไวรัสโคโรนา 2019 ที่รพร.สว่างแดนดิน แห่งแรกของรพร.


วันจันทร์ที่ 27 กรกฎาคม 2563
องคมนตรี เปิดห้องปฏิบัติการตรวจหาเชื้อไวรัสโคโรนา 2019 ที่รพร.สว่างแดนดิน แห่งแรกของรพร.
องคมนตรีเปิดห้องปฏิบัติการตรวจหาเชื้อไวรัสโคโรนา 2019 โรงพยาบาลสมเด็จพระยุพราชสว่างแดนดิน จ.สกลนคร เป็นแห่งแรกของโรงพยาบาลสมเด็จพระยุพราช (รพร.) ตรวจวินิจฉัยโรคติดเชื้อไวรัสโคโรนา 2019 ตามมาตรฐานกรมวิทยาศาสตร์การแพทย์ เพิ่มประสิทธิภาพการตรวจรักษา
องคมนตรีเปิดห้องปฏิบัติการตรวจหาเชื้อไวรัสโคโรนา 2019 โรงพยาบาลสมเด็จพระยุพราชสว่างแดนดิน จังหวัดสกลนคร เป็นแห่งแรกของโรงพยาบาลสมเด็จพระยุพราช (รพร.) ตรวจวินิจฉัยโรคติดเชื้อไวรัสโคโรนา 2019 ตามมาตรฐานกรมวิทยาศาสตร์การแพทย์ เพิ่มประสิทธิภาพการตรวจรักษาโรคโควิด 19 ครบวงจร
นายแพทย์ณรงค์ สายวงศ์ รองปลัดกระทรวงสาธารณสุข ให้สัมภาษณ์ภายหลังพิธีเปิดห้องปฏิบัติการตรวจหาเชื้อไวรัสโคโรนา 2019 โรงพยาบาลสมเด็จพระยุพราชสว่างแดนดิน จังหวัดสกลนคร โดยมีพลเอกกัมปนาท รุดดิษฐ์ องคมนตรี ในฐานะกรรมการมูลนิธิโรงพยาบาลสมเด็จพระยุพราช และประธานกรรมการสถาบันที่ปรึกษาการบริหารระบบคุณภาพโรงพยาบาล เป็นประธานในพิธี ว่า กระทรวงสาธารณสุข มีนโยบายให้มีห้องปฏิบัติการตรวจหาเชื้อไวรัสโคโรนา 2019 ในทุกจังหวัดทั่วประเทศ ได้จัดทำโครงการ 1 จังหวัด 1 แล็บ 100 ห้องปฏิบัติการ โรงพยาบาลสมเด็จพระยุพราชสว่างแดนดิน จังหวัดสกลนคร จึงได้จัดตั้งห้องปฏิบัติการตรวจหาเชื้อไวรัสโคโรนา 2019 (โควิด 19) เพิ่มศักยภาพการตรวจคัดกรองในพื้นที่ภาคอีสานตอนบน ซึ่งขณะนี้ ตรวจได้ที่ศูนย์วิทยาศาสตร์การแพทย์ที่ 8 จังหวัดอุดรธานี และโรงพยาบาลศูนย์อุดรธานี ช่วยให้ประชาชนเข้าถึงบริการตรวจคัดกรอง สามารถค้นหาผู้ติดเชื้อ จำกัดวงการระบาดได้อย่างรวดเร็ว รวมทั้งมีความพร้อมด้านการรักษาพยาบาลผู้ป่วยโรคโควิด 19 มีห้องความดันลบพร้อมรับผู้ป่วยหนัก 6 เตียง และเตียงรับผู้ป่วยที่มีอาการไม่รุนแรง 50 เตียง พร้อมครุภัณฑ์ทางการแพทย์ เวชภัณฑ์ และอุปกรณ์ป้องกันการติดเชื้อ
สำหรับห้องปฏิบัติการตรวจหาเชื้อไวรัสโคโรนา 2019 โรงพยาบาลสมเด็จพระยุพราชสว่างแดนดิน เป็นห้องปฏิบัติการต้นแบบแห่งแรกของโรงพยาบาลสมเด็จพระยุพราช และโรงพยาบาลชุมชนของกระทรวงสาธารณสุข เพื่อสนองพระบรมราโชบายในการดูแลสุขภาพพสกนิกรด้วยคุณภาพและอย่างทั่วถึงจากโรคระบาดในครั้งนี้ มีเครื่องมือประสิทธิภาพสูงที่ใช้ในการตรวจหาเชื้อโรคโควิด 19 ทราบผลได้ภายใน 3-5 ชั่วโมง ด้วยวิธี Real-time RT PCR ซึ่งเป็นวิธีการตรวจที่ได้มาตรฐาน ผ่านการทดสอบความชำนาญเพื่อการรับรองมาตรฐานทางห้องปฏิบัติการจากกรมวิทยาศาสตร์การแพทย์ โดยได้รับการสนับสนุนงบประมาณจากมูลนิธิโรงพยาบาลสมเด็จพระยุพราช  และกรมควบคุมโรคสนับสนุนเครื่องตรวจหาไวรัส รวมทั้งมูลนิธิโรงพยาบาลสมเด็จพระยุพราช สาขาสว่างแดนดิน ภาคเอกชนและประชาชน ร่วมบริจาคเงินสมทบการปรับปรุงห้องปฏิบัติการและจัดหาครุภัณฑ์ทางการแพทย์ และวางแผนขยายบริการให้กับโรงพยาบาลอื่น ๆ ในการตรวจวินิจฉัยโรคจากไวรัสเอชไอวี ตับอักเสบ มะเร็งปากมดลูก ซึ่งพบมากในพื้นที่อีสานตอนบน เพื่อให้การดูแลประชาชนอย่างครบวงจร
ทั้งนี้ โรงพยาบาลสมเด็จพระยุพราชสว่างแดนดิน เป็นโรงพยาบาลทั่วไปขนาดเล็ก และเป็น 1 ใน 21 โรงพยาบาลสมเด็จพระยุพราช ภายใต้การกำกับของกระทรวงสาธารณสุข และการสนับสนุนจากมูลนิธิโรงพยาบาลสมเด็จพระยุพราช ทำให้ห้องปฏิบัติการนี้ ดำเนินการได้อย่างมีประสิทธิภาพ และเกิดประโยชน์ต่อสุขภาพของประชาชน

ที่มา : https://www.thaigov.go.th/news/contents/details/33696