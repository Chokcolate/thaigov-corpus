รัฐบาลไทย-ข่าวทำเนียบรัฐบาล-กรมศุลกากร ร่วมกับ บริษัท สยามอินเตอร์การประมูล จำกัด จัดงานประมูลรถของกลาง ประจำปี 2563 คาดมีรายได้เข้ารัฐ กว่า 300 ล้านบาท

วันพุธที่ 22 กรกฎาคม 2563
พิมพ์
กรมศุลกากร ร่วมกับ บริษัท สยามอินเตอร์การประมูล จำกัด จัดงานประมูลรถของกลาง ประจำปี 2563 คาดมีรายได้เข้ารัฐ กว่า 300 ล้านบาท
กรมศุลกากรกำหนดจัดงานประมูลรถของกลาง ประจำปี 2563 โดยวิธีการประมูลด้วยวาจา (ยกป้ายหน้าลาน) และระบบประมูลออนไลน์ ในวันที่ 8 สิงหาคม 2563 ตั้งแต่เวลา 08.30 น. เป็นต้นไป ณ กรมศุลกากร คลองเตย กทม.
นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร พร้อมด้วยนายธาดา ชุมไชโย ผู้อำนวยการกองสืบสวนและปราบปราม นายสิทธิศักดิ์ มหาสิทธิวัฒน์ ประธานกรรมการ และนายกาย นันต์ธนะ รองประธานกรรมการ บริษัท สยามอินเตอร์การประมูล จำกัด ร่วมกันแถลงข่าว กรมศุลกากรกำหนดจัดงานประมูลรถของกลาง ประจำปี 2563 โดยวิธีการประมูลด้วยวาจา (ยกป้ายหน้าลาน) และระบบประมูลออนไลน์ ในวันที่ 8 สิงหาคม 2563 ตั้งแต่เวลา 08.30 น. เป็นต้นไป ณ กรมศุลกากร คลองเตย กทม. โดยมีรถยนต์ รถจักรยานยนต์บิ๊กไบท์ ยี่ห้อต่าง ๆ จำนวนกว่า 200 คัน เข้าประมูลในครั้งนี้   คาดมีรายได้เข้ารัฐไม่ต่ำกว่า 300 ล้านบาท
นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร กล่าวว่า กรมศุลกากรจะจัดให้มีการประมูลรถของกลาง ประจำปี 2563 โดยจะจัดให้มีการประมูลด้วยวาจา(ยกป้ายหน้าลาน) และระบบประมูลออนไลน์ในคราวเดียวกัน ในวันเสาร์ที่ 8 สิงหาคม 2563 ณ ลานจอดรถหน้าส่วนของกลาง กองสืบสวนและปราบปราม กรมศุลกากร คลองเตย โดยมอบหมายให้ บริษัท สยามอินเตอร์การประมูล จำกัด (SIA) เป็นผู้ดำเนินการตั้งแต่เวลา 09.00 น. สำหรับรถยนต์ที่น่าสนใจ อาทิ Ferrari California, Porsche Panamera Turbo และ Nissan GTR
ด้านนายสิทธิศักดิ์ มหาสิทธิวัฒน์  ประธานกรรมการ บริษัท สยามอินเตอร์การประมูล จำกัด กล่าวว่า ทางบริษัทฯ มีความยินดีเป็นอย่างยิ่งที่ได้ร่วมงานกับกรมศุลกากร ซึ่งปีนี้เป็นปีแรก และจะใช้ประสบการณ์ที่มีมาอย่างยาวนานในธุรกิจการประมูลมากกว่า 16 ปี โดยมียอดขายในการประมูลมากกว่า 300,000 รายการ และมีผู้ร่วมประมูลกว่า 100,000 การร่วมประมูล สำหรับการดำเนินการประมูลขายทอดตลาดรถของกลางให้กรมศุลกากรในครั้งนี้ บริษัทฯ จะดำเนินการอย่างเต็มความสามารถ เพื่อให้ได้ผลการประมูลที่มีประสิทธิภาพ ทั้งด้วยการประมูลด้วยวาจา (ยกป้ายประมูลหน้าลาน) และการประมูลด้วยระบบออนไลน์ คือ ระบบ SIA Real-time online Auction System ซึ่งเป็นระบบการประมูลออนไลน์ที่มีประสิทธิภาพสูงและสามารถรองรับการประมูลสำหรับผู้เข้าประมูลจำนวนมาก โดยทางบริษัทฯ ได้มีการพัฒนาและใช้กับการประมูลขายทอดตลาดรถยนต์และรถจักรยานยนต์ ให้กับสถาบันการเงินต่าง ๆ ธนาคาร ไฟแนนซ์ เช่าซื้อ และองค์กร ทั้งภาครัฐและเอกชน ในประเทศไทยมาแล้วหลายแห่ง จึงมั่นใจได้ว่าการประมูลรถของกลาง ของกรมศุลกากรจะมีสะดวก รวดเร็ว และเป็นธรรม
โฆษกกรมศุลกากรกล่าวเพิ่มเติมว่า การประมูลรถของกลางของกรมศุลกากรในครั้งนี้ เป็นการเปิดประมูลด้วยวาจา (ยกป้ายหน้าลาน) และประมูลผ่านระบบออนไลน์ในคราวเดียวกัน ซึ่งจะทำให้ผู้เข้าประมูลได้รับความสะดวก ลดค่าใช้จ่ายในการเดินทาง สามารถประมูลได้ทุกที่และลดความเสี่ยงในการติดเชื้อไวรัสโคโรน่า 2019 ทั้งนี้ ผู้ที่ประสงค์เข้าร่วมประมูล สามารถเริ่มลงทะเบียนออนไลน์ และชำระเงินมัดจำป้าย(เงินค้ำประกันการประมูล) พร้อมทั้งดูรายละเอียดรถ และชมคลิปรีวิว รวมถึงขั้นตอนการประมูลต่าง ๆ ได้ ตั้งแต่วันที่ 1 สิงหาคม 2563 จนถึงวันประมูล ได้ที่ https://customsauction.sia.co.th ของบริษัท สยามอินเตอร์การประมูล จำกัด (SIA) และท่านที่สนใจชมสภาพรถจริง สามารถเข้าชมได้ ตั้งแต่วันที่ 5 – 7 สิงหาคม 2563 ตั้งแต่เวลา 09.00 - 18.00 น. ณ ลานจอดรถหน้าส่วนของกลาง กองสืบสวนและปราบปราม กรมศุลกากร คลองเตย
ผู้ที่สนใจสามารถดูรายละเอียดที่ครบถ้วน ได้ที่ https://customsauction.sia.co.th หรือ www.customs.go.th หรือ ติดต่อสอบถามได้ที่ Add Line Official : @customsauction.sia

ที่มา : https://www.thaigov.go.th/news/contents/details/33596
