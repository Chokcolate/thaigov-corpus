รัฐบาลไทย-ข่าวทำเนียบรัฐบาล-นายกรัฐมนตรีสนับสนุนการทำงานของคณะกรรมาธิการ ศึกษาแก้ไขรัฐธรรมนูญ ตามกระบวนการรัฐสภา ไม่ห้ามการชุมนุม ขอทุกฝ่ายยึดหลักกฎหมาย


วันอังคารที่ 4 สิงหาคม 2563
พิมพ์
นายกรัฐมนตรีสนับสนุนการทำงานของคณะกรรมาธิการ ศึกษาแก้ไขรัฐธรรมนูญ ตามกระบวนการรัฐสภา ไม่ห้ามการชุมนุม ขอทุกฝ่ายยึดหลักกฎหมาย
นายกรัฐมนตรีสนับสนุนการทำงานของคณะกรรมาธิการ ศึกษาแก้ไขรัฐธรรมนูญ ตามกระบวนการรัฐสภา ไม่ห้ามการชุมนุม ขอทุกฝ่ายยึดหลักกฎหมาย
วันนี้ (4 ส.ค. 63) เวลา 13.15 น. ณ ตึกสันติไมตรี (หลังใน) หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผยพร้อมรับฟังความเห็นของทุกฝ่ายถึงแนวทางการแก้ไขเพิ่มเติมรัฐธรรมนูญแห่งราชอาณาจักรไทย พ.ศ.2560
นายกรัฐมนตรีกล่าวสนับสนุนการทำงานคณะกรรมาธิการวิสามัญพิจารณาศึกษาปัญหา หลักเกณฑ์และแนวทางการแก้ไขเพิ่มเติมรัฐธรรมนูญแห่งราชอาณาจักรไทย พ.ศ.2560 มีมติให้แก้ไขรัฐธรรมนูญ ขณะนี้ในตอนนี้อยู่ระหว่างการพิจารณาในระดับกรรมาธิการ ซึ่งคาดว่าฝ่ายค้านจะเป็นผู้เสนอญัตติในสภา และรัฐบาลในฐานะฝ่ายบริหารก็จะเสนอร่างฯ ควบคู่กัน อย่างไรก็ตาม เนื่องจากการเปิดประชุมสภามีระยะเวลาจำกัด เชื่อว่าการเปิดสภาสมัยใหม่ รัฐสภาจะได้มีการหารือกันต่อไป ยืนยันรัฐบาลให้ความร่วมมือทุกประการและนายกรัฐมนตรีก็สนับสนุนในส่วนที่แก้ไข โดยพร้อมหารือร่วมกับพรรคร่วมรัฐบาลและฝ่ายค้านด้วย ขณะนี้รัฐบาลในฐานะฝ่ายบริหารกำลังทำงานอย่างเต็มที่เพื่อดูแลเศรษฐกิจและสุขภาพของประชาชนให้เดินควบคู่กันไป โดยเฉพาะการแก้ปัญหาหนี้ครัวเรือน หนี้นอกระบบ หนี้ครัวเรือน ปัญหาที่ดินเพื่อสร้างที่ทำกินให้แก่เกษตรกร โดยต้องมีความสมดุลกันระหว่างการบริหารประเทศและการรับฟังความคิดเห็น
นายกรัฐมนตรียืนยันไม่ห้ามการชุมนุมเพราะเป็นสิทธิตามกฎหมาย เพียงกังวลถึงเยาวชนที่เข้าร่วมชุมนุมขอให้เคารพกติกา พร้อมกำชับให้เจ้าหน้าที่ดูแลความเรียบร้อย ทั้งนี้ พร้อมเปิดเวทีภายในเดือนนี้หรือเดือนหน้า เพื่อพบปะรับฟังความคิดเห็นกับภาคประชาชนโดยเฉพาะเยาวชนคนรุ่นใหม่ ให้มีส่วนช่วยในการวางอนาคตของประเทศไทยด้วย ซึ่งในการเดินสายพบปะสื่อมวลชนของคนรุ่นใหม่ ซึ่งได้มีการแลกเปลี่ยนข้อคิดเห็น พร้อมปรับรูปแบบการนำเสนอภาครัฐบนสื่อโซเชียลมีเดีย ให้กระชับ อ่านง่าย สร้างความรับรู้มากยิ่งขึ้น อาจมีความร่วมมือกับสื่อดิจิทัลในอนาคตด้วย
ในตอนท้าย นายกรัฐมนตรียืนยันขณะนี้ยังไม่มีการแต่งตั้งโฆษกประจำสำนักนายกรัฐมนตรีคนใหม่  ย้ำคุณสมบัติต้องเป็นที่เป็นที่ยอมรับ สามารถสื่อสารทำความเข้าใจกับประชาชน ได้ ชี้แจงหลักการและข้อกฎหมาย ไม่จำเป็นต้องตอบโต้ประเด็นการเมือง เพราะแต่ละพรรคการเมืองมีโฆษกประจำพรรคอยู่แล้ว
.............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33932