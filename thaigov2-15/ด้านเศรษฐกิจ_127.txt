รัฐบาลไทย-ข่าวทำเนียบรัฐบาล-รองนายกฯ  "จุรินทร์ " นำกระทรวงพาณิชย์ลุยตรวจราคาเนื้อหมูเชียงใหม่ พร้อมสั่ง พาณิชย์ทุกจังหวัด ติดตามช่วยประชาชน


วันจันทร์ที่ 3 สิงหาคม 2563
รองนายกฯ  "จุรินทร์ " นำกระทรวงพาณิชย์ลุยตรวจราคาเนื้อหมูเชียงใหม่ พร้อมสั่ง พาณิชย์ทุกจังหวัด ติดตามช่วยประชาชน
วันที่ 1 สิงหาคม 2563 เวลา 17.00 น. นายจุรินทร์ ลักษณวิศิษฏ์  รองนายกรัฐมนตรี และรัฐมนตรีว่าการกระทรวงพาณิชย์ นายวิชัย โภชนกิจ อธิบดีกรมการค้าภายใน นายประเสริฐ ฝ่ายชาวนา พาณิชย์ จังหวัดเชียงใหม่
ตรวจเยี่ยมโครงการลดราคาเนื้อหมูเพื่อทำตลาด  ช่วยประชาชน  ที่ร้านชัยพัฒนาฟาร์ม อำเภอเมืองจังหวัดเชียงใหม่
นายจุรินทร์ กล่าวว่า สถานการณ์ราคาเนื้อหมูขายปลีกได้มอบหมายให้พาณิชย์จังหวัดทั่วประเทศตรวจสอบก็พบว่าในช่วงระยะเวลาไม่กี่วันมานี้ราคาหย่อนลงมาแล้วจากที่ตึงมากในช่วง1-2สัปดาห์ ก่อน เพราะว่ามีบางพื้นที่ราคาหมูเนื้อแดงขึ้นไปสูงถึง 170 บาทต่อกิโลกรัมถือว่าสูงเกินเหตุอย่างไรก็ตามจากมาตรการของกระทรวงพาณิชย์ในช่วงสัปดาห์ที่แล้วช่วยให้สถานการณ์ราคาขายปลีก ถูกลงในหลายพื้นที่หลายจังหวัดแม้จะไม่ทั้งหมด และมาตรการที่กำหนดไว้ก็คือร่วมมือกันระหว่างสมาคมผู้เลี้ยงสุกรแห่งชาติกับโรงเชือดหรือโรงชำแหละรวมทั้งร้านโมเดิร์นเทรดและห้างค้าปลีกและเขียงหมูที่จำหน่ายในตลาดนัดตลาดสดทั่วไป ได้กำหนดเป็นเกณฑ์ร่วมกันว่าราคาหมูหน้าฟาร์มจะไม่ให้เกินกิโลกรัมละ 80 บาท ส่วนออกจากโรงชำแหละไม่ควรเกิน 94 บาทถึง 95 บาท เพื่อที่จะให้เขียงหมูขายหมูเนื้อแดงได้ไม่เกินกิโลกรัมละ 150 บาท
ขณะนี้ในหลายจังหวัดหลายพื้นที่สามารถคุมระดับราคานี้ได้ แม้จะมีส่วนเกินไปบ้างในบางพื้นที่ เป็นหน้าที่ของพาณิชย์จังหวัดที่จะต้องเข้าไปดูแลและประสานงานควบคุมจัดการว่าทำอย่างไร ที่จะให้กระบวนการทั้งหมดสามารถปรับลดราคาลงมาอยู่ในราคาไม่เกิน 150 บาท นอกจากนั้น ได้มีมาตรการเพิ่มเติมกระทรวงพาณิชย์ได้ร่วมมือกับห้างโมเดิร์นเทรดและสมาคมผู้เลี้ยงสุกรแห่งชาติรวมทั้งหน่วยงานอื่นๆในการที่จะจัดจุดจำหน่ายหมูราคาถูก เช่น ที่นี่ ของจังหวัดเชียงใหม่ โดยเฉพาะหมูเนื้อแดงให้จำหน่ายในราคากิโลกรัมละ 130 บาท ขณะนี้ได้รับความร่วมมือสำหรับห้างแม็คโครทั่วทั้งประเทศทุกสาขาขายหมูเนื้อแดงกิโลกรัมละ 130 บาท ท็อปส์ 130 บาท ร้านซุปเปอร์ชีฟซึ่งมีอยู่ในภาคใต้หลายจังหวัดก็ 130 บาท
ส่วนจังหวัดเชียงใหม่ ขณะนี้พาณิชย์จังหวัดได้ประสานกับสมาคมผู้เลี้ยงหมูภาคเหนือและภาคส่วนต่างๆสามารถจำหน่ายได้ 32 จุด โดยสังเกตจะมีป้ายพาณิชย์ลดราคาช่วยประชาชน สามารถขายหมูเนื้อแดงได้กิโลกรัมละ 130 บาท ส่วนหมูชนิดอื่นๆก็จะราคาสูงต่ำต่างกัน เป็นไปตามมาตรฐานที่ได้กำหนดไว้ และกรมการค้าภายในโดยท่านอธิบดี วิชัย โภชนะกิจ ก็จะประสานห้างโมเดิร์นเทรดและหน่วยงานอื่นๆ ที่จะเพิ่มจุดจำหน่ายในราคา 130 บาทเพิ่มขึ้นอีกในสัปดาห์นี้และสัปดาห์ถัดไป  แล้วจะประชาสัมพันธ์ให้ได้รับทราบต่อไป

ที่มา : https://www.thaigov.go.th/news/contents/details/33892