รัฐบาลไทย-ข่าวทำเนียบรัฐบาล-ก.แรงงาน รุกสถานประกอบการส่งเสริมสุขภาพผู้ประกันตน จ.พระนครศรีอยุธยา ในวิถี New Normal


วันพฤหัสบดีที่ 23 กรกฎาคม 2563
พิมพ์
ก.แรงงาน รุกสถานประกอบการส่งเสริมสุขภาพผู้ประกันตน จ.พระนครศรีอยุธยา ในวิถี New Normal
รองปลัดกระทรวงแรงงาน เปิดโครงการส่งเสริมสุขภาพและป้องกันโรคเชิงรุกในสถานประกอบการ สู่นิคมอุตสาหกรรมขนาดใหญ่ “Healthy Thailand ผู้ประกันตนสุขภาพดี  ตามฐานวิถีชีวิตใหม่”
วันที่ 23 กรกฎาคม 2563 นางเธียรรัตน์ นะวะมะวัฒน์ รองปลัดกระทรวงแรงงาน เป็นประธานในพิธีเปิดโครงการส่งเสริมสุขภาพและป้องกันโรคเชิงรุกในสถานประกอบการสู่นิคมอุตสาหกรรมขนาดใหญ่ “Healthy Thailand ผู้ประกันตนสุขภาพดี  ตามฐานวิถีชีวิตใหม่” โดยมี นางสาวบุปผา เรืองสุด รองเลขาธิการสำนักงานประกันสังคม กล่าวรายงาน ณ บริษัท เม็กเท็ค แมนูเฟ็คเจอริ่ง คอร์ปอเรชั่น (ประเทศไทย) จำกัด จังหวัดพระนครศรีอยุธยา โดยรองปลัดกระทรวงแรงงาน กล่าวว่า การมีสุขภาพที่ดี ทั้งสุขภาพกายและสุขภาพใจเป็นสิ่งสำคัญและจำเป็นสำหรับมนุษย์ทุกคน ซึ่งจะเห็นได้ว่า ผู้คนต่างให้ความสำคัญกับการดูแลและใส่ใจสุขภาพร่างกายของตนเองมากขึ้น ทั้งเรื่องอาหารการกิน การออกกำลังกาย การมีอารมณ์แจ่มใส และการพักผ่อนที่เพียงพอ ซึ่งทั้งหมดที่กล่าวมานี้เป็นส่วนสำคัญที่จะทำให้มนุษย์มีคุณภาพชีวิตที่ดีขึ้น
นางเธียรรัตน์ กล่าวต่อว่า กระทรวงแรงงาน มีภารกิจในการดูแลคุณภาพชีวิตกำลังแรงงานกว่า 38.5 ล้านคน ซึ่งประกอบไปด้วยแรงงานในระบบและนอกระบบในจำนวนนี้มีผู้ประกันตนในระบบประกันสังคมมากถึง 16.29 ล้านคน สุขภาพที่ดีของคนทำงานในสถานประกอบการ ถือเป็นเรื่องที่กระทรวงแรงงานให้ความสำคัญอย่างยิ่ง ฉะนั้นการที่นายจ้าง ลูกจ้างและทุกฝ่ายที่เกี่ยวข้องให้ความสำคัญต่อการดำเนินกิจกรรมด้านสุขภาพภายในสถานประกอบการ จึงถือว่าเป็นสิ่งที่เป็นประโยชน์ต่อตัวแรงงาน นายจ้างและสถานประกอบเอง เพราะนอกจากจะทำให้คนทำงานมีสุขภาพร่างกายและคุณภาพชีวิตที่ดี ประหยัดค่าใช้จ่ายในการรักษาพยาบาลแล้ว ยังสามารถทำให้มีผลการปฏิบัติงานที่มีประสิทธิภาพ และในที่สุดจะทำให้ผลการประกอบการของสถานประกอบการเติบโตขึ้น โดยเฉพาะอย่างยิ่งขณะนี้เรากำลังอยู่ในช่วงก้าวผ่านวิกฤติโควิด – 19 พวกเราทุกคนต้องปรับเปลี่ยนการใช้ชีวิตเป็นวิถีชีวิตปกติใหม่ (New Normal) รวมทั้งการปรับสภาพแวดล้อม และสร้างความปลอดภัยในสถานประกอบการ
นอกจากนี้ ภายในงาน ยังมีการตรวจสุขภาพผู้ประกันตน การจัดนิทรรศการด้านการฝึกอาชีพ ด้านการแพทย์ การฟื้นฟู การจัดนิทรรศการด้านความปลอดภัยในการทำงาน การจัดกิจกรรมหน่วยงานในสังกัดกระทรวงแรงงานอีกด้วย
+++++++++++++++++++
กองเผยแพร่และประชาสัมพันธ์
23 กรกฎาคม 2563

ที่มา : https://www.thaigov.go.th/news/contents/details/33615