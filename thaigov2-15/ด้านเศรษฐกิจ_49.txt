รัฐบาลไทย-ข่าวทำเนียบรัฐบาล-ไอแบงก์ ลงนามความร่วมมือในการรับ – ส่งข้อมูลบัญชีเงินฝากธนาคารของผู้ประกันตนในคดีอาญา กับศาลยุติธรรม

วันอังคารที่ 21 กรกฎาคม 2563
พิมพ์
ไอแบงก์ ลงนามความร่วมมือในการรับ – ส่งข้อมูลบัญชีเงินฝากธนาคารของผู้ประกันตนในคดีอาญา กับศาลยุติธรรม
IBANK ร่วมงานแถลงข่าวลงนามความร่วมมือในการรับ - ส่งข้อมูลบัญชีเงินฝากธนาคารของผู้ประกันตนในคดีอาญาผ่านจดหมายอิเล็กทรอนิกส์ ระหว่างสำนักงานศาลยุติธรรมกับธนาคารและสถาบันการเงิน
ธนาคารอิสลามแห่งประเทศไทย (ไอแบงก์) โดยนายวิสุทธิ์ บริบูรณ์ รองกรรมการผู้จัดการ ผู้บริหารสายงานธุรกิจรายย่อย ร่วมงานแถลงข่าวลงนามความร่วมมือในการรับ - ส่งข้อมูลบัญชีเงินฝากธนาคารของผู้ประกันตนในคดีอาญาผ่านจดหมายอิเล็กทรอนิกส์ ระหว่างสำนักงานศาลยุติธรรมกับธนาคารและสถาบันการเงิน มีนายสราวุธ เบญจกุล เลขาธิการสํานักงานศาลยุติธรรม และนายกอบศักดิ์ ดวงดี เลขาธิการสมาคมธนาคารไทยพร้อมด้วยผู้บริหารจากสถาบันการเงินต่างๆ อีก 21 แห่ง เข้าร่วมงาน ณ ห้องประชุมใหญ่ ชั้น 12 อาคารศาลอาญา ถนนรัชดาภิเษก กรุงเทพฯ เมื่อวันที่ 20 กรกรฎาคม 2563
การลงนามความร่วมมือนี้ จะเป็นประโยชน์ในด้านการรับและส่งข้อมูลระหว่างกัน พร้อมเพิ่มประสิทธิภาพในการสืบหาทรัพย์สินของผู้ประกันตน ตามอำนาจหน้าที่ของศาลยุติธรรมในกรณีที่ผู้ประกันตนในคดีอาญาผิดสัญญาประกันต่อศาล เมื่อสำนักงานศาลยุติธรรมมีความประสงค์ที่จะตรวจสอบบัญชีเงินฝากและอายัดบัญชีเงินฝากของผู้ประกันในคดีอาญาตามคำสั่งของผู้พิพากษา สำนักงานศาลยุติธรรมจะทำการออกคำสั่งในรูปแบบหมายแจ้งคำสั่งศาลหรือหมายอื่นในลักษณะเดียวกัน เพื่อบังคับเอาทรัพย์สินของผู้ประกันตนในคดีอาญา  โดยนำส่งหมายดังกล่าวเป็นจดหมายอิเล็กทรอนิกส์ (E-mail) ไปยังธนาคาร ซึ่งจะเพิ่มความสะดวกรวดเร็วในการดำเนินการ

ที่มา : https://www.thaigov.go.th/news/contents/details/33572
