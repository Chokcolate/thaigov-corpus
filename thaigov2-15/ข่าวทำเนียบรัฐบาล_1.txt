รัฐบาลไทย-ข่าวทำเนียบรัฐบาล-นายกรัฐมนตรีประชาสัมพันธ์วันภาษาไทยแห่งชาติ ประจำปี 2563 พร้อมแนะเยาวชนรุ่นใหม่ใช้ภาษาไทยอย่างถูกต้อง 


วันอังคารที่ 14 กรกฎาคม 2563
พิมพ์
นายกรัฐมนตรีประชาสัมพันธ์วันภาษาไทยแห่งชาติ ประจำปี 2563 พร้อมแนะเยาวชนรุ่นใหม่ใช้ภาษาไทยอย่างถูกต้อง
นายกรัฐมนตรีประชาสัมพันธ์วันภาษาไทยแห่งชาติ ประจำปี 2563 พร้อมแนะเยาวชนรุ่นใหม่ใช้ภาษาไทยอย่างถูกต้อง
วันนี้ (14 ก.ค. 63) เวลา 08.45 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการรณรงค์งานวันภาษาไทยแห่งชาติ ประจำปี พ.ศ. 2563 โดยมีนาย อิทธิพล คุณปลื้ม รัฐมนตรีว่าการกระทรวงวัฒนธรรม นำคณะนักเรียนและเยาวชนผู้ใช้ภาษาไทยดีเด่น ที่มีความสามารถด้านการพูด การอ่าน การเขียน พ.ศ. 2563 เข้าพบนายกรัฐมนตรีเพื่อประชาสัมพันธ์งานวันภาษาไทยแห่งชาติวันที่ 29 ก.ค. 2563 ที่จะจัดขึ้น ณ อาคารวัฒนธรรมวิศิษฐ์ กระทรวงวัฒนธรรม ในรูปแบบชีวิตวิถีใหม่ (New Normal) สรุปสาระสำคัญ ดังนี้
โอกาสนี้ นายกรัฐมนตรีชมวิดิทัศน์ส่งเสริมการใช้ภาษาไทย นำแสดงโดยด.ญ. เรไร หรือ เจ้าของ Facebook Page “เรไรรายวัน” โดยนายกรัฐมนตรีชื่นชมพร้อมแนะว่า การเขียนหนังสือ จดบันทึก นอกจากจะช่วยฝึกคัดลายมือ ฝึกการใช้ภาษาไทยอย่างถูกต้อง ยังแสดงถ่ายทอด ความคิดเห็นผ่านตัวอักษร สะท้อนความเป็นตัวเราอีกด้วย พร้อมกันนี้ นายกรัฐมนตรี  ยังร่วมฟังการขับร้องบทอาขยาน “เด็กน้อย” โดยเยาวชนที่มีความสามารถด้านการพูด การอ่าน การเขียน พ.ศ. 2563  นายกรัฐมนตรีแนะให้นำข้อคิดจากบทอาขยานไปปฏิบัติในชีวิตจริง อาทิ ความพากเพียร ความขยัน ทั้งในด้านการเรียน และการทำงานในอนาคต เพื่อที่จะได้โตมาเป็นคนดี คนเก่ง ทำตามความฝันของตนเอง
ทั้งนี้ รัฐบาลได้กำหนดให้ทุกวันที่ 29 ก.ค. ของทุกปี เป็นวันภาษาไทยแห่งชาติ โดยกระทรวงวัฒนธรรมได้จัดแสดงรางวัลเชิดชูปูชนียบุคคลด้านภาษาไทย ผู้ใช้ภาษาไทยดีเด่น ผู้ใช้ภาษาถิ่นดีเด่น และผู้มีคุณูปการต่อการใช้ภาษาไทย รางวัลในการประกวดโครงการเพชรในเพลง เนื่องในวันภาษาไทยแห่งชาติ และนิทรรศการหนังสือหายาก บทละครเรื่องอิเหนา พระราชนิพนธ์ในรัชกาลที่ 1 ในโอกาสนี้นายกรัฐมนตรีรับมอบหนังสือบทละครเรื่องอิเหนาจากรัฐมนตรีว่าการกระทรวงวัฒนธรรมพร้อมกล่าวรณรงค์ให้เยาวชนรุ่นใหม่อ่านหนังสือในรูปแบบเล่ม ควบคู่ไปกับการอ่านหนังสือออนไลน์แบบ E-book ด้วย
......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33355