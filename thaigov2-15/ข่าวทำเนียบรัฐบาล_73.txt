รัฐบาลไทย-ข่าวทำเนียบรัฐบาล-นายกฯ สั่งอายัดศพพยานปากเอก ทายาทกระทิงแดง ยืนยัน ใครผิดต้องได้รับโทษ

วันอาทิตย์ที่ 2 สิงหาคม 2563
พิมพ์
นายกฯ สั่งอายัดศพพยานปากเอก ทายาทกระทิงแดง ยืนยัน ใครผิดต้องได้รับโทษ
นายกฯ สั่งอายัดศพพยานปากเอก ทายาทกระทิงแดง ยืนยัน ใครผิดต้องได้รับโทษ
เมื่อวันที่ 2 ส.ค.63 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ให้ความสำคัญกับคดีความที่อยู่ในความสนใจของประชาชน กรณีสำนักงานอัยการสูงสุด ไม่ส่งฟ้องทายาทนักธุรกิจชื่อดัง ขับรถชนเจ้าหน้าที่ตำรวจเสียชีวิตเมื่อปี 2555 พร้อมกันนี้ ยังได้รับทราบการเสียชีวิตของนายจารุชาติ มาดทอง อายุ 40 ปี ชาว จ.เชียงราย หนึ่งในพยานคนสำคัญ โดยนายกรัฐมนตรี ได้สั่งการเจ้าหน้าที่ที่เกี่ยวข้องให้ดำเนินการอายัดศพไว้ก่อน เพื่อนำกลับมาชันสูตรพลิกศพสืบหาการเสียชีวิตอย่างละเอียด รอบคอบ ไม่เป็นข้อกังขา คาใจของประชาชน แต่ยืนยันว่าไม่ใช่การแทรกแซงกระบวนการยุติธรรม
น.ส.ไตรศุลี กล่าวว่า สำหรับคดีดังกล่าว นายกรัฐมนตรีคาดหวังให้คณะกรรมการตรวจสอบความจริงของหน่วยงานต่าง ๆ ได้ทำงานอย่างเต็มกำลัง พร้อมให้ “คณะกรรมการตรวจสอบข้อเท็จจริงและข้อกฎหมาย กรณีคำสั่งไม่ฟ้องคดีอาญาที่อยู่ในความสนใจของประชาชน” ที่มีศาสตราจารย์พิเศษวิชา มหาคุณ เป็นประธานกรรมการ ได้นำเสนอความจริงต่อนายกรัฐมนตรีและสาธารณชน ก่อนที่จะพิจารณาว่าควรดำเนินการอย่างไรต่อไป
“นายกรัฐมนตรียืนยันว่ารัฐบาลจะอำนวยความยุติธรรมให้เกิดขึ้นในคดีดังกล่าว หากพบว่ามีการกระทำความผิดจริง คนผิดจะต้องได้รับการลงโทษ โดยคดีนี้จะไม่เป็นที่ค้างคาใจของประชาชน นอกจากนี้ ยังต้องไปดูโครงสร้างของกระบวนการยุติธรรมด้วย ว่ามีช่องโหว่หรือไม่ ควรได้รับการปรับปรุงแก้ไขอย่างไร ทั้งนี้ เพื่อให้การบังคับใช้กฎหมายเป็นไปตามเท่าเทียม ไม่เลือกปฏิบัติ ให้สัมคมเกิดข้อกังขากับกระบวนการยุติธรรมของไทย” น.ส.ไตรศุลี กล่าว

ที่มา : https://www.thaigov.go.th/news/contents/details/33849
