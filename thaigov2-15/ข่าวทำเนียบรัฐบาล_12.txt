รัฐบาลไทย-ข่าวทำเนียบรัฐบาล-นายกรัฐมนตรีห่วงใยพี่น้องชาวระยอง ขอให้มั่นใจระบบสาธารณสุขไทยเข้มแข็ง กำชับจังหวัด เร่งประชาสัมพันธ์ สร้างความเชื่อมั่น


วันพุธที่ 15 กรกฎาคม 2563
พิมพ์
นายกรัฐมนตรีห่วงใยพี่น้องชาวระยอง ขอให้มั่นใจระบบสาธารณสุขไทยเข้มแข็ง กำชับจังหวัด เร่งประชาสัมพันธ์ สร้างความเชื่อมั่น
นายกรัฐมนตรีห่วงใยพี่น้องชาวระยอง ขอให้มั่นใจระบบสาธารณสุขไทยเข้มแข็ง กำชับจังหวัด เร่งประชาสัมพันธ์ สร้างความเชื่อมั่น
วันที่ 15 ก.ค.63 พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายสาธิต ปิตุเตชะ รัฐมนตรีช่วยว่าการกระทรวงสาธารณสุข นายดิสทัต โหตระกิตย์ เลขาธิการนายกรัฐมนตรี และนายแพทย์สุวรรณชัย วัฒนายิ่งเจริญชัย อธิบดีกรมควบคุมโรค ลงพื้นที่จังหวัดระยอง เพื่อติดตามการทำงานของเจ้าหน้าที่ ใน 3 สถานที่สำคัญ ได้แก่ โรงแรม D Varee   ห้าง Passion (ห้างแหลมทอง) พร้อมพบปะให้กำลังใจประชาชน ณ ตลาดสดสตาร์
เมื่อเดินทางถึง นายกรัฐมนตรีเดินทางไปจุดแรกที่โรงแรม D Varee เพื่อรับฟังรายงานจากนายสุรศักดิ์ เจริญศิริโชค ผู้ว่าราชการจังหวัดระยอง ในฐานะประธานคณะกรรมการควบคุมโรคติดต่อระดับจังหวัด โดยนายกรัฐมนตรีให้ความสนใจสอบถามขั้นตอนการปฏิบัติงานของเจ้าหน้าที่ในระดับพื้นที่ พร้อมกำชับผู้ปฏิบัติหน้างานทุกระดับต้องทำงานเชิงรุก เน้นการสื่อสารทุกระดับ สอดประสานอย่างละเอียด ต้องปิดทุกช่องว่างในโครงสร้างการทำงาน ขอให้มั่นใจรัฐบาลต้องทำงานให้ดีที่สุดในทุกสถานการณ์
จากนั้นเดินทางต่อไปห้าง Passion (ห้างแหลมทอง) โดยนายกรัฐมนตรีกล่าวทักทายและให้กำลังใจพี่น้องประชาชนที่มารอรับการตรวจหาเชื้ออโควิด-19 โดยรถเก็บตัวอย่างชีวนิรภัย พระราชทาน โดยขอให้ประชาชนดูแลสุขอนามัย สวมหน้ากากอนามัยตลอดเวลา
ต่อมา นายกรัฐมนตรีและคณะ เดินทางไปยังตลาดสดสตาร์ เพื่อพบปะให้กำลังใจพ่อค้าและแม่ค้า โดยวันนี้ตั้งใจเดินทางมาระยองด้วยตนเอง ขอให้มั่นใจไทยมีระบบการแพทย์ที่เข้มแข็ง ขณะนี้ยังไม่พบผู้ติดเชื้อไวรัสโควิด-19 ในพื้นที่ ที่สำคัญทุกคนอย่าสร้างความตื่นกลัว คนไทยต้องร่วมมือกัน เป็นกำลังใจซึ่งกันและกัน โดยตลอดเส้นทางมีพี่น้องประชาชนตะโกนให้กำลังใจนายกรัฐมนตรี “สู้สู้” ซึ่งนายกรัฐมนตรีตอบกลับไปว่า “ระยองสู้สู้” พร้อมอวยพรให้พ่อค้าแม่ค้าชาวตลาด ค้าขายดีนับตั้งแต่นี้เป็นต้นไป โดยกำชับให้จังหวัดเร่งประชาสัมพันธ์สร้างความเชื่อมั่นให้กับพี่น้องชาวระยองด้วย
ทั้งนี้ ก่อนเดินทางกลับ นายกรัฐมนตรีได้กล่าวกับประชาชนผ่านสื่อมวลชน ขอให้เชื่อมั่นในระบบสาธารณสุขของไทย ทีมแพทย์ไทย ไม่มีใครอยากให้สถานการณ์เกิดขึ้น แต่เมื่อเกิดขึ้นแล้ว รัฐบาลจะทำดีที่สุด โดยนายกรัฐมนตรีใช้เวลาในการเดินตลาดร่วม 30 นาทีก่อนจะเดินทางกลับกรุงเทพฯ
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33409