รัฐบาลไทย-ข่าวทำเนียบรัฐบาล-โฆษกรัฐบาลยืนยัน นายกฯ ไม่นิ่งนอนใจ แก้ปัญหากรณีทหารอียิปต์ที่ติดเชื้อโควิด-19 เข้าไทย สั่งทบทวนมาตรการต่าง ๆ พร้อมลงพื้นที่ด่วนติดตามสถานการณ์

วันพุธที่ 15 กรกฎาคม 2563
พิมพ์
โฆษกรัฐบาลยืนยัน นายกฯ ไม่นิ่งนอนใจ แก้ปัญหากรณีทหารอียิปต์ที่ติดเชื้อโควิด-19 เข้าไทย สั่งทบทวนมาตรการต่าง ๆ พร้อมลงพื้นที่ด่วนติดตามสถานการณ์
โฆษกรัฐบาลยืนยัน นายกฯ ไม่นิ่งนอนใจ แก้ปัญหากรณีทหารอียิปต์ที่ติดเชื้อโควิด-19 เข้าไทย สั่งทบทวนมาตรการต่าง ๆ พร้อมลงพื้นที่ด่วนติดตามสถานการณ์
วันที่ 15 ก.ค.63 ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี ระบุถึงกรณีที่โฆษกพรรคเพื่อไทยให้นายกฯ แสดงความรับผิดชอบกรณีทหารอียิปต์ที่เดินทางเข้าประเทศไทยติดเชื้อโควิด-19 ว่า เรื่องนี้นายกรัฐมนตรีในฐานะ ผอ.ศบค. ได้ชี้แจงต่อประชาชน โดยขอโทษและถือเป็นความรับผิดชอบที่รัฐบาลต้องปรับปรุงแก้ไข และวันนี้มีกำหนดการด่วนลงพื้นที่จังหวัดระยอง เพื่อติดตามสถานการณ์ที่เกิดขึ้น และรับฟังความเห็นของประชาชนในพื้นที่ ด้วย
โฆษกรัฐบาลยืนยันว่า นายกฯ ไม่ได้นิ่งนอนใจกับเรื่องที่เกิดขึ้น ได้สั่งการให้ตรวจสอบข้อมูลเชิงลึก โดยให้ ศบค. ทบทวนมาตรการผ่อนคลายต่าง ๆ และให้สถานทูตต้องปฏิบัติตามระเบียบ รวมถึงการบินเข้า-ออก ของเครื่องบินทหารและกลุ่มอื่น ๆ ด้วย
ทั้งนี้ ที่ผ่านมารัฐบาลมีมาตรการสำคัญเพื่อควบคุมการแพร่ระบาดเชื้อโควิด-19 อย่างเข้มงวด ทั้งมาตรการด้านสาธารณสุข ความมั่นคง การช่วยเหลือประชาชน และย้ำว่าไม่มีใครอยากให้เหตุการณ์เช่นที่จังหวัดระยองเกิดขึ้น โดยถือเป็นบทเรียนที่ทุกฝ่ายต้องพิจารณาร่วมกัน ดังนั้นจึงขอให้เข้าใจนายกฯ และรัฐบาล ในเรื่องนี้ด้วย
-----------------

ที่มา : https://www.thaigov.go.th/news/contents/details/33398
