รัฐบาลไทย-ข่าวทำเนียบรัฐบาล-ศบค.มท. สั่งการผู้ว่าฯ ทุกจังหวัด วางมาตรการรองรับการจัดคอนเสิร์ตและชี้แจงทำความเข้าใจผู้จัดกิจกรรมให้เป็นไปตามข้อกำหนดและคำสั่งศบค. อย่างเคร่งครัด


วันอังคารที่ 28 กรกฎาคม 2563
พิมพ์
ศบค.มท. สั่งการผู้ว่าฯ ทุกจังหวัด วางมาตรการรองรับการจัดคอนเสิร์ตและชี้แจงทำความเข้าใจผู้จัดกิจกรรมให้เป็นไปตามข้อกำหนดและคำสั่งศบค. อย่างเคร่งครัด
ศบค.มท. สั่งการผู้ว่าฯ ทุกจังหวัด วางมาตรการรองรับการจัดคอนเสิร์ตและชี้แจงทำความเข้าใจผู้จัดกิจกรรมให้เป็นไปตามข้อกำหนดและคำสั่งศบค. อย่างเคร่งครัด
วันนี้ (28 ก.ค. 63) ศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) เปิดเผยว่า ด้วยปรากฏข่าวสารในสื่อสังคมออนไลน์ว่า ในช่วงระหว่างวันที่ 24-25 ก.ค. 63 มีการจัดงานคอนเสิร์ตและไม่ปฏิบัติตามข้อกำหนดและมาตรการที่ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) กำหนด อาทิ การสวมหน้ากากอนามัยหรือหน้ากากผ้าตลอดเวลา การเว้นระยะนั่งหรือยืนในพื้นที่โดยรอบห่างกันอย่างน้อย 1 เมตร การควบคุมจำนวนผู้ร่วมกิจกรรมมิให้แออัด รวมทั้งมาตรการป้องกันและควบคุมโรคของกระทรวงสาธารณสุข
นายฉัตรชัย พรหมเลิศ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร ได้สั่งการไปยังผู้ว่าราชการจังหวัดทุกจังหวัดประชุมคณะกรรมการโรคติดต่อจังหวัดเพื่อวางมาตรการรองรับการจัดกิจกรรม และแจ้งหน่วยงานที่เกี่ยวข้องให้ความสำคัญในการพิจารณาอนุญาตจัดกิจกรรมในลักษณะดังกล่าว โดยให้ชี้แจงทำความเข้าใจและกำชับผู้จัดกิจกรรมปฏิบัติตามข้อกำหนดและคำสั่งศบค. รวมทั้งมาตรการของกระทรวงสาธารณสุขอย่างเคร่งครัด หากพบว่าการดำเนินกิจกรรมใดไม่เป็นไปตามข้อกำหนดและคำสั่ง ศบค. ให้พิจารณาดำเนินการตามอำนาจหน้าที่ต่อไป

ที่มา : https://www.thaigov.go.th/news/contents/details/33714