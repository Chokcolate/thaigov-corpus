รัฐบาลไทย-ข่าวทำเนียบรัฐบาล-กระทรวงเกษตรฯ โดยกรมปศุสัตว์จัดโครงการปศุสัตว์เคลื่อนที่เฉลิมพระเกียรติฯ จ.อุทัยธานี

วันพุธที่ 22 กรกฎาคม 2563
กระทรวงเกษตรฯ โดยกรมปศุสัตว์จัดโครงการปศุสัตว์เคลื่อนที่เฉลิมพระเกียรติฯ จ.อุทัยธานี
กระทรวงเกษตรฯ โดยกรมปศุสัตว์จัดโครงการปศุสัตว์เคลื่อนที่เฉลิมพระเกียรติฯ จ.อุทัยธานี ปล่อยขบวนรถปศุสัตว์เคลื่อนที่ พร้อมมอบโค 28 ตัว ในโครงการธนาคารโค-กระบือฯ ส่งเสริมเกษตรกรมีความมั่นคงในอาชีพอย่างยั่งยืน
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ประธานพิธีเปิดโครงการปศุสัตว์เคลื่อนที่เฉลิมพระเกียรติ เนื่องในโอกาสมหามงคลเฉลิมพระชนมพรรษาพระบาทสมเด็จพระวชิรเกล้าเจ้าอยู่หัว ประจำปี พ.ศ.2563 พร้อมด้วย นายวิวัตห์ชัย พันธุ์วา รองอธิบดีกรมส่งเสริมสหกรณ์ นางวิไลวรรณ พรหมคำ รองอธิบดีกรมวิชาการเกษตร โดยมี นายสัตวแพทย์ชัยวัฒน์ โยธคล รองอธิบดีกรมปศุสัตว์ กล่าวรายงาน ในที่ 22 กรกฎาคม 2563 ณ อาคารสวนน้ำเฉลิมพระเกียรติบึงพระชนก ตำบลเกาะเทโพ อำเภอเมืองฯ จังหวัดอุทัยธานี
ในการนี้รัฐมนตรีช่วยว่าการกระทรวงเกษตรและสหกรณ์ ดำเนินการส่งมอบกระบือเพศเมียจำนวน 28 ตัว แก่เกษตรกรที่มีความเหมาะสมตามโครงการธนาคารโค-กระบือเพื่อเกษตรกร ตามพระราชดำริ และการจัดนิทรรศการเผยแพร่ความรู้ด้านการปศุสัตว์ โดยศูนย์วิจัยและพัฒนาการสัตว์แพทย์ภาคเหนือตอนล่าง จังหวัดพิษณุโลก ศูนย์วิจัยการผสมเทียมและเทคโนโลยีชีวภาพพิษณุโลก ศูนย์วิจัยและบำรุงพันธุ์สัตว์อุทัยธานี ศูนย์วิจัยพืชอาหารสัตว์พิจิตร สำนักงาน ปศุสัตว์เขต 6  และตรวจเยี่ยมกิจกรรมภายในงาน ได้แก่ การตรวจสุขภาพ การบำบัด รักษาโรคสัตว์ป่วย และส่งเสริมสุขภาพสัตว์ เช่น การกำจัดพยาธิภายในทางเดินอาหาร การตรวจวินิจฉัยโรคทางห้องปฏิบัติการ เช่น พยาธิในเลือดโค-กระบือ การบริการฉีดวัคซีนป้องกันโรคพิษสุนัขบ้าแก่สุนัข แมว วัคซีนป้องกันโรคปากและเท้าเปื่อยโค-กระบือ วัคซีนป้องกันโรคสัตว์ปีกฯ การเก็บตัวอย่างเพื่อตรวจชันสูตรโรคสัตว์ การสำรวจสภาวะโรค การเสวนาปัญหาด้านปศุสัตว์  การแปรรูปผลผลิตปศุสัตว์ การบริการผ่าตัดทำหมันสุนัขและแมว รวมถึงพิธีปล่อยพันธุ์สัตว์น้ำ และพิธีปล่อยขบวนหน่วยปศุสัตว์เคลื่อนที่เฉลิมพระเกียรติ จังหวัดอุทัยธานี เพื่อให้บริการแก่ประชาชน
ด้าน นายสัตวแพทย์ชัยวัฒน์ โยธคล รองอธิบดีกรมปศุสัตว์ เปิดเผยถึงการดำเนินงานโครงการปศุสัตว์เคลื่อนที่เฉลิมพระเกียรติฯโครงการปศุสัตว์เคลื่อนที่ฯ เป็นการบูรณาการระหว่างหน่วยงานของกรมปศุสัตว์และหน่วยงานที่เกี่ยวข้อง โดยร่วมกันจัดกิจกรรมบริการประชาชน และเกษตรกรให้มีความมั่นคงในอาชีพการเลี้ยงสัตว์ ลดรายจ่าย และมีรายได้เพิ่ม อีกทั้งมีการจัดสวัสดิภาพสัตว์ในสถานสงเคราะห์สัตว์และสัตว์ที่ถูกทอดทิ้งในที่สาธารณะ วัด และชุมชน ให้มีคุณภาพชีวิตที่ดีขึ้น โดยการตรวจสุขภาพ บำบัดรักษาโรคสัตว์ป่วย ฉีดวัคซีนป้องกันโรค ตลอดจนผ่าตัดทำหมันเพื่อควบคุมประชากรสัตว์
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/33590
