รัฐบาลไทย-ข่าวทำเนียบรัฐบาล-นายกรัฐมนตรีสั่งทุกหน่วยลงพื้นที่ จ.เลย เร่งช่วยเหลือประชาชน เหตุน้ำป่าไหลท่วมบ้านเรือน กำชับ ให้เร่งอพยพไปยังพื้นที่ปลอดภัย


วันอาทิตย์ที่ 2 สิงหาคม 2563
พิมพ์
นายกรัฐมนตรีสั่งทุกหน่วยลงพื้นที่ จ.เลย เร่งช่วยเหลือประชาชน เหตุน้ำป่าไหลท่วมบ้านเรือน กำชับ ให้เร่งอพยพไปยังพื้นที่ปลอดภัย
นายกรัฐมนตรีสั่งทุกหน่วยลงพื้นที่ จ.เลย เร่งช่วยเหลือประชาชน เหตุน้ำป่าไหลท่วมบ้านเรือน กำชับ ให้เร่งอพยพไปยังพื้นที่ปลอดภัย
วันนี้ (2 สิงหาคม 2563) นางสาวไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความเป็นห่วงถึงสถานการณ์น้ำป่าไหลหลากเข้าท่วมบ้านเรือนประชาชนในพื้นที่ อ.เมือง อ.เชียงคาน และ อ.ปากชม จ.เลย โดยได้สั่งการไปยังผู้ว่าราชการจังหวัดเลย หน่วยทหารในพื้นที่ และเจ้าหน้าที่ที่เกี่ยวข้อง ระดมกำลังลงพื้นที่เร่งให้ความช่วยเหลือประชาชนในพื้นที่จังหวัด ประกอบด้วย อ.เมือง ต.น้ำสวย รวม 7 หมู่บ้าน อ.เชียงคาน จำนวน 2 ตำบล ได้แก่ ต.เขาแก้ว รวม 2 หมู่บ้าน และ ต.ธาตุ รวม 9 หมู่บ้าน และ อ.ปากชม จำนวน 3 ตำบล ได้แก่ ต.เชียงกลม ต.ห้วยบ่อซืน และ ต.ชมเจริญ ซึ่งเป็นพื้นที่ได้รับผลกระทบจากฝนที่ตกหนักตลอดทั้งคืนทำให้เกิดน้ำป่าไหลหลากทะลักเข้าท่วมถนนและบ้านเรือนของประชาชนเมื่อคืนที่ผ่านมา
โดยนายกรัฐมนตรีกำชับให้ช่วยเหลือบรรเทาความเดือดร้อนของประชาชนในเบื้องต้น รวมทั้งให้เร่งสำรวจความเสียหาย อย่าปล่อยให้ชาวบ้านเดือดร้อน เกิดความเสียหายต่อชีวิตและทรัพย์สิน ตลอดจนสัตว์เลี้ยง พร้อมกับให้เคลื่อนย้ายชาวบ้านและสัตว์เลี้ยงไปอยู่ในที่ที่ปลอดภัย จัดหาอาหาร น้ำดื่ม น้ำใช้ ให้กับชาวบ้านอย่างพอเพียง ขอให้ปฏิบัติงานด้วยความระมัดระวังคำนึงถึงความปลอดภัยชีวิตเป็นสำคัญ และย้ำเตือนให้ชาวบ้านติดตามข่าวสารรวมถึงการแจ้งเตือนจากส่วนราชการอย่างใกล้ชิด

ที่มา : https://www.thaigov.go.th/news/contents/details/33853