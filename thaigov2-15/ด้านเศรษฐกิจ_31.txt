รัฐบาลไทย-ข่าวทำเนียบรัฐบาล-ก.อุตฯ ดึงภาคเอกชน กฟผ. กทม. จัดกิจกรรมจิตอาสาฟื้นฟูคลองแสนแสบและคลองสาขา เทิดพระเกียรติเนื่องในโอกาสวันเฉลิมพระชนมพรรษา รัชกาลที่ 10


วันศุกร์ที่ 17 กรกฎาคม 2563
พิมพ์
ก.อุตฯ ดึงภาคเอกชน กฟผ. กทม. จัดกิจกรรมจิตอาสาฟื้นฟูคลองแสนแสบและคลองสาขา เทิดพระเกียรติเนื่องในโอกาสวันเฉลิมพระชนมพรรษา รัชกาลที่ 10
ก.อุตฯ ดึงภาคเอกชน กฟผ. กทม. จัดกิจกรรมจิตอาสาฟื้นฟูคลองแสนแสบและคลองสาขา เทิดพระเกียรติเนื่องในโอกาสวันเฉลิมพระชนมพรรษา รัชกาลที่ 10
กระทรวงอุตสาหกรรม ร่วมเครือข่ายพันธมิตรภาคเอกชน การไฟฟ้าฝ่ายผลิตแห่งประเทศไทย ประชาชนในพื้นที่มีนบุรี และหนองจอก กว่า 200 คน จัดกิจกรรม “จิตอาสา ทำความสะอาด กำจัดวัชพืช คลองแสนแสบและคลองสาขา” บริเวณคลองลำต้นไทร ส่งเสริมผู้ประกอบการและประชาชนที่อยู่บริเวณคลองให้มีความรับผิดชอบต่อสังคมและสิ่งแวดล้อม เพื่อเทิดพระเกียรติเนื่องในโอกาสวันเฉลิมพระชนมพรรษา พระบาทสมเด็จพระวชิรเกล้าเจ้าอยู่หัว
นางวรวรรณ ชิตอรุณ  รองปลัดกระทรวงอุตสาหกรรม ในฐานะผู้อำนวยการศูนย์อำนวยการจิตอาสากระทรวงอุตสาหกรรม เปิดเผยว่า กระทรวงอุตสาหกรรม ได้รับมอบหมายจากศูนย์อำนวยการใหญ่ จิตอาสาพระราชทาน (ศอญ.จอส.) ให้ร่วมบูรณาการพัฒนาคุณภาพน้ำบริเวณคลองแสนแสบและคลองสาขา เพื่อเทิดพระเกียรติเนื่องในโอกาสวันเฉลิมพระชนมพรรษา พระบาทสมเด็จพระวชิรเกล้าเจ้าอยู่หัว (รัชกาลที่ 10) เนื่องจากบริเวณริมคลองแสนแสบและคลองสาขา มีโรงงานอุตสาหกรรม และบ้านเรือนตั้งอยู่เป็นจำนวนมากทุกภาคส่วนจึงต้องให้ความสำคัญในการดูแลรักษา ฟื้นฟูคลองแสนแสบ ปรับปรุงสภาพแวดล้อม เพื่อแสดงถึงความรับผิดชอบต่อสังคมและสิ่งแวดล้อม
โดย “กิจกรรมจิตอาสาพัฒนาคุณภาพน้ำบริเวณคลองแสนแสบ ในวันนี้ กระทรวงอุตสาหกรรม               ได้ดำเนินการทำความสะอาด กำจัดวัชพืช ณ คลองลำต้นไทร ซึ่งเป็นคลองสาขาของคลองแสนแสบ อยู่บริเวณบริษัท ซีพีเอฟ (ประเทศไทย) จำกัด (มหาชน) โดย ซีพีเอฟ เป็น Big Brother ของการจัดกิจกรรมนี้  โดยมีผู้เข้าร่วมกิจกรรมจากหลายภาคส่วน ได้แก่ การไฟฟ้าฝ่ายผลิตแห่งประเทศไทย ผู้ประกอบการอุตสาหกรรมในพื้นที่ สำนักการระบายน้ำ สำนักงานเขตมีนบุรี สำนักงานเขตหนองจอก รวมทั้งประชาชนจิตอาสาเขตมีนบุรีและเขตหนองจอก กว่า 200 คน เพื่อสร้างจิตสำนึกและการมีส่วนร่วมกับในการรักษาสิ่งแวดล้อม ขยายผลความร่วมมือในใจคน ให้เกิดความยั่งยืนของการฟื้นฟูคลองแสนแสบและสภาพแวดล้อมโดยรอบ”
ทั้งนี้ คลองแสนแสบมีความยาวกว่า 70 กิโลเมตร ไหลผ่านจังหวัดกรุงเทพฯ และฉะเชิงเทรา ซึ่งกระทรวงอุตสาหกรรมได้ดำเนินกิจกรรมจิตอาสาเพื่อพัฒนาคุณภาพน้ำในลำน้ำและลุ่มน้ำสายหลักของประเทศแบ่งเป็น 3 ระยะ ได้แก่ ระยะที่ 1 แผนระยะสั้น (Quick win) เป็นกิจกรรมเร่งด่วน เพื่อพัฒนาภูมิทัศน์                 รณรงค์รักษาความสะอาด เก็บขยะและวัชพืชบริเวณคลองแสนแสบ และคลองสาขา ระยะที่ 2 แผนระยะกลาง ดำเนินกิจกรรมเกี่ยวกับ การพัฒนาภูมิทัศน์ นำนวัตกรรมหรือเทคโนโลยีที่เหมาะสม มาใช้สนับสนุนการดำเนินงานและส่งเสริมผู้ประกอบการอุตสาหกรรมให้มีความรับผิดชอบต่อสังคมและสิ่งแวดล้อม การรณรงค์การใช้ถังดักไขมันในครัวเรือน ร้านค้าตลาดน้ำขวัญเรียม รวมทั้งชุมชนริมคลอง ก่อนระบายน้ำทิ้งลงคลองแสนแสบ ระยะที่ 3 แผนระยะยาว ดำเนินกิจกรรมเกี่ยวกับการเฝ้าระวังคุณภาพน้ำ  การกำกับดูแลโรงงาน รวมทั้งการปรับปรุงคุณภาพน้ำของชุมชนต้นแบบในเขตพื้นที่กรุงเทพมหานคร โดยเมื่อวันที่ 13 กรกฎาคม 2563 ได้จัดกิจกรรมจิตอาสาล่องเรือเก็บขยะพลาสติก ผักตบชวา ในคลองแสนแสบ บริเวณวัดบำเพ็ญเหนือ เพื่อลดการเน่าเสีย ป้องกันขยะอุดตันระบบระบายน้ำในคลองแสนแสบ ส่วนลุ่มน้ำท่าจีน ได้ดำเนินการเมื่อวันที่ 16 กรกฎาคม 2563 ที่คลองสี่วาพาสวัสดิ์ จังหวัดสมุทรสาคร โดยจัดให้มีการลงนามบันทึกความร่วมมือ (MOU) บำบัดน้ำก่อนปล่อยน้ำ การรณรงค์เข้าสู่อุตสาหกรรมสีเขียว (Green Industry) รวมทั้งการอบรมสร้างเครือข่ายภาคส่วนที่เกี่ยวข้องให้ร่วมเฝ้าระวังดูแล ลำน้ำสาธารณะ และในปีงบประมาณ 2564 กระทรวงฯ มีแผนการดำเนินโครงการจิตอาสารักษ์แม่น้ำในลุ่มน้ำสายหลักของประเทศ โดยเฉพาะจุดที่มีกลุ่มโรงงานอุตสาหกรรมตั้งอยู่ ซึ่งจะครอบคลุมแม่น้ำสายหลักทั่วประเทศ นางวรวรรณ กล่าวทิ้งท้าย
.......................................................
17  กรกฎาคม  2563

ที่มา : https://www.thaigov.go.th/news/contents/details/33473