รัฐบาลไทย-ข่าวทำเนียบรัฐบาล-DES ชี้แจงการดำเนินการ กรณีสื่อหลายรายโพสต์ Live ถ่ายทอดสดในพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา บนเฟซบุ๊ก ปรากฏข้อความไม่เหมาะสม

วันพฤหัสบดีที่ 30 กรกฎาคม 2563
DES ชี้แจงการดำเนินการ กรณีสื่อหลายรายโพสต์ Live ถ่ายทอดสดในพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา บนเฟซบุ๊ก ปรากฏข้อความไม่เหมาะสม
DES ชี้แจงการดำเนินการ กรณีสื่อหลายรายโพสต์ Live ถ่ายทอดสดในพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา บนเฟซบุ๊ก ปรากฏข้อความไม่เหมาะสม
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม กล่าวว่า จากกรณีที่มีการเผยแพร่ภาพจากหน้าเพจเฟซบุ๊กของสื่อหลายแห่งในการถ่ายทอดสดพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา และมีข้อความที่ไม่เหมาะสมแสดงขึ้นมานั้น โดยเป็นคำแปลจากข้อความต้นฉบับภาษาอังกฤษเป็นภาษาไทยที่มีความหมายไม่ถูกต้อง
กระทรวงดิจิทัลฯ ได้รับแจ้งเหตุจากสื่อบางรายว่าพบปัญหาดังกล่าว ทำให้เกิดความเสียหาย จึงได้แนะนำให้ไปแจ้งความร้องทุกข์กับกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท) เพื่อดำเนินการตามกฏหมาย และได้ประสานไปยัง เฟซบุ๊ก เกี่ยวกับกรณีดังกล่าว ซึ่งได้รับคำตอบว่าเป็นความผิดพลาดทางเทคนิคของระบบการแปลอัตโนมัติของ เฟซบุ๊ก จากภาษาอังกฤษเป็นภาษาไทย และ เฟซบุ๊ก ได้แสดงความเสียใจต่อเหตุการณ์ที่เกิดขึ้น และอยู่ระหว่างการดำเนินการแก้ไขและตรวจสอบต่อไป ทั้งนี้กระทรวงได้ขอให้ เฟซบุ๊ก ออกคำชี้แจงอย่างเป็นทางการเพื่อแสดงความรับผิดชอบต่อความผิดพลาดที่เกิดขึ้น
ทั้งนี้ กระทรวงขอให้คำแนะนำแก่ผู้ที่ใช้บริการ เฟซบุ๊ก เพื่อป้องกันปัญหาที่อาจเกิดขึ้นได้ ในกรณีที่ต้องการโพสต์ข้อความภาษาอังกฤษ ควรใส่ข้อความที่ถูกต้องทั้งภาษาไทยและภาษาอังกฤษ ซึ่งการโพสต์ข้อความทั้งสองภาษาในครั้งเดียว จะช่วยป้องกันไม่ให้ระบบการแปลของ เฟซบุ๊ก ทำการแปลอัตโนมัติ ในส่วนของผู้เสียหายสามารถแจ้งความร้องทุกข์ต่อพนักงานเจ้าหน้าที่ได้ สำหรับบุคคลที่นำข้อมูลที่ไม่ถูกต้องดังกล่าวไปเผยแพร่หรือส่งต่อมีความผิดตามพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม ระวางโทษจำคุกไม่เกินห้าปีหรือปรับไม่เกินหนึ่งแสนบาท หรือทั้งจำทั้งปรับ นางสาวอัจฉรินทร์กล่าว
**************

ที่มา : https://www.thaigov.go.th/news/contents/details/33771
