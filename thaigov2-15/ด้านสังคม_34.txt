รัฐบาลไทย-ข่าวทำเนียบรัฐบาล-"พม. เราไม่ทิ้งกัน" ปลัด พม. จับมือภาคีเครือข่าย ลงพื้นที่ช่วยกลุ่มเปราะบางที่เดือดร้อนจากโรคโควิด-19 ย่านดอนเมือง กทม.

วันศุกร์ที่ 24 กรกฎาคม 2563
"พม. เราไม่ทิ้งกัน" ปลัด พม. จับมือภาคีเครือข่าย ลงพื้นที่ช่วยกลุ่มเปราะบางที่เดือดร้อนจากโรคโควิด-19 ย่านดอนเมือง กทม.
"พม. เราไม่ทิ้งกัน" ปลัด พม. จับมือภาคีเครือข่าย ลงพื้นที่ช่วยกลุ่มเปราะบางที่เดือดร้อนจากโรคโควิด-19 ย่านดอนเมือง กทม.
วันนี้ (24 ก.ค. 63) เวลา 14.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่ ณ ชุมชนเลียบคูนายกิม 3 (ร่มไทรงามพัฒนา) ถนนสรงประภา แขวงสีกัน เขตดอนเมือง กรุงเทพมหานคร เพื่อพบปะเยี่ยมให้กำลังใจและช่วยเหลือประชาชนกลุ่มเป้าหมาย จำนวน 15 ครอบครัว ที่ประสบปัญหาความยากลำบากจากผลกระทบของการแพร่ระบาดของโรคติดเชื้อไวรัสโคโรน่า 2019 (โควิด-19)
นายปรเมธี กล่าวว่า ด้วยสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ส่งผลกระทบต่อประชาชนในวงกว้างทั่วประเทศ โดยเฉพาะกลุ่มเป้าหมายของกระทรวงการพัฒนาสังคมและความมั่นคงของมนุษย์ ตั้งแต่เด็กแรกเกิด เยาวชน ผู้สูงอายุ คนพิการ คนไร้ที่พึ่ง และผู้ด้อยโอกาสทางสังคม ซึ่งเป็นกลุ่มเปราะบางที่มีความเสี่ยงสูง จึงจำเป็นต้องเข้าไปช่วยเหลือโดยเร็วที่สุด ซึ่งวันนี้ ตนพร้อมด้วยคณะผู้บริหารกระทรวง พม. ศูนย์ช่วยเหลือสังคม สายด่วน พม. โทร. 1300 และหน่วยงานที่เกี่ยวข้อง ได้แก่ กระทรวงแรงงาน โดยกรมการจัดหางาน กรมพัฒนาฝีมือแรงงาน สำนักงานเขตดอนเมือง กรุงเทพมหานคร และ ธนาคารไทยพาณิชย์ จำกัด (มหาชน) เป็นต้น ร่วมกันลงพื้นที่เพื่อพบปะเยี่ยมให้กำลังใจและช่วยเหลือกลุ่มเป้าหมายเปราะบาง จำนวน 15 ครอบครัว ณ ชุมชนเลียบคูนายกิม 3 (ร่มไทรงามพัฒนา) ซึ่งเป็นชุมชนที่ไม่ได้จดทะเบียนกับกรุงเทพมหานคร และไม่มีหน่วยงานภาครัฐเป็นเจ้าภาพดูแล ส่งผลให้ไม่สามารถเข้าถึงสิทธิสวัสดิการสังคมและบริการต่างๆ จากภาครัฐได้อย่างเต็มที่และทั่วถึง พบว่า ขุมชนดังกล่าวมีจำนวนประชากร 244 คน 91 ครอบครัว โดยมีประชาชนกลุ่มเป้าหมายเปราะบาง ประกอบด้วย 1) เด็กและเยาวชน จำนวน 41 คน 2) คนพิการ จำนวน 12 คน 3) ผู้ป่วยติดเตียง จำนวน 3 คน และ 4) ผู้สูงอายุ 60 ปีขึ้นไป จำนวน 54 คน โดยชุมชนอยู่อาศัยมาประมาณ 40 ปี บนที่ดินเช่าของเอกชนและมีการบุกรุกที่ดินเอกชนด้วย ซึ่งปัจจุบันได้ถูกไล่รื้อบ้านบางส่วน ทำให้จำเป็นต้องหาที่อยู่อาศัยใหม่ อีกทั้งประชาชนในชุมชนส่วนใหญ่ประกอบอาชีพค้าขาย เก็บขยะของเก่าขาย และรับจ้างทั่วไป ทำให้มีรายได้ไม่แน่นอน และยิ่งได้รับผลกระทบจากโรคโควิด-19 ทำให้มีรายได้ไม่เพียงพอสำหรับค่าใช้จ่ายในชีวิตประจำวัน
นายปรเมธี กล่าวต่อไปว่า การลงพื้นที่ชุมชนในวันนี้ กระทรวง พม. ได้รับฟังปัญหาและความต้องการของชุมชน พร้อมทั้งหารือร่วมกันถึงแนวทางการพัฒนาคุณภาพชีวิตที่ดีของชุมชน พร้อมทั้งบูรณาการทำงานร่วมกับหน่วยงานที่เกี่ยวข้องและอาสาสมัครพัฒนาสังคมและความมั่นคงของมนุษย์ (อพม.) ในพื้นที่ นอกจากนี้ ยังได้มอบถุงยังชีพและเครื่องอุปโภคบริโภคที่จำเป็น เพื่อเป็นการบรรเทาความเดือดร้อนเฉพาะหน้า รวมทั้งธนาคารไทยพาณิชย์ จำกัด (มหาชน) นำโดย คุณอารยา ภู่พานิช รองผู้จัดการใหญ่ ผู้บริหารสายงานกิจกรรมเพื่อสังคม ได้มอบถุงปันสุข SCB จำนวน 100 ชุด และถุงปันสุขสำหรับเด็ก จำนวน 80 ชุด นอกจากนี้ ยังมีการออกบูธจากกรมการจัดหางานและกรมพัฒนาฝีมือแรงงาน กระทรวงแรงงาน เพื่อแนะนำตำแหน่งงานให้กับประชาชนในชุมชนที่ว่างงานและตกงาน ทั้งนี้ หากชุมชนและประชาชนกำลังประสบปัญหาความเดือดร้อนจากโรคโควิด-19 สามารถขอความช่วยเหลือมายังศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/33667
