รัฐบาลไทย-ข่าวทำเนียบรัฐบาล-รองนายกรัฐมนตรี พลเอกประวิตรฯ สั่งติดตามสถานการณ์แม่น้ำโขง พร้อมแจ้งประชาชน 8 จังหวัดริมแม่น้ำโขง ให้ทราบการปริมาณน้ำอย่างต่อเนื่อง

วันจันทร์ที่ 3 สิงหาคม 2563
พิมพ์
รองนายกรัฐมนตรี พลเอกประวิตรฯ สั่งติดตามสถานการณ์แม่น้ำโขง พร้อมแจ้งประชาชน 8 จังหวัดริมแม่น้ำโขง ให้ทราบการปริมาณน้ำอย่างต่อเนื่อง
พลเอกประวิตร  วงษ์สุวรรณ รองนายกรัฐมนตรี สั่งติดตามสถานการณ์แม่น้ำโขง พร้อมแจ้งประชาชน 8 จังหวัดริมแม่น้ำโขง ให้ทราบการปริมาณน้ำอย่างต่อเนื่อง เตรียมการรองรับเรื่องน้ำสำหรับด้านการเกษตร การดูแลเรื่องสิ่งแวดล้อม และการประมงในพื้นที่
วันนี้ (3 ส.ค. 63) เวลา 10.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี กล่าวในโอกาสเป็นประธานการประชุมคณะกรรมการแม่น้ำโขงแห่งชาติไทย ครั้งที่ 2/2563 ร่วมกับหน่วยงานที่เกี่ยวข้อง โดยมี ดร.สมเกียรติ ประจำวงษ์ เลขาธิการ สทนช. เข้าร่วมประชุมด้วย
ที่ประชุมรับทราบสถนการณ์น้ำแม่น้ำโขงและการคาดการณ์สถานการณ์ และผลการศึกษาโครงการศึกษาผลกระทบและติดตามตรวจสอบผลกระทบสิ่งแวดล้อมข้ามพรมแดนจากโครงการไฟฟ้าพลังน้ำในแม่น้ำโขงสายประธาน ปีงบประมาณ พ.ศ.2562 และการดำเนินการต่อเนื่องในปีงบประมาณ พ.ศ. 2563 โดย รองนายกรัฐมนตรีได้เน้นย้ำให้หน่วยงานที่เกี่ยวข้องได้เตรียมการรองรับเรื่องน้ำสำหรับด้านการเกษตร การดูแลเรื่องสิ่งแวดล้อม และการประมงในพื้นที่ รวมทั้งการแจ้งข้อมูลสถานการณ์น้ำแม่น้ำโขงและการคาดการณ์สถานการณ์ให้ประชาชนในพื้นริมแม่น้ำโขง 8 จังหวัดที่ได้รับทราบ ทั้งนี้ให้ สทนช. และหน่วยงานที่เกี่ยวข้องไปพิจารณาหาแนวทางขับเคลื่อนแผนการรับมือถึงความเปลี่ยนแปลงที่เกิดขึ้นอย่างเป็นรูปธรรม พร้อมเสนอแนะมีให้ตั้งคณะทำงานติดตามศึกษาความเคลื่อนไหวสถานการณ์แม่น้ำโขงอย่างต่อเนื่อง และขอบคุณคณะกรรมการทุกคนที่ได้ให้ข้อคิดเห็นที่เป็นประโยชน์
โอกาสนี้ รองนายกรัฐมนตรียังมอบแนวทางการดำเนินงานของฝ่ายไทย ที่เกี่ยวกับโครงการไฟฟ้าพลังน้ำในแม่น้ำโขงสายประธาน ซึ่งหน่วยงานทั้งภาคพลังงาน และสิ่งแวดล้อม จะต้องเดินไปในทิศทางเดียวกันให้เกิดความสมดุลในการพัฒนาประเทศและดูแลประชาชนที่ได้รับผลกระทบอย่างดีที่สุด รวมทั้งขับเคลื่อนการทำงานให้มีประสิทธิภาพและยั่งยืน ให้เกิดประโยชน์ต่อประชาชน ประเทศชาติและอนุภูมิภาคลุ่มแม่น้ำโขงด้วย
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33882
