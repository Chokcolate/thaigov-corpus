รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.พิษณุโลก ดึงภาคีเครือข่ายออกหน่วยเคลื่อนที่ให้บริการทางสังคมแก่กลุ่มเปราะบาง

วันพุธที่ 29 กรกฎาคม 2563
รมว.พม. ลงพื้นที่ จ.พิษณุโลก ดึงภาคีเครือข่ายออกหน่วยเคลื่อนที่ให้บริการทางสังคมแก่กลุ่มเปราะบาง
รมว.พม. ลงพื้นที่ จ.พิษณุโลก ดึงภาคีเครือข่ายออกหน่วยเคลื่อนที่ให้บริการทางสังคมแก่กลุ่มเปราะบาง
เมื่อวันที่ 25 ก.ค. 63 เวลา 14.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดโครงการ พม. ออกหน่วยเคลื่อนที่บริการทางสังคม พร้อมทั้งนำคณะผู้บริหารกระทรวง พม. และหน่วยงานที่เกี่ยวข้อง ลงพื้นที่ให้ความช่วยเหลือประชาชนกลุ่มเปราะบางที่ประสบปัญหาความเดือดร้อน อีกทั้งให้บริการด้านต่างๆ เพื่ออำนวยความสะดวกให้ประชาชนได้เข้าถึงสวัสดิการของรัฐ ณ องค์การบริหารส่วนตำบลชมพู อำเภอเนินมะปราง จังหวัดพิษณุโลก
นายจุติ กล่าวว่า รัฐบาลมีความห่วงใยประชาชนทุกกลุ่มเป้าหมายที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) โดยให้บูรณาการการทำงานร่วมกันระหว่างหน่วยงานภาครัฐเพื่อช่วยเหลือประชาชนที่ประสบปัญหาความเดือดร้อนยากลำบาก ทั้งนี้ จึงได้ผลักดันนโยบายการนำร่องโครงการปฏิรูปการอำนวยความสะดวกแก่ประชาชนในพื้นที่ต่างๆ ทั่วประเทศ เพื่อให้สามารถเข้าถึงประชาชนได้มากยิ่งขึ้น โดยให้ประชาชนเป็นศูนย์กลางในการให้บริการและได้รับผลประโยชน์จากภาครัฐ พร้อมทั้งแก้ปัญหาโดยเร็วที่สุด ซึ่งกระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักด้านสังคม ที่ให้ความช่วยเหลือประชาชนกลุ่มเปราะบาง ได้แก่ เด็ก เยาวชน ผู้สูงอายุ คนพิการ และผู้ด้อยโอกาส จึงได้จัดโครงการ พม. ออกหน่วยเคลื่อนที่บริการทางสังคม ร่วมกับภาคีเครือข่ายด้านสังคม โดยมีวัตถุประสงค์เพื่ออำนวยความสะดวกให้ประชาชนได้รับบริการด้านสังคมที่สอดคล้องกับสภาพปัญหาและความต้องการในพื้นที่ จากหน่วยงานสังกัดกระทรวง พม. และหน่วยงานที่เกี่ยวข้อง อีกทั้งส่งเสริมให้ประชาชนได้เข้าถึงและเข้าใจสิทธิประโยชน์ที่พึงจะได้รับจากหน่วยงานภาครัฐอย่างเท่าเทียมและทั่วถึง
นายจุติ กล่าวต่อไปว่า การลงพื้นที่วันนี้ กระทรวง พม. ได้เดินเข้าหาพี่น้องประชาชนในพื้นที่ เพื่อรับฟังปัญหาและเร่งให้ความช่วยเหลืออย่างทั่วถึง และจะดำเนินการอย่างต่อเนื่องตามนโยบายของรัฐบาล โดยบูรณาการการทำงานร่วมกับหลายกระทรวงที่เกี่ยวข้อง เพื่อแก้ปัญหาเฉพาะพื้นที่ และจะมีการขยายความร่วมมือมากขึ้นต่อไป ทั้งนี้ กระทรวง พม. ได้มุ่งเน้นการติดตามการแก้ปัญหาในพื้นที่ ไม่ใช่เพียงการพบปะพี่น้องประชาชนและแจกถุงยังชีพ แต่จะติดตามความก้าวหน้าของปัญหาว่า ได้รับการแก้ไขอย่างไรบ้าง สำหรับปัญหาเร่งด่วนของการลงพื้นที่ในวันนี้ คือ คนที่มีรายได้น้อยและคนยากจนในพื้นที่ที่อยู่ในระดับล่างสุด โดยไม่รู้ถึงสิทธิของตนเองในการได้รับความช่วยเหลือ ซึ่งกระทรวง พม. ได้เดินเข้าไปหาและช่วยเหลือ ด้วยการอำนวยความสะดวกให้ได้รับสิทธิง่ายขึ้น พร้อมทั้งหน่วยงานในพื้นที่จะต้องร่วมกันอำนวยความสะดวกแก่พี่น้องประชาชนอีกด้วย ดังนั้น กระทรวง พม. จะไม่รอให้ประชาชนเดินเข้าหา แต่จะเดินเข้าหาประชาชนโดยตรง
นายจุติ กล่าวเพิ่มเติมว่า สำหรับในวันนี้ได้มอบความช่วยเหลือต่างๆ ให้กับประชาชนกลุ่มเปราะบางตามภารกิจของกระทรวง พม. ดังนี้ 1. เงินสงเคราะห์ต่างๆ ได้แก่ 1.1 เด็กในครอบครัวยากจน จำนวน 50 ราย 1.2 ผู้สูงอายุในภาวะยากลำบาก จำนวน 47 ราย 1.3 เงินสงเคราะห์และฟื้นฟูสมรรถภาพคนพิการ จำนวน 50 ราย และ 1.4 ผู้ประสบปัญหาทางสังคม จำนวน 100 ราย 2. เงินสนับสนุนกองทุนสวัสดิการชุมชน จำนวน 25 กองทุน และ 3. หน่วยเคลื่อนที่ One Stop Service สำหรับคนพิการ และบูธแสดงผลงานของหน่วยงานในพื้นที่ นอกจากนี้ ยังมีกระทรวงแรงงานได้ร่วมจัดรถบริการจัดหางานเคลื่อนที่ และกระทรวงสาธารณสุขได้จัดหน่วยตรวจสุขภาพเคลื่อนที่

ที่มา : https://www.thaigov.go.th/news/contents/details/33736
