รัฐบาลไทย-ข่าวทำเนียบรัฐบาล-รัฐมนตรีเกษตรฯ เปิดการประชุมใหญ่สามัญ ประจำปี 2563 ชุมนุมสหกรณ์เครดิตยูเนี่ยนแห่งประเทศไทย จำกัด

วันเสาร์ที่ 25 กรกฎาคม 2563
รัฐมนตรีเกษตรฯ เปิดการประชุมใหญ่สามัญ ประจำปี 2563 ชุมนุมสหกรณ์เครดิตยูเนี่ยนแห่งประเทศไทย จำกัด
รัฐมนตรีเกษตรฯ เปิดการประชุมใหญ่สามัญ ประจำปี 2563 ชุมนุมสหกรณ์เครดิตยูเนี่ยนแห่งประเทศไทย จำกัด มุ่งเน้นให้ใช้หลักธรรมาภิบาลในการบริหารงาน เพื่อนำพาสหกรณ์ให้บรรลุเป้าหมายและนำพาประเทศไปสู่ความมั่นคง
รัฐมนตรีเกษตรฯ เปิดการประชุมใหญ่สามัญ ประจำปี 2563 ชุมนุมสหกรณ์เครดิตยูเนี่ยนแห่งประเทศไทย จำกัด มุ่งเน้นให้ใช้หลักธรรมาภิบาลในการบริหารงาน เพื่อนำพาสหกรณ์ให้บรรลุเป้าหมายและนำพาประเทศไปสู่ความมั่นคง
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ร่วมวางพวงมาลัยแสดงความรำลึกถึงผู้นำรุ่นบุกเบิกขบวนการเครดิตยูเนี่ยนในประเทศไทย รูปปั้น บาทหลวง อัลเฟรด บอนแนงค์ พร้อมมอบโล่ประกาศเกียรติคุณให้แก่สหกรณ์ที่ได้รับรางวัลโล่พระราชทานสหกรณ์ดีเด่นระดับชาติ ประจำปี 2563 ประเภทสหกรณ์เครดิตยูเนี่ยนและกรรมการดำเนินการ ผู้ตรวจสอบกิจการที่ดำรงตำแหน่งครบวาระให้ปี 2562 และเป็นประธานเปิดการประชุมใหญ่สามัญ ประจำปี 2563 ชุมนุมสหกรณ์เครดิตยูเนี่ยนแห่งประเทศไทย จำกัด โดยมีนายพิเชษฐ์ วิริยะพาหะ อธิบดีกรมส่งเสริมสหกรณ์ และนายโอภาส ทองยงค์ อธิบดีกรมตรวจบัญชีสหกรณ์ เข้าร่วม ณ ห้องประชุมใหญ่ ชุมนุมสหกรณ์เครดิตยูเนี่ยนแห่งประเทศไทย จำกัด
นายเฉลิมชัย กล่าวว่า ขบวนการสหกรณ์เครดิตยูเนี่ยน มีส่วนในการพัฒนาคน พัฒนาคุณภาพชีวิต พัฒนาเศรษฐกิจสังคม ชุมชนให้เกิดความเข้มแข็ง ด้วยวิธีการสหกรณ์เครดิตยูเนี่ยน นับว่าเป็นองค์กรทางการเงินและสวัสดิการของประชาชน โดยประชาชน เพื่อประชาชนอย่างแท้จริง ทั้งที่ไม่มีรายได้ประจำหรือมีรายได้ที่ไม่แน่นอน และมีอาชีพที่หลากหลาย ซึ่งส่วนใหญ่เป็นประชาชนระดับฐานรากของประเทศ มีอาชีพเป็นเกษตรกร ชนเผ่าในพื้นที่สูง ผู้ด้อยโอกาส และคนพิการ เป็นต้น ซึ่งได้มุ่งเน้นการยกระดับคุณภาพชีวิตของประชาชนทั้งทางเศรษฐกิจและสังคม อีกทั้งยังส่งเสริมการจัดสวัสดิการตั้งแต่เกิดจนถึงเสียชีวิต มีการส่งเสริมการออมทรัพย์ ให้บริการเงินกู้ บริหารงานโดยใช้หลักประชาธิปไตย ปลูกฝังจิตสำนึกและคุณธรรม พร้อมทั้งได้น้อมนำหลักปรัชญาเศรษฐกิจพอเพียงเข้ามาใช้เป็นแนวในการดำเนินงาน เพื่อให้เกิดการช่วยเหลือตนเอง และช่วยเหลือกัน ซึ่งเป็นการแบ่งเบาภาระการดูแล ช่วยเหลือจากภาครัฐได้เป็นอย่างมาก เกิดประโยชน์ต่อการพัฒนาประเทศในภาพรวม โดยปัจจุบันมีสหกรณ์/กลุ่มเครดิตยูเนี่ยน จำนวน 1,181 แห่ง แยกเป็นสหกรณ์เครดิตยูเนี่ยน จำนวน 589 สหกรณ์ และกลุ่มเครดิตยูเนี่ยนเตรียมจัดตั้งสหกรณ์เครดิตยูเนี่ยน จำนวน 592 แห่ง และมีสมาชิกรายบุคคล จำนวน 1,205,660 คน กระจายอยู่ในพื้นที่ 75 จังหวัดของประเทศไทย
"สหกรณ์มีความสำคัญและมีบทบาทต่อประเทศในการนำพาประเทศไปในทิศทางต่าง ๆ ซึ่งรูปแบบสหกรณ์มีความเหมาะสมกับประเทศ บนพื้นฐานของการช่วยเหลือซึ่งกันและกัน และมีการดำเนินการที่ชัดเจนเป็นระบบ แต่อย่างไรก็ตาม จะต้องมุ่งเน้นการสร้างธรรมาภิบาลที่ดี ซึ่งจะเป็นการส่งเสริมให้ประสบความสำเร็จและเป็นที่ยอมรับในสังคม โดยหัวใจสำคัญคือการบริหารงานที่ดีที่จะนำพาสหกรณ์ไปสู่จุดมุ่งหมายได้ อีกทั้งยังเป็นการเรียกศรัทธาของพี่น้องประชาชนให้กลับมาเชื่อมั่นในระบบสหกรณ์ต่อไป และสำหรับในส่วนของกระทรวงเกษตรและสหกรณ์ มีกรมส่งเสริมสหกรณ์และกรมตรวจบัญชีสหกรณ์เป็นหน่วยงานที่กำกับดูแล ซึ่งจะต้องทำงานหนักขึ้น ต้องไม่ให้เกิดความผิดพลาดซ้ำอีก จึงต้องบูรณาการทุกภาคส่วนที่เกี่ยวข้อง เข้ามาช่วยกันดำเนินงานเพื่อให้เกิดผลสำเร็จ และกระทรวงเกษตรฯ พร้อมที่จะเข้าไปดูแลและให้คำแนะนำ เพื่อให้สหกรณ์บรรลุเป้าหมายคือความสำเร็จของสหกรณ์์ทั้งหมดในประเทศไทย" นายเฉลิมชัย กล่าว
ทั้งนี้ ชุมนุมสหกรณ์เครดิตยูเนี่ยนแห่งประเทศไทย จำกัด (ช.ส.ค.) เป็นองค์กรกลางของขบวนการสหกรณ์เครดิตยูเนี่ยนระดับชาติ จัดตั้งขึ้นภายใต้พระราชบัญญัติสหกรณ์ มีฐานะเป็นชุมนุมสหกรณ์ระดับประเทศของประเภทสหกรณ์เครดิตยูเนี่ยน ดำเนินงานภายใต้วิสัยทัศน์ที่ว่า “สถาบันกลางและผู้นำทางขบวนการสหกรณ์เครดิตยูเนี่ยนของประเทศไทย” มีบทบาทหน้าที่เป็นผู้แทนให้ความคุ้มครองรักษาผลประโยชน์ร่วมกันของสหกรณ์เครดิตยูเนี่ยนสมาชิก การจัดและให้สวัสดิการ และการสงเคราะห์แก่สมาชิกสหกรณ์ โดยการจัดตั้งเป็น “กองทุนสวัสดิการ” ของขบวนการสหกรณ์เครดิตยูเนี่ยน และมีภารกิจในการเผยแพร่ จัดตั้งพัฒนาส่งเสริมสหกรณ์เครดิตยูเนี่ยนในประเทศไทย ให้เกิดความเข้มแข็งมั่งคงและยั่งยืน ซึ่งการจัดประชุมในครั้งนี้ มีวัตุประสงค์เพื่อให้สหกรณ์สมาชิกชุมนุมสหกรณ์เครดิตยูเนี่ยนแห่งประเทศไทย จำกัด ได้รับทราบผลการดำเนินงาน ประจำปี 2562 และเพื่อให้ผู้แทนสมาชิกทั่วประเทศได้พบปะแลกเปลี่ยนความคิดเห็น และประสบการณ์ซึ่งกันและกัน

ที่มา : https://www.thaigov.go.th/news/contents/details/33675
