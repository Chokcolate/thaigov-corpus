รัฐบาลไทย-ข่าวทำเนียบรัฐบาล-รมว.พม. เปิดกิจกรรม พม. ทำดีด้วยหัวใจ ปล่อยขบวนรถ 28 ทีม ช่วยกลุ่มเปราะบางในชุมชนพื้นที่ กทม. เพื่อถวายเป็นพระราชกุศลเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว


วันศุกร์ที่ 24 กรกฎาคม 2563
รมว.พม. เปิดกิจกรรม พม. ทำดีด้วยหัวใจ ปล่อยขบวนรถ 28 ทีม ช่วยกลุ่มเปราะบางในชุมชนพื้นที่ กทม. เพื่อถวายเป็นพระราชกุศลเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว
รมว.พม. เปิดกิจกรรม พม. ทำดีด้วยหัวใจ ปล่อยขบวนรถ 28 ทีม ลงพื้นที่ช่วยกลุ่มเปราะบางในชุมชนพื้นที่ กทม. เพื่อถวายเป็นพระราชกุศลเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2563
วันนี้ (24 ก.ค. 63) เวลา 09.30 น. ที่บริเวณลานพระประชาบดี กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดกิจกรรม พม. ทำดีด้วยหัวใจ เพื่อถวายเป็นพระราชกุศลเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2563 พร้อมนำคณะผู้บริหารและบุคลากรกระทรวง พม. กล่าวคำปฏิญาณตน และรวมพลังขับร้องเพลงสดุดีจอมราชาเพื่อถวายพระพรพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2563 จากนั้น เป็นประธานปล่อยขบวนรถเจ้าหน้าที่กระทรวง พม. จำนวน 28 ทีม ลงพื้นที่ศึกษา สำรวจ และวิเคราะห์สภาพปัญหาความเดือดร้อนของประชาชนในชุมชนในพื้นที่กรุงเทพมหานคร เพื่อนำไปวางแผนและให้ความช่วยเหลือตามภารกิจของกระทรวง พม. ภายใต้โครงการ ไม่ว่าคุณจะอยู่ที่ไหน พม. จะตามไปเยี่ยม
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) มีภารกิจสำคัญในการช่วยเหลือดูแลกลุ่มเป้าหมายที่ประสบปัญหาความเดือดร้อนทางสังคม ตั้งแต่เด็ก เยาวชน ผู้สูงอายุ คนพิการ และผู้ด้อยโอกาส โดยเฉพาะในสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ทำให้เป็นกลุ่มเปราะบางที่มีความเสี่ยงสูงที่ได้รับผลกระทบจากสถานการณ์ดังกล่าว ซึ่งจำเป็นต้องเร่งเข้าไปช่วยเหลือโดยเร็วที่สุด ทั้งนี้ กระทรวง พม. จึงได้ขับเคลื่อนกิจกรรม พม. ทำดีด้วยหัวใจ เพื่อถวายเป็นพระราชกุศลเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2563 ด้วยการปล่อยขบวนรถเจ้าหน้าที่กระทรวง พม. จำนวน 28 ทีม ประกอบด้วย ผู้บริหาร ข้าราชการระดับปฏิบัติการ ชำนาญการ และระดับชำนาญการพิเศษจากทุกกรมตามภารกิจของกระทรวง พม. กระจายลงชุมชนในพื้นที่กรุงเทพมหานคร อาทิ ชุมชนวัดจอมสุดาราม เขตดุสิต ชุมชนหลังโรงเรียนสุรศักดิ์มนตรี เขตดินแดง ชุมชนมหาดไทย 5 เขตประเวศ เป็นต้น เพื่อศึกษา สำรวจ และวิเคราะห์สภาพปัญหาความเดือดร้อนของประชาชนในชุมชน และนำข้อมูลไปวางแผนและให้ความช่วยเหลือตามภารกิจของกระทรวง พม. ภายใต้โครงการ ไม่ว่าคุณจะอยู่ที่ไหน พม. จะตามไปเยี่ยม โดยมีเป้าหมายด้วยการยกระดับพัฒนาคุณภาพชีวิตกลุ่มเปราะบางและประชาชนในชุมชน เพื่อความมั่นคงของมนุษย์อย่างยั่งยืน
นายจุติ กล่าวต่อไปว่า นอกจากนี้ ตนได้มอบหมายให้ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ พร้อมทีมกระทรวง พม. ได้แก่ คณะผู้บริหาร ศูนย์ช่วยเหลือสังคม สายด่วน พม. โทร. 1300 และหน่วยงานที่เกี่ยวข้อง ลงพื้นที่ ณ ชุมชนเลียบคูนายกิม 3 (ร่มไทรงามพัฒนา) ถนนสรงประภา แขวงสีกัน เขตดอนเมือง กทม. เพื่อพบปะเยี่ยมให้กำลังพร้อมให้ความช่วยเหลือประชาชนกลุ่มเปราะบาง จำนวน 15 ครอบครัว ที่ประสบปัญหาความเดือดร้อนจากผลกระทบของการแพร่ระบาดของโรคโควิด-19
นายจุติ กล่าวเพิ่มเติมว่า กิจกรรมการลงพื้นที่ชุมชนในวันนี้ กระทรวง พม. มีความมุ่งมั่นให้ความช่วยเหลือถึงมือกลุ่มเปราะบางโดยเร็วที่สุด เพราะปัญหาความเดือดร้อนรอไม่ได้ และเราจะไม่ทิ้งใครไว้ข้างหลัง นอกจากถุงยังชีพที่เรานำไปช่วยเหลือแล้ว เรายังนำโอกาสสำหรับการพัฒนาคุณภาพชีวิตที่ดีในอนาคตไปมอบให้อีกด้วย ทั้งคลังอาหาร ครัวชุมชน งานใหม่ ทักษะอาชีพใหม่ ทุนประกอบอาชีพ ทุนการศึกษา และที่พักอาศัยที่น่าอยู่ ถูกสุขลักษณะ เป็นต้น ซึ่งทั้งหมดเป็นงานของกระทรวง พม. โดยตรง และเราได้ทำงานอย่างเต็มที่ เพื่อถวายเป็นพระราชกุศลเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2563

ที่มา : https://www.thaigov.go.th/news/contents/details/33665