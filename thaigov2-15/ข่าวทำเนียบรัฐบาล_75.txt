รัฐบาลไทย-ข่าวทำเนียบรัฐบาล-นายกรัฐมนตรีวางศิลาฤกษ์โครงการฟื้นฟูเมืองชุมชนดินแดง ระยะที่ 2 ยกระดับคุณภาพชีวิต ที่อยู่อาศัยของคนดินแดง

วันจันทร์ที่ 3 สิงหาคม 2563
พิมพ์
นายกรัฐมนตรีวางศิลาฤกษ์โครงการฟื้นฟูเมืองชุมชนดินแดง ระยะที่ 2 ยกระดับคุณภาพชีวิต ที่อยู่อาศัยของคนดินแดง
นายกรัฐมนตรีวางศิลาฤกษ์โครงการฟื้นฟูเมืองชุมชนดินแดง ระยะที่ 2 ยกระดับคุณภาพชีวิต ที่อยู่อาศัยของคนดินแดง
วันนี้  (23 สิงหาคม 2563) เวลา 10.10 น. ณ โครงการฟื้นฟูเมืองชุมชนดินแดงระยะที่ 2 ถนนประชาสงเคราะห์ เขตดินแดง กรุงเทพฯ พลเอก ประยุทธ์  จันทร์โอชา  นายกรัฐมนตรีและรัฐมนตรีว่าการกระทรวงกลาโหม   เป็นประธานในพิธีวางศิลาฤกษ์ “โครงการฟื้นฟูเมืองชุมชนดินแดง ระยะที่ 2” ซึ่งเป็นอาคารพักอาศัยแปลง A1 และ D1  เพื่อความเป็นสิริมงคลในการดำเนินการก่อสร้างอาคาร พร้อมสร้างความเชื่อมั่นแก่ผู้อยู่อาศัยในโครงการ โดยมี นายจุติ  ไกรฤกษ์ รัฐมนตรีว่าการกระทรวงการพัฒนาสังคมและ ความมั่นคงของมนุษย์ นายดิสทัต โหตระกิตย์ เลขาธิการนายกรัฐมนตรี  นายปรเมธี  วิมลศิริ ปลัดกระทรวงการพัฒนาสังคมและความมั่นคงของมนุษย์ นายณัฐพงศ์  พันธเกียรติไพศาล ประธานกรรมการการเคหะแห่งชาติ นายทวีพงษ์  วิชัยดิษฐ ผู้ว่าการการเคหะแห่งชาติ พร้อมด้วยคณะผู้บริหารการเคหะแห่งชาติ และผู้อยู่อาศัยในโครงการเคหะชุมชนดินแดง ร่วมในพิธี
โอกาสนี้ นายกรัฐมนตรีกล่าวถึงโครงการฟื้นฟูเมืองชุมชนดินแดงว่า ดีใจที่ได้เห็นรอยยิ้มมีความสุข ถือเป็นวันประวัติศาสตร์ ของพี่น้องชาวดินแดง รัฐบาลให้ความสำคัญทั้งในด้านเศรษฐกิจ  สังคม  ความมั่นคง และการพัฒนาที่อยู่อาศัย ส่งเสริมให้ประชาชนโดยเฉพาะกลุ่มผู้มีรายได้น้อย กลุ่มเปราะบาง และผู้สูงอายุ ได้มีที่อยู่อาศัยที่ได้มาตรฐาน มีความปลอดภัย มีคุณภาพชีวิตที่ดี  ซึ่งโครงการฟื้นฟูเมืองชุมชนดินแดง เป็นอีกหนึ่งโครงการที่รัฐบาลให้ความสำคัญต่อชีวิตความเป็นอยู่ของชาวชุมชนดินแดง ซึ่งให้การสนับสนุนมาอย่างต่อเนื่อง  มุ่งหวังให้ผู้อยู่อาศัยมีคุณภาพชีวิตที่ดีในทุกมิติทั้งด้านสังคม เศรษฐกิจ และสิ่งแวดล้อม  หวังว่าผู้อาศัยในโครงการ ฯ จะได้ร่วมมือร่วมใจพัฒนาชุมชนให้เป็นชุมชนคุณภาพอย่างยั่งยืน ช่วยกันจัดการขยะ มีระบบถังดักไขมัน เพื่อความสะอาดทั้งบ้านตนเองและพื้นที่ส่วนรวม  ในช่วงท้าย นายกรัฐมนตรียังย้ำนโยบาย “ไทยสร้างชาติ” โดยเชิญชวนให้ทุกคนร่วมกันสร้างสังคมอนาคตที่ดีกว่าเดิม โดยไม่ละทึ้งของเดิมที่ดีที่มีมายาวนาน  ร่วมมือร่วมใจกันในวันนี้ เพื่อให้คนรุ่นหลังมีความสุขมากยิ่งขึ้น
ทั้งนี้ โครงการฟื้นฟูเมืองชุมชนดินแดง ระยะที่ 2 แปลง A และ D1 นั้น การเคหะแห่งชาติจัดให้มีพิธีวางศิลาฤกษ์โครงการฟื้นฟูเมืองชุมชนดินแดง ระยะที่ 2 จัดสร้างขึ้นเพื่อรองรับการรื้อย้ายผู้อยู่อาศัยเดิมในโครงการเคหะชุมชนดินแดง อาคารแฟลตที่ 9 - 17, 23 - 32 และ 63 - 64 มีจำนวน 2 อาคาร รวม 1,247 หน่วย ได้แก่ อาคาร A1 ตั้งอยู่บริเวณถนนฝั่งจตุรทิศ จัดสร้างเป็นอาคารชุดสูง 32 ชั้น จำนวน 635 หน่วย และอาคาร D1 ตั้งอยู่บริเวณถนนวิภาวดีรังสิต จัดสร้างเป็นอาคารชุดสูง 35 ชั้น จำนวน 612 หน่วย ห้องพักอาศัยมีขนาดประมาณ  33 ตารางเมตร การออกแบบอาคารได้คำนึงถึงวิถีชีวิตของผู้อยู่อาศัยทุกเพศ ทุกวัย รวมถึงผู้ที่ต้องการความช่วยเหลือพิเศษ ซึ่งคาดว่าจะเริ่มดำเนินการก่อสร้างในเดือนกันยายน 2563 และมีกำหนดแล้วเสร็จประมาณกลางปี 2565  ชุมชนดินแดง ถือเป็นชุมชนขนาดใหญ่ มีประชากรอาศัยอยู่เป็นจำนวนมากอีกด้วย
--------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33881
