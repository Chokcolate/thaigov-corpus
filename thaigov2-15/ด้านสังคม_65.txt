รัฐบาลไทย-ข่าวทำเนียบรัฐบาล-สธ.ให้สถานพยาบาลพื้นที่เสี่ยง ดูแลประชาชนที่ได้รับผลกระทบจากพายุซินลากู


วันอาทิตย์ที่ 2 สิงหาคม 2563
สธ.ให้สถานพยาบาลพื้นที่เสี่ยง ดูแลประชาชนที่ได้รับผลกระทบจากพายุซินลากู
กระทรวงสาธารณสุข ให้สถานพยาบาลในพื้นที่ได้รับผลกระทบจากพายุโซนร้อน “ซินลากู” ป้องกันน้ำท่วมสถานบริการ
สธ.ให้สถานพยาบาลพื้นที่เสี่ยง ดูแลประชาชนที่ได้รับผลกระทบจากพายุซินลากู
กระทรวงสาธารณสุข ให้สถานพยาบาลในพื้นที่ได้รับผลกระทบจากพายุโซนร้อน “ซินลากู” ป้องกันน้ำท่วมสถานบริการ เตรียมหน่วยแพทย์เคลื่อนที่พร้อมดูแลประชาชนตลอด 24 ชั่วโมง เตือนประชาชนระวังอันตรายจากลมพายุและฟ้าผ่า ไฟฟ้าดูด
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า ได้สั่งการให้สถานพยาบาลที่อยู่ในพื้นที่อาจเกิดน้ำท่วมฉับพลัน น้ำป่าไหลหลาก และคลื่นลมแรง จากพายุโซนร้อน “ซินลากู” ระหว่างวันที่ 2 ถึง 4 สิงหาคม 2563 ตามประกาศเตือนภัยกรมอุตุวิทยา ดำเนินการตามแผนที่วางไว้ โดยเตรียมการป้องกันน้ำท่วมอาคารสถานที่ ขนย้ายยา เวชภัณฑ์ เครื่องมือแพทย์ไว้ในที่ปลอดภัย จัดเตรียมน้ำมัน ออกซิเจน ทรัพยากรที่จำเป็นให้เพียงพอ รองรับการให้บริการประชาชนได้อย่างต่อเนื่อง ติดตามดูแลกลุ่มเสี่ยงที่ต้องดูแลใกล้ชิด เช่น ผู้ป่วยติดบ้านติดเตียง ผู้สูงอายุ ผู้ป่วยโรคเรื้อรัง หญิงตั้งครรภ์ เด็กเล็ก และเตรียมแผนและระบบส่งต่อผู้ป่วยยังพื้นที่สำรองที่ปลอดภัย จัดหน่วยแพทย์เคลื่อนที่ พร้อมออกปฏิบัติการดูแลช่วยเหลือประชาชนที่ประสบภัยตลอด 24 ชั่วโมง หากมีเหตุการณ์ฉุกเฉินรุนแรงที่คาดว่าจะส่งผลกระทบด้านการแพทย์ ให้ประสานกองสาธารณสุขฉุกเฉิน เพื่อให้การสนับสนุนต่อไป
“นอกจากนี้ ให้สถานบริการทุกแห่ง ให้คำแนะนำการป้องกันอันตรายที่อาจเกิดขึ้นจากลมแรง ฝนตกหนัก และฟ้าผ่า โดยหลีกเลี่ยงการอยู่ในที่โล่งแจ้ง ใต้ต้นไม้และป้ายโฆษณาขนาดใหญ่ที่ไม่แข็งแรง และอันตรายจากไฟฟ้าดูด โดยไม่สัมผัสเครื่องใช้ไฟฟ้าขณะมีน้ำท่วม และรีบยกคัตเอาท์ตัดไฟ หากเจ็บป่วยฉุกเฉินโทรสายด่วน 1669” นายแพทย์สุขุมกล่าว
*********************************  2 สิงหาคม 2563

ที่มา : https://www.thaigov.go.th/news/contents/details/33852