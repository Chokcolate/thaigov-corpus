รัฐบาลไทย-ข่าวทำเนียบรัฐบาล-พลเอก ณัฐ อินทรเจริญ ปลัดกระทรวงกลาโหม พร้อมด้วย คุณรมิดา อินทรเจริญ นายกสมาคมภริยาข้าราชการสำนักงานปลัดกระทรวงกลาโหม ร่วมพิธีเจริญพระพุทธมนต์ และพิธีทำบุญตักบาตรถวายเป็นพระราชกุศล

วันอังคารที่ 28 กรกฎาคม 2563
พลเอก ณัฐ อินทรเจริญ ปลัดกระทรวงกลาโหม พร้อมด้วย คุณรมิดา อินทรเจริญ นายกสมาคมภริยาข้าราชการสำนักงานปลัดกระทรวงกลาโหม ร่วมพิธีเจริญพระพุทธมนต์ และพิธีทำบุญตักบาตรถวายเป็นพระราชกุศล
นอกจากนี้ปลัดกระทรวงกลาโหมยังได้ร่วมในพิธีถวายสัตย์ปฏิญาณ เพื่อเป็นข้าราชการที่ดีและพลังของแผ่นดิน
จากนั้น ปลัดกระทรวงกลาโหม รองปลัดกระทรวงกลาโหม พร้อมด้วยภริยา ได้เดินทางไปลงนามถวายพระพร ณ ศาลาสหทัยสมาคม ในพระบรมมหาราชวัง เพื่อเป็นการแสดงออกถึงความจงรักภักดี และสำนึกในพระมหากรุณาธิคุณอย่างหาที่สุดมิได้ ทั้งนี้ ในวันที่ ๒๘ กรกฎาคม ของทุกปี เป็นวันสำคัญยิ่งของปวงชนชาวไทย ที่จักได้แสดงถึงความจงรักภักดี และเฉลิมพระเกียรติคุณใต้ฝ่าละอองธุลีพระบาท ซึ่งเป็นมิ่งขวัญของปวงชนชาวไทยโดยล้วนสำนึกในพระมหากรุณาธิคุณล้นเกล้าล้นกระหม่อมอย่างหาที่สุดมิได้ ที่ใต้ฝ่าละอองธุลีพระบาท ทรงปฏิบัติพระราชกรณียกิจนานัปการ เพื่อประโยชน์ของประเทศชาติและประชาชนชาวไทย
นอกจากนี้ ปลัดกระทรวงกลาโหม และภริยา พร้อมด้วยนายทหารชั้นผู้ใหญ่ในสังกัดสำนักงานปลัดกระทรวงกลาโหม ยังได้เดินทางไปร่วมชมนิทรรศการเฉลิมพระเกียรติพระบาทสมเด็จพระวชิรเกล้าเจ้าอยู่หัว “จากนภา ผ่านภูผา สู่มหานที ชีวิตใหม่ใต้ร่มพระบารมีเราสร้างไปด้วยกัน” ซึ่งเป็นการอัญเชิญพระราชกรณียกิจของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงห่วงใยต่อทุกข์สุขของอาณาประชาราษฎร์ ที่พระองค์ได้เสด็จพระราชดำเนินไปทรงเยี่ยมเยียนพสกนิการตามพื้นที่ต่างๆ ทั่วประเทศ และอัญเชิญพระบรมราโชบายพระบาทสมเด็จพระวชิรเกล้าเจ้าอยู่หัวในเรื่องการรักษาสายน้ำคู คลองที่ไหลผ่านชุมชนเมือง ซึ่งเป็นการสืบสาน รักษา และต่อยอด พระราชดำริพระบาทสมเด็จพระบรมชนกาธิเบศร มหาภูมิพล อดุลยเดช มหาราช บรมนาถบพิตร ทั้งนี้งานมีกำหนดจัดแสดงระหว่างวันที่ ๒๘ - ๓๑ กรกฎาคม ๒๕๖๓ ณ ท้องสนามหลวง

ที่มา : https://www.thaigov.go.th/news/contents/details/33715
