รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ ติดตามผลการดำเนินการขุดลอกบึงสีไฟ พอใจการดำเนินงานคืบหน้า สั่งการเร่งเคลียร์ดินจากการขุดลอก

วันพุธที่ 15 กรกฎาคม 2563
พิมพ์
รอง นรม.พล.อ.ประวิตรฯ ติดตามผลการดำเนินการขุดลอกบึงสีไฟ พอใจการดำเนินงานคืบหน้า สั่งการเร่งเคลียร์ดินจากการขุดลอก
รอง นรม.พล.อ.ประวิตรฯ ติดตามผลการดำเนินการขุดลอกบึงสีไฟ พอใจการดำเนินงานคืบหน้า สั่งการเร่งเคลียร์ดินจากการขุดลอก
วันนี้ (15 กรกฎาคม 2563) เวลา 13.00 น. ณ บึงสีไฟ อำเภอเมือง จังหวัดพิจิตร พลเอก ประวิตร วงษ์สุวรรณ รองนายกรัฐมนตรี ในฐานะผู้อำนวยการกองอำนวยการน้ำแห่งชาติ ติดตามผลการดำเนินการขุดลอกบึงสีไฟ ซึ่งเป็นบึงน้ำจืดทางธรรมชาติ เป็นแหล่งน้ำอุปโภคบริโภค และแหล่งน้ำสำหรับการเกษตรในฤดูแล้ง มีขนาดใหญ่เป็นอันดับ 3 ของภาคเหนือ และอันดับ 5 ของประเทศ มีพื้นที่กว่า 5,300 ไร่ ซึ่งคณะรัฐมนตรีมีมติอนุมัติงบประมาณเมื่อปี 2561 จำนวน 341 ล้านบาท ให้พัฒนาบึงสีไฟ โดยการขุดลอกโครงการอนุรักษ์ฟื้นฟูแหล่งน้ำบึงสีไฟเพื่อทำเป็นแก้มลิงและที่อยู่ที่เพาะสัตว์น้ำ รวมทั้งนกชนิดต่าง ๆ และเป็นสถานที่ท่องเที่ยว
โอกาสนี้ รองนายกรัฐมนตรีกล่าวมอบนโยบายตอนหนึ่งว่า โครงการอนุรักษ์ฟื้นฟูแหล่งน้ำบึงสีไฟ มีความก้าวหน้าในการดำเนินการเป็นอย่างมาก ทั้งในเรื่องของการจัดการดิน จากการขุดลอก โดยได้สั่งการให้กรมเจ้าท่า เร่งดำเนินการประมูล จำหน่ายดินที่ได้จากการขุดลอกโครงการส่วนที่เหลือ ซึ่งทราบว่ากรมเจ้าท่า ได้ขอความร่วมมือจากผู้รับจ้าง ให้ขนย้ายดิน ไปไว้ที่ศูนย์ราชการพิจิตร ทำให้ช่วยลดงบประมาณในการถม หากต้องมีการปรับปรุงพัฒนาในอนาคต
รองนายกรัฐมนตรีกล่าวว่า ขอให้จังหวัดพิจิตร ช่วยอำนวยความสะดวกในเรื่องการจราจร เพื่อความปลอดภัยในการเดินทางของประชาชน ในระหว่างการขนย้ายวัสดุขุดลอก ตลอดจนการซ่อมบำรุงถนน ให้อยู่ในสภาพดี เพื่อความสะดวก และความสุขของประชาชนชาวจังหวัดพิจิตร ขอขอบคุณทุกฝ่ายที่เกี่ยวข้องที่ร่วมมือ ร่วมแรง ร่วมใจ เห็นความสำคัญในการแก้ไขปัญหาการขุดลอกบึงสีไฟ และขอให้สำเร็จตามเป้าหมายที่กำหนดไว้ตามแผนงานต่อไป
-----------------------------------

ที่มา : https://www.thaigov.go.th/news/contents/details/33399
