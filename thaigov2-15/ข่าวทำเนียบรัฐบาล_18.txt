รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยม การพัฒนาคุณภาพการเรียนการสอน ภายใต้มาตรการป้องกันการแพร่ระบาด โรคโควิด-19 และเยี่ยมชม New Normal วิถีชีวิตใหม่บริบทโรงเรียนตำรวจตระเวนชายแดน จ.ศรีสะเกษ 


วันพฤหัสบดีที่ 16 กรกฎาคม 2563
พิมพ์
นายกรัฐมนตรีตรวจเยี่ยม การพัฒนาคุณภาพการเรียนการสอน ภายใต้มาตรการป้องกันการแพร่ระบาด โรคโควิด-19 และเยี่ยมชม New Normal วิถีชีวิตใหม่บริบทโรงเรียนตำรวจตระเวนชายแดน จ.ศรีสะเกษ
นายกรัฐมนตรีตรวจเยี่ยมการพัฒนาคุณภาพการเรียนการสอน ภายใต้มาตรการป้องกันการแพร่ระบาด โรคโควิด-19 และเยี่ยมชม New Normal วิถีชีวิตใหม่บริบทโรงเรียนตำรวจตระเวนชายแดน จ.ศรีสะเกษ
วันนี้ (16 ก.ค.63) เวลา 14.00 น. ณ โรงเรียนตำรวจตระเวนชายแดน บ้านหนองใหญ่ อำเภอกันทรลักษ์ จังหวัดศรีสะเกษ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะ ตรวจเยี่ยมการพัฒนาคุณภาพการเรียนการสอนภายใต้มาตรการป้องกันการแพร่ระบาดโรคติดเชื้อไวรัสโคโรนา (COVID-19) ตามนโยบายการป้องกันการแพร่ระบาดโรคติดเชื้อไวรัสโคโรนา (COVID-19) และเยี่ยมชม “New Normal วิถีชีวิตใหม่บริบทโรงเรียนตำรวจตระเวนชายแดน” พร้อมรับฟังรายงานภารกิจตามมาตรการผ่อนปรนในการป้องกันการแพร่ระบาดโรคโควิด-19 และการดำเนินการหลังเปิดภาคเรียน ของโรงเรียนตำรวจตระเวนชายแดน ตามมาตรการการป้องกันการแพร่ระบาดของโรคโควิด-19 โดยมีผู้บัญชาการตำรวจตระเวนชายแดน ผู้กำกับการตำรวจตระเวนชายแดนที่ 22 อุบลราชธานี และครูโรงเรียนตำรวจตระเวนชายแดน บ้านหนองใหญ่ เป็นผู้บรรยายสรุปรายงานและให้การต้อนรับ
พร้อมกันนี้ นายกรัฐมนตรี ได้พบปะทักทายครู นักเรียน และผู้ปกครองของโรงเรียนตำรวจตระเวนชายแดนฯ และติดตามการขับเคลื่อนพื้นที่นวัตกรรมทางการศึกษาของจังหวัดศรีสะเกษ ซึ่งจังหวัดศรีสะเกษเป็น 1 ใน 8 จังหวัด [ศรีสะเกษ ระยอง สตูล กาญจนบุรี  เชียงใหม่ และ 3 จังหวัดชายแดนใต้ (ปัตตานี ยะลา นราธิวาส)] นำร่องในพื้นที่นวัตกรรมการศึกษา (Sand Box) ในการขับเคลื่อนยุทธศาสตร์ปฏิรูปการศึกษาของนายกรัฐมนตรี  โดยนายกรัฐมนตรีกำชับให้ครูแลกเปลี่ยนเรียนรู้ร่วมกัน ให้เกิดการยอมรับ และขอให้ทำงานเป็นทีมสร้างความรู้ความเข้าใจที่ถูกต้อง พร้อมกับพัฒนาตัวเองไปพร้อมกับเด็กนักเรียน ครูเป็นหน้าที่ที่สำคัญเปรียบเหมือนพ่อแม่คนที่ 2 ต้องอบรมสั่งสอนลูกศิษย์ให้มีความรู้ มีอนาคตที่ดี ที่สำคัญต้องหมั่นคอยสังเกตว่าเด็กแต่ละคนมีความถนัดด้านไหน และส่งเสริมให้ถูกทาง ในส่วนของนักเรียน ขอให้รักษาสุขภาพให้แข็งแรง กินอาหารให้ครบ 5 หมู่ และตั้งใจเรียน รักพ่อแม่ รักคุณครูให้มาก โตขึ้นมาเป็นเยาวชนที่ดี เป็นทรัพยากรที่มีคุณค่าของประเทศ
โอกาสนี้ นายกรัฐมนตรีได้สอนเทคนิคการวาดต้นไม้ให้กับเด็กนักเรียนว่า ต้องวาดองค์ประกอบของต้นไม้ให้ครบ ถึงจะเป็นต้นไม้ที่สมบูรณ์ พร้อมกับแนะวิธีการแปรงฟันสูตร 2 คูณ 2 คือ แปรงฟันวันละ 2 ครั้ง ครั้งละ 2 นาที พร้อมกับให้เปิดน้ำใส่ภาชนะในการแปรงฟันจะได้ช่วยกันประหยัดน้ำ
จากนั้น นายกรัฐมนตรีได้เยี่ยมชมโครงการเกษตรเพื่ออาหารกลางวัน ตามพระราชดำริฯ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ โดยนายกรัฐมนตรีได้ชื่นชม และขอให้ขยายโครงการไปยังโรงเรียนต่าง ๆ ด้วย
---------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33437