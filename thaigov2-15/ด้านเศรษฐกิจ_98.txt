รัฐบาลไทย-ข่าวทำเนียบรัฐบาล-รมว.อว. ร่วมยินดี บางจากฯ เปิดตัวสตาร์ทอัพ "WINNONIE" (วิน NO หนี้) นำนวัตกรรมพลังงานสีเขียวยกระดับคุณภาพชีวิตวินมอเตอร์ไซค์


วันพฤหัสบดีที่ 30 กรกฎาคม 2563
รมว.อว. ร่วมยินดี บางจากฯ เปิดตัวสตาร์ทอัพ "WINNONIE" (วิน NO หนี้) นำนวัตกรรมพลังงานสีเขียวยกระดับคุณภาพชีวิตวินมอเตอร์ไซค์
รมว.อว. ร่วมยินดี บางจากฯ เปิดตัวสตาร์ทอัพ "WINNONIE" (วิน NO หนี้) นำนวัตกรรมพลังงานสีเขียวยกระดับคุณภาพชีวิตวินมอเตอร์ไซค์
(15 กรกฎาคม 2563) ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) ร่วมแสดงความยินดีภายในงานเปิดตัว " Winnonie" สตาร์ทอัพภายในกลุ่มบางจากฯ ที่นำนวัตกรรมพลังงานสีเขียวมอเตอร์ไซค์ไฟฟ้ามาช่วยยกระดับคุณภาพชีวิตผู้ประกอบอาชีพขับขี่รถจักรยานยนต์สาธารณะนำร่องพื้นที่รอบสำนักงานใหญ่และโรงกลั่นน้ำมันบางจาก ณ สถานีบริการน้ำมันบางจาก สุขุมวิท 62
ดร.สุวิทย์ รมว.อว. กล่าวว่า "ขอแสดงความยินดีกับกลุ่มบางจากฯ กับการเปิดตัวสตาร์ทอัพ "Winnonie" ซึ่งเป็นการนำมอเตอร์ไซค์ไฟฟ้าที่ใช้พลังงานสะอาด ถือเป็นเศรษฐกิจสีเขียวหรือ Green Economy Model มาใช้แก้ปัญหาหนี้สินของวินมอเตอร์ไซค์ นับเป็นส่วนหนึ่งของการขับเคลื่อน BCG Economy Model ซึ่งเป็นตัวขับเคลื่อนเศรษฐกิจใหม่สอดคล้องกับวาระยุทธศาสตร์ "รวมไทยสร้างชาติ" ของนายกรัฐมนตรี พลเอก ประยุทธ์ จันทร์โอชา ที่มุ่งร่วมผนึกกำลังทุกภาคส่วน ใช้ความเข้มแข็งของประเทศไทยเชื่อมโยงสู่ประชาคมโลก โดยเดินหน้าไปด้วยกันไม่ทิ้งใครไว้ข้างหลัง
ทั้งนี้ BCG Economy Model เป็นการพัฒนาเศรษฐกิจแบบองค์รวมที่ไม่ได้มุ่งเน้นเพียงแค่การพัฒนาเศรษฐกิจเท่านั้น แต่ควบคู่ไปกับการพัฒนาสังคมและการรักษาสิ่งแวดล้อมให้เกิดความมั่นคงและยั่งยืนไปพร้อม ๆ กัน กลุ่มบางจากฯ ได้สะท้อนความเป็นผู้นำด้าน BCG Economy Model ผ่านการทำธุรกิจในรูปแบบต่าง ๆ อย่างต่อเนื่อง และหวังว่า "Winnonie" จะสามารถขยายผลและต่อยอดเป็นธุรกิจได้อย่างรวดเร็ว เป็นส่วนหนึ่งในการสร้าง Green Economy เพื่อความยั่งยืนของประเทศ"
ด้าน นายชัยวัฒน์ โควาวิสารัช ประธานเจ้าหน้าที่บริหารและกรรมการผู้จัดการใหญ่ บริษัท บางจาก คอร์ปอเรชั่น จำกัด (มหาชน) กล่าวว่า " Winnonie" เป็นส่วนหนึ่งของโครงการส่งเสริมนวัตกรรมภายในองค์กร "The Intrapreneur - ปั้นคนในให้เป็นเถ้าแก่" สนับสนุนให้พนักงานนำหลัก design thinking มาใช้ในการคิดแนวการทำธุรกิจ จัดขึ้นโดยสถาบันนวัตกรรมและบ่มเพาะธุรกิจหรือ Biic ซึ่งเป็นหน่วยงานที่ทำหน้าที่พัฒนาและแสวงหาธุรกิจใหม่ ๆ และกิจกรรมงานวิจัยพัฒนา เพื่อใช้นวัตกรรมต่อยอดขยายธุรกิจพลังงานสีเขียวและธุรกิจดันชีวภาพทั้งในและนอกประเทศ
โดยกลุ่มพนักงานที่เป็นผู้ริเริ่มโครงการนี้ ได้ทำการศึกษาการประกอบอาชีพและการใช้ชีวิตของผู้ประกอบการรถวินมอเตอร์ไซค์ในบริเวณพื้นที่รอบๆ สำนักงานใหญ่และโรงกลั่นน้ำมันบางจาก เพื่อนำข้อมูลที่ได้มาคิดเป็นโครงการให้ตอบโจทย์ความต้องการของเขาเหล่านั้น พบว่ามีค่าใช้จ่ายสูงมาก ซึ่งกว่า 60% เป็นค่าใช้จ่ายในการผ่อนรถและเชื้อเพลิง (น้ำมัน) ทำให้คิดว่าถ้าสามารถปรับเปลี่ยนเพื่อลดค่าใช้จ่ายและเพิ่มรายได้ให้กับพวกเขา อีกทั้งช่วยดูแลโลกและสิ่งแวดล้อม โดยสามารถเก็บข้อมูลการเดินทางเพื่อใช้ประโยชน์ต่อไป จะเป็นทางออกที่ดี
วัตถุประสงค์หลักของ " Winnonie" คือ ช่วยลดภาระหนี้สินซึ่งถือเป็น pain point ของวินมอเตอร์ไซค์ ด้วยการนำมอเตอร์ไซค์ไฟฟ้ามาให้วินมอเตอร์ไซค์เช่า ลดภาระดอกเบี้ยทบต้นจำนวนมากจากการผ่อนรถที่ต้องซื้อมาประกอบอาชีพ รวมทั้งลดภาระค่าใช้จ่ายด้านเชื้อเพลิง ซึ่งจากการศึกษาพบว่าการใช้มอเตอร์ไซค์ไฟฟ้าประหยัดค่าใช้จ่ายกว่าการใช้น้ำมันประมาณ 10 เท่า พร้อมการเปลี่ยนแบตเตอรี่แบบ swapping เป็นรายแรกในประเทศไทย โดยสามารถนำแบตเตอรี่ไปเปลี่ยนได้ที่ตู้สำหรับแลกเปลี่ยนแบตเตอรี่ที่สถานีบริการน้ำมันบางจาก
"Winnonie" เริ่มจากโครงการนำร่อง ทดลองให้ผู้ประกอบอาชีพวินมอเตอร์ไซค์ในพื้นที่รอบสำนักงานใหญ่และโรงกลั่นน้ำมันบางจากเช่ามอเตอร์ไซค์ก็ไฟฟ้าใช้งานเพื่อศึกษาข้อมูลเป็นเวลา 3 เดือน ตั้งแต่วันที่ 1 กรกฎาคมที่ผ่านมา เนื่องจากวินมอเตอร์ไซค์ถือเป็นกลุ่มผู้ใช้งานแบบเคลื่อนที่จากจุดสู่จุด (point to point) ทำให้สามารถจำกัดวงเพื่อเก็บข้อมูลได้ในลักษณะ microgrid และนำข้อมูลมาใช้ในการ scale up เพื่อให้บริการจำนวนมากขึ้นในพื้นที่กว้างขึ้น เป็นคอมมูนิตี้ที่มีพันธมิดรมาร่วมพัฒนา ecosystem (ระบบนิเวศน์) ซึ่งหลังจากช่วงการศึกษาข้อมูล จะมีผู้ร่วมโครงการในเบื้องต้นได้แก่ บริษัท แสนสิริ จำกัด (มหาชน) และธนาคารเกียรตินาคิน และจะขยายเครือข่ายไปยังผู้ผลิตและจำหน่ายมอเตอร์ไซค์ไฟฟ้า รวมถึงหน่วยงานอื่น ๆ ในอนาคต โดยได้รับการสนับสนุนจากสำนักงานเขตพระโขนง กรุงเทพมหานคร กรมการขนส่งทางบก และหน่วยงานราชการที่เกี่ยวข้อง
จากข้อมูลพบว่า วินมอเตอร์ไซค์ไฟฟ้า 1 คัน ถ้าวิ่งระยะทาง 150 กม. ต่อ 1 วัน จะช่วยลดการปล่อยก๊าซคาร์บอนไดออกไซด์สู่ชั้นบรรยากาศเฉลี่ยวันละ 675 กิโลกรัม สำหรับใน กทม. นั้น มีมอเตอร์ไซค์จดทะเบียนป้ายเหลืองประมาณ 100,000 คัน ถ้าสามารถเปลี่ยนมอเตอร์ไชค์วินหนึ่งแสนคันใน กทม. เป็นมอเตอร์ไซค์ไฟฟ้าได้ทั้งหมด จะลดการปล่อยก๊าชคาร์บอนไดออกไซด์สู่ชั้นบรรยากาศได้กว่า 250,000 ตันต่อปี เทียบเท่ากับการปลูกต้นไม้ประมาณ 20.5 ล้านต้น หรือคิดเป็นพื้นที่ 30,000 ไร่ หรือถ้าเทียบง่าย ๆ คือประมาณ 3 เท่าของพื้นที่บางกะเจ้า"
"ในฐานะกลุ่มธุรกิจผู้นำนวัตกรรมสีเขียวเพื่ออนาคตที่ยั่งยืน กลุ่มบางจากฯ ตระหนักถึงความสำคัญของการใช้พลังงานในรูปแบบของพลังงานไฟฟ้า (electrification) ที่มีมากขึ้น ซึ่ง "Winnonie" จัดเป็นการทำธุรกิจที่สอดคล้องกับการใช้พลังงานในรูปแบบดังกล่าว ทั้งนี้ เมื่อปี 2562 บางจากฯ ได้ทำข้อตกลงความร่วมมือกับการไฟฟ้าส่วนภูมิภาค (กฟภ.) ในการขยายจุดชาร์จรถพลังงานไฟฟ้าในสถานีบริการน้ำมันบางจากไม่น้อยกว่า 62 สาขาทั่วประเทศ อีกทั้งยังเข้าสู่การทำธุรกิจ digital energy หรือการให้บริการด้านพลังงานที่ขับเคลื่อนด้วยระบบดิจิทัล ผ่านบริษัท บีซีพีจี จำกัด (มหาชน) นอกจากนี้ บริษัทฯ มีการศึกษาแนวทางการดำเนินงานอื่น ๆ เช่น การพัฒนาระบบกักเก็บพลังงานไฟฟ้า ระบบบริหารจัดการการใช้พลังงาน เป็นการทำธุรกิจให้สอดคล้องกับการเปลี่ยนแปลงของโลกที่เกิดขึ้นอย่างรวดเร็วในปัจจุบัน" นายชัยวัฒน์ กล่าวทิ้งท้าย
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/33799