รัฐบาลไทย-ข่าวทำเนียบรัฐบาล-โฆษกรัฐบาลฯ มั่นใจ นายกฯ ปรับ ครม.เลือกคนมีความรู้ความสามารถช่วยงาน ขณะที่การเดินสายพบสื่อไม่ใช่เพราะความนิยมนายกฯ ลดลง แต่เพื่อความร่วมมือในการเดินหน้าประเทศ

วันพฤหัสบดีที่ 16 กรกฎาคม 2563
พิมพ์
โฆษกรัฐบาลฯ มั่นใจ นายกฯ ปรับ ครม.เลือกคนมีความรู้ความสามารถช่วยงาน ขณะที่การเดินสายพบสื่อไม่ใช่เพราะความนิยมนายกฯ ลดลง แต่เพื่อความร่วมมือในการเดินหน้าประเทศ
โฆษกรัฐบาลฯ มั่นใจ นายกฯ ปรับ ครม.เลือกคนมีความรู้ความสามารถช่วยงาน ขณะที่การเดินสายพบสื่อไม่ใช่เพราะความนิยมนายกฯ ลดลง แต่เพื่อความร่วมมือในการเดินหน้าประเทศ
วันที่ 16 ก.ค.63 ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี กล่าวถึงกรณีนายพิชัย นริพทะพันธุ์ อดีต รมว.พลังงาน ออกมาระบุให้นายกรัฐมนตรีเร่งปรับ ครม. ภายหลัง 4 รัฐมนตรียื่นหนังสือลาออก โดยระบุว่าต้องเคารพการตัดสินใจของนายสมคิด จาตุศรีพิทักษ์ และอีก 3 รัฐมนตรี และการปรับ ครม. นายกฯ ได้ยืนยันไปแล้วว่าจะทำให้แล้วเสร็จไม่เกินเดือนสิงหาคม โดยจะเป็นผู้พิจารณาเอง
พร้อมกันนี้ ยังมั่นใจว่านายกฯ จะคัดเลือกบุคคลที่มีความรู้ ความสามารถ มาทำหน้าที่ได้ โดยเฉพาะการเข้ามาแก้ไขปัญหาเศรษฐกิจในช่วงนี้ แต่ก็ต้องยอมรับว่าปัญหาเศรษฐกิจในขณะนี้ เป็นปัญหาที่เกิดขึ้นทั่วโลกเช่นเดียวกัน จากสถานการณ์การแพร่ระบาดเชื้อโควิด-19 และรัฐบาลได้เตรียมมาตรการ รวมถึงโครงการต่าง ๆ เอาไว้แล้วในการฟื้นฟูประเทศ
ขณะเดียวกันการปรับ ครม. ของนายกฯ ไม่ได้เป็นการยอมรับความล้มเหลวในการบริหารประเทศทางด้านเศรษฐกิจ ตามที่นายพิชัยระบุ แต่เป็นไปเพื่อความเหมาะสม ซึ่งในทุกรัฐบาลรวมถึงรัฐบาลก่อนหน้านี้ก็มีการปรับ ครม. เช่นเดียวกัน
ส่วนกรณีที่นายพิชัยระบุถึงการเดินสายพบปะกับสื่อมวลชน เพราะความนิยมในตัวนายกฯ ลดลงนั้น โฆษกรัฐบาลระบุว่านายกรัฐมนตรีไม่ได้เดินสายพบแต่สื่อมวลชนเท่านั้น แต่ยังได้เดินสายพบกับหลายกลุ่มอาชีพ  ซึ่งถือว่าเป็นการลงพื้นที่เพื่อรับฟังปัญหาจากประชาชนโดยตรง ก่อนที่จะนำไปพิจารณาให้ความช่วยเหลือให้ตรงจุด และยังเป็นการสอบถามถึงความร่วมมือจากประชาชนในการพัฒนาประเทศอีกด้วย ถือว่าเป็นการใส่ใจ แสดงถึงความจริงใจในการบริหารประเทศที่จะทำเพื่อประชาชนอย่างแท้จริงของนายกรัฐมนตรี ที่ไม่เคยมีรัฐบาลใดทำมาก่อน
-----------------------------

ที่มา : https://www.thaigov.go.th/news/contents/details/33440
