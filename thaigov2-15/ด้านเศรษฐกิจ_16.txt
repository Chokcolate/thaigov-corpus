รัฐบาลไทย-ข่าวทำเนียบรัฐบาล-มาตรการเราเที่ยวด้วยกันคึกคักตามเป้า ลงทะเบียนครึ่งวันแรกเกือบ 2 ล้านราย


วันพุธที่ 15 กรกฎาคม 2563
พิมพ์
มาตรการเราเที่ยวด้วยกันคึกคักตามเป้า ลงทะเบียนครึ่งวันแรกเกือบ 2 ล้านราย
จากการเปิดรับลงทะเบียนเข้าร่วมมาตรการ “เราเที่ยวด้วยกัน” ที่เว็บไซต์ www.เราเที่ยวด้วยกัน.com ตั้งแต่เวลา 6.00 น. ในวันนี้เป็นวันแรก มีผู้มาลงทะเบียนแล้วกว่า 1.7 ล้านราย (ข้อมูล ณ เวลา 13.00 น.) ซึ่งถือว่าเป็นจำนวนตามเป้าหมาย
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า จากการเปิดรับลงทะเบียนเข้าร่วมมาตรการ “เราเที่ยวด้วยกัน” ที่เว็บไซต์ www.เราเที่ยวด้วยกัน.com ตั้งแต่เวลา 6.00 น. ในวันนี้เป็นวันแรก มีผู้มาลงทะเบียนแล้วกว่า 1.7 ล้านราย (ข้อมูล ณ เวลา 13.00 น.) ซึ่งถือว่าเป็นจำนวนตามเป้าหมาย สำหรับระบบการลงทะเบียน แม้มีบางช่วงที่ประชาชนอาจไม่ได้รับความสะดวกในการรอรับ OTP บ้างจากผู้ให้บริการโทรศัพท์เคลื่อนที่บางเครือข่าย แต่ในภาพรวมถือว่าดำเนินไปอย่างราบรื่น
โฆษกกระทรวงการคลัง ได้กล่าวเพิ่มเติมว่า การลงทะเบียนนี้เป็นขั้นตอนแรกเพื่อแสดงความประสงค์เข้าร่วมรับสิทธิตามมาตรการ โดยระบบจะตรวจสอบข้อมูลและแจ้งผลการลงทะเบียนทาง SMS ภายใน 3 วัน เมื่อได้รับ SMS แจ้งผลแล้ว จึงสามารถเริ่มยืนยันตัวตนบนแอปพลิเคชั่น “เป๋าตัง” ได้ สำหรับการจองห้องพักสามารถเริ่มได้ตั้งแต่วันเสาร์ที่ 18 กรกฎาคม 2563 เป็นต้นไป โดยจะต้องจองล่วงหน้า 3 วันก่อนเข้าพัก ทั้งนี้ การได้รับสิทธิจะเกิดขึ้นเมื่อมีการจองห้องพักและชำระเงิน (60%) เรียบร้อยแล้ว ทั้งนี้ สามารถดูจำนวนสิทธิคงเหลือจากจำนวนรวมทั้งมาตรการที่กำหนดไว้ 5 ล้านสิทธิได้แบบ real-time ที่หน้าเว็บไซต์ www.เราเที่ยวด้วยกัน.com
นอกจากนี้ โฆษกกระทรวงการคลังยังได้ยกตัวอย่างการสนับสนุนค่าห้องพักและ e-Voucher สำหรับค่าอาหาร/สถานที่ท่องเที่ยวในจังหวัดที่ไม่ใช่จังหวัดทะเบียนบ้านของตนเอง ดังนี้
กรณีสนับสนุนค่าห้องพัก
ค่าห้องพักต่อคืน (บาท)    ประชาชนจ่ายจริง 60%    รัฐสนับสนุน 40% สูงสุด 3,000 บาท
4,000            2,400            1,600
7,500            4,500            3,000
10,000            7,000            3,000
กรณีสนับสนุน e-Voucher สำหรับค่าอาหาร/สถานที่ท่องเที่ยว
ค่าอาหาร/สถานที่ท่องเที่ยว    ประชาชนจ่ายจริง 60%    e-Voucher ที่รัฐสนับสนุน 40%
1,000            600            400
1,500            900            600
2,500            1,500             1,000 (กรณีมี e-Voucher สะสมเพียงพอ)
เราเที่ยวด้วยกัน Call Center 02-111-1144
Tourist Hotline 1672 เบอร์เดียวเที่ยวทั่วไทย

ที่มา : https://www.thaigov.go.th/news/contents/details/33405