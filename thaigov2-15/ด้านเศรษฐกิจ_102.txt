รัฐบาลไทย-ข่าวทำเนียบรัฐบาล-ธอส. นำร่องประมูลบ้านมือสองออนไลน์ครั้งแรก เพียง 2 ชั่วโมง ขายได้กว่า 17.6 ล้านบาท

วันพฤหัสบดีที่ 30 กรกฎาคม 2563
พิมพ์
ธอส. นำร่องประมูลบ้านมือสองออนไลน์ครั้งแรก เพียง 2 ชั่วโมง ขายได้กว่า 17.6 ล้านบาท
ธนาคารอาคารสงเคราะห์ เผยผลการนำร่องเปิดประมูลบ้านมือสองออนไลน์ครั้งแรกผ่าน Application : G H Bank Smart NPA นวัตกรรมการให้บริการดิจิทัลแบบใหม่วานนี้ (29 ก.ค. 63) โดยนำทรัพย์ใหม่ 7 รายการ สภาพดีทำเลเด่นในพื้นที่กรุงเทพฯ และ จ.สมุทรปราการ
ธนาคารอาคารสงเคราะห์ เผยผลการนำร่องเปิดประมูลบ้านมือสองออนไลน์ครั้งแรกผ่าน Application : G H Bank Smart NPA นวัตกรรมการให้บริการดิจิทัลแบบใหม่วานนี้ (29 ก.ค. 63) โดยนำทรัพย์ใหม่   7 รายการ สภาพดีทำเลเด่นในพื้นที่กรุงเทพฯ และ จ.สมุทรปราการ ซึ่งยังไม่เคยนำออกประมูลมาก่อน มาเปิดประมูลขายพร้อมกันแบบ New Normal ด้วยราคาเริ่มต้นประมูลที่ลดราคาสูงสุดถึง 20% จากราคาปกติมีลูกค้าประชาชนให้ความสนใจลงทะเบียนเข้าร่วมประมูลทั้งสิ้นจำนวน 238 ราย สามารถจำหน่ายทรัพย์ได้คิดเป็นมูลค่ารวม 17.64 ล้านบาท
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตามที่เมื่อวันพุธที่ 29 กรกฎาคม 2563 ธอส.ได้นำร่องจัดให้มีการประมูลบ้านมือสองออนไลน์ครั้งแรกผ่าน Application : G H Bank Smart NPA ระหว่างเวลา 14.00-16.00 น. โดยคัดทรัพย์ใหม่ 7 รายการ สภาพดี ทำเลเด่น และยังไม่เคยนำออกประมูลมาก่อน โดยเป็นทรัพย์ที่ตั้งอยู่บริเวณกลางเมืองและใกล้กับแนวรถไฟฟ้าในพื้นที่กรุงเทพฯ และ จ.สมุทรปราการ มาเปิดประมูลพร้อมกันแบบ New Normal ด้วยราคาเริ่มต้นประมูลที่ลดราคาสูงสุดถึง 20% จากราคาปกติ ผลปรากฏว่ามีลูกค้าประชาชนให้ความสนใจลงทะเบียนเข้าร่วมประมูลทั้งสิ้นจำนวน 238 ราย และสามารถจำหน่ายทรัพย์ได้ทั้งสิ้น 5 รายการ คิดเป็นมูลค่ารวม 17.64 ล้านบาท โดยทรัพย์ที่มีผู้เข้าร่วมประมูลเป็นจำนวนมากที่สุด คือ บ้านเดี่ยว 2 ชั้น เนื้อที่ 60 ตารางวา ในโครงการดีไลท์ บางนา - ศรีนครินทร์ อำเภอบางพลี จังหวัดสมุทรปราการ จากราคาเริ่มต้นประมูล 3,360,000 บาท สามารถจำหน่ายได้ในราคาปิดประมูลที่ 3,520,000 บาท ส่วนทรัพย์ที่มีผู้ประมูลได้ในราคาสูงสุด คือ ทาวน์เฮ้าส์ 3 ชั้น เนื้อที่ 40 ตารางวา ในโครงการแกรนด์ไอดีไซน์เขตดอนเมือง กรุงเทพฯ จำหน่ายได้ในราคาปิดประมูลที่ 4,500,000 บาท ขณะที่ทรัพย์รายการทาวน์เฮ้าส์ 3 ชั้น เนื้อที่ 27.7 ตารางวา ในโครงการพาทิโอ ศรีนครินทร์-พระราม 9 กรุงเทพฯ จำหน่ายได้ในราคาปิดประมูลที่ 4,260,000 บาท ถือเป็นรายการที่ราคาเพิ่มขึ้นจากราคาเริ่มต้นประมูลเพียง 20,000 บาทเท่านั้น ซึ่งถือว่าผู้ที่ชนะการประมูลได้มีที่อยู่อาศัยเป็นของตนเองในราคาที่คุ้มค่าเป็นอย่างมาก เนื่องจากการจำหน่ายทรัพย์ NPA ใหม่ที่มีสภาพดีโดยปกติจะไม่มีส่วนลดให้แต่อย่างใด ส่วนอีก 2 รายการที่จำหน่ายได้ คือ ทาวน์เฮ้าส์ 2 ชั้น เนื้อที่ 30 ตารางวา โครงการนาราทาวน์ เขตประเวศ กรุงเทพฯ ราคาปิดประมูล 2,760,000 บาท และทาวน์เฮ้าส์   2 ชั้น เนื้อที่ 21 ตารางวา โครงการเดอะคอนเนค 27(สวนหลวง-อ่อนนุช) เขตประเวศ กรุงเทพฯ ราคาปิดประมูลที่ 2,600,000 บาท
“การนำร่องประมูลบ้านมือสองออนไลน์ครั้งแรกผ่าน G H Bank Smart NPA ในครั้งนี้รับเป็นนวัตกรรมการให้บริการดิจิทัลแบบใหม่ของธนาคารที่ลูกค้าให้การตอบรับเป็นอย่างดี โดยทรัพย์ที่จำหน่ายได้คิดเป็น 71.43% ของจำนวนรายการที่นำออกประมูลทั้งหมด สูงกว่าสัดส่วนของจำนวนทรัพย์ที่ขายได้ในการจัดประมูลปกติของธนาคาร ซึ่งเฉลี่ยแล้วจะจำหน่ายได้ประมาณ 50% ของจำนวนทรัพย์ที่นำออกประมูล โดยระบบการประมูลออนไลน์ในครั้งนี้ถือว่าสามารถทำงานได้อย่างรวดเร็ว โปร่งใส สามารถตรวจสอบได้ มีประวัติการไล่ราคาตามผู้เข้าร่วมประมูลจริง ส่วนผู้ชนะการประมูลจะได้รับ QR Code สำหรับติดต่อกับธนาคารเพื่อชำระเงินและทำสัญญาตามที่ธนาคารกำหนดภายใน 3 วันทำการนับถัดจากวันที่ประมูลพร้อมได้รับสิทธิ์ผ่อนดาวน์ 0% นานสูงสุด 60 เดือน หรือเทดาวน์แล้วยื่นกู้ทันทีผ่อนได้นานสูงสุด 40 ปีอีกด้วย”นายฉัตรชัย กล่าว
ทั้งนี้ เพื่อตอบสนองความต้องการของลูกค้าที่ต้องการมีบ้านเป็นของตนเองในยุค New Normal และไม่พลาดการประมูลในครั้งต่อไป ธอส. จึงได้กำหนดจัดให้มีการประมูลบ้านมือสองออนไลน์ผ่าน Application : G H Bank Smart NPA เดือนละ 1 ครั้ง ในวันที่ ๆ ตรงกับเลขเดือน เช่น วันที่ 8 เดือน 8 วันที่ 9 เดือน 9 และวันที่ 10 เดือน 10 เป็นต้น โดยจะมีทรัพย์บางรายการที่เริ่มต้นประมูลด้วยราคาที่ลดลงสูงสุดถึง 30% จากราคาปกติ และลดเวลาประมูลเหลือ 30 นาที เพื่อความสะดวกรวดเร็วให้กับลูกค้าที่เข้าร่วมประมูล ผู้ที่สนใจสามารถสอบถามรายละเอียดหรือติดตามข้อมูลข่าวสารของธนาคารเพิ่มเติมได้ที่ www.ghbhomecenter.com หรือ www.ghbank.co.th หรือศูนย์ลูกค้าสัมพันธ์ (Call Center) โทร 0-2645-9000 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/33808
