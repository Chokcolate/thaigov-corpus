รัฐบาลไทย-ข่าวทำเนียบรัฐบาล-นายกรัฐมนตรีเปิดโครงการ THAILAND SMILES WITH YOU #ยิ้มให้โลกให้โลกยิ้ม พลังแห่งรอยยิ้มของคนไทยสู่คนทั้งโลกให้ก้าวผ่านวิกฤติโควิด-19


วันพฤหัสบดีที่ 23 กรกฎาคม 2563
พิมพ์
นายกรัฐมนตรีเปิดโครงการ THAILAND SMILES WITH YOU #ยิ้มให้โลกให้โลกยิ้ม พลังแห่งรอยยิ้มของคนไทยสู่คนทั้งโลกให้ก้าวผ่านวิกฤติโควิด-19
นายกรัฐมนตรีเปิดโครงการ THAILAND SMILES WITH YOU #ยิ้มให้โลกให้โลกยิ้ม พลังแห่งรอยยิ้มของคนไทยสู่คนทั้งโลกให้ก้าวผ่านวิกฤติโควิด-19
วันนี้ (23 ก.ค. 63) เวลา 15.00 น. ณ โรงละครอักษรา คิงเพาเวอร์ คอมเพล็กซ์ ถนนรางน้ำ พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดโครงการ THAILAND SMILES WITH YOU  โดยมีพลเอก ประวิตร วงษ์สุวรรณ รองนายกรัฐมนตรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายศักดิ์สยาม ชิดชอบ รัฐมนตรีว่าการกระทรวงคมนาคม นายดิสทัต โหตระกิตย์ เลขาธิการนายกรัฐมนตรี  ปลัดกระทรวงการท่องเที่ยวและกีฬา ผู้ว่าการการท่องเที่ยวแห่งประเทศไทย นายอัยยวัฒน์  ศรีวัฒนประภา  ประธานเจ้าหน้าที่บริหาร กลุ่มบริษัท คิง เพาเวอร์ และประธานสโมสรฟุตบอลเลสเตอร์ ซิตี้ พร้อมคณะผู้บริหาร รอให้การต้อนรับ
โอกาสนี้ นายกรัฐมนตรีรับฟังบทเพลง "รอยยิ้มที่หัวใจ" ของวง ETC พร้อมกล่าวเปิดโครงการว่า การแพร่ระบาดของโควิด - 19 เป็นวิกฤตการณ์ที่สร้างความเสียหายอย่างรุนแรงทั่วโลก รวมทั้งไทยก็ได้รับความเดือดร้อนทั้งความเป็นอยู่และการทำมาหากินของคนไทยหลายสิบล้านคน ถึงแม้ว่าขณะนี้ประเทศไทยจะสามารถควบคุมการการแพร่ระบาดของโควิด - 19 ได้ดีในระดับหนึ่งจนเป็นที่ยอมรับและได้รับความชื่นชมจากทั่วโลก ซึ่งขอทุกคนร่วมภาคภูมิใจถึงความเป็นอันหนึ่งอันเดียวกัน ความเสียสละและความพร้อมใจที่จะร่วมมือกันทำงานช่วยเหลือกันในยามวิกฤต ทำให้สามารถรับมือกับสถานการณ์ครั้งนี้ได้เป็นอย่างดี  อย่างไรก็ตาม ภาครัฐ-เอกชน ต้องช่วยกันป้องกัน ไม่ประมาทเพื่อไม่ให้เกิดการระบาดรอบที่สอง  ทั้งนี้ ตนในฐานะหัวหน้าศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ได้สั่งการและกำชับทุกหน่วยงานดำเนินมาตรการอย่างเข้มงวด เนื่องจากไทยอยู่ระหว่างมาตรการผ่อนคลายระยะ 6 ที่มีความท้าทายที่รออยู่เบื้องหน้า
โอกาสนี้ นายกรัฐมนตรียังชื่นชมโครงการ ฯ ที่ช่วยส่งผ่านกำลังใจจากคนไทยไปสู่คนทั่วโลกให้ก้าวผ่านวิกฤตในครั้งนี้ไปด้วยกัน สร้างความหวังที่จะสามารถกลับมาใช้ชีวิตปกติได้อีกครั้งหนึ่งด้วยรอยยิ้มของคนไทยทุกคน ช่วยฟื้นฟูเศรษฐกิจของประเทศและอุตสาหกรรมการท่องเที่ยวของประเทศไทยในอนาคต  ด้วยการผนึกกำลังทุกภาคส่วน ร่วมผลักดันพลิกฟื้นเศรษฐกิจ สร้างงาน สร้างรายได้ให้กับคนไทยตามแนวทาง “รวมไทยสร้างชาติ”  ที่รัฐบาลมุ่งมั่น ขับเคลื่อน วางอนาคตของประเทศร่วมเดินหน้าประเทศไปด้วยกัน
จากนั้น นายกรัฐมนตรีถ่ายภาพร่วมกับประธานเจ้าหน้าที่บริหารกลุ่มบริษัท คิง เพาเวอร์ และประธานสโมสรฟุตบอลเลสเตอร์ ซิตี้ ก่อนเดินทางกลับ
*******************************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33629