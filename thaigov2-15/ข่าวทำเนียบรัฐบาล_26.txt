รัฐบาลไทย-ข่าวทำเนียบรัฐบาล-รัฐบาลเดินหน้าการออมกลุ่มผู้มีอาชีพอิสระ สร้างความมั่นคงวัยเกษียณ ยอดสมาชิกกองทุนการออมแห่งชาติสูงกว่าเป้า 1.2 ล้านคน 


วันเสาร์ที่ 18 กรกฎาคม 2563
พิมพ์
รัฐบาลเดินหน้าการออมกลุ่มผู้มีอาชีพอิสระ สร้างความมั่นคงวัยเกษียณ ยอดสมาชิกกองทุนการออมแห่งชาติสูงกว่าเป้า 1.2 ล้านคน
รัฐบาลเดินหน้าการออมกลุ่มผู้มีอาชีพอิสระ สร้างความมั่นคงวัยเกษียณ ยอดสมาชิกกองทุนการออมแห่งชาติสูงกว่าเป้า 1.2 ล้านคน
วันที่ 18 ก.ค.63 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่รัฐบาลได้กำหนดให้การออมเป็นวาระแห่งชาติ เพื่อส่งเสริมให้คนทุกวัย โดยเฉพาะผู้มีอาชีพอิสระที่มีรายได้น้อย เช่น พ่อค้าแม่ค้า ผู้รับจ้างทำงาน เกษตรกร ได้เข้าถึงการออมอย่างเป็นระบบจะได้มีความมั่นคงในบั้นปลายชีวิต ซึ่งมีกองทุนการออมแห่งชาติ (กอช.) เป็นกลไกสำคัญในการขับเคลื่อน ในช่วงหนึ่งปีที่ผ่านมา การทำงานประสบความสำเร็จอย่างยิ่ง กองทุนฯ ได้ร่วมมือกับกระทรวงมหาดไทยในการเพิ่มสมาชิก สร้างพันธมิตรกับสถาบันการเงินและภาคเอกชน เพื่ออำนวยความสะดวกเรื่องการสมัครเป็นสมาชิกและการจ่ายเงินกองทุนฯ ที่ขณะนี้สามารถจ่ายผ่านเคาน์เตอร์เซอร์วิสที่มีมากกว่า 13,000 แห่งได้แล้ว จากเดิมที่ต้องจ่ายผ่านธนาคารของรัฐเท่านั้น
ทั้งนี้ การประชุมคณะรัฐมนตรี (ครม.) เมื่อวันอังคารที่ผ่านมา มีการรายงานความคืบหน้าตามแผนการปฏิรูปประเทศ ครม. ได้ทราบว่า ความพยายามผลักดันนโยบายรัฐด้านการส่งเสริมการออมอย่างต่อเนื่องของ กอช. ร่วมกับภาคส่วนต่าง ๆ นำไปสู่จำนวนสมาชิกที่เพิ่มขึ้นอย่างมาก ณ เดือนมีนาคม 2563 มีจำนวน 2.357 ล้านคน เกินค่าเป้าหมายในแผนการปฏิรูปประเทศด้านสังคมที่กำหนดไว้ 1 ล้านคน ขณะที่ช่วงปี 2561-2562 มีจำนวนสมาชิกราว 7 แสนคนเท่านั้น ส่วนการดำเนินการต่อยอด กอช. จะลงพื้นที่สร้างตัวแทนการออมประจำหมู่บ้าน เพื่อส่งเสริมความความรู้ความเข้าใจให้เห็นถึงประโยชน์ของการออมกับ กอช. มีเป้าหมาย 7 หมื่น 5 พันคน ในปีนี้
นางสาวรัชดา กล่าวว่า นายกรัฐมนตรี ได้เน้นย้ำถึงความสำคัญของการออม และ ครม. ได้เห็นชอบให้เป็นวาระแห่งชาติไปแล้ว โอกาสนี้จึงขอเชิญชวนให้ประชาชนอายุตั้งแต่ 15-60 ปี ที่มีอาชีพอิสระ (ไม่ใช่ข้าราชการและไม่ได้อยู่ในระบบประกันสังคม) หรือนักเรียน/นักศึกษา สมัครเป็นสมาชิกกองทุนการออมแห่งชาติ เพราะเป็นการออมในรูปแบบ “คุณออม รัฐช่วยออม คุณได้บำนาญ” เช่น ถ้าส่งเงินสะสมเดือนละ 100 บาท รัฐจะสมทบให้อีก 50% ของเงินสะสม (แต่ไม่เกิน 600 บาทต่อปี) และจำนวนเงินสมทบจากรัฐบาลจะเพิ่มขึ้นตามเกณฑ์ที่กำหนด เมื่ออายุครบ 60 ปี สมาชิกจะได้บำนาญรายเดือน ส่วนการส่งเงินสะสม ต้องไม่น้อยกว่าครั้งละ 50 บาท แต่รวมกันแล้วไม่เกิน 13,200 บาทต่อปี
“สำหรับประชาชนที่สนใจ สามารถสมัครสมาชิกได้ที่ธนาคารของรัฐ คลังจังหวัดทั่วประเทศ แอพพลิเคชัน กอช. จากนี้ อยากให้ประชาชนตื่นตัวเรื่องการออม จะออมมากน้อยก็ขอให้ได้เริ่ม การแพร่ระบาดของไวรัสโควิด-19 ทำให้เราเห็นว่าการมีเงินเก็บไว้ใช้ยามฉุกเฉินเป็นเรื่องสำคัญ รวมถึงจะช่วยสร้างหลักประกันในวัยเกษียณด้วย การออมต้องสร้างให้เป็นนิสัย และการออมกับ กอช. ถือเป็นการออมแบบค่อยเป็นค่อยไป ยืดหยุ่น แต่ให้ผลตอบแทนอย่างดีและมีความมั่นคง” นางสาวรัชดา กล่าว

ที่มา : https://www.thaigov.go.th/news/contents/details/33476