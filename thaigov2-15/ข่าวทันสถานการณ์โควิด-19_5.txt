รัฐบาลไทย-ข่าวทำเนียบรัฐบาล-โฆษก ศบค. ยืนยันยังไม่พบผู้ติดเชื้อในจ. ระยอง จากกรณีทหารอียิปต์ ยืนยันไทยมีทรัพยากรเพียงพอและศักยภาพด้านสาธารณสุขสามารถดูแลคนไทยได้


วันพฤหัสบดีที่ 16 กรกฎาคม 2563
พิมพ์
โฆษก ศบค. ยืนยันยังไม่พบผู้ติดเชื้อในจ. ระยอง จากกรณีทหารอียิปต์ ยืนยันไทยมีทรัพยากรเพียงพอและศักยภาพด้านสาธารณสุขสามารถดูแลคนไทยได้
โฆษก ศบค. ยืนยันยังไม่พบผู้ติดเชื้อในจ. ระยอง จากกรณีทหารอียิปต์ ยืนยันไทยมีทรัพยากรเพียงพอและศักยภาพด้านสาธารณสุขสามารถดูแลคนไทยได้
วันนี้ (16 ก.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์ประจำวัน และมาตรการในการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) สรุปสาระสำคัญ ดังนี้
โฆษก ศบค. รายงานสถานการณ์ผู้ติดเชื้อไวรัสโคโรนา 2019 (โควิด -19) ในประเทศไทย พบผู้ติดเชื้อรายใหม่  4 ราย เป็นผู้ที่เดินทางมาจากสหรัฐอาหรับเอมิเรตส์ 2 ราย อียิปต์ 1 ราย และจากประเทศสหรัฐอเมริกา 1 ราย ทุกคนเข้าพัก State Quarantine ทำให้ผู้ป่วยยืนยันสะสมอยู่ที่ 3,236 ราย มีผู้ป่วยหายเพิ่มขึ้น 3 ราย รวมหายป่วยแล้ว 3,095  ราย แต่ยังรักษาตัวอยู่ในโรงพยาบาล 83 ราย และไม่มีเสียชีวิตเพิ่มขึ้นยังคงเดิมที่ 58 ราย
โฆษก ศบค. รายงานความคืบหน้ากรณีการสอบสวนโรคของนายทหารชาวอียิปต์ที่ป่วยโรคติดเชื้อไวรัสโคโรนา 2019 ที่เดินทางออกนอกพื้นที่โรงแรมใน จ.ระยอง ว่า พบกลุ่มนายทหารอียิปต์ จำนวน 31 ราย มีเพียง 1 ราย ที่ไปเดินห้างสรรพสินค้าในห้างแพสชั่นวัน ช็อปปิ้ง เดสทิเนชั่น หรือห้างแหลมทองเดิม ดังนั้น ห้างอื่นๆ จึงไม่มีส่วนเกี่ยวข้อง ทั้งนี้ จากการสอบสวนกล้องวงจรปิด ติดตามด้วยแอพพลิเคชั่น “ไทยชนะ” และสมุดการลงชื่อของประชาชนในการเข้าสถานที่เห็นว่าผู้ติดเชื้ออยู่ในกลุ่มย่อยรวม 6 ราย เดินออกจากโรงแรมดีวารี (Dvaree) ไปห้างแหลมทองเท่านั้น จากผลการตรวจผู้สัมผัสใกล้ชิดเสี่ยงสูง จำนวน 12 ราย อาทิ พนักงานขับรถตู้ – ส่งไปยังโรงแรม จำนวน 4 คัน โรงแรม D Varee ผู้จัดการโรงแรม และพนักงานขาย แม่บ้านทำความสะอาด ชั้น 7 -8 และคนขับรถแท็กซี่ที่พูดคุยกับผู้ติดเชื้อประมาณ 5 นาที ไม่พบเชื้อโควิด-19 อย่างไรก็ตาม ยังคงต้องติดตามผลให้ครบอีก 14 วัน  รวมถึงการติดตามจากแอพพลิเคชั่น “ไทยชนะ” 394 ราย ส่วนผลการตรวจทั้งหมด 1,603 ราย ประกอบด้วยเป็นผู้ที่เดินทางไปยังห้างสรรพสินค้าแหลมทอง 886 ห้างเซ็นทรัลระยอง 447 ราย ที่ได้จาก App ไทยชนะและสมุดลงชื่อ รวมทั้งชาวระยองที่ได้ SMS มาตรวจที่ กทม. 3 ราย  ผลตรวจทั้งหมดเป็นลบ   นอกจากนี้ ประชาชนที่มาขอตรวจโดยรถพระราชทานจำนวน 1,252 ราย ซึ่งได้รับการตรวจวานนี้ (15 ก.ค. 63) กำลังรอผล  จากสถานการณ์ดังกล่าว ขอให้ประชาชนอย่างตื่นตระหนกหากมีความกังวลสามารถเข้ามารับการตรวจ พร้อมทั้งขอให้ปฏิบัติตามมาตรการสาธารณสุข สวมหน้ากาก  หมั่นล้างมือ   โฆษก ศบค. ยืนยันประเทศไทยมีทรัพยากรเพียงพอและศักยภาพด้านสาธารณสุขสามารถดูแลคนไทยทั้งประเทศ แม้จะมีการติดเชื้อขึ้นมา ถ้าหากมีการติดเชื้อขึ้นมาเราจะยอมรับตัวเลขที่ติดเชื้อขึ้นได้
ทั้งนี้ สถานการณ์ของโลกยังถือเป็นวิกฤตของโลกอยู่ พบผู้ป่วยรวม 13,691,627 ราย เสียชีวิตไป 586,821 ราย โดยประเทศไทยมีจำนวนผู้ป่วยอยู่ในลำดับที่ 100 ของโลก
สำหรับแผนการนำคนไทยกลับจากต่างประเทศวันนี้ มีคนไทยเดินทางกลับมาจากอิหร่าน 41 คน ไต้หวัน 100 คน เยอรมนี 243 คน และโคลอมเบีย เอกวาดอร์ปานามา และสหราชอาณาจักร 17 คน  พรุ่งนี้ จะมีผู้เดินทางกลับจากอียิปต์ 290 คน สิงคโปร์ 56 คน เมียนมา 5 คน และเกาหลีใต้ 200 คน โดยแผนการนำคนไทยกลับจากต่างประเทศ วันที่ 18 กรกฎาคม มี 4 เที่ยวบิน ได้แก่ ออสเตรเลีย เอธิโอเปีย เนเธอร์แลนด์ และสหรัฐอเมริกา วันที่ 19 กรกฎาคม 3 เที่ยวบิน ได้แก่ นิวซีแลนด์ บาห์เรน และออสเตรเลีย วันที่ 20 กรกฎาคม 5 เที่ยวบิน ได้แก่ เดนมาร์ก สหราชอาณาจักร รัสเซีย อินโดนีเซีย และสหรัฐอเมริกา วันที่ 21 กรกฎาคม 4 เที่ยวบิน ได้แก่ ไต้หวัน จีน และแคนาดา วันที่ 22 กรกฎาคม 3 เที่ยวบิน ได้แก่ สหรัฐอเมริกา ญี่ปุ่น และไต้หวัน และวันที่ 23 กรกฎาคม 3 เที่ยวบิน ได้แก่ เกาหลีใต้ ฮ่องกง และไต้หวัน
...............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33432