รัฐบาลไทย-ข่าวทำเนียบรัฐบาล-วว.ลงพื้นที่ช่วยเกษตรกรจังหวัดกาฬสินธุ์ ถ่ายทอดความรู้ปลูกผักไฮโดรโปนิกส์ สู้วิกฤตโควิด-19

วันพุธที่ 22 กรกฎาคม 2563
วว.ลงพื้นที่ช่วยเกษตรกรจังหวัดกาฬสินธุ์ ถ่ายทอดความรู้ปลูกผักไฮโดรโปนิกส์ สู้วิกฤตโควิด-19
วว.ลงพื้นที่ช่วยเกษตรกรจังหวัดกาฬสินธุ์ ถ่ายทอดความรู้ปลูกผักไฮโดรโปนิกส์ สู้วิกฤตโควิด-19
กระทรวงการอุดมศึกษา วิทยาศาสตร์ วิจัย และนวัตกรรม สถาบันวิจัยวิทยาศาสตร์และเทคโนโลยีแห่งประเทศไทย (วว.) โดยศูนย์เชี่ยวชาญนวัตกรรมเกษตรสร้างสรรค์ ลงพื้นที่จังหวัดกาฬสินธุ์ ถ่ายทอดองค์ความรู้ด้านการปลูกผักด้วยระบบไฮโดรโปนิกส์ ด้วยเทคโนโลยีเกษตรปลอดภัย พร้อมสนับสนุน 15 วิสาหกิจชุมชน สร้างอาชีพเสริม เพิ่มรายได้ ฟื้นเศรษฐกิจชุมชน รวมใจสู้วิกฤตโควิด-19
ดร.ชุติมา เอี่ยมโชติชวลิต ผู้ว่าการ วว. ชี้แจงว่า จากการที่ วว. มีแนวคิดในการส่งเสริมการใช้องค์ความรู้ทางวิทยาศาสตร์ เทคโนโลยี และนวัตกรรม ทางด้านเกษตรอย่างปลอดภัยให้แก่กลุ่มเกษตรกร โดยที่ผ่านมา วว. ได้ดำเนินงานดังกล่าวผ่านโครงการคูปองวิทย์เพื่อโอทอป ณ จังหวัดกาฬสินธุ์ ซึ่งประสบผลความสำเร็จด้วยดี ขณะนี้ จึงต่อยอดเป็น โครงการเทคโนโลยีเกษตรปลอดภัย ร่วมกับมหาวิทยาลัยกาฬสินธุ์ จังหวัดกาฬสินธุ์ โดยมีระยะเวลาดำเนินงาน 1 ปี เพื่อถ่ายทอดองค์ความรู้ด้านการปลูกผักไฮโดรโปนิกส์ ให้แก่วิสาหกิจชุมชนหรือหมู่บ้านในพื้นที่จังหวัดกาฬสินธุ์จำนวน 15 ชุมชน เพื่อให้มีความรู้ความเข้าใจในการปลูกผักไฮโดรโปนิกส์อย่างปลอดภัย โดย วว. และหน่วยงานในพื้นที่จะได้ร่วมกันอบรมวิธีการปลูกผักไฮโดรโปนิกส์อย่างถูกวิธี พร้อมกับติดตามการปลูกและประเมินผล คาดว่าจะช่วยทำให้เกษตรกรมีความรู้ความเข้าใจมากขึ้น สามารถปลูกผักไฮโดรโปนิกส์ด้วยเทคโนโลยีที่คำนึกถึงความปลอดภัยของตนเองและผู้บริโภค สร้างรายได้เสริมนอกฤดูกาลสร้างรายได้ให้แก่ครอบครัวได้เพิ่มมากขึ้น ในภาวะวิกฤตโควิด-19
“…วว. ถ่ายทอดความรู้ให้แก่เกษตรกรครบทุกขั้นตอน ตั้งแต่การจัดหาวัสดุอุปกรณ์ การอบรมวิธีการปลูก การติดตามและประเมินผล ทั้งนี้แต่ละกลุ่มวิสาหกิจชุมชนฯ นั้นแต่ละกลุ่มได้ดำเนินการหาตลาดเพื่อรองรับการปลูกผักไฮโดรโปนิกส์ไว้เรียบร้อยแล้ว วว.ตั้งเป้าหมายว่าการถ่ายทอดความรู้ด้านการปลูกผักไฮโดรโปนิกส์ให้แก่เกษตรกรทั้ง 15 กลุ่ม รวมจำนวนเกษตรกรกว่า 500 ราย นี้ จะช่วยยกระดับให้จังหวัดกาฬสินธุ์เป็นจังหวัดนำร่องในการใช้เทคโนโลยีเกษตรปลอดภัย…” ผู้ว่าการ วว. กล่าวเพิ่มเติม
นอกจากนี้ ผู้ว่าการ วว. ยังกล่าวถึงโครงการความร่วมมือกับจังหวัดกาฬสินธุ์ในอนาคตว่า ขณะนี้ วว. กำลังประสานความร่วมมือกับหน่วยงานในพื้นที่จังหวัดกาฬสินธุ์ เพื่อนำความรู้ด้านเทคโนโลยีเกษตร ส่งเสริมและพัฒนาคุณภาพชีวิตให้แก่คนพิการ ซึ่งเป็นกิจกรรมหนึ่งที่กำหนดไว้ในแผนการดำเนินงานด้านความรับผิดชอบต่อสังคมและสิ่งแวดล้อมของ วว. คาดว่าจะสามารถดำเนินการให้เป็นรูปธรรมในเร็วๆ นี้
อนึ่ง ศูนย์เชี่ยวชาญนวัตกรรมเกษตรสร้างสรรค์ วว. มีความพร้อมในด้านเทคโนโลยีการเกษตรแบบครบวงจร และพร้อมถ่ายทอดเทคโนโลยีให้แก่ผู้สนใจ รวมทั้งยังให้บริการวิเคราะห์/ทดสอบตัวอย่าง ดิน น้ำ ปุ๋ย พืช และอื่นๆ มีนักวิจัยเชี่ยวชาญเฉพาะทางพร้อมให้คำปรึกษาเกี่ยวกับการวิจัย เช่น การวิจัยและพัฒนาผักและไม้ผลพื้นบ้าน การวิจัยและพัฒนาเทคโนโลยีหลังการเก็บเกี่ยว การวิจัยและพัฒนาเพื่อการอารักขาพืช การวิจัยและการพัฒนาเทคโนโลยีปัจจัยการผลิตพืช เป็นต้น ศูนย์เชี่ยวชาญนวัตกรรมเกษตรสร้างสรรค์ มุ่งดำเนินงานเพื่อให้เกิดความเป็นเลิศด้านการเกษตร ทั้งงานวิจัย การพัฒนาเทคโนโลยี นวัตกรรม และการถ่ายทอดเทคโนโลยี สามารถนำความรู้ไปใช้ได้จริงทั้งในเชิงสังคมและเชิงพานิชย์
ข้อมูลข่าวโดย : สถาบันวิจัยวิทยาศาสตร์และเทคโนโลยีแห่งประเทศไทย (วว.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/33579
