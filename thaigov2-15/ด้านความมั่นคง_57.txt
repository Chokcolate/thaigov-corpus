รัฐบาลไทย-ข่าวทำเนียบรัฐบาล-กสร. สั่งช่วยลูกจ้างบอดี้ แฟชั่น นครสวรรค์

วันศุกร์ที่ 31 กรกฎาคม 2563
พิมพ์
กสร. สั่งช่วยลูกจ้างบอดี้ แฟชั่น นครสวรรค์
กรมสวัสดิการและคุ้มครองแรงงาน สั่งเร่งช่วย 753 ลูกจ้าง บริษัท บอดี้ แฟชั่น นครสวรรค์ ถูกลอยแพ หลังนายจ้างประกาศเลิกจ้างกะทันหัน สั่งติดตามค่าชดเชยและสิทธิประโยชน์โดยเร็ว พร้อมประสานหน่วยงานในสังกัดกระทรวงแรงงานเข้าดูแล
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน กล่าวถึงการดำเนินการให้ความช่วยเหลือลูกจ้างบริษัท บอดี้ แฟชั่น (ประเทศไทย) จำกัด สาขานครสวรรค์ ที่ถูกเลิกจ้างว่า ในวันนี้ (31 กรกฎาคม 2563) ลูกจ้างบริษัท บอดี้แฟชั่น (ประเทศไทย) จำกัด สาขานครสวรรค์ ได้มีการชุมนุมหน้าบริษัทเนื่องจากลูกจ้างได้กลับเข้าทำงานหลังจากที่บริษัทได้ประกาศหยุดงานเหตุสุดวิสัย ตั้งแต่วันที่ 2 พฤษภาคม ถึง 30 กรกฎาคม 2563 และให้ลูกจ้างรับสิทธิประโยชน์กรณีว่างงานร้อยละ 62 ของค่าจ้าง จากสำนักงานประกันสังคม อันเนื่องจากผลกระทบการแพร่ระบาดของเชื้อไวรัสโควิด-19 เมื่อครบกำหนดตามที่ประกาศหยุดงานในวันนี้ ลูกจ้างได้กลับเข้าทำงานตามปกติแต่ไม่สามารถเข้าทำงานได้เพราะนายจ้างปิดประตูทางเข้าบริษัทและติดประกาศเลิกจ้างโดยอ้างว่าลูกจ้างได้ละทิ้งหน้าที่เมื่อวันที่ 1 เมษายน 2563 ทำให้บริษัทได้รับความเสียหายถือเป็นการกระทำอาญาโดยเจตนาต่อนายจ้างและเป็นการฝ่าฝืนข้อบังคับเกี่ยวกับการทำงานกรณีร้ายแรงจึงเลิกจ้างโดยไม่บอกกล่าวล่วงหน้าและไม่จ่ายค่าชดเชย โดยให้มีผลเลิกจ้างตั้งแต่วันที่ 1 สิงหาคม 2563 เป็นต้นไป จากนั้นลูกจ้างจำนวน 753 คน จึงได้เดินทางมายื่นคำร้องกับพนักงานตรวจแรงงานที่สำนักงานสวัสดิการและคุ้มครองแรงงานจังหวัดนครสวรรค์ เพื่อให้นายจ้างจ่ายค่าจ้าง  แทนการบอกกล่าวล่วงหน้า และค่าชดเชยตามกฎหมาย
อธิบดีกสร. กล่าวต่อไปว่า ทันทีที่ได้รับคำร้องจากลูกจ้างจึงได้สั่งการให้สำนักงานสวัสดิการและคุ้มครองแรงงานติดตามให้ความช่วยเหลือลูกจ้างอย่างใกล้ชิด และเร่งดำเนินการวินิจฉัยคำร้องโดยเร็ว พร้อมทั้งได้ประสานกับหน่วยงานในสังกัดกระทรวงแรงงานได้แก่ สำนักงานประกันสังคมจังหวัดนครสวรรค์ สำนักงานจัดหางานจังหวัดนครสวรรค์ในการชี้แจงสิทธิของลูกจ้าง ทั้งในเรื่องของการหาตำแหน่งงานว่าง การดูแลสิทธิในฐานะผู้ประกันตนเพื่อดำเนินการจ่ายเงินทดแทนกรณีว่างงานอีกด้วย

ที่มา : https://www.thaigov.go.th/news/contents/details/33836
