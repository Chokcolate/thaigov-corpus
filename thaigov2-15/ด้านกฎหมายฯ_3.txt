รัฐบาลไทย-ข่าวทำเนียบรัฐบาล-กระทรวงยุติธรรม แถลงข่าว ผลการดำเนินการสืบสวนสอบสวน กรณี นางสาวโทโมโกะ คาวาชิตะ นักท่องเที่ยวชาวญี่ปุ่นถูกฆาตกรรมที่จังหวัดสุโขทัย เมื่อ พ.ศ. 2550


วันศุกร์ที่ 24 กรกฎาคม 2563
กระทรวงยุติธรรม แถลงข่าว ผลการดำเนินการสืบสวนสอบสวน กรณี นางสาวโทโมโกะ คาวาชิตะ นักท่องเที่ยวชาวญี่ปุ่นถูกฆาตกรรมที่จังหวัดสุโขทัย เมื่อ พ.ศ. 2550
กระทรวงยุติธรรม แถลงข่าว ผลการดำเนินการสืบสวนสอบสวน กรณี นางสาวโทโมโกะ คาวาชิตะ นักท่องเที่ยวชาวญี่ปุ่นถูกฆาตกรรมที่จังหวัดสุโขทัย เมื่อ พ.ศ. 2550
ในวันพฤหัสบดีที่ ๒๓ กรกฎาคม ๒๕๖๓ เวลา ๑๓.๐๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม พันตำรวจโท กรวัชร์ ปานประภากร อธิบดีกรมสอบสวนคดีพิเศษ และ พันตำรวจโท วรรณพงษ์ คชรักษ์ ผู้อำนวยการสถาบันนิติวิทยาศาสตร์ ให้การต้อนรับ นายโทโมยูกิ ฟูจิยามะ หัวหน้านายตำรวจญี่ปุ่น/เลขานุการเอก และนายฮิโรยูกิ มูระมัตสึ เลขานุการโทและกงสุล เพื่อหารือกรณีนางสาวโทโมโกะ คาวาชิตะ ซึ่งถูกฆาตกรรม เมื่อวันที่ ๒๕ พฤศจิกายน ๒๕๕๐ ที่อุทยานประวัติศาสตร์สุโขทัย จังหวัดสุโขทัย ซึ่งอยู่ในความรับผิดชอบของกรมสอบสวนคดีพิเศษ โดยมีคณะเจ้าหน้าที่จากกรมสอบสวนคดีพิเศษ และสถาบันนิติวิทยาศาตร์ ให้การต้อนรับและร่วมหารือ
โดยกรณีดังกล่าว กรมสอบสวนคดีพิเศษได้รับเป็นคดีพิเศษที่ ๑๘๘/๒๕๕๖ เมื่อวันที่ ๓๑ กรกฎาคม ๒๕๕๖ โดยได้รับคดีดังกล่าวภายหลังจากเกิดเหตุประมาณ ๖ ปี ต่อมาได้ยุติการสอบสวน เนื่องจากไม่ปรากฏว่าผู้ใดเป็นผู้กระทำความผิด อย่างไรก็ตาม กรมสอบสวนคดีพิเศษยังดำเนินการสืบสวนเพื่อหาตัวผู้กระทำความผิดอย่างต่อเนื่อง ล่าสุด พนักงานสืบสวนได้ส่งวัตถุพยานของผู้เสียชีวิต ให้สถาบันนิติวิทยาศาสตร์ทำการตรวจพิสูจน์ซ้ำอีกครั้ง โดยใช้วิธีการตรวจหารูปแบบสารพันธุกรรมด้วยน้ำยาใหม่ ซึ่งผู้เชี่ยวชาญด้านนิติวิทยาศาสตร์จากเครือข่ายนิติพันธุศาสตร์แห่งประเทศไทย ร่วมให้ความเห็นในกรณีดังกล่าวว่า มีความเกี่ยวข้องกับคนเชื้อชาติญี่ปุ่นหรือเกาหลี และเห็นพ้องกันว่าควรแจ้งข้อมูลให้ทางประเทศญี่ปุ่นรับทราบและจะใช้เป็นแนวทางในการสืบสวนต่อไป
จากการเข้าหารือกับหัวหน้าตำรวจประจำสถานทูตญี่ปุ่น มีความประสงค์จะขอให้กรมสอบสวนคดีพิเศษ นําพยานหลักฐานที่เป็น DNA ซึ่งตรวจพบที่เสื้อผ้าของผู้เสียชีวิต โดยขอให้นําข้อมูลนี้ไปประสานกับทาง INTERPOL เพื่อเปรียบเทียบกับข้อมูลอาชญากรของ INTERPOL และคณะพนักงานสืบสวนได้ประสานกับหัวหน้านายตำรวจประจำสถานทูตญี่ปุ่น เพื่อดำเนินการตามช่องทางกฎหมายความร่วมมือระหว่างประเทศ ให้ทางการญี่ปุ่นดำเนินการร้องขอต่อศาลในการเชิญตัวผู้ต้องสงสัยชาวญี่ปุ่นที่พำนักอยู่ในประเทศญี่ปุ่น มาตรวจสารพันธุกรรม เพื่อนำมาตรวจเปรียบเทียบกับสารพันธุกรรมที่พบที่ขอบกางเกงของนางสาวโทโมโกะฯ รวมทั้งคณะพนักงานสืบสวนจะทำการสืบสวนเพิ่มเติมว่า ในช่วงเกิดเหตุ นอกจากผู้ต้องสงสัยรายดังกล่าวแล้ว ยังมีชาวเกาหลีหรือชาวญี่ปุ่น เข้ามาเที่ยวในพื้นที่อุทยานประวัติศาสตร์สุโขทัยในช่วงวันเวลาเกิดเหตุอีกหรือไม่ อย่างไร ซึ่งผลการดำเนินการมีความคืบหน้าเป็นประการใดจะได้นำเสนอในโอกาสต่อไป
กระทรวงยุติธรรม และกรมสอบสวนคดีพิเศษ รวมทั้งหน่วยงานบังคับใช้กฎหมายของญี่ปุ่น ได้ร่วมมือกันอย่างใกล้ชิด และมีความสัมพันธ์ที่ดีมาโดยตลอด เพื่อร่วมมือกันคลี่คลายคดีดังกล่าวต่อไป

ที่มา : https://www.thaigov.go.th/news/contents/details/33664