รัฐบาลไทย-ข่าวทำเนียบรัฐบาล-รองนายกรัฐมนตรี นายอนุทินฯ ผลักดันค่าเสี่ยงภัย  อสม. เพื่อเป็นกำลังใจในการปฏิบัติหน้าที่ของ อสม. ทั่วประเทศ 


วันพุธที่ 29 กรกฎาคม 2563
พิมพ์
รองนายกรัฐมนตรี นายอนุทินฯ ผลักดันค่าเสี่ยงภัย  อสม. เพื่อเป็นกำลังใจในการปฏิบัติหน้าที่ของ อสม. ทั่วประเทศ
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข  ผลักดันค่าเสี่ยงภัย  อสม. เพื่อเป็นกำลังใจในการปฏิบัติหน้าที่ของ อสม. ทั่วประเทศ
วันนี้ (29 ก.ค.63) เวลา 08.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายสาธิต ปิตุเตชะ รัฐมนตรีช่วยว่าการกระทรวงสาธารณสุข และ นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ (สบส.) ได้ให้ผู้แทนอาสาสมัครสาธารณสุขประจำหมู่บ้าน (อสม.) ทั่วประเทศ จำนวน 50 คน เข้าพบ โอกาสนี้ นายจำรัส คำรอด ประธานชมรม อสม. แห่งประเทศไทย กล่าวขอบคุณรองนายกรัฐมนตรี และรัฐมนตรีว่าการกระทรวงสาธารณสุข ที่ช่วยผลักดันดูแล อสม. ทั่วประเทศ 1,040,000 คน เพื่อให้ได้รับค่าเสี่ยงภัยคนละ 500 บาท เป็นเวลา 19 เดือน เพื่อเป็นขวัญกำลังใจในการปฏิบัติหน้าที่
โอกาสนี้ รองนายกรัฐมนตรีชื่นชมการทำงานของ อสม. ที่ทุ่มเทเสียสละและเป็นกำลังสำคัญในการดูแลประชาชน ให้ความรู้และคำแนะนำในการป้องกันควบคุมโรคโควิด-19 จนได้รับการยกย่องจากต่างประเทศในการดูแลป้องกันโรคโควิด-19 ของไทยอีกด้วย  ทั้งนี้ ขอย้ำว่ากระทรวงสาธารณสุข จะช่วยกันผลักดันค่าเสี่ยงภัย อสม.คนละ 500 บาท เป็นเวลา 19 เดือน เป็นการช่วยบรรเทาภาระค่าใช้จ่ายในการให้บริการดูแลประชาชนต่อไป
ขณะที่ รัฐมนตรีช่วยว่าการกระทรวงสาธารณสุข ได้กล่าวย้ำว่าการเรื่องค่าเสี่ยงภัย อสม.คนละ 500 บาท เป็นเวลา 19 เดือน เป็นผลจากการทำงานอย่างเต็มที่ของ อสม. ทุกคน และถูกจัดอันดับความสำคัญเป็นอันดับแรกของงบประมาณ พ.ร.ก.เงินกู้ 45,000 ล้านบาท ย้ำ อสม. เป็นการทำงานจิตอาสา แต่การตอบแทนค่าเสี่ยงภัยเป็นการช่วยเหลือตามสถานการณ์ที่ทุกคนทำงานจนเป็นผลสำเร็จเป็นที่ประจักษ์ชัดของสังคมและต่างประเทศ มั่นใจว่า คณะรัฐมนตรีจะพิจารณาอย่างจริงจัง
ทั้งนี้ นายจำรัส คำรอด ประธานชมรม อสม. แห่งประเทศไทย ขอบคุณรองนายกรัฐมนตรีและรัฐมนตรีว่าการกระทรวงสาธารณสุข และรัฐมนตรีช่วยว่าการกระทรวงสาธารณสุข ที่ช่วยผลักดันในเรื่องค่าเสี่ยงภัยดังกล่าวให้กับ อมส. ทั่วประเทศ มติคณะรัฐมนตรีจะออกมาอย่างไร อสม.ก็พร้อมที่ปฏิบัติหน้าที่ในการดูแลประชาชนเพราะการทำงานจิตอาสาเพื่อประเทศชาติเป็นงานที่ยิ่งใหญ่แล้ว
---------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33730