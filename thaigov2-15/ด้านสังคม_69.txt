รัฐบาลไทย-ข่าวทำเนียบรัฐบาล-รมว.พม. เยี่ยมศูนย์เด็กเล็กวิทยาเขตสิรินธรฯ จ.สมุทรปราการ ขับเคลื่อนงานพัฒนาเด็กในพื้นที่

วันจันทร์ที่ 3 สิงหาคม 2563
รมว.พม. เยี่ยมศูนย์เด็กเล็กวิทยาเขตสิรินธรฯ จ.สมุทรปราการ ขับเคลื่อนงานพัฒนาเด็กในพื้นที่
รมว.พม. เยี่ยมศูนย์เด็กเล็กวิทยาเขตสิรินธรฯ จ.สมุทรปราการ ขับเคลื่อนงานพัฒนาเด็กในพื้นที่
เมื่อวันที่ 31 ก.ค.63 เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และรักษาราชการแทนรัฐมนตรีว่าการกระทรวงแรงงาน ลงพื้นที่ จ.สมุทรปราการ เพื่อติดตามและมอบนโยบายการดำเนินงานตามภารกิจของกระทรวง พม. พร้อมทั้งมอบของเล่น นมกล่อง และขนมสำหรับเด็ก ณ ศูนย์เด็กเล็กวิทยาเขตสิรินธรราชวิทยาลัย ในพระบรมราชูปถัมภ์ ต.ท้ายบ้าน อ.เมืองสมุทรปราการ
นายจุติ กล่าวว่า ศูนย์เด็กเล็กวิทยาเขตสิรินธรราชวิทยาลัย ในพระราชูปถัมภ์ เป็นโครงการตามพระราชดำริในสมเด็จพระกนิษฐาธิราชเจ้ากรมสมเด็จพระเทพรัตนราชสุดา ฯ สยามบรมราชกุมารี ตั้งอยู่ เลขที่ 199/2 หมู่2 ซอยเทศบาลบางปู 66 ต.ท้ายบ้าน อ. เมืองสมุทรปราการ บนพื้นที่ 7.2 ไร่ ซึ่งเปิดให้บริการตั้งแต่ปี 2544 โดยรับเลี้ยงดูแลเด็กเล็ก อายุตั้งแต่ 2 ขวบ 6 เดือน ถึง 6 ขวบ ที่เป็นบุตรบุตรหลานผู้ใช้แรงงานในพื้นที่ โดยก่อตั้งขึ้นตามพระราชดำริของสมเด็จพระกนิษฐาธิราชเจ้ากรมสมเด็จพระเทพรัตนราชสุดา ฯ สยามบรมราชกุมารี ที่เห็นควรให้สร้างสถานที่รับเลี้ยงดูแลและพัฒนาเด็กก่อนวัยเรียน เพื่อช่วยเหลือกลุ่มผู้ใช้แรงงาน ซึ่งไม่สามารถดูแลเอาใจใส่บุตรหลานของตนเองได้ในเวลาทำงาน ตลอดจนการพัฒนาทางด้านร่างกาย จิตใจ อารมณ์ สังคม และสติปัญญา โดยได้รับงบประมาณสนับสนุนการก่อสร้างจากมูลนิธิสิรินธรราชวิทยาลัย ในพระราชูปถัมภ์ และกรมสวัสดิการและคุ้มครองแรงงาน กระทรวงแรงงาน ปัจจุบัน มีเด็กอยู่ในความดูแล 375 คน แบ่งเป็นเด็กชาย 183 คน และเด็กหญิง 192 คน
นายจุติ กล่าวเพิ่มเติมว่า การลงพื้นที่ครั้งนี้ นับเป็นการบูรณาการร่วมกันระหว่างกระทรวง พม. กระทรวงแรงงาน กระทรวงศึกษาธิการ กระทรวงมหาดไทย และภาคเอกชน สำหรับศูนย์เด็กเล็กฯแห่งนี้ อยู่ในสังกัดของกระทรวงแรงงาน ซึ่งรัฐบาลต้องการดูแลลูกหลานผู้ใช้แรงงานให้มีมาตรฐานและมีคุณภาพที่ดี โดยรัฐบาลต้องการให้เห็นถึงความสำคัญของเด็กและเยาวชนเหล่านี้ ให้การเลี้ยงดูที่ถูกหลักและสุขอนามัย ซึ่งการสร้างคนให้เป็นคนเป็นการลงทุนที่ไม่สูญเปล่า ในฐานะที่ตนเป็นรักษาการกระทรวงแรงงานร่วมกับกระทรวง พม. จึงมาร่วมกันดูแลลูกหลานทั่วประเทศให้มีความสบายใจว่าพวกเขาจะไม่ถูกทอดทิ้ง นอกจากนี้ กระทรวง พม. ยังได้มีการเตรียมการสร้างศูนย์เด็กเล็ก สำหรับผู้ที่ทำงานกลางคืน งานโรงแรม และงานที่เกี่ยวกับการท่องเที่ยว โดยจะเริ่มศูนย์นำร่องที่จังหวัดเชียงใหม่ ซึ่งในวันที่ 15-16 สิงหาคม นี้ ตนพร้อมคณะผู้บริหารกระทรวง พม. จะลงพื้นที่ไปติดตามการดำเนินการของศูนย์ดังกล่าว และเนื่องจากศูนย์เด็กเล็กในรูปแบบดังกล่าวที่ราชการทำอยู่มีจำนวนน้อย จึงพยายามกระตุ้นให้เอกชนจัดตั้งศูนย์ดูแลเด็กเล็ก ทั้งนี้ อยากให้ทุกคนเห็นถึงการพัฒนาทุนมนุษย์ตั้งแต่เด็ก จึงเป็นที่มาของนโยบายของเด็กแรกเกิด และต้องทำให้ครบทุกมิติ เพื่อจะให้ทุนมนุษย์มีความแข็งแรงสมบูรณ์ เพื่อนำพาประเทศต่อยอดไปได้ในอนาคต

ที่มา : https://www.thaigov.go.th/news/contents/details/33904
