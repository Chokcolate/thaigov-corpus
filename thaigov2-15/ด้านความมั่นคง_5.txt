รัฐบาลไทย-ข่าวทำเนียบรัฐบาล-กรมการจัดหางาน  เร่งติดตั้งเครื่อง  EDC  ทั่วประเทศ เพิ่มช่องทางการชำระเงิน  ใช้แทนเงินสด ลดการสัมผัส

วันพฤหัสบดีที่ 16 กรกฎาคม 2563
พิมพ์
กรมการจัดหางาน  เร่งติดตั้งเครื่อง  EDC  ทั่วประเทศ เพิ่มช่องทางการชำระเงิน  ใช้แทนเงินสด ลดการสัมผัส
นายสุชาติ พรชัยวิเศษกุล อธิบดีกรมการจัดหางาน  เปิดเผยว่า  กรมการจัดหางาน ให้ความสำคัญกับการพัฒนาการบริหารงานภาครัฐ จากรูปแบบเดิมไปสู่รูปแบบการบริหารงานภาครัฐแบบใหม่ ด้วยการนำระบบเทคโนโลยีสารสนเทศมาใช้ในการปฏิบัติงาน ให้มีประสิทธิภาพอย่างต่อเนื่อง
ประกอบกับ การแพร่ระบาดของโรคโควิด-19 ได้ทำให้หน่วยงานภาครัฐ ต้องปรับรูปแบบการดำเนินงานด้วยการนำระบบอิเล็กทรอนิกส์มาให้บริการ
“กรมการจัดหางาน จึงนำอุปกรณ์รับชำระเงินทางอิเล็กทรอนิกส์ หรือเครื่อง  EDC  มาใช้ในการรับชำระเงินด้วยบัตรอิเล็กทรอนิกส์ (บัตรเดบิต/บัตรเครดิต) แทนเงินสด ซึ่งเป็นการเพิ่มช่องทางอำนวยความสะดวกให้ผู้ที่มาติดต่อชำระเงินค่าธรรมเนียมต่างๆ กับกรมการจัดหางาน  โดยติดตั้งไว้ที่ สำนักงานจัดหางานจังหวัด และสำนักงานจัดหางานกรุงเทพมหานคร รวมทั้ง หน่วยงานบริการของกรมการจัดหางานที่มีผู้รับบริการจำนวนมาก  ซึ่งนอกจากจะเพิ่มประสิทธิภาพการบริหารจัดการในด้านการเงิน ของกรมการจัดหางานให้มีความถูกต้อง สะดวก รวดเร็ว ยังเป็นการลดโอกาสการทุจริตของเจ้าหน้าที่ที่ปฏิบัติงาน เพราะสามารถติดตาม และตรวจสอบได้
นอกจากนี้ ยังสอดคล้องตามนโยบายของนายกรัฐมนตรี ที่สนับสนุนให้หน่วยงานของรัฐ ให้บริการด้วยเทคโนโลยีดิจิทัลเพื่อการยกระดับงานของภาครัฐเป็นงานที่มีคุณค่าสูงขึ้น (High Value Job) รองรับการพัฒนาด้านดิจิทัลของประเทศให้ไปสู่การเป็นดิจิทัลไทยแลนด์เต็มรูปแบบต่อไป ” อธิบดีกรมการจัดหางาน กล่าว
นายสุชาติ พรชัยวิเศษกุล อธิบดีกรมการจัดหางาน  กล่าวในตอนท้ายว่า ในระยะแรก ได้จัดสรรอุปกรณ์รับชำระเงินทางอิเล็กทรอนิกส์ให้กับหน่วยงานต่างๆ ของกรมการจัดหางาน จำนวน 82 เครื่อง  แต่เมื่อนำอุปกรณ์ดังกล่าวมาให้บริการกับประชาชนระยะหนึ่งพบว่า ยังไม่เพียงพอต่อความต้องการในการให้บริการ ในหน่วยงานที่มีผู้มาขอรับบริการจำนวนมาก จึงได้จัดสรรอุปกรณ์เพิ่มเติมอีก 39 เครื่อง ขณะนี้ อยู่ในช่วงดำเนินการติดตั้งอุปกรณ์ คาดว่าจะแล้วเสร็จ ภายในเดือนกรกฎาคม 2563 และทุกหน่วยงานที่ได้รับการจัดสรรจะสามารถให้บริการรับชำระเงินทางอิเล็กทรอนิกส์พร้อมเพรียงกันในต้นเดือนสิงหาคม 2563 เป็นต้นไป  เพื่อพัฒนาศักยภาพในการดำเนินงานให้เกิดประโยชน์สูงสุดกับประชาชน

ที่มา : https://www.thaigov.go.th/news/contents/details/33411
