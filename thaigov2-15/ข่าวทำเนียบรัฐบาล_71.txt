รัฐบาลไทย-ข่าวทำเนียบรัฐบาล-นายกฯ กำชับ ก.ท่องเที่ยว รัดกุม จัดแข่งฟุตบอลนัดพิเศษเมืองระยอง เรียกความเชื่อมั่น กระตุ้นเศรษฐกิจ ท่องเที่ยว

วันเสาร์ที่ 1 สิงหาคม 2563
นายกฯ กำชับ ก.ท่องเที่ยว รัดกุม จัดแข่งฟุตบอลนัดพิเศษเมืองระยอง เรียกความเชื่อมั่น กระตุ้นเศรษฐกิจ ท่องเที่ยว
นายกฯ กำชับ ก.ท่องเที่ยว รัดกุม จัดแข่งฟุตบอลนัดพิเศษเมืองระยอง เรียกความเชื่อมั่น กระตุ้นเศรษฐกิจ ท่องเที่ยว
เมื่อวันที่ 1 สิงหาคม น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ได้กำชับให้ผู้รับผิดชอบการจัดแข่งขันฟุตบอลรายการพิเศษ “NEW NORMAL” DEMONSTRATION MATCH : RAYONG KICK OFF กิจกรรมเพื่อสร้างความเชื่อมั่นและกระตุ้นเศรษฐกิจจังหวัดระยอง ได้ดูแลความเรียบร้อย ให้กิจกรรมดำเนินเป็นไปด้วยความราบรื่น เพราะถือเป็นครั้งแรกที่เปิดให้มีผู้เข้าชมในสนามแข่งขัน อีกทั้งการแข้งขันครั้งนี้ยังเป็นครั้งพิเศษ เพื่อเป็นต้นแบบและกรณีศึกษา สำหรับการผ่อนปรนการเปิดให้เข้าชมการแข่งขันในสนามจริง เมื่อสถานการณ์เอื้ออำนวย
น.ส.ไตรศุลี กล่าวว่า นายกรัฐมนตรี ต้องการสร้างความเชื่อมั่นต่อประชาชนในพื้นที่และสร้างความมั่นใจต่อนักท่องเที่ยว ว่าจังหวัดระยองมีความปลอดภัย ไม่ได้เป็นพื้นที่เสี่ยงต่อการติดโรคโควิด-19 จึงได้กำชับให้ผู้ที่เกี่ยวข้องมีความรัดกุมในการดำเนินงาน โดยในส่วนของการจัดงานนั้น นายพิพัฒน์ รัชกิจประการ รมว.การท่องเที่ยวและกีฬา ได้เตรียมความพร้อมในการจัดการแข่งขันฟุตบอลนัดพิเศษนี้ไว้แล้ว ซึ่งทุกอย่างเป็นไปตามมาตรการเฝ้าระวังของศูนย์บริหารสถานการณ์โควิด-19(ศบค.) โดยมีการคัดกรองตรวจหาเชื้อโควิด-19 ก่อนลงทำการแข่งขันอย่างน้อย 72 ชั่วโมง และจะตรวจอีกครั้งหลังจากเสร็จสิ้นกิจกรรม ในส่วนมาตรการคัดกรองบุคคลหรือผู้เข้าชมกิจกรรมนั้น ทุกคนจะต้องลงทะเบียนผ่านระบบไทยชนะ ตรวจวัดอุณหภูมิก่อนเข้าพื้นที่
สำหรับการแข่งขันฟุตบอลรายการพิเศษ “NEW NORMAL” DEMONSTRATION MATCH : RAYONG KICK OFF จัดขึ้นในเสาร์ที่ 1 สิงหาคม ที่สนามกีฬากลางจังหวัดระยอง โดยกระทรวงการท่องเที่ยวและกีฬา ร่วมกับการกีฬาแห่งประเทศไทย และสมาคมกีฬาฟุตบอลแห่งประเทศไทย ในพระบรมราชูปถัมภ์ มีการแข่งขันใน 2 แมตช์สำคัญคือ ทีม VVIP รัฐบาล ปะทะ ทีมรวมดารา Star Rider และ ระยอง เอฟซี พบกับ ชลบุรี เอฟซี
น.ส.ไตรศุลี กล่าวว่า กิจกรรมเพื่อสร้างความมั่นใจให้กับประชาชนและนักท่องเที่ยวที่จะเดินทางเข้ามาท่องเที่ยวในจังหวัดระยองยังคงมีอย่างต่อเนื่อง โดยในวันอาทิตย์ที่ 9 สิงหาคม จะมีการแข่งขันวิ่ง รายการ "Run Rayong" ภายใต้รูปแบบการแข่งขัน New Normal  ป้องกันการแพร่ระบาดตามมาตรการ ศบค. จัดขึ้นที่สวนศรีเมือง อำเภอเมือง จังหวัดระยอง โดยมีการจัดแข่งขัน 2 ระยะทาง คือ ระยะทาง 3 กิโลเมตร และระยะทาง 10 กิโลเมตร
"นายกรัฐมนตรี หวังว่ากิจกรรมเพื่อสร้างความเชื่อมั่นและกระตุ้นเศรษฐกิจจังหวัดระยอง จะสร้างความมั่นใจให้กับชาวระยองและนักท่องเที่ยวที่จะเดินทางมาจังหวัดระยองได้ และหวังให้กิจกรรมครั้งนี้ได้เปิดประตูการผ่อนปรนมาตรการต่างๆ เพื่อกระตุ้นเศรษฐกิจและการท่องเที่ยวให้กลับมาคึกคัก ภายใต้การใช้ชีวิตตามวิถีใหม่ หรือ New Normal” น.ส.ไตรศุลี กล่าว

ที่มา : https://www.thaigov.go.th/news/contents/details/33838
