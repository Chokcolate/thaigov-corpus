รัฐบาลไทย-ข่าวทำเนียบรัฐบาล-Monthly Customs Press 10/2563


วันจันทร์ที่ 20 กรกฎาคม 2563
พิมพ์
Monthly Customs Press 10/2563
โฆษกกรมศุลกากร แถลงแถลงข่าวประจำเดือนกรกฎาคม 2563 ได้แก่ ผลการตรวจพบการกระทำความผิดประจำเดือนมิถุนายน 2563
วันนี้ (วันจันทร์ที่ 20 กรกฎาคม 2563) เวลา 13.30 น. ณ ศูนย์แถลงข่าว ชั้น 2 อาคาร 1 กรมศุลกากร นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร กล่าวว่า อธิบดีกรมศุลกากร มีนโยบายให้มีการประชาสัมพันธ์เชิงรุก เพื่อสร้างการรับรู้ ความเข้าใจแก่ประชาชนและผู้ที่มีส่วนเกี่ยวข้องในเชิงนโยบาย โครงการ และประเด็นต่าง ๆ โดยมอบหมายให้คณะโฆษกกรมศุลกากรและหน่วยงานที่เกี่ยวข้องร่วมดำเนินการและได้กำหนดให้มีการแถลงข่าวประจำทุกเดือน สำหรับประเด็นที่น่าสนใจในการแถลงข่าวประจำเดือนกรกฎาคม 2563 ได้แก่ ผลการตรวจพบการกระทำความผิดประจำเดือนมิถุนายน 2563 ซึ่งมีรายละเอียดในเรื่องต่าง ๆ ดังนี้
ผลการตรวจพบการกระทำความผิดประจำเดือนพฤษภาคม 2563
ตามที่ นายกฤษฎา จีนะวิจารณะ อธิบดีกรมศุลกากร มีนโยบายสำคัญในการเร่งรัดปราบปรามการลักลอบและหลีกเลี่ยงนำสินค้าเข้ามาในราชอาณาจักรโดยไม่ผ่านพิธีการศุลกากรโดยถูกต้อง เพื่อความเป็นธรรมในการจัดเก็บภาษี ปกป้องสังคมและสิ่งแวดล้อม จึงสั่งการให้หน่วยงานในสังกัดพร้อมหน่วยปฏิบัติการวางแผนตรวจค้นจับกุมอย่างเข้มงวดเป็นพิเศษ เพื่อสกัดกั้นป้องกันและปราบปรามการกระทำความผิดตาม พ.ร.บ. ศุลกากร พ.ศ. 2560 และกฎหมายอื่นที่เกี่ยวข้อง ไม่ว่าจะเป็น สินค้าเกษตร น้ำมัน ยาเสพติด IPRs และสินค้าละเมิดอนุสัญญา CITES โดยสืบสวนหาข่าวและออกลาดตระเวนด้วยรถยนต์ ตรวจค้นรถบรรทุก โกดัง แหล่งจำหน่าย สถานที่เก็บรักษาที่เชื่อได้ว่ามีของผิดกฎหมายเก็บซุกซ่อนอยู่ อีกทั้งยังมีแผนการป้องกันและปราบปรามสินค้าดังกล่าวในช่วงเวลาซึ่งมีความเสี่ยงที่เพิ่มขึ้นในการลักลอบ นอกจากนี้ มีการบูรณาการกับหน่วยงานบังคับใช้กฎหมายอื่นทั้งในและต่างประเทศอย่างต่อเนื่อง อาทิ ทหาร กอ.รมน. ปปส. บช.ปส. กรมอุทยานแห่งชาติ สัตว์ป่า และพันธุ์พืช สำนักงานสภาความมั่นคงแห่งชาติ สถานทูตต่าง ๆ Interpol DEA เป็นต้น เพื่อแลกเปลี่ยนข้อมูลการข่าวระหว่างกัน
สำหรับเดือนมิถุนายน 2563 กรมศุลกากรตรวจพบการกระทำผิดตามกฎหมายศุลกากรหรือกฎหมายอื่นที่เกี่ยวข้องกับศุลกากร จำนวน 1,714 คดี คิดเป็นมูลค่ารวม 122 ล้านบาท  ทั้งนี้ กรมศุลกากรตรวจพบการกระทำความผิดในช่วง 9 เดือนที่ผ่านมา ตั้งแต่เดือนตุลาคม 2562 – มิถุนายน 2563 ทั้งสิ้น 19,287 คดี คิดเป็นมูลค่ารวมทั้งสิ้น 2,486 ล้านบาท
ผลงานที่น่าสนใจในช่วงเดือนมิถุนายน 2563 มีดังนี้
1. ยาเสพติดให้โทษประเภทเอ็กซ์ตาซี่
1.1 เมื่อวันที่ 2 มิถุนายน 2563 กรมศุลกากรได้ตรวจพบพัสดุต้องสงสัย ต้นทางจากต่างประเทศ จำนวน 20 หีบห่อ จึงประสานเจ้าหน้าที่ ป.ป.ส. เจ้าหน้าที่ตำรวจและพนักงานบริษัท ไปรษณีย์ไทย จำกัด ร่วมกันเปิดตรวจพัสดุดังกล่าว ผลการตรวจสอบพบเม็ดยาสีน้ำตาล เม็ดสีชมพู เม็ดสีเขียว และเม็ดสีน้ำเงิน ซึ่งเป็นยาเสพติดให้โทษประเภท 1 (Ecstasy) จำนวนรวม 19,890 เม็ด คิดเป็นมูลค่าประมาณ  16 ล้านบาท
1.2 เมื่อวันที่ 19 มิถุนายน 2563 กรมศุลกากรได้ตรวจพบพัสดุต้องสงสัย ต้นทางจากต่างประเทศ จำนวน 6 หีบห่อ จึงประสานเจ้าหน้าที่ ป.ป.ส. เจ้าหน้าที่ตำรวจและพนักงานบริษัท ไปรษณีย์ไทย จำกัด ร่วมกันเปิดตรวจพัสดุดังกล่าว ผลการตรวจสอบพบเม็ดยาสีน้ำตาล เม็ดสีชมพู และเม็ดสีเขียว ซึ่งเป็นยาเสพติดให้โทษประเภท 1 (Ecstasy) จำนวนรวม 5,995 เม็ด คิดเป็นมูลค่าประมาณ  4.7 ล้านบาท
ทั้งนี้ สถิติการตรวจยึดยาเสพติดและวัตถุออกฤทธิ์ต่อจิตและประสาท ในช่วง 9 เดือนที่ผ่านมา ตั้งแต่เดือนตุลาคม 2562 – มิถุนายน 2563 มีจำนวนคดี ทั้งสิ้น  257 คดี
2. น้ำมันดีเซล
2.1 เมื่อวันที่ 5 มิถุนายน 2563 กรมศุลกากรตรวจสอบรถบรรทุกน้ำมัน บริเวณถนนพระรามที่ 2 กม. 34-35 ต.บางกระเจ้า อ.เมืองสมุทรสาคร จ.สมุทรสาคร พบน้ำมันดีเซลมีเมืองกำเนิดต่างประเทศและไม่มีหลักฐานการผ่านพิธีการศุลกากรมาแสดง ปริมาณ 30,000 ลิตร คิดเป็นมูลค่าประมาณ  600,000 บาท นอกจากนี้ ในวันเดียวกัน กรมศุลกากรตรวจสอบรถบรรทุกน้ำมัน จำนวน 3 คัน ได้แก่ คันที่ 1 ตรวจพบที่ ริมถนนพระราม 2 ต.คลองโคน อ.เมืองสมุทรสาคร จ.สมุทรสาคร พบน้ำมันดีเซลมีเมืองกำเนิดต่างประเทศจำนวน 18,000 ลิตร คันที่ 2 ตรวจพบที่ ริมถนนสายธนบุรี-ปากท่อ ต.บางแก้ว อ.เมืองสมุทรสงคราม จ.สมุทรสงคราม พบน้ำมันดีเซลมีเมืองกำเนิดต่างประเทศจำนวน 16,000 ลิตร และคันที่ 3 ตรวจพบที่ริมถนนพระราม 2 ฝั่งขาออกกรุงเทพฯ ต.บ้านบ่อ อ.เมืองสมุทรสาคร จ.สมุทรสาคร พบน้ำมันดีเซลมีเมืองกำเนิดต่างประเทศจำนวน 16,000 ลิตร คิดรวมปริมาณรวมทั้ง 3 คัน ได้จำนวน 50,000 ลิตร ซึ่งน้ำมันทั้งหมดไม่มีหลักฐานการผ่านพิธีการศุลกากรมาแสดง คิดเป็นมูลค่าประมาณ  1 ล้านบาท
2.2 เมื่อวันที่ 28 มิถุนายน 2563 กรมศุลกากรตรวจสอบรถบรรทุกน้ำมัน จำนวน 1 คัน บริเวณริมถนน ถ.สุขสวัสดิ์ ต.ลัดหลวง อ.พระประแดง จ.สมุทรปราการ พบน้ำมันดีเซลมีเมืองกำเนิดต่างประเทศที่ไม่มีหลักฐานการผ่านพิธีการศุลกากร ปริมาณ 18,000 ลิตร คิดเป็นมูลค่าประมาณ  4 แสนบาท
ทั้งนี้ สถิติการจับกุมน้ำมันเชื้อเพลิงในช่วง 9 เดือนที่ผ่านมา ตั้งแต่เดือน ตุลาคม 2562 – มิถุนายน 2563 ได้แก่ น้ำมันดีเซล จำนวน 267 คดี ปริมาณ 3.6 แสนลิตร มูลค่ากว่า 8.3 ล้านบาท น้ำมันเบนซิน จำนวน 333 คดี ปริมาณ 1.5 แสนลิตร มูลค่ากว่า 3.6 ล้านบาท
3. บุหรี่ไฟฟ้า
เมื่อวันที่ 8 มิถุนายน 2563  กรมศุลกากรพร้อมเจ้าหน้าที่ทหารกองพันทหารราบเชิงรุกที่ 1 ได้ทำการตรวจยึดบุหรี่ไฟฟ้า ที่มีการลักลอบนำเข้ามาในราชอาณาจักร บริเวณแม่น้ำโก-ลก  พบเครื่องสูบบุหรี่ไฟฟ้า จำนวน 50 ชุด และน้ำยาบุหรี่ไฟฟ้า จำนวน 2,150 ชิ้น คิดเป็นมูลค่าประมาณ  500,000 บาท
ทั้งนี้สถิติการจับกุมบุหรี่และบุหรี่ไฟฟ้า ในช่วง 9 เดือนที่ผ่านมา ตั้งแต่เดือน ตุลาคม 2562 – มิถุนายน 2563 มีจำนวนคดี ได้แก่ 1. บุหรี่ จำนวน 670 คดี คิดเป็นมูลค่ารวม 134.9 ล้านบาท  2. บารากู่ บารากู่ไฟฟ้า บุหรี่ไฟฟ้า และอุปกรณ์ จำนวน 573 คดี คิดเป็นมูลค่ารวม 11.1 ล้านบาท

ที่มา : https://www.thaigov.go.th/news/contents/details/33521