รัฐบาลไทย-ข่าวทำเนียบรัฐบาล-วศ.อว. เดินหน้าโครงการจ้างงาน อว. ระยะที่ 2 สำรวจข้อมูลศักยภาพห้องปฏิบัติการทั่วประเทศ

วันพฤหัสบดีที่ 30 กรกฎาคม 2563
วศ.อว. เดินหน้าโครงการจ้างงาน อว. ระยะที่ 2 สำรวจข้อมูลศักยภาพห้องปฏิบัติการทั่วประเทศ
วศ.อว. เดินหน้าโครงการจ้างงาน อว. ระยะที่ 2 สำรวจข้อมูลศักยภาพห้องปฏิบัติการทั่วประเทศ
เมื่อวันที่ 1 กรกฎาคม 2563 นางสาวนิสากร จึงเจริญธรรม อธิบดีกรมวิทยาศาสตร์บริการ เป็นประธานกล่าวเปิดการปฐมนิเทศผู้ปฏิบัติงานสำรวจและบันทึกข้อมูลห้องปฏิบัติการในโครงการจ้างงานประชาชที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) เพื่อซักซ้อนทำความเข้าใจให้กับเจ้าหน้าที่ ผู้ประสานงานและผู้รับจ้างงานตามโครงการฯ ก่อนลงพื้นที่ปฏิบัติงาน โดยมีผู้เข้ารับการปฐมนิเทศจำนวน 78 คน ผ่านการประชุมระบบออนไลน์ ณ ห้องประชุมวิทยวิถี ชั้น 6 อาคาร ดร.ตั้ว ลพานุกรม  กรมวิทยาศาสตร์บริการ
สำหรับโครงการดังกล่าว กรมวิทยาศาสตร์บริการ โดยสำนักหอสมุดและศูนย์สารสนเทศวิทยาศาสตร์และเทคโนโลยีได้ร่วมกับมหาวิทยาลัยต่างๆ ในพื้นที่สำรวจ 5 ภูมิภาค จัดทำโครงการขึ้นเพื่อจ้างงานประชาชนที่ได้รับผลกระทบจากสถานการการแพร่ระบาดของโรคติดเชื้อไวรัสโคโรนา 2019 (Covid-19) เพื่อสำรวจข้อมูลศักยภาพห้องปฏิบัติการของประเทศและจัดทำฐานข้อมูลสารสนเทศห้องปฏิบัติของประเทศให้สามารถนำไปใช้ประโยชน์และเข้าถึงข้อมูลสารสนเทศได้อย่างมีประสิทธิภาพ สนับสนุนการเพิ่มขีดความสามารถของห้องปฏิบัติการทดสอบ/สอบเทียบ ซึ่งเป็นส่วนสำคัญในการพัฒนาโครงสร้างพื้นทางคุณภาพของประเทศ (NQI) โดยแบ่งพื้นที่ดำเนินการสำรวจออกเป็น 5 ภูมิภาค จ้างประชาชนเพื่อผู้ปฏิบัติงานจำนวน 306 อัตรา จากทั่วประเทศ ทำการเก็บข้อมูลพื้นฐานห้องปฏิบัติการ เช่น ระบบการบริหารจัดการห้องปฏิบัติการ ประเภทห้องปฏิบัติการ เครื่องมือและอุปกรณ์ห้องปฏิบัติการ การให้บริการของห้องปฏิบัติการ ช่วงเวลาการให้บริการ ระยะเวลาการทดสอบ วิธีการทดสอบ สถานที่ตั้งของห้องปฏิบัติการ จำนวนผู้ปฏิบัติงานในห้องปฏิบัติการ ค่าบริการห้องปฏิบัติการและการได้รับการรับรองตามมาตรฐาน เป็นต้น
ทั้งนี้คาดว่าผลจากการดำเนินโครงการดังกล่าว จะช่วยพัฒนาศักยภาพสารสนเทศห้องปฏิบัติการให้สามารถนำไปใช้ประโยชน์ได้ทุกภาคส่วน และเป็นฐานข้อมูลโครงสร้างพื้นฐานทางคุณภาพของประเทศ (NQI) ที่สามารถเข้าถึงและใช้ประโยชน์ร่วมกันในการพัฒนาขีดความสามารถทางการแข่งขันของประเทศได้
สำหรับผู้สนใจโครงการดังกล่าว สามารถติดต่อสอบถามข้อมูลเพิ่มเติมได้ดังนี้
โทรศัพท์ 02-201-7285, 02-201-7284
Line ID: @hgq8220j (มี @ นำหน้า)
ข้อมูลข่าวโดย : กรมวิทยาศาสตร์บริการ (วศ.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/33789
