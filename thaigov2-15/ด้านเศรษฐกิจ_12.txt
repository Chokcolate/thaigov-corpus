รัฐบาลไทย-ข่าวทำเนียบรัฐบาล-กรมการขนส่งทางบก จัดงานสัมมนาโครงการพัฒนาผู้ประกอบการขนส่งรถโดยสารสาธารณะ เพื่อการให้บริการอย่างมีมาตรฐานคุณภาพ ภายใต้รูปแบบ New Normal ป้องกันความเสี่ยงโควิด-19

วันพุธที่ 15 กรกฎาคม 2563
กรมการขนส่งทางบก จัดงานสัมมนาโครงการพัฒนาผู้ประกอบการขนส่งรถโดยสารสาธารณะ เพื่อการให้บริการอย่างมีมาตรฐานคุณภาพ ภายใต้รูปแบบ New Normal ป้องกันความเสี่ยงโควิด-19
พร้อมแนะผู้ประกอบการขนส่งลงทะเบียนแอปพลิเคชันหรือแพลตฟอร์มไทยชนะเพื่อให้ผู้โดยสารเช็คอิน-เช็คเอาท์ ทุกครั้งที่ใช้บริการ
นายธานี สืบฤกษ์ รองอธิบดีกรมการขนส่งทางบก เปิดเผยว่า ตามที่รัฐบาลผ่อนคลายการบังคับใช้มาตรการในการป้องกันการแพร่ระบาดของโรคติดเชื้อไวรัสโคโรนา 2019 (COVID-19) โดยให้ผู้ประกอบการขนส่งรถโดยสารสาธารณะกลับมาให้บริการ ภายใต้เงื่อนไขการปฏิบัติตามมาตรการด้านสาธารณสุขโดยเคร่งครัด และกรมการขนส่งทางบกได้ออกประกาศ เรื่อง ปรับปรุงมาตรการปฏิบัติเพื่อควบคุมการแพร่ระบาดของโรคติดเชื้อไวรัสโคโรนา 2019 (COVID-19) สำหรับผู้ประกอบการขนส่งด้วยรถโดยสารสาธารณะ ซึ่งแบ่งเป็นมาตรการปฏิบัติสำหรับผู้ประกอบการขนส่ง สถานีขนส่งผู้โดยสาร พนักงานขับรถ ผู้บริการ และผู้โดยสาร เพื่อปรับรูปแบบการเดินทางด้วยรถโดยสารสาธารณะวิถีใหม่ (New normal) การจัดสัมมนาโครงการพัฒนาผู้ประกอบการขนส่งรถโดยสารสาธารณะ จึงมีวัตถุประสงค์เพื่อพัฒนาและส่งเสริมผู้ประกอบการขนส่งรถโดยสารสาธารณะ ให้มีความเข้าใจและสามารถปรับรูปแบบการให้บริการ ภายใต้วิถี New normal ได้อย่างมีประสิทธิภาพ ขอความร่วมมือผู้ประกอบขนส่งดำเนินการตามมาตรการต่างๆ อย่างเข้มข้นและต่อเนื่อง เพื่อความสะดวก ความปลอดภัยและสุขอนามัยของผู้โดยสาร และผู้ให้บริการในระบบขนส่งด้วยรถโดยสารสาธารณะ โดยผู้เข้าร่วมสัมมนา ประกอบด้วยผู้ประกอบการขนส่งด้วยรถโดยสารประจำทาง รถโดยสารไม่ประจำทาง รถแท็กซี่ และผู้แทนจากหน่วยงานที่เกี่ยวข้อง จำนวน 200 คน
.
รองอธิบดีกรมการขนส่งทางบก กล่าวเพิ่มเติมว่า การปรับรูปแบบการเดินทางด้วยรถโดยสารสาธารณะภายใต้ New normal ผู้ประกอบการขนส่งสามารถนำเทคโนโลยีสารสนเทศเข้ามาช่วยได้ รวมถึงการนำแพลตฟอร์มไทยชนะมาช่วยในการป้องกันและควบคุมโรคด้วย โดยให้ผู้ประกอบการขนส่งลงทะเบียนเข้าใช้แอปพลิเคชันไทยชนะหรือแพลตฟอร์มไทยชนะและจัดพิมพ์ QR Code ติดไว้ในรถโดยสาร เพื่อให้ผู้โดยสารลงทะเบียนเช็คอิน-เช็คเอาท์ ทุกครั้งที่ใช้บริการรถโดยสารสาธารณะ และเข้าใช้บริการที่สถานีขนส่งผู้โดยสาร กรณีไม่สามารถสแกน QR Code ได้ให้ใช้แบบฟอร์มตามที่กรมการขนส่งทางบกกำหนดแทน ซึ่งจะสามารถเก็บบันทึกประวัติการเดินทาง และเพิ่มความรวดเร็วในการสืบสวนโรคของแพทย์ หากพบผู้ติดเชื้อไวรัสโคโรนา 2019 (COVID-19) รวมถึงอาจจัดให้มีช่องทางการจำหน่ายตั๋วโดยสารล่วงหน้า ผ่านทางโทรศัพท์ เว็บไซต์ แอปพลิเคชัน หรือระบบอิเล็กทรอนิกส์อื่นเพื่ออำนวยความสะดวก ลดระยะเวลาในการติดต่อ หลีกเลี่ยงการติดต่อสัมผัสกันระหว่างผู้จำหน่ายตั๋วกับผู้ซื้อตั๋วโดยสาร นอกจากนี้ ต้องมีมาตรการคัดกรองผู้โดยสารก่อนเดินทาง หากพบผู้ที่มีอุณหภูมิร่างกายสูงเกินกว่า 37.5 องศาเซลเซียส ห้ามเดินทางโดยเด็ดขาด และแนะนำให้ผู้โดยสารวางแผนการเดินทาง เผื่อเวลาในการเดินทาง สวมหน้ากากอนามัยหรือหน้ากากผ้าตลอดการเดินทาง หมั่นล้างมือด้วยแอลกอฮอล์ เจล หรือน้ำยาฆ่าเชื้อโรค และให้ปฏิบัติตามมาตรการป้องกันการแพร่ระบาดของเชื้อไวรัสโคโรนา 2019 (COVID-19) ที่ทางรัฐบาล กระทรวงคมนาคม และกรมการขนส่งทางบกกำหนดอย่างเคร่งครัด

ที่มา : https://www.thaigov.go.th/news/contents/details/33395
