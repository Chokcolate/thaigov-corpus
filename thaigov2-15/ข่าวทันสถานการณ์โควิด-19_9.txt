รัฐบาลไทย-ข่าวทำเนียบรัฐบาล-นายกรัฐมนตรีขอบคุณประชาชนช่วยเป็นหูเป็นตาให้รัฐบาล ช่วยให้การบริหารจัดการเพื่อป้องกันโควิด-19 มีประสิทธิภาพมากขึ้น

วันศุกร์ที่ 17 กรกฎาคม 2563
พิมพ์
นายกรัฐมนตรีขอบคุณประชาชนช่วยเป็นหูเป็นตาให้รัฐบาล ช่วยให้การบริหารจัดการเพื่อป้องกันโควิด-19 มีประสิทธิภาพมากขึ้น
นายกรัฐมนตรีขอบคุณประชาชนช่วยเป็นหูเป็นตาให้รัฐบาล ช่วยให้การบริหารจัดการเพื่อป้องกันโควิด-19 มีประสิทธิภาพมากขึ้น
ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่าพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณประชาชนทุกคนที่ได้ช่วยกันสอดส่องเป็นหูเป็นตา สนับสนุนการทำงานเพื่อบริหารสถานการณ์ควบคุมและป้องกันการแพร่ระบาดของโรคติดเชื้อไวรัสโคโรนา 2019 (COVID-19) ของรัฐบาล จากกรณีที่ฝ่ายนิติบุคคลของคอนโดมิเนียมแห่งหนึ่งมีมติไม่ยอมให้เจ้าหน้าที่ของสถานทูต หรือนักการทูตเข้าพัก หลังจากมีการแจ้งว่าจะมีผู้มากักตัวที่คอนโดมีเนียม 14 วัน แม้ว่าจะมีผลตรวจจากประเทศต้นทาง และสนามบินสุวรรณภูมิแล้วก็ตาม
โฆษกประจำสำนักนายกรัฐมนตรีระบุ ขณะนี้หน่วยงานที่เกี่ยวข้องอยู่ระหว่างพิจารณาร่วมกันถึงข้อกำหนดที่เหมาะสม และรัดกุมโดยเร็ว พร้อมขอให้มั่นใจว่ารัฐบาลให้ความสำคัญกับชีวิต และความปลอดภัยของประชาชนเป็นอันดับแรก ทั้งนี้ กระทรวงการต่างประเทศได้มีเอกสารแจ้งแก่คณะทูตประเทศต่างๆ แล้ว เมื่อวันที่ 14 กรกฎาคม 2563 ดังนี้  1. ขอความร่วมมือสมาชิกทางการทูตทั้งหมด ผู้แทนทางกงสุล และองค์กรระหว่างประเทศ (DCIOs) ที่ได้รับอนุญาตให้เดินทางเข้าสู่ราชอาณาจักรไทย ให้เข้าสถานที่กักกันเป็นเวลาอย่างน้อย 14 วันอย่างเคร่งครัด 2. เพื่อป้องกันการระบาดของ COVID-19 ในพื้นที่อย่างมีประสิทธิภาพ ตั้งแต่ 15 กรกฎาคม 2563 สมาชิกของ DCIOs และครอบครัว จะต้องรอผลการตรวจทางห้องปฏิบัติการ RT-PCR ที่สนามบิน และ 3. รัฐบาลไทยอยู่ในระหว่างการตรวจสอบ และประเมินมาตรการป้องกันโรคที่เกี่ยวข้องกับ DCIOs โดยกระทรวงจะแจ้ง DCIOs ให้ทราบถึงข้อมูลและแนวทางการปรับปรุงใดๆ ในเวลาที่เหมาะสมต่อไป
-------------------------------------------

ที่มา : https://www.thaigov.go.th/news/contents/details/33468
