รัฐบาลไทย-ข่าวทำเนียบรัฐบาล-รมว.ท่องเที่ยวกีฬา แถลงข่าว THAILAND STRONG วิ่ง 450 ล้านก้าว ออกกำลัง 9 ล้านนาที ต้อนรับเปิดล็อคดาวน์ Sports New Normal


วันจันทร์ที่ 3 สิงหาคม 2563
พิมพ์
รมว.ท่องเที่ยวกีฬา แถลงข่าว THAILAND STRONG วิ่ง 450 ล้านก้าว ออกกำลัง 9 ล้านนาที ต้อนรับเปิดล็อคดาวน์ Sports New Normal
"THAILAND STRONG FIT FIGHT COVID-19 ฟิตตัวเองสู้โควิด-19" ชวนคนไทยทั่วประเทศ ร่วมวิ่งและออกกำลังกายในรูปแบบเวอร์ชวลรันแอนด์ฟิต
วันที่ 30 กรกฎาคม 2563 ณ ห้องประชุมชั้น 25 อาคารเฉลิมพระเกียรติ 7 รอบ พระชนมพรรษา การกีฬาแห่งประเทศไทย นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา พร้อมด้วย ดร.ก้องศักด ยอดมณี ผู้ว่าการการกีฬาแห่งประเทศไทย, พญ.พรรณพิมล วิปุลากร อธิบดีกรมอนามัย, นายจิรุตถ์ อิศรางกูร ณ อยุธยา ผู้อำนวยการสำนักงานส่งเสริมการจัดประชุมและนิทรรศการ (สสปน.), นายสุพจน์ วงศ์พรหมท้าว รองอธิบดีกรมพลศึกษา, นายกฤษณะ แก้วธำรงค์ผู้อำนวยการฝ่ายโฆษณาและประชาสัมพันธ์ การท่องเที่ยวแห่งประเทศไทย, (ดร.ชูวิทย์ มิตรชอบ รักษาการผู้อำนวยการองค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (องค์การมหาชน) และพลตำรวจตรีสุรพงษ์ อาริยะมงคล อุปนายกและเลขาธิการสมาคมกีฬากรีฑาแห่งประเทศไทยฯ ร่วมแถลงข่าวเปิดตัวโครงการ "THAILAND STRONG FIT FIGHT COVID-19 ฟิตตัวเองสู้โควิด-19" ชวนคนไทยทั่วประเทศ ร่วมวิ่งและออกกำลังกายในรูปแบบเวอร์ชวลรันแอนด์ฟิต นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา กล่าวว่า สถานการณ์การแพร่ระบาดของเชื้อไวรัสโควิด-19 ในประเทศไทย กำลังดีขึ้นอย่างต่อเนื่อง แต่ประชาชนทั่วไปยังต้องดำเนินชีวิตด้วยความไม่ประมาท ดูแลสุขภาพของตัวเองให้แข็งแรงและการ์ดอย่าตก ดังนั้น เพื่อเป็นการรองรับการเปลี่ยนแปลงของสังคมวิถีใหม่ หรือ New Normal กระทรวงการท่องเที่ยวและกีฬา จึงได้บูรณาการร่วมกับภาครัฐและเอกชนหลายฝ่าย จัดทำโครงการ "THAILAND STRONG FIT FIGHT COVID-19 ฟิตตัวเองสู้โควิด-19" ขึ้น เพื่อให้ทุกคนสามารถออกกำลังกายสร้างภูมิคุ้มกันได้ด้วยตัวเอง โดยหลีกเลี่ยงการรวมตัวของประชาชนจำนวนมาก ตามมาตรการเว้นระยะห่างทางสังคม (Social Distancing) อีกทั้งยังช่วยสร้างแนวคิดให้คนไทยรักสุขภาพ ตอกย้ำการสร้างภูมิคุ้มกันโรค ด้วยเช่นกัน ดร.ก้องศักด ยอดมณี ผู้ว่าการการกีฬาแห่งประเทศไทย กล่าวว่า ในตอนนี้การจัดอีเวนท์หรือจัดการแข่งขันกีฬาต่างๆ ยังไม่สามารถกลับมาจัดได้สมบูรณ์เต็ม100% เราจึงได้คิดค้นกิจกรรมวิ่งและการออกกำลังกายเสมือนจริง ที่ทุกคนสามารถร่วมกิจกรรมได้ในทุกที่ ในโครงการ "THAILAND STRONG FIT FIGHT COVID-19 ฟิตตัวเองสู้ โควิด-19" แบ่งเป็น 2 กิจกรรม คือ 1.การวิ่งแบบ Virtual Run และ 2.การออกกำลังกายตามคลิปวิดิโอ Virtual Fit โดยจะมีโค้ชมืออาชีพมาเป็นผู้ฝึกสอนตั้งแต่ขั้นพื้นฐานอย่างต่อเนื่องจนจบกิจกรรม รวมทั้งหมด 3 ซีรีส์ ในเวลา 3 เดือน ตั้งแต่เดือนสิงหาคม (Heart), กันยายน (Passion) และตุลาคม (Mind) ซึ่งคาดหวังว่าจะมีผู้เข้าร่วมประมาณ 30,000 คน โดยเป้าหมายใหญ่คือการรวมพลังคนไทยทั่วประเทศ มาออกกำลังกายวิ่ง Virtual Run ด้วยกัน 450 ล้านก้าว และออกกำลังกาย Virtual Fit ตามคลิปวิดิโอร่วมกัน 9 ล้านนาทีกับทีมโค้ชและทีมเทรนเนอร์ชั้นนำของเมืองไทยพร้อมนักกีฬาทีมชาติไทยและศิลปินดาราอีกคับคั่งนำโดย "แพนเค้ก" เขมนิจ จามิกรณ์ ", แมทธิว ดีน, "อาร์ต" พศุตม์ บานแย้ม, "จ๋า" ณัฐฐาวีรนุช ทองมี, "เต๋า" สมชาย เข็มกลัด, "ดาร์ลิ่ง" อารดา อารยวุฒิ, "เมย์" รัชนก อินทนนท์, "เทนนิส" พาณิภัค วงศ์พัฒนกิจ, ปลื้มจิตร์ ถินขาว, สมจิตร จงจอหอ, ฉัตรไชย บุตรดี ฯลฯ นายจิรุตถ์ อิศรางกูร ณ อยุธยา ผู้อำนวยการสำนักงานส่งเสริมการจัดประชุมและนิทรรศการ (สสปน.) กล่าวว่า โครงการ "THAILAND STRONG FIT FIGHT COVID-19 ฟิตตัวเองสู้โควิด-19" ถือเป็น 1 ในแผนยุทธศาสตร์กระตุ้นเศรษฐกิจชาติตามนโยบายของรัฐบาล โดยคาดว่ากิจกรรมนี้จะก่อให้เกิดรายได้หมุนเวียนทางเศรษฐกิจจากทุกส่วนเป็นจำนวนกว่า 164 ล้านบาท ที่สำคัญยังทำให้คนไทยทั้งประเทศได้มีอีเวนท์ออกกำลังกายร่วมกันได้ทุกที่ ช่วยสร้างความแข็งแรงของร่างกาย สร้างภูมิคุ้มกันต่อโรค เพื่อเป็นแนวป้องกันหากเกิดการระบาดระลอก 2 รวมถึงยังสามารถใช้ออกกำลังกายในชีวิตประจำวันได้ตลอดไปตามวิถีชีวิต New Normal ที่ยั่งยืน ที่สำคัญยังเป็นการช่วยลดต้นทุนด้านสาธารณสุขของชาติ ด้วยเช่นกัน สำหรับ VIRTUAL RUN นั้นจะมีโปรแกรมฝึกสอนวิ่ง 10 กม. ในเวลา 1 เดือนให้ผู้เข้าร่วมได้ฝึก และมีการจำลองอีเวนท์การแข่งขันเสมือนจริงในทุกเดือน โดยมีการปล่อยตัว-เข้าเส้นชัย-คัทออฟ เสมือนแข่งขันจริงทุกอย่างผ่านทางโซเชียลมีเดีย พร้อมมีไลฟ์บอร์ดแคสสตูดิโอ คอยถ่ายทอดสดและรับข้อมูลของนักวิ่งจากทั่วประเทศที่ส่งเข้ามา ซึ่งตั้งเป้าว่าจะมีนักวิ่งเข้าร่วมไม่ต่ำกว่า 15,000 คน แสดงพลังวิ่งร่วมกันเป็นจำนวน 150 ล้านก้าวต่อเดือน รวมแล้ว 450 ล้านก้าวตลอดกิจกรรม ขณะที่ VIRTUAL FIT จะเป็นการฝึกการออกกำลังกายโดยมีเทรนเนอร์ และอินฟลูเอนเซอร์ชื่อดังท็อป 5 ของประเทศ มาร่วมฝึกสอน สัปดาห์ละไม่ต่ำกว่า 150 นาที (ฝึกครั้งละ 35 นาที) โดยตั้งเป้าว่าจะมีผู้เข้าร่วมกว่า 15,000 คน เป็นเวลารวม 9 ล้านนาที พร้อมมีอีเวนท์เปิดชาเลนจ์ให้ผู้เข้าร่วมได้โชว์ผลการฝึกร่วมกันทางโซเชียลมีเดียทุกเดือน คนไทยทั่วประเทศสมัครฟรี !! โดย 1,000 คนแรกของซีรีส์ที่ 1 รับฟรีถุง THAILAND STRONG PACK ส่วนผู้ที่ต้องการของรางวัลและชุดของที่ระลึกในแต่ละกิจกรรมสามารถจ่ายเงินเพิ่มเติมได้ แบ่งเป็น VIRTUAL RUN (เสื้อและเหรียญที่ระลึก) ราคา 299 บาท/ซีรีส์ และ VIRTUAL FIT (เสื้อที่ระลึก) ราคา 199 บาท/ซีรีส์ โดยรายได้จากของที่ระลึกทุก ๆ 20 บาทจะร่วมสมทบทุนให้แก่มูลนิธิโรงพยาบาลราชวิถี เพื่อจัดซื้อเครื่องมือและอุปกรณ์การแพทย์ ติดตามรายละเอียดเพิ่มเติมได้ทางเว็บไซต์ thailandstrong.com และ เฟซบุ๊ก : thailandstrong

ที่มา : https://www.thaigov.go.th/news/contents/details/33870