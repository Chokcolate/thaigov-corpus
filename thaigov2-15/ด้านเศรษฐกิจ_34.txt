รัฐบาลไทย-ข่าวทำเนียบรัฐบาล-รมช.ธรรมนัส เปิดโครงการปศุสัตว์เคลื่อนที่เฉลิมพระเกียรติฯ จ.พะเยา


วันจันทร์ที่ 20 กรกฎาคม 2563
รมช.ธรรมนัส เปิดโครงการปศุสัตว์เคลื่อนที่เฉลิมพระเกียรติฯ จ.พะเยา
รมช.ธรรมนัส เปิดโครงการปศุสัตว์เคลื่อนที่เฉลิมพระเกียรติฯ จ.พะเยา ส่งมอบโค จากโครงการธนาคารโค - กระบือ 90 ตัว ส่งเสริมช่วยเหลือเกษตรกร
ร้อยเอกธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดโครงการปศุสัตว์เคลื่อนที่เฉลิมพระเกียรติ เนื่องในโอกาสมหามงคลเฉลิม พระชนมพรรษา พระบาทสมเด็จพระวชิรเกล้าเจ้าอยู่หัว ประจำปี พ.ศ. 2563 ณ  เทศบาลตำบลทุ่งรวงทอง  อำเภอจุน  จังหวัดพะเยา ว่า เนื่องในโอกาสมหามงคลเฉลิมพระชนมพรรษา  พระบาทสมเด็จพระปรเมนทรรามาธิบดี ศรีสินทรมหาวชิราลงกรณ พระวชิรเกล้าเจ้าอยู่หัว วันที่ 28 กรกฎาคม 2563 กระทรวงเกษตรและสหกรณ์ โดย กรมปศุสัตว์ มีความสำนึกในพระมหากรุณาธิคุณอันหาที่สุดมิได้ ที่ทรงมีน้ำพระราชหฤทัยต่อเกษตรกรผู้เลี้ยงสัตว์และสัตว์ที่ถูกทอดทิ้งทั่วประเทศ  เพื่อถวายเป็นพระราชกุศล และร่วมเทิดพระเกียรติในเดือนมหามงคลเฉลิมพระชนมพรรษาในปีนี้ จึงได้จัดทำโครงการปศุสัตว์เคลื่อนที่เฉลิมพระเกียรติฯ ขึ้น โครงการนี้จะเป็นประโยชน์แก่ประชาชน เกษตรกรผู้เลี้ยงสัตว์ และสัตว์ที่ถูกทอดทิ้ง ในที่สาธารณะ ซึ่งทำให้มีคุณภาพชีวิตที่ดีขึ้น
“การดำเนินงานโครงการปศุสัตว์เคลื่อนที่ เฉลิมพระเกียรติฯในพื้นที่จังหวัดพะเยาในวันนี้ ได้ส่งมอบโค จากโครงการธนาคารโค - กระบือ เพื่อเกษตรกร ตามพระราชดำริ ให้พี่น้องเกษตรกรผู้เข้าร่วมโครงการฯ  จำนวน  90  ตัว  เพื่อเป็นการส่งเสริมช่วยเหลือเกษตรกรให้มีโค - กระบือเป็นของตนเอง ส่งผลให้เกิดประโยชน์จากการเลี้ยงโคและกระบือได้เป็นอย่างดี เป็นการส่งเสริมในการเพิ่มประชากรของโค - กระบือในประเทศ พร้อมได้มอบอาหารสุนัขและแมวสำหรับสัตว์ด้อยโอกาส และเสบียงอาหารสัตว์ (หญ้าแห้ง) จำนวน 4,000 กิโลกรัม ให้แก่เกษตรกรผู้เลี้ยงสัตว์อีกด้วย” ร้อยเอก ธรรมนัส กล่าว
ด้าน นายสุรเดช  สมิเปรม รองอธิบดีกรมปศุสัตว์  กล่าวเพิ่มเติมว่า ภายในงานจะมีกิจกรรม ทั้งการตรวจสุขภาพ การบำบัด รักษาโรคสัตว์ป่วย การให้ความรู้เรื่องโรคและการป้องกันโรคสัตว์ และส่งเสริมสุขภาพสัตว์ เช่น การฉีดวัคซีน การผ่าตัดทำหมันสัตว์ที่ถูกทอดทิ้งในสถานสงเคราะห์สัตว์  วัด ชุมชน และในที่สาธารณะ เป็นต้น การฝึกอบรมการปฏิบัติการทางการเกษตรที่ดีด้านปศุสัตว์  การให้ความรู้การจัดการอาหารสัตว์และพืชอาหารสัตว์  การปรับปรุงพันธุ์สัตว์ การสาธิตการแปรรูปผลผลิตปศุสัตว์ การจัดแสดงตลาดนัดสินค้าปศุสัตว์ การตรวจวินิจฉัยโรคทางห้องปฏิบัติการ  และหน่วย  Mobile lab  เพื่อให้บริการตรวจด้านมาตรฐานสินค้าปศุสัตว์

ที่มา : https://www.thaigov.go.th/news/contents/details/33514