รัฐบาลไทย-ข่าวทำเนียบรัฐบาล-กระทรวงมหาดไทยเผยพี่น้องประชาชนจิตอาสาทั่วประเทศพร้อมใจกันสวมเสื้อสีเหลืองทำกิจกรรมจิตอาสา “ชีวิตวิถีใหม่ใต้ร่มพระบารมี...เราสร้างไปด้วยกัน” เนื่องในโอกาสวันเฉลิมพระชนมพรรษา 28 กรก

วันอังคารที่ 28 กรกฎาคม 2563
พิมพ์
กระทรวงมหาดไทยเผยพี่น้องประชาชนจิตอาสาทั่วประเทศพร้อมใจกันสวมเสื้อสีเหลืองทำกิจกรรมจิตอาสา “ชีวิตวิถีใหม่ใต้ร่มพระบารมี...เราสร้างไปด้วยกัน” เนื่องในโอกาสวันเฉลิมพระชนมพรรษา 28 กรก
กระทรวงมหาดไทยเผยพี่น้องประชาชนจิตอาสาทั่วประเทศพร้อมใจกันสวมเสื้อสีเหลืองทำกิจกรรมจิตอาสา “ชีวิตวิถีใหม่ใต้ร่มพระบารมี...เราสร้างไปด้วยกัน” เนื่องในโอกาสวันเฉลิมพระชนมพรรษา 28 กรกฎาคม 2563 อย่างพร้อมเพรียง ด้วยความจงรักภักดีและสำนึกในพระมหากรุณาธิคุ
วันนี้ (28 ก.ค. 63) นายฉัตรชัย พรหมเลิศ ปลัดกระทรวงมหาดไทย เปิดเผยว่า ตามที่กระทรวงมหาดไทยได้แจ้งไปยังผู้ว่าราชการจังหวัดพิจารณาดำเนินการจัดกิจกรรมจิตอาสา “ชีวิตวิถีใหม่ใต้ร่มพระบารมี...เราสร้างไปด้วยกัน” ในทุกจังหวัดทั่วประเทศ เพื่อเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2563 โดยบูรณาการร่วมกับส่วนราชการ หน่วยงานรัฐวิสาหกิจ สถาบันการศึกษา ภาคเอกชน องค์กรปกครองส่วนท้องถิ่น ภาคประชาชน และจิตอาสาพระราชทานในพื้นที่ในการจัดกิจกรรมจิตอาสาเพื่อช่วยเหลือและบรรเทาความเดือดร้อนให้แก่ประชาชนซึ่งได้รับผลกระทบทางด้านเศรษฐกิจและสังคมจากสถานการณ์การแพร่ระบาดของโรคติดเชื้อไวรัสโคโรนา 2019 รวมทั้งเพื่อให้เกิดความเข้มแข็งที่จะดำรงชีวิตอยู่ได้ในแบบชีวิตวิถีใหม่ (New Normal) ใน 5 ลักษณะกิจกรรม ได้แก่ การบริการประชาชน การเกษตร สิ่งแวดล้อม การฝึกอาชีพ และสุขภาวะ/อนามัย เช่น การให้ความรู้ด้านวิชาชีพ การทำหน้ากากอนามัยหรือหน้ากากผ้า การบริการซ่อมเครื่องใช้ไฟฟ้า การฝึกอาชีพด้านการเกษตรหรือการแปรรูปอาหาร การแจกเมล็ดพันธุ์พืช การให้บริการด้านสาธารณสุขการบริการตัดผม รวมถึงกิจกรรมจิตอาสาพัฒนาบำเพ็ญสาธารณประโยชน์ เช่น กิจกรรมทำความสะอาดศาสนสถาน กิจกรรมการปลูกต้นไม้ กิจกรรมการปล่อยปลาและดูแลรักษาแหล่งเพาะพันธุ์สัตว์น้ำ กิจกรรมกำจัดผักตบชวาและส่งเสริมการนำไปใช้ให้เกิดประโยชน์ กิจกรรมรณรงค์รักษาความปลอดภัยทั้งทางบกและทางน้ำ
นายฉัตรชัย พรหมเลิศ กล่าวว่า สำหรับผลการดำเนินกิจกรรมจิตอาสา “ชีวิตวิถีใหม่ใต้ร่มพระบารมี...เราสร้างไปด้วยกัน” ในส่วนภูมิภาค ในวันนี้ พบว่า พี่น้องประชาชนรวมถึงจิตอาสาพระราชทานทั่วประเทศต่างพร้อมใจกันสวมเสื้อสีเหลืองและร่วมแรงแข็งขันในการจัดกิจกรรมจิตอาสาฯ ด้วยความพร้อมเพรียง ทั้งกิจกรรมจิตอาสาเพื่อช่วยเหลือและบรรเทาความเดือดร้อนให้แก่ประชาชนซึ่งได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 และกิจกรรมจิตอาสาพัฒนาบำเพ็ญสาธารณประโยชน์ ด้วยความสมัครสมานสามัคคี ร่วมแรง ร่วมใจ ด้วยความจงรักภักดี และสำนึกในพระมหากรุณาธิคุณ ทำให้พี่น้องประชาชนที่เข้าร่วมกิจกรรมได้รับประโยชน์ ทั้งด้านความรู้เพื่อนำไปประกอบอาชีพและสร้างรายได้เพื่อตนเอง ครอบครัว และชุมชน รวมถึงได้รับความสุขจากการเข้ารับบริการหน่วยงานต่าง ๆ ของทุกจังหวัดอีกด้วย ทั้งนี้ ทุกจังหวัดได้ดำเนินการปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัสโคโรนา 2019 อย่างเคร่งครัด
นายฉัตรชัย พรหมเลิศ กล่าวเพิ่มเติมว่า ทั้งนี้ ในแต่ละจังหวัดได้มีการพิจารณาจัดกิจกรรมจิตอาสา “ชีวิตวิถีใหม่ใต้ร่มพระบารมี...เราสร้างไปด้วยกัน” อย่างต่อเนื่องในพื้นที่ตามความเหมาะสมไปจนถึงวันที่ 12 สิงหาคม 2563 โดยปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัสโคโรนา 2019 ของกระทรวงสาธารณสุข อาทิ จำกัดจำนวนผู้เข้าร่วมกิจกรรมให้เหมาะสม ไม่ให้แออัด ลดเวลาการจัดกิจกรรมแบบกระชับเท่าที่จำเป็น เว้นระยะห่างระหว่างบุคคล สวมหน้ากากอนามัยหรือหน้ากากผ้า และจัดให้มีเจลแอลกอฮอล์สำหรับทำความสะอาดมือ เพื่อความปลอดภัยและความสุขของพี่น้องประชาชนจิตอาสาผู้ร่วมกิจกรรมทุกคน

ที่มา : https://www.thaigov.go.th/news/contents/details/33720
