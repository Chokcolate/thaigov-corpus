รัฐบาลไทย-ข่าวทำเนียบรัฐบาล-ฟุตบอลนัดพิเศษ "NEW NORMAL" DEMONSTRATION MATCH : RAYONG KICK OFF! สร้างความเชื่อมั่นด้านการท่องเที่ยว จังหวัดระยอง

วันจันทร์ที่ 3 สิงหาคม 2563
พิมพ์
ฟุตบอลนัดพิเศษ "NEW NORMAL" DEMONSTRATION MATCH : RAYONG KICK OFF! สร้างความเชื่อมั่นด้านการท่องเที่ยว จังหวัดระยอง
"NEW NORMAL" DEMONSTRATION MATCH : RAYONG KICK OFF! สร้างความเชื่อมั่นด้านการท่องเที่ยว จังหวัดระยอง
วันที่ 1 สิงหาคม 2563 นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดและร่วมแข่งขันฟุตบอลนัดพิเศษ "NEW NORMAL" DEMONSTRATION MATCH : RAYONG KICK OFF! ณ สนามกีฬากลางจังหวัดระยอง
โดยการแข่งขันฟุตบอลนัดพิเศษในครั้งนี้ มีการแข่งขันจำนวน 2 แมตช์ ระหว่างทีม VVIP รัฐบาล นำทีมโดย นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา, นายสาธิต ปิตุเตชะ รัฐมนตรีช่วยว่าการกระทรวงสาธารณสุข, นายนภินทร ศรีสรรพางค์ ผู้ช่วยรัฐมนตรีประจำกระทรวงการท่องเที่ยวและกีฬา,นายโชติ ตราชู ปลัดกระทรวงการท่องเที่ยวและกีฬา ฯลฯ พบ ทีมรวมดารา Star Rider  นำทีมโดย เต๋า สมชาย เข็มกลัด, เกรท วรินธร, กิ๊ก ดนัย ฯลฯ ในเวลา 16.30 น. ผลปรากฏว่า ทีมรวมดารา Star Rider ชนะ ทีม VVIP รัฐบาล ไป 5-3  และคู่ที่ 2 ทีมระยอง เอฟซี พบ ชลบุรี เอฟซี ในเวลา 19.00 น. ผลการแข่งขัน ชลบุรี เอฟซี ชนะไป 3-1
รัฐมนตรีว่าการกระทรวงการท่องเที่ยวและกีฬา เปิดเผยหลังจากเสร็จสิ้นการแข่งขันว่า การจัดการแข่งขันในวันนี้ เป็นการจัดการแข่งขันที่กำชับการใช้มาตรการของกระทรวงสาธารณสุข และ สบค. เพื่อที่จะเป็นต้นแบบของการจัดการแข่งขันฟุตบอลรายการต่าง ๆ โดยวันนี้เป็นการทดลองจัดการแข่งขัน ณ จังหวัดระยอง ซึ่งถือว่าประสบความสำเร็จ ไม่ว่าจะเป็นเรื่องการเว้นระยะห่างของผู้เข้าชม การสวมใส่หน้ากากอนามัย การจัดที่นั่งสำหรับชมการแข่งขัน รวมถึงภายหลังจบการแข่งขันที่ผู้เข้าชมจะเดินออกจากสนาม ซึ่งทุกอย่างเป็นไปตามมาตรการของกระทรวงสาธารณสุข และ สบค. และหวังเป็นอย่างยิ่งว่าการจัดการแข่งขันในวันนี้ จะเป็นต้นแบบของการจัดการแข่งขันฟุตบอลรายการต่าง ๆ และหลังจากนี้จะมีการออกคู่มือสำหรับการจัดการแข่งขันกีฬาต่าง ๆ ต่อไป.
ที่มา : กองประชาสัมพันธ์ กกท.

ที่มา : https://www.thaigov.go.th/news/contents/details/33874
