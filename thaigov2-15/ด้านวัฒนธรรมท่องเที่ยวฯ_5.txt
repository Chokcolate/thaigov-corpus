รัฐบาลไทย-ข่าวทำเนียบรัฐบาล-เเถลงข่าวการแข่งขันกีฬา  E - Sport DOTA 2 รายการ ESL Thailand Championship 2020


วันอังคารที่ 21 กรกฎาคม 2563
พิมพ์
เเถลงข่าวการแข่งขันกีฬา  E - Sport DOTA 2 รายการ ESL Thailand Championship 2020
กระทรวงการท่องเที่ยวและกีฬาให้ความสำคัญกับการสนับสนุนและส่งเสริมให้อุตสาหกรรมการกีฬาเป็นส่วนสำคัญในการสร้างมูลค่าเพิ่มทางเศรษฐกิจ โดยมีเป้าประสงค์ให้ได้รับการส่งเสริมอย่างจริงจังจากภาครัฐ เพื่อมุ่งสู่การเป็นเจ้าภาพในการจัดการแข่งขันกีฬาระดับนานาชาติ
นายพิพัฒน์ รัชกิจประการ รัฐมนตรีว่าการกระทรวงการท่องเที่ยวเเละกีฬา เป็นประธานพิธีเเถลงข่าวการแข่งขันกีฬา E - Sport DOTA 2 รายการ ESL Thailand Championship 2020 โดยมี ดร.ก้องศักด ยอดมณี ผู้ว่าการการกีฬาแห่งประเทศไทย และนายสันติ โหลทอง นายกสมาคมกีฬาอีสปอร์ตแห่งประเทศไทย ร่วมในพิธี ณ ห้องประชุม  เดอะ โซไซตี้ ชั้น 22 อาคารเกษร ทาวเวอร์ ถนนเพลินจิต เมื่อวันพฤหัสบดีที่ 16 กรกฎาคม 2563 ที่ผ่านมา
กระทรวงการท่องเที่ยวและกีฬา ให้ความสำคัญกับการสนับสนุนและส่งเสริมให้ประเทศไทยพัฒนาอุตสาหกรรมการกีฬา เพื่อเป็นส่วนสำคัญในการสร้างมูลค่าเพิ่มทางเศรษฐกิจ โดยมีเป้าประสงค์ให้อุตสาหกรรมการกีฬาได้รับการส่งเสริม   อย่างจริงจังจากภาครัฐและมีการเติบโตอย่างต่อเนื่อง เพื่อมุ่งสู่การเป็นเจ้าภาพในการจัดการแข่งขันกีฬาระดับนานาชาติ และจากสถานการณ์การแพร่ระบาดของเชื้อไวรัสโคโรนาสายพันธุ์ใหม่ 2019 (COVID-19) ซึ่งประเทศไทยได้มีมาตรการให้ระมัดระวังการรวมตัวกันของผู้คนจำนวนมาก กระทรวงการท่องเที่ยวและกีฬาจึงกำหนดนโยบายด้วยการจัดกิจกรรมเพื่อช่วยรณรงค์ให้ประชาชนอยู่บ้านผ่านกิจกรรมกีฬาอาชีพยุคใหม่อย่าง E-Sport
โดยกระทรวงการท่องเที่ยวและกีฬาได้สนับสนุนการจัดกิจกรรมการแข่งขันกีฬา E - Sport ออนไลน์ในประเทศไทย ภายใต้ชื่อ ESL THAILAND CHAMPIONSHIP 2020 DOTA 2 Online เพื่อเป็นการสร้างแรงบันดาลใจให้กับเยาวชนไทย พัฒนาความสามารถ อีกทั้งยังเป็นการยกระดับการแข่งขันกีฬา E - Sport ในประเทศให้มีมาตรฐานสากล และประการสำคัญคือ การกระตุ้นให้เกิดการหมุนเวียนทางเศรษฐกิจในภูมิภาค มีการจ้างงาน การเติบโตของเศรษฐกิจที่เกี่ยวข้องกับธุรกิจท่องเที่ยว และอุตสาหกรรมกีฬาของประเทศไทยต่อไป
นายพิพัฒน์ รัชกิจประการ กล่าวถึงการสนับสนุนการจัดกิจกรรมครั้งนี้ว่า สำหรับการจัดกิจกรรมที่กำลัง จะเกิดขึ้น มีความตั้งใจที่จะสร้างการแข่งขันกีฬา E - sport ในระดับโลกให้เกิดขึ้นที่ประเทศไทย เพื่อช่วยดึงดูดนักท่องเที่ยวที่มีความชื่นชอบในกีฬา E - sport ให้เข้ามาท่องเที่ยวประเทศไทยมากขึ้น ตามนโยบายการส่งเสริมการท่องเที่ยวเชิงกีฬา แต่ด้วยในสถานการณ์ปัจจุบันที่มีการแพร่ระบาดของเชื้อไวรัสโคโรนาสายพันธุ์ใหม่ 2019 (COVID-19) จึงต้องมีการปรับแผนให้สอดคล้องกับสถานการณ์ที่เป็นอยู่ โดยมีการเปลี่ยนแปลงรูปแบบการแข่งขันให้อยู่ในรูปแบบ new normal แทน คือเป็นการแข่งขันออนไลน์ทั้งหมด "แม้จะมีการเปลี่ยนแปลงรูปแบบการแข่งขันไป แต่ก็ไม่สามารถปฏิเสธได้ว่าเรายังคงเป็นผู้ที่กำลังจะได้จัดการแข่งขันกีฬา E - sport ในระดับโลกเช่นเดิม ซึ่งตลอดการแข่งขันจะมีการเผยแพร่ภาพสดของการแข่งขันไปทั่วโลก  โดยจะสอดแทรกวิถีความเป็นไทย วัฒนธรรม ตลอดจนแหล่งท่องเที่ยวที่น่าสนใจ ไปสู่สายตาชาวโลกผ่านทางการแข่งขันกีฬา E - sport ตลอดระยะเวลาของการจัดกิจกรรม

ที่มา : https://www.thaigov.go.th/news/contents/details/33544