รัฐบาลไทย-ข่าวทำเนียบรัฐบาล-กรมการขนส่งทางบกเตรียมเปิดประมูลทะเบียนรถเลขสวย หมวดอักษร Series 8 และทยอยประมูลทุกสัปดาห์ทั่วประเทศ

วันพุธที่ 15 กรกฎาคม 2563
กรมการขนส่งทางบกเตรียมเปิดประมูลทะเบียนรถเลขสวย หมวดอักษร Series 8 และทยอยประมูลทุกสัปดาห์ทั่วประเทศ
เพื่อนำรายได้จากการประมูลเข้ากองทุน กปถ. สนับสนุนและส่งเสริมให้เกิดความปลอดภัยในการใช้รถใช้ถนน และช่วยเหลือผู้พิการอันเนื่องมาจากการประสบภัยทางถนน
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า จากสถานการณ์การแพร่ระบาดของโรคติดเชื้อไวรัส COVID-19 ทำให้กรมการขนส่งทางบก (ขบ.) ต้องชะลอการประมูลทะเบียนรถเลขสวยออกไปตั้งแต่เดือนมีนาคม ปัจจุบันสถานการณ์ดังกล่าวเริ่มคลี่คลายลง ประกอบกับ ขบ. ได้ส่งเสริมการประมูลทะเบียนรถเลขสวยผ่านช่องทางออนไลน์มากขึ้น เพื่อดำเนินการตามมาตรการ Social Distancing ของรัฐบาล จึงขอเชิญชวนผู้สนใจร่วมประมูลทะเบียนรถเลขสวยสำหรับรถเก๋งผ่านช่องทางออนไลน์ ในส่วนของกรุงเทพมหานครจะเปิดประมูลในหมวดอักษร Series 8 ซึ่งตามความเชื่อของศาสตร์ด้านตัวเลข เป็นสัญลักษณ์ของความมั่งคั่ง ร่ำรวยไม่มีที่สิ้นสุด และเป็นตัวเลขแห่งความอมตะ สำหรับชาวจีนเป็นเลข Double Lucky แปลว่า ความร่ำรวยและความสำเร็จ โดยหมวดอักษร 8กช และ 8กฌ จะเปิดประมูลวันที่ 25 - 26 กรกฎาคม 2563 สามารถลงทะเบียนล่วงหน้าได้ที่ งานบางกอกอินเตอร์ เนชั่นแนล มอเตอร์โชว์ ครั้งที่ 41 ซึ่งจัดที่เมืองทองธานี และหมวดอักษร 8กก กรุงเทพมหานคร จะเปิดประมูลวันที่ 10 ตุลาคม 2563 (วันที่ 10 เดือน 10) สำหรับการประมูลทะเบียนรถเลขสวยต่างจังหวัดมีหมวดอักษรพิเศษ คือ หมวดอักษร ขข (จังหวัดระยอง) เปิดประมูลวันที่ 17 - 18 ตุลาคม 2563 และหมวดอักษร ขข (จังหวัดภูเก็ต) เปิดประมูลวันที่ 28 - 29 พฤศจิกายน 2563 สามารถตรวจสอบแผนการประมูลเพิ่มเติมได้ที่ www.tabienrod.coom ซึ่งการประมูลหมายเลขทะเบียนรถเก๋งหมวดอักษรดังกล่าว จะเป็นการประมูลพร้อมกัน 3 ช่องทาง คือ ทางวาจา ณ สถานที่จัดการประมูล ทางอินเทอร์เน็ตที่ www.tabienrod.coom และทางโทรศัพท์
ทั้งนี้ ขบ. เตรียมเปิดประมูลหมายเลขทะเบียนรถตู้ หมวดอักษร ฮอ ซึ่ง 1 ปี มีเพียง 1 ครั้งเท่านั้น ระหว่างวันที่ 15 กรกฎาคม - 15 กันยายน 2563 และจะเปิดประมูลหมายเลขทะเบียนรถกระบะทุกวันที่ 1 - 24 ของทุกเดือน โดยในเดือนกรกฎาคมจะประมูลในหมวดอักษร 2ฒน และ 2ฒบ ซึ่งหมายเลขทะเบียนรถทั้ง 2 ประเภทดังกล่าว จะเป็นการประมูลทางอินเตอร์เน็ตที่ www.tabienrod.com เท่านั้น
สำหรับรายได้จากการประมูลทั้งหมดจะนำเข้ากองทุนเพื่อความปลอดภัยในการใช้รถใช้ถนน (กปถ.) เพื่อสนับสนุน ส่งเสริมความปลอดภัยในการใช้รถใช้ถนน เช่น โครงการสนามจราจรเยาวชนเสริมสร้างจิตสำนึกความปลอดภัยเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก โครงการนักเรียนรุ่นใหม่ มีใบขับขี่ ให้ความรู้เยาวชนให้มีความรู้ความเข้าใจในการใช้รถใช้ถนนอย่างถูกต้องและปลอดภัย และโครงการรณรงค์ป้องกันและลดอุบัติเหตุทางถนน โดยบูรณาการร่วมกับสำนักงานคณะกรรมการการอาชีวศึกษา ตรวจรถฟรี ขับขี่ปลอดภัย รวมทั้งโครงการเพื่อการควบคุมกำกับดูแล เช่น โครงการมั่นใจ รถใช้ GPS ส่งผลให้เกิดการป้องกันและลดอุบัติเหตุทางถนนอย่างยั่งยืน และนำไปช่วยเหลือผู้ประสบภัยจากการใช้รถใช้ถนน เพื่อเยียวยาและยกระดับคุณภาพชีวิตให้ผู้ได้รับผลกระทบได้รับรอยยิ้มการจากเยียวยาสามารถดำเนินชีวิตต่อไปได้ ผู้ที่ประสงค์จะเข้าร่วมประมูลทะเบียนรถเลขสวย สามารถสอบถามข้อมูลเพิ่มเติมได้ที่ สายด่วน 1584 หรือ โทร. 062 407 6888, 061 615 6359 หรือที่ www.tabienrod.com

ที่มา : https://www.thaigov.go.th/news/contents/details/33396
