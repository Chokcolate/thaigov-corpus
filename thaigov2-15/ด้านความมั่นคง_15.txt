รัฐบาลไทย-ข่าวทำเนียบรัฐบาล-ก.แรงงาน จับมือ อิสราเอล ลงนาม “ข้อตกลงการดำเนินการตามความตกลงระหว่างรัฐบาลแห่งรัฐอิสราเอลและรัฐบาลแห่งราชอาณาจักรไทยว่าด้วยการจ้างแรงงานไทยทำงานชั่วคราวในภาคเกษตรในรัฐอิสราเอล”

วันพุธที่ 22 กรกฎาคม 2563
ก.แรงงาน จับมือ อิสราเอล ลงนาม “ข้อตกลงการดำเนินการตามความตกลงระหว่างรัฐบาลแห่งรัฐอิสราเอลและรัฐบาลแห่งราชอาณาจักรไทยว่าด้วยการจ้างแรงงานไทยทำงานชั่วคราวในภาคเกษตรในรัฐอิสราเอล”
กระทรวงแรงงาน จัดพิธีลงนาม “ข้อตกลงการดำเนินการตามความตกลงระหว่างรัฐบาลแห่งรัฐอิสราเอลและรัฐบาลแห่งราชอาณาจักรไทยว่าด้วยการจ้างแรงงานไทยทำงานชั่วคราวในภาคเกษตรในรัฐอิสราเอล” เพื่อส่งเสริมการคุ้มครองสิทธิของแรงงานไทยที่เดินทางไปทำงานภาคเกษตร
วันที่ 20 กรกฎาคม 2563 เวลา 15.00 น. หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน เข้าร่วมเป็นสักขีพยานในพิธีลงนามข้อตกลงการดำเนินการตามความตกลงระหว่างรัฐบาลแห่งรัฐอิสราเอลและรัฐบาลแห่งราชอาณาจักรไทยว่าด้วยการจ้างแรงงานไทยทำงานชั่วคราวในภาคเกษตรในรัฐอิสราเอล ซึ่งเป็นการลงนามระหว่างนายสุชาติ พรชัยวิเศษกุล อธิบดีกรมการจัดหางาน ในนามของกรมการจัดหางาน กระทรวงแรงงาน และ H.E. Mr. Meir Shlomo เอกอัครราชทูตอิสราเอลประจำประเทศไทย ในนามของหน่วยงานด้านประชากรและการตรวจคนเข้าเมือง กระทรวงมหาดไทยรัฐอิสราเอล (PIBA) ณ ห้องประชุมจอมพล ป. พิบูลสงคราม ชั้น 5 กระทรวงแรงงาน
รัฐมนตรีว่าการกระทรวงแรงงาน กล่าวว่า ข้อตกลงการดำเนินการฯ ดังกล่าว มีวัตถุประสงค์เพื่อส่งเสริมการคุ้มครองสิทธิของแรงงานไทยที่เดินทางไปทำงานภาคเกษตรในรัฐอิสราเอลและกระบวนการจัดส่งแรงงานของทั้งสองประเทศเป็นไปอย่างต่อเนื่อง และเป็นไปตามความตกลงระหว่างรัฐบาลแห่งรัฐอิสราเอลและรัฐบาลแห่งราชอาณาจักรไทยว่าด้วยการจ้างแรงงานไทยทำงานชั่วคราวในภาคเกษตรในรัฐอิสราเอล ซึ่งได้มีการลงนามร่วมกันระหว่างสองประเทศ โดยรัฐมนตรีว่าการกระทรวงการต่างประเทศรัฐอิสราเอล และเอกอัครราชทูตไทย ณ กรุงเทลอาวีฟ รัฐอิสราเอล เมื่อวันที่ 13 กรกฎาคม 2563
ในขั้นตอนต่อไป ฝ่ายรัฐอิสราเอลจะนำความตกลงฯ ที่ได้มีการลงนามแล้วเสนอต่อรัฐสภา รัฐอิสราเอล เพื่อให้ความเห็นชอบและจะประกาศใช้บังคับ โดยทั้งสองประเทศจะสามารถดำเนินกระบวนการจัดส่งแรงงานไทยไปทำงานในภาคเกษตรในรัฐอิสราเอลได้ทันทีภายหลังจากการเปิดประเทศเมื่อสถานการณ์โควิด - 19 คลี่คลายลง
หม่อมราชวงศ์จัตุมงคล กล่าวเพิ่มเติมว่า ข้อมูล ณ เดือนมิถุนายน 2563 มีแรงงานไทยทำงานในรัฐอิสราเอลประมาณ 25,000 คน ส่วนใหญ่เป็นแรงงานภาคเกษตรโดยการจัดส่งขององค์การระหว่างประเทศเพื่อการโยกย้ายถิ่นฐาน (International Organization for Migration (IOM)) ภายใต้โครงการความร่วมมือไทย - อิสราเอลเพื่อการจัดหางาน (Thailand - Israel Cooperation on the Placement of Workers (TIC)) ซึ่ง IOM จะยุติบทบาทในการสนับสนุนการดำเนินงานตามโครงการ TIC ในวันที่ 30 กันยายน 2563 และจะส่งต่อภารกิจการจัดส่งแรงงานไทยไปทำงานภาคเกษตรในรัฐอิสราเอล ให้แก่กรมการจัดหางานและ PIBA ต่อไป
-----------------------------------------------------------------

ที่มา : https://www.thaigov.go.th/news/contents/details/33531
