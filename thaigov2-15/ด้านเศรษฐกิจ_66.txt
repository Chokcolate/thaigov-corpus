รัฐบาลไทย-ข่าวทำเนียบรัฐบาล-​รมช.เกษตรฯ เป็นประธานปลูกป่า และป้องกันไฟป่า เฉลิมพระเกียรติ จ.น่าน


วันศุกร์ที่ 24 กรกฎาคม 2563
​รมช.เกษตรฯ เป็นประธานปลูกป่า และป้องกันไฟป่า เฉลิมพระเกียรติ จ.น่าน
นายประภัตร โพธสุธน ​รมช.เกษตรฯ เป็นประธานปลูกป่า และป้องกันไฟป่า เฉลิมพระเกียรติ จ.น่าน
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีเปิดโครงการปลูกป่า และป้องกันไฟป่า พร้อมด้วย ผู้บริหารในสังกัดกระทรวงเกษตรและสหกรณ์ ผู้บริหารในสังกัดกระทรวงทรัพยากรธรรมชาติและสิ่งแวดล้อม หน่วยงานที่เกี่ยวข้อง ข้าราชการ ทหาร ตำรวจ พนักงานรัฐวิสาหกิจ และประชาชนจิตอาสาพระราชทาน เข้าร่วม ณ ต.ป่าแลวหลวง อ.สันติสุข จ.น่าน ว่า โครงการปลูกป่าและป้องกันไฟป่า จัดขึ้นเพื่อร่วมแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ที่ทรงให้ความสำคัญและห่วงใยในเรื่องน้ำ และป่า ซึ่งการสูญเสียพื้นที่ป่าต้นน้ำนั้น เป็นสาเหตุหลักของปัญหาอุทกภัยและภัยแล้งที่เกิดขึ้นในช่วงหลายปีที่ผ่านมา ดังนั้น เพื่อให้การดำเนินการแก้ไขปัญหามีความยั่งยืน สามารถบูรณาการทุกภาคส่วนร่วมแก้ไขปัญหาอย่างรวดเร็ว จึงมีพระมหากรุณาธิคุณมอบหมายให้ศูนย์อำนวยการใหญ่จิตอาสาพระราชทาน เป็นหน่วยงานหลักในการประสานเพื่อร่วมดำเนินการ สร้างความเข้าใจในการขับเคลื่อนภารกิจงานฟื้นฟูป่า รักษาต้นน้ำ และควบคุมไฟป่า
“จ.น่าน มีพื้นที่ปลูกป่า 7.5 ล้านไร่ ซึ่งมีพื้นที่ป่าเพียง 4 ล้านไร่ เนื่องจากถูกบุกรุกทำลาย พื้นที่ป่า จ.น่าน ถือเป็นป่าต้นน้ำของแม่น้ำเจ้าพระยา ซึ่งหล่อเลี้ยงคนภาคกลาง ดังนั้นการช่วยกันรณรงค์ปลูกป่าในป่าต้นน้ำ จะเป็นประโยชน์อย่างยิ่ง ในส่วนของกระทรวงเกษตรและสหกรณ์นั้น ได้สนับสนุนและส่งเสริมในการพัฒนาพื้นที่จ.น่าน โดยมุ่งเน้นให้เกษตรกรอยู่ร่วมกับป่าได้อย่างยั่งยืน จึงนำโครงการส่งเสริมการเลี้ยงโคขุนในพื้นที่สูงเข้ามาสนับสนุนให้เกษตรกรได้มีรายได้ โดยการปลูกหญ้าเนเปียร์และเลี้ยงสัตว์ควบคู่กันไป จึงขอเชิญชวนพี่น้องชาว จ.น่าน มาร่วมกันฟื้นฟูอนุรักษ์ผืนป่าเพื่อให้เป็นพื้นที่ต้นน้ำ เพื่อให้อยู่ร่วมกับทรัพยากรธรรมชาติอย่างยั่งยืน” นายประภัตร กล่าว
ทั้งนี้ โครงการดังกล่าวมีเป้าหมายเพิ่มพื้นที่ป่าไม่ต่ำกว่า 2.68 ล้านไร่ทุกจังหวัดทั่วประเทศ ภายในปี 2563 – 2570 สำหรับระยะเร่งด่วน จะดำเนินการใน 6 จังหวัด คือ เชียงใหม่ ตาก น่าน นครราชสีมา ชัยภูมิ และนครศรีธรรมราช ปลูกป่าไม่ต่ำกว่า 1,010 ไร่  และทำฝายเพิ่มความชุ่มชื้นของระบบนิเวศน์ พื้นที่ละไม่ต่ำกว่า 10 แห่ง รวมจำนวนไม่ต่ำกว่า 70 แห่ง โดยกำหนดจัดพิธีเปิดโครงการปลูกป่า  และป้องกันไฟป่า ในวันที่ 24 ก.ค. 2563 พร้อมกันทุกจังหวัดทั่วประเทศ

ที่มา : https://www.thaigov.go.th/news/contents/details/33645