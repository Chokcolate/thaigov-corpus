รัฐบาลไทย-ข่าวทำเนียบรัฐบาล-โฆษก ศบค. เผย การทดลองโมเดลกิจการ/กิจกรรม จังหวัดระยอง เป็นโอกาสดึงความเชื่อมั่น เพื่อการจัดกิจกรรมที่จังหวัดอื่น ๆ ต่อไป  


วันเสาร์ที่ 18 กรกฎาคม 2563
พิมพ์
โฆษก ศบค. เผย การทดลองโมเดลกิจการ/กิจกรรม จังหวัดระยอง เป็นโอกาสดึงความเชื่อมั่น เพื่อการจัดกิจกรรมที่จังหวัดอื่น ๆ ต่อไป
โฆษก ศบค. เผย การทดลองโมเดลกิจการ/กิจกรรม จังหวัดระยอง เป็นโอกาสดึงความเชื่อมั่น เพื่อการจัดกิจกรรมที่จังหวัดอื่น ๆ ต่อไป
วันนี้ (18 ก.ค.63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนที่สอบถามผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. กล่าวถึงข้อกังวลเรื่องแรงงานต่างด้าวที่จะเข้ามาทำงานในประเทศไทย ที่อาจมีการนำเชื้อโควิด-19 เข้ามาในประเทศด้วยว่า มีการพูดคุยถึงการบริหารจัดการแรงงานต่างด้าวในที่ประชุมคณะกรรมการเฉพาะกิจเพื่อการผ่อนคลาย เป็นฉบับร่างที่ยังต้องมีการรับทราบถึงข้อความจำเป็น ส่วนที่เกี่ยวข้องกับกิจการโครงสร้างพื้นฐาน เห็นความจำเป็นต้องนำแรงงานก่อสร้างและแรงงานด้านอุตสาหกรรมอาหารเข้ามาก่อน เมื่อเข้ามา จะต้องมีหนังสือรับรองการเดินทางเข้ามาในราชอาณาจักร มีใบรับรองแพทย์ มีการวางเงินประกันค่าใช้จ่ายของแรงงานที่เข้ามาจากผู้ประกอบการ ต้องผ่านมาตรการการคัดกรองต่าง ๆ ของรัฐ รวมทั้งติดตั้งแอปพลิเคชันติดตามตัว เมื่อครบกำหนดนายจ้างต้องจัดยานพาหนะมารับแรงงานต่างชาติ และสุดท้าย นายจ้างต้องไปรายงานให้สาธารณสุขจังหวัดในพื้นที่ทราบ เพื่อจัดทำชุดข้อมูลสำหรับตรวจติดตามเวลามีประเด็นปัญหาทางด้านสุขภาพ โดยเหล่านี้เป็นร่างที่นำเสนอขึ้นมาจากที่ประชุม จะมีการลงรายละเอียดและนำเสนอ ศบค.ชุดใหญ่พิจารณารับรองมาตรการต่าง ๆ ต่อไป เพื่อสร้างความมั่นใจให้กับพี่น้องประชาชนคนไทย
โฆษก ศบค. กล่าวถึงความเป็นไปได้ในการจัดกิจกรรมแข่งขันในพื้นที่จังหวัดอื่น ๆ เช่นเดียวกับกิจกรรมแข่งมาราธอน ปั่นจักรยาน หรือจัดการแข่งขันฟุตบอลในจังหวัดระยองว่า อยากให้กิจการกิจกรรมทั้งหลายตามมาตรการผ่อนคลายได้เกิดขึ้นจริง และเกิดขึ้นโดยเร็ว เพื่อพี่น้องประชาชนได้กลับเข้าสู่ภาวะปกติในวิถีใหม่ แต่อย่างไรก็ตาม ในสถานการณ์ต่าง ๆ เหล่านี้ ศบค. มีความกังวลถึงรูปแบบที่จะเกิดขึ้น เนื่องจากเป็นเรื่องใหม่ ถ้าจะให้เกิดขึ้นจากพื้นที่หนึ่งก่อน เพื่อเรียนรู้ร่วมกันและให้เกิดความมั่นใจ สิ่งต่าง ๆ เหล่านี้ต้องมาประชุมพูดคุยกัน มีคนเสนอ มีการทดลองโมเดล จังหวัดระยองถูกหยิบยกขึ้นมาเพื่อเป็นโอกาสในการที่จะให้เกิดการเยียวยา ดึงความเชื่อมั่น จึงใช้โอกาสนี้ในการทดสอบรูปแบบของการทำกิจการ/กิจกรรมที่ยังไม่ได้ทำกัน ถ้ามีแนวโน้มเป็นไปในทิศทางที่ดี อรรถรสในการรับชมไม่ได้เสียไป นักกีฬาปลอดภัย ผู้ชมปลอดภัย และผลการประเมินทั้งหมดเกิดความมั่นใจ ต่อไปจะจัดกิจกรรมที่จังหวัดใดก็เป็นไปได้
-----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33479