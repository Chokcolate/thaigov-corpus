รัฐบาลไทย-ข่าวทำเนียบรัฐบาล-ครม. รับทราบวีดิทัศน์ “พลังบวร น้อมนำศาสตร์พระราชา สู่การพัฒนาอย่างยั่งยืน” ตามที่ วธ.เสนอ เน้นนำ “บ้าน วัด โรงเรียน” ปลูกฝัง บ่มเพาะ สร้างสังคมสันติสุข

วันพุธที่ 29 กรกฎาคม 2563
พิมพ์
ครม. รับทราบวีดิทัศน์ “พลังบวร น้อมนำศาสตร์พระราชา สู่การพัฒนาอย่างยั่งยืน” ตามที่ วธ.เสนอ เน้นนำ “บ้าน วัด โรงเรียน” ปลูกฝัง บ่มเพาะ สร้างสังคมสันติสุข
ครม. รับทราบวีดิทัศน์ “พลังบวร น้อมนำศาสตร์พระราชา สู่การพัฒนาอย่างยั่งยืน” ตามที่ วธ.เสนอ
เน้นนำ “บ้าน วัด โรงเรียน” ปลูกฝัง บ่มเพาะ สร้างสังคมสันติสุข
พร้อมเร่งขับเคลื่อนท่องเที่ยววิถีวัฒนธรรม สร้างงาน สร้างรายได้ ฟื้นฟูเศรษฐกิจหลังโควิด-19
ครม. รับทราบวีดิทัศน์ “พลังบวร น้อมนำศาสตร์พระราชา สู่การพัฒนาอย่างยั่งยืน” ตามที่ วธ.เสนอ
เน้นนำ “บ้าน วัด โรงเรียน” ปลูกฝัง บ่มเพาะ สร้างสังคมสันติสุข
พร้อมเร่งขับเคลื่อนท่องเที่ยววิถีวัฒนธรรม สร้างงาน สร้างรายได้ ฟื้นฟูเศรษฐกิจหลังโควิด-19
เมื่อวันที่ ๒๙ กรกฎาคม ๒๕๖๓ นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ) เปิดเผยภายหลังประชุมคณะรัฐมนตรี (ครม.) ว่า ที่ประชุมครม. รับทราบวีดิทัศน์ “พลังบวร น้อมนำศาสตร์พระราชา สู่การพัฒนาอย่างยั่งยืน” ตามที่กระทรวงวัฒนธรรม (วธ.) เสนอ ทั้งนี้ วีดิทัศน์ดังกล่าวสืบเนื่องจากรัฐบาลได้กำหนดยุทธศาสตร์ชาติ ๒๐ ปี และแผนแม่บทส่งเสริมคุณธรรมแห่งชาติ ที่มุ่งเน้นพัฒนาคนในทุกมิติและทุกช่วงวัยให้เป็น      คนดี คนเก่งที่มีคุณภาพ และเป็นพลเมืองดี ธำรงรักษาไว้ซึ่งวัฒนธรรมอันดีงามของไทย และอยู่ร่วมกันด้วยสันติสุข โดยที่ประชุมครม. เมื่อวันที่ ๑ ตุลาคม ๒๕๖๒ นายกรัฐมนตรีมอบหมายให้วธ. เป็นหน่วยงานหลักร่วมกับหน่วยงานที่เกี่ยวข้อง อาทิ สำนักงานพระพุทธศาสนา กระทรวงศึกษาธิการ และกระทรวงพัฒนาสังคมและความมั่นคงของมนุษย์ นำหลักการ “บวร : บ้าน วัด โรงเรียน” ไปขับเคลื่อนและดำเนินกิจกรรมต่างๆ ให้เป็นแหล่งปลูกฝัง บ่มเพาะ และเผยแพร่องค์ความรู้ที่มีประโยชน์ รวมทั้งให้เป็นแหล่งกระจายข้อมูลข่าวสารที่ถูกต้องเกี่ยวกับการดำเนินนโยบายต่างๆ ของรัฐบาล และข่าวสารเหตุการณ์บ้านเมืองที่สำคัญเร่งด่วน อาทิ การรณรงค์ป้องกันการแพร่ระบาดเชื้อไวรัสโคโรน่า ๒๐๑๙ (COVID-19) การสร้างกระแสรักท้องถิ่น (local Love) และการส่งเสริมภูมิปัญญามาสร้างอาชีพ สร้างรายได้ เพื่อให้ประชาชนเข้าใจ และเข้าถึงโครงการต่างๆ ได้อย่างรวดเร็ว ทั่วถึงและเท่าเทียมกัน
ทั้งนี้ วธ. ได้บูรณาการความร่วมมือกับหน่วยงานภาครัฐ ภาคเอกชน ตลอดจนเครือข่ายวัฒนธรรมดำเนินงานส่งเสริมชุมชนคุณธรรมฯ  ขับเคลื่อนด้วยพลัง บวร ที่มีความโดดเด่นใน ๓ มิติ คือ ยึดมั่นในหลักธรรมทางศาสนา น้อมนำหลักปรัชญาของเศรษฐกิจพอเพียง ดำเนินชีวิตวิถีวัฒนธรรมที่ดีงามของชุมชน มาดำเนินกิจกรรมต่าง ๆ มาอย่างต่อเนื่อง ทำให้ปัจจุบันมีชุมชนคุณธรรม ๒๒,๕๔๐ ชุมชน แบ่งเป็น ชุมชนส่งเสริมคุณธรรม ๑๒,๔๑๗ แห่ง ชุมชนคุณธรรม ๖,๘๑๕ แห่ง และชุมชนคุณธรรมต้นแบบ ๓,๓๐๘ แห่ง มีองค์กรคุณธรรม อำเภอ และจังหวัด ๓๕,๘๘๗ แห่ง
นอกจากนี้ ที่ผ่านมาได้ดำเนินโครงการ บวร On Tour เพื่อพัฒนาต่อยอดทุนทางวัฒนธรรมตามรอยศาสตร์พระราชาเพื่อชุมชนเข้มแข็งอย่างยั่งยืน โดยใช้พลังบวรในการส่งเสริมการท่องเที่ยวชุมชน นำวิถีวัฒนธรรมที่เป็นเอกลักษณ์ของชุมชน มาสร้างแหล่งเรียนรู้ และเส้นทางการท่องเที่ยวเชิงวัฒนธรรม รวมถึงนำภูมิปัญญามาผลิตสินค้า ผลิตภัณฑ์ทางวัฒนธรรม เป็นเจ้าบ้านที่ดีต้อนรับนักท่องเที่ยวที่มาเยือนดุจญาติมิตร โดยปัจจุบันมีชุมชนคุณธรรมต้นแบบ “บวร On Tour” ๘๒ ชุมชน ประกอบด้วย กรุงเทพมหานคร ๖ ชุมชน และส่วนภูมิภาค ๗๖ จังหวัดๆละ ๑ ชุมชน อาทิ ชุมชนย่านกะดีจีน กรุงเทพฯ ชุมชนคุณธรรมวัดป่าตาล จ.เชียงใหม่ และชุมชนคุณธรรมบ้านผาบ่อง จ.แม่ฮ่องสอน เป็นต้น และจะขยายผลเพิ่มเป็น ๑,๐๐๐ ชุมชน เพื่อสร้างอาชีพ สร้างรายได้ และส่งเสริมเศรษฐกิจชุมชน โดยคาดว่าจะสร้างรายได้เฉลี่ยไม่น้อยกว่าหนึ่งล้านแปดแสนบาทต่อชุมชน/ต่อปี
นายอิทธิพล กล่าวว่า นอกจากนี้ วธ. มีแผนที่จะขับเคลื่อนการดำเนินงานในระยะต่อไป โดยคัดเลือกและมอบรางวัลชุมชนคุณธรรมบวร On Tour ต้นแบบ และมอบรางวัลหน่วยงาน/องค์กร/บุคคล ที่ส่งเสริมสนับสนุนการดำเนินโครงการบวร On Tour รวมทั้งเผยแพร่ประชาสัมพันธ์โครงการบวร On Tour โดยให้ประชาชนทั่วไปและนักท่องเที่ยวได้รู้จัก เห็นถึงความสำคัญ และเดินทางไปท่องเที่ยว นอกจากนี้จะมีการแลกเปลี่ยนเรียนรู้ โดยจัดกิจกรรมให้ชุมชนอื่นและชุมชนในพื้นที่ใกล้เคียงเดินทางมาเยี่ยมชม ศึกษาดูงาน และแลกเปลี่ยนเรียนรู้ ณ ชุมชนคุณธรรมบวร On Tour ต้นแบบ เพื่อให้เกิดการขยายผลไปยังชุมชนต่าง ๆ ทั่วประเทศ
“การขับเคลื่อนกิจกรรมดังกล่าวจะประสบผลสำเร็จได้ด้วยการผนึกกำลังอย่างเข้มแข็งของพลังบวรในพื้นที่ และความร่วมมือจากทุกภาคส่วน ส่งผลให้เกิดคนดี สังคมดี อยู่ดี มีสุข ตามรอยศาสตร์พระราชา กระตุ้นเศรษฐกิจฐานรากไม่น้อยกว่า ๑,๘๐๐ ล้านบาทต่อปี สร้างคุณค่าทางจิตใจ อันจะนำไปสู่ความสามัคคี ปรองดอง และนำพาให้ประเทศก้าวสู่ความมั่นคง อย่างมั่งคั่ง และยั่งยืนตลอดไป” รมว.วธ. กล่าว
----------------------

ที่มา : https://www.thaigov.go.th/news/contents/details/33764
