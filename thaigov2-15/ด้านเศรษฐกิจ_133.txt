รัฐบาลไทย-ข่าวทำเนียบรัฐบาล-กรมศุลกากรแถลงข่าวจับกุมไวน์ต่างประเทศ ลักลอบหนีศุลกากรเข้ามาในราชอาณาจักร มูลค่ากว่า 18 ล้านบาท

วันจันทร์ที่ 3 สิงหาคม 2563
พิมพ์
กรมศุลกากรแถลงข่าวจับกุมไวน์ต่างประเทศ ลักลอบหนีศุลกากรเข้ามาในราชอาณาจักร มูลค่ากว่า 18 ล้านบาท
กรมศุลกากรแถลงข่าวการจับกุมไวน์ต่างประเทศ ลักลอบหนีศุลกากรเข้ามาในราชอาณาจักร จำนวน 980 ลัง มูลค่ากว่า 18 ล้านบาท ณ อาคาร 7 ส่วนของกลาง กองสืบสวนเเละปราบปราม กรมศุลกากร กรุงเทพมหานคร เมื่อวันจันทร์ที่ 3 สิงหาคม 2563
นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร นายธาดา ชุมไชโย ผู้อำนวยการกองสืบสวนและปราบปราม และนายกฤษฎา ทองธรรมชาติ ผู้อำนวยการสำนักงานศุลกากรกรุงเทพ ร่วมกันแถลงข่าวการจับกุมไวน์ต่างประเทศ ลักลอบหนีศุลกากรเข้ามาในราชอาณาจักร จำนวน 980 ลัง มูลค่ากว่า 18 ล้านบาท ณ อาคาร 7 ส่วนของกลาง กองสืบสวนเเละปราบปราม กรมศุลกากร กรุงเทพมหานคร เมื่อวันจันทร์ที่ 3 สิงหาคม 2563
ตามนโยบายกรมศุลกากรที่ได้มุ่งเน้นการปราบปรามลักลอบนำเข้าสินค้าที่ผิดกฎหมายศุลกากรและกฎหมายที่เกี่ยวข้อง ของต้องห้าม ต้องกำกัด มาโดยตลอดนั้น นายกฤษฎา  จีนะวิจารณะ  อธิบดีกรมศุลกากร นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร นายธาดา  ชุมไชโย  ผู้อำนวยการกองสืบสวนและปราบปราม และนายกฤษฎา ทองธรรมชาติ ผู้อำนวยการสำนักงานศุลกากรกรุงเทพ จึงได้สั่งการให้ชุดสืบสวนและปราบปรามพิเศษ  พร้อมหน่วยสืบสวนปราบปรามในสังกัด เข้มงวดเป็นพิเศษในการป้องกันและปราบปรามการกระทำความผิดตามกฎหมายศุลกากรและกฎหมายที่เกี่ยวข้องอย่างต่อเนื่อง
นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร กล่าวว่า  กรมศุลกากรได้ให้ความสำคัญการปราบปรามลักลอบนำเข้าสินค้าที่ผิดกฎหมายศุลกากรและกฎหมายที่เกี่ยวข้อง ของต้องห้าม ต้องกำกัด มาอย่างต่อเนื่อง และกำชับให้ทุกฝ่ายที่เกี่ยวข้อง เข้มงวดเป็นพิเศษในการตรวจตรา หาสิ่งผิดกฎหมายที่ลักลอบเข้าประเทศในทุกเส้นทาง ทั้งทางบก ทางเรือ และทางอากาศ โดยเมื่อวันที่ 30 กรกฎาคม 2563 เจ้าหน้าที่ศุลกากร ชุดสืบสวนและปราบปรามพิเศษ กองสืบสวนและปราบปราม ร่วมกับหน่วยสืบสวนปราบปรามเคลื่อนที่เร็ว และ สำนักงานศุลกากรกรุงเทพ  ได้ตรวจค้นรถกระบะจำนวน 2 คัน คันที่ 1 บริเวณริมถนนผดุงพันธ์ แขวงหนองจอก เขตหนองจอก กรุงเทพมหานคร คันที่ 2 บริเวณริมถนนสังฆสันติสุข แขวงกระทุ่มราย เขตหนองจอก กรุงเทพมหานคร และโกดังแห่งหนึ่ง บริเวณเขตหนองจอก กรุงเทพมหานคร
ผลการตรวจค้นพบสินค้าประเภทไวน์เมืองกำเนิดต่างประเทศหลายชนิด จำนวน 980 ลัง ไม่มีอากรแสตมป์ที่แสดงถึงหลักฐานการเสียภาษีอย่างถูกต้องติดอยู่ที่ตัวสินค้า และไม่มีเอกสารการผ่านพิธีการศุลกากรมาแสดงขณะตรวจค้นแต่อย่างใด จึงได้แจ้งแก่ผู้ควบคุมรถและผู้ดูแลสถานที่ดังกล่าวว่า ไวน์ทั้งหมดเป็นของลักลอบหนีศุลกากรเข้ามาในราชอาณาจักร โดยมิได้ผ่านพิธีการศุลกากร ถือเป็นสิ่งอันพึงต้องริบ อันเป็นความผิดตามมาตรา 242 – 247 แห่ง พ.ร.บ.ศุลกากร พ.ศ.2560 จึงได้ยึดไวน์ทั้งหมดเป็นของกลาง นำส่งกรมศุลกากร คลองเตย เพื่อดำเนินการตามกฎหมายต่อไป ราคาสินค้ารวมภาษีโดยประมาณ 18,000,000  บาท

ที่มา : https://www.thaigov.go.th/news/contents/details/33901
