รัฐบาลไทย-ข่าวทำเนียบรัฐบาล-กรมการจัดหางาน ห่วงใยแรงงานที่นครสวรรค์  ส่งจัดหางานลงพื้นที่ แนะทางช่วยพร้อมเสนอตำแหน่งงานว่าง 


วันจันทร์ที่ 3 สิงหาคม 2563
พิมพ์
กรมการจัดหางาน ห่วงใยแรงงานที่นครสวรรค์  ส่งจัดหางานลงพื้นที่ แนะทางช่วยพร้อมเสนอตำแหน่งงานว่าง
นายสุชาติ พรชัยวิเศษกุล อธิบดีกรมการจัดหางาน ห่วงใยพี่น้องแรงงานจังหวัดนครสวรรค์ ที่ถูกเลิกจ้างกะทันหัน จากผลกระทบสถานการณ์การแพร่ระบาดของโรคโควิด-19 มอบหมายจัดหางานจังหวัดนครสวรรค์ รุดลงพื้นที่บรรเทาความเดือดร้อนทันที
นายสุชาติฯ เผย จากการลงพื้นที่ช่วยเหลือผู้ใช้แรงงาน ของจัดหางานจังหวัดนครสวรรค์ พบว่ามีแรงงานถูกเลิกจ้างจำนวน 753 คน เบื้องต้นได้แนะนำวิธีขอรับประโยชน์ทดแทนกรณีว่างงานและอำนวยความสะดวกกลุ่มแรงงานที่เดือดร้อน  และได้นัดหมายแรงงานที่ถูกเลิกจ้าง มายื่นเอกสารในวันจันทร์ที่ 3 สิงหาคม 2563 นี้ ณ ศาลาประชาคมจังหวัดนครสวรรค์   ซึ่งขณะนี้ได้เตรียมตำแหน่งงานว่างในจังหวัดนครสวรรค์และจังหวัดใกล้เคียงไว้ รวม 941 อัตรา สำหรับผู้ที่ต้องการหางานใหม่พร้อมได้เสนอทางเลือกในการรวมกลุ่มรับงานไปทำที่บ้าน  โดยทางสำนักงานจัดหางานจังหวัดนครสวรรค์ มีงานร้อยพวงมาลัยดอกมะลิจากกระดาษทิชชู่ และงานตัดเย็บเสื้อผ้าโหลไว้รองรับ นอกจากนี้ยังมีกองทุนเพื่อผู้รับงานไปทำที่บ้าน ให้สามารถกู้เงินจากกองทุน เพื่อนำไปซื้อวัตถุดิบ อุปกรณ์การผลิต โดยมีเงื่อนไขจะต้องเป็นผู้จดทะเบียนกับกรมการจัดหางาน มีสถานที่อยู่และสถานที่รับงานเป็นหลักแหล่ง
ทั้งนี้ พี่น้องแรงงานที่ประสบปัญหา หรือ ประชาชนที่สนใจสามารถขอรับคำปรึกษา หรือขอคำแนะนำได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/33859