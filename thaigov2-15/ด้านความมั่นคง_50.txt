รัฐบาลไทย-ข่าวทำเนียบรัฐบาล-กสร. ผนึกกำลังยกระดับการป้องกันและแก้ไขปัญหา การใช้แรงงานเด็กในรูปแบบที่เลวร้ายให้หมดสิ้นในปี 2025

วันพฤหัสบดีที่ 30 กรกฎาคม 2563
พิมพ์
กสร. ผนึกกำลังยกระดับการป้องกันและแก้ไขปัญหา การใช้แรงงานเด็กในรูปแบบที่เลวร้ายให้หมดสิ้นในปี 2025
กสร. ระดมความคิดเห็นจากผู้แทนหน่วยงานหลักภายใต้คณะกรรมการระดับชาติเพื่อขจัดการใช้แรงงานเด็กในรูปแบบที่เลวร้าย จัดทำกรอบการดำเนินการให้เป็นไปในทิศทางเดียวกัน มุ่งพัฒนาและยกระดับการดำเนินการป้องกันและแก้ไขการใช้แรงงานเด็กฯ ให้หมดสิ้นในปี ค.ศ. 2025
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า กรมสวัสดิการและคุ้มครองแรงงาน กระทรวงแรงงาน ถือเป็นหน่วยงานหลักในการรวบรวมข้อมูลการดำเนินการที่เกี่ยวข้องกับการใช้ในแรงงานเด็กในรูปแบบที่เลวร้าย เพื่อตอบข้อคำถามในรายงานสถานการณ์เด็กเลวร้ายของกระทรวงแรงงานสหรัฐอเมริกา ที่ใช้สำหรับการประเมินผลการดำเนินการในการแก้ไขปัญหาการใช้แรงงานเด็กในรูปแบบ  ที่เลวร้ายของประเทศไทยเป็นประจำทุกปี และเพื่อรวบรวมผลการดำเนินการตามนโยบายและแผนยุทธศาสตร์ภายใต้คณะกรรมการระดับชาติเพื่อขจัดการใช้แรงงานเด็กในรูปแบบที่เลวร้ายเพื่อเสนอต่อคณะรัฐมนตรี ที่ผ่านมาการดำเนินการแก้ไขปัญหาดังกล่าวได้รับร่วมมือจากหลายภาคส่วนที่เกี่ยวข้อง แต่การรวบรวมข้อมูลจากผลการดำเนินการพบว่า ข้อมูลกระจายอยู่ในแต่ละหน่วยงาน ซึ่งบางหน่วยงานอาจไม่ทราบถึงความเกี่ยวข้องเชื่อมโยงกัน กรมจึงได้จัดการประชุมเชิงปฏิบัติการเพื่อชี้แจงการดำเนินการด้านการป้องกันและแก้ไขปัญหาการใช้แรงงานเด็กในรูปแบบที่เลวร้ายขึ้นเมื่อวันที่ 29 กรกฎาคม ที่ผ่านมา โดยได้เชิญผู้แทนหน่วยงานหลักภายใต้คณะกรรมการระดับชาติเพื่อขจัดการใช้แรงงานเด็กในรูปแบบที่เลวร้าย อาทิ กระทรวงการต่างประเทศ กระทรวงสาธารณสุข กระทรวงการพัฒนาสังคมและความมั่นคงของมนุษย์ สำนักงานตำรวจแห่งชาติ สำนักงานอัยการสูงสุด ศาลเยาวชนและครอบครัวกลาง และผู้แทนองค์การแรงงานระหว่างประเทศ รวม 50 คน มาร่วมกันระดมความคิดเห็นถึงแนวทางการดำเนินการ การจัดเก็บข้อมูล การคัดกรอง ควบคุมดูแล และส่งเสริมการป้องกันและแก้ไขปัญหาการใช้แรงงานเด็กในรูปแบบที่เลวร้าย รวมไปถึงการดำเนินคดี และกระบวนการยุติธรรม เพื่อจะได้สรุปจัดทำเป็นกรอบการดำเนินการที่ชัดเจน และเป็นไปในแนวทางเดียวกันต่อไป
อธิบดี กสร. กล่าวเพิ่มเติมว่า การประชุมเชิงปฏิบัติการฯ ในครั้งนี้ จึงเป็นโอกาสที่ดีให้หน่วยงานภาคีเครือข่ายที่เกี่ยวข้องได้มีโอกาสรับทราบข้อมูลปัญหา และคำนิยามที่ถูกต้องชัดเจนเกี่ยวกับแรงงานเด็กในรูปแบบ ที่เลวร้าย รวมทั้งได้แลกเปลี่ยนประสบการณ์ นำเสนอข้อคิดเห็น ข้อเสนอแนะ ซึ่งจะส่งผลต่อการพัฒนา และยกระดับการดำเนินการป้องกันและแก้ไขการใช้แรงงานเด็กในรูปแบบที่เลวร้ายให้ดียิ่งขึ้นไป รวมถึงการร่วมมือ ในการดำเนินการเพื่อให้บรรลุเป้าหมายการพัฒนาอย่างยั่งยืน (Sustainable Development Plans: SDGs) ในการขจัดการใช้แรงงานเด็กทุกรูปแบบให้หมดสิ้นไปในปี ค.ศ. 2025

ที่มา : https://www.thaigov.go.th/news/contents/details/33775
