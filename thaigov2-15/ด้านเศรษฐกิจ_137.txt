รัฐบาลไทย-ข่าวทำเนียบรัฐบาล-“สุริยะ” ยัน ข่าวลือ กรอ. เห็นชอบโควตานำเข้าเศษพลาสติก 6.5 แสนตันเป็นข่าวเท็จ


วันอังคารที่ 4 สิงหาคม 2563
พิมพ์
“สุริยะ” ยัน ข่าวลือ กรอ. เห็นชอบโควตานำเข้าเศษพลาสติก 6.5 แสนตันเป็นข่าวเท็จ
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ยัน ข่าวลือ กรอ. เห็นชอบโควตานำเข้าเศษพลาสติก 6.5 แสนตันเป็นข่าวเท็จ
“รัฐมนตรีว่าการกระทรวงอุตสาหกรรม” แจงกรณีที่มีข่าวตามสื่อต่างๆ ประเด็นเกี่ยวกับ กรมโรงงานอุตสาหกรรม เห็นชอบโควตานำเข้าเศษพลาสติก 6.5 แสนตันใหม่นั้น ขอยืนยันว่า ช่วงดำรงตำแหน่ง 1 ปีที่ผ่านมายังไม่อนุญาตให้โควตาผู้ประกอบการนำเข้ารายใหม่แน่นอน พร้อมสั่งการเข้มให้เจ้าหน้าที่ตรวจสอบป้องกันการลักลอบนำเข้าแบบเข้มงวด ส่วนการอายัดสินค้า 1,702 ตู้นั้น กรมศุลกากรสามารถผลักดันออกนอกประเทศได้ทันที
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยกรณีที่มีข่าวว่า กรมโรงงานอุตสาหกรรม (กรอ.) ได้ให้ความเห็นชอบโควตานำเข้าเศษพลาสติกจากต่างประเทศ ถึง 650,000 ตัน ว่าตนขอยืนยันว่าไม่เป็นความจริง เพราะตั้งแต่เดือนมิถุนายน 2561 จนถึงปัจจุบัน กรมโรงงานอุตสาหกรรม ยังไม่ได้มีการออกใบอนุญาตนำเข้าเศษพลาสติกแต่อย่างใด โดยเฉพาะช่วง 1 ปีของการเข้ามารับตำแหน่งรัฐมนตรีว่าการกระทรวงอุตสาหกรรมตนไม่มีการออกใบอนุญาต  ให้บุคคลใดหรือบริษัทใดนำเข้าเศษพลาสติกแน่นอน  ส่วนกรณีที่มีข่าวว่ากรมศุลกากรได้อายัดตู้สินค้าตกค้าง จำนวน 1,702 ตู้ ซึ่งบางส่วนเป็นสินค้า เศษพลาสติกที่ไม่เป็นไปตามเงื่อนไขตามใบอนุญาตก็เป็นอำนาจหน้าที่ของกรมศุลกากรที่จะผลักดัน ให้ผู้นำเข้านำตู้สินค้าดังกล่าวออกนอกประเทศ หรือส่งกลับไปยังประเทศต้นทางได้ทันที “ตั้งแต่ผมเข้ามาเป็นรัฐมนตรีว่าการกระทรวงอุตสาหกรรมในช่วง 1 ปีที่ผ่านมา ขอยืนยันไม่มีการออกใบอนุญาตให้นำเข้าเศษพลาสติก ดังนั้นข่าวที่ออกมาก่อนหน้านี้เป็นข่าวเท็จ ตั้งใจที่จะสร้างความเสียหายให้กับกระทรวงอุตสาหกรรม จึงอยากให้ผู้ที่เสนอข่าวดังกล่าวไปตรวจสอบข้อมูลให้ถูกต้อง เพราะกระทรวงอุตสาหกรรมไม่มีอำนาจในการกำหนดโควตานำเข้าใหม่แต่อย่างใด ส่วนผู้ที่กระทำความผิด เช่น การลักลอบนำเข้าก็จะถูกลงโทษแน่นอน ทั้งการบังคับให้ส่งกลับไปประเทศ  ต้นทาง และสุดท้ายก็จะถูกหน่วยงานที่เกี่ยวข้องแจ้งความดำเนินคดีเพื่อให้ได้รับโทษต่อไป” รัฐมนตรีว่าการกระทรวงอุตสาหกรรม กล่าว
-------------------------------------------
3 ส.ค. 63

ที่มา : https://www.thaigov.go.th/news/contents/details/33924