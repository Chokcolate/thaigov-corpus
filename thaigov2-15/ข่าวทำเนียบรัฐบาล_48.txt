รัฐบาลไทย-ข่าวทำเนียบรัฐบาล-โฆษก ศบค. ยืนยันกรุงเทพฯและระยองกลับสู่ภาวะปกติแล้วหลัง14 วัน ไม่พบผู้ติดเชื้อ ขณะที่ Bloomberg ยกย่องไทยจัดการโควิด-19  ดีที่สุดเป็นอันดับ 4 ของโลก 


วันศุกร์ที่ 24 กรกฎาคม 2563
พิมพ์
โฆษก ศบค. ยืนยันกรุงเทพฯและระยองกลับสู่ภาวะปกติแล้วหลัง14 วัน ไม่พบผู้ติดเชื้อ ขณะที่ Bloomberg ยกย่องไทยจัดการโควิด-19  ดีที่สุดเป็นอันดับ 4 ของโลก
โฆษก ศบค. ยืนยันกรุงเทพฯและระยองกลับสู่ภาวะปกติแล้วหลัง14 วัน ไม่พบผู้ติดเชื้อ ขณะที่ Bloomberg ยกย่องไทยจัดการโควิด-19  ดีที่สุดเป็นอันดับ 4 ของโลกใน 75 ประเทศเศรษฐกิจกำลังพัฒนา
วันนี้ (24 ก.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์ประจำวัน และมาตรการในการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) สรุปสาระสำคัญ ดังนี้
โฆษก ศบค. ยืนยันกรณี จ.ระยองและกรุงเทพมหานครกลับสู่ภาวะปกติ หลังไม่พบผู้ป่วยติดเชื้อในจังหวัดระยอง ล่าสุดผู้ที่มีความเสี่ยงสูง 12 คน ที่อยู่ใน State Quarantine ซึ่งครบ  14  วันในวันนี้ รวมทั้งผู้สัมผัสที่มีความเสี่ยงน้อย 7,000 กว่าคน ผลตรวจก็ไม่พบเชื้อ รวมถึงกรณีที่กรุงเทพมหานครผู้สัมผัสใกล้ชิดผู้ป่วยเด็กหญิงจากประเทศซูดานด้วย ทั้งนี้  โฆษก ศบค. เชิญชวนประชาชนติดตามชม วันนี้ เวลา 13.00 น. จะมีการเสวนาในประเด็น “หยุดโควิดแต่ไม่หยุดเศรษฐกิจไทย” โดยมุมมอง ทัศนะของนักการแพทย์และสาธารณสุข นักวิชาการและผู้บริหารด้านการเงินการธนาคาร นักธุรกิจ สื่อมวลและฝ่ายความมั่นคง” ผ่านสถานีโทรทัศน์ NBT
โฆษก ศบค. รายงานสถานการณ์ผู้ติดเชื้อไวรัสโคโรนา 2019 (โควิด-19) ในประเทศไทย มีผู้ติดเชื้อรายใหม่ 10 ราย เดินทางมาจากต่างประเทศ และเข้า State Quarantine  โดยเป็นผู้เดินทางมาจากซูดาน 1 ราย ปากีสถาน 1 ราย เยอรมัน 1 ราย และเนเธอร์แลนด์ 1 ราย และสหรัฐอเมริกา 6 ราย รวมผู้ป่วยยืนยันสะสม 3,279 ราย สถานที่กักกันที่รัฐจัดให้ 342 ราย  ไม่มีผู้เสียชีวิตเพิ่มเติม ผู้ป่วยรักษาตัวอยู่ในโรงพยาบาล 114 ราย  สำหรับสถานการณ์ผู้ติดเชื้อไวรัสโคโรนา 2019 (โควิด -19) ของโลกนั้น พบผู้ติดเชื้อยืนยันสะสมอยู่ที่ 15,651,911 ราย จำนวนผู้ป่วยเพิ่มขึ้น 278,295 ราย รวมจำนวนผู้เสียชีวิตอยู่ที่ 636,470 ราย สหรัฐอเมริกายังคงมีผู้ป่วยยืนยันสะสมเป็นอันดับที่ 1 ของโลก รองลงมาคือบราซิลและอินเดียตามลำดับ ปัจจุบันไทยอยู่อันดับที่ 104 ของโลก
โฆษก ศบค. ยังกล่าวขอบคุณองค์การอนามัยโลกที่เลือกประเทศไทยในการถ่ายทำสารคดี ความสำเร็จในการจัดการการควบคุมและป้องกันโควิด-19 โดยอีกประเทศหนึ่งคือ นิวซีแลนด์ นอกจากนี้ สำนักงานข่าว Bloomberg จัดอันดับให้ไทยจัดการโควิด-19 ได้ดีที่สุดเป็นอันดับ 4 ของโลก  ในกลุ่มประเทศเศรษฐกิจกำลังพัฒนา 75 ประเทศ โดยอันดับ 1-3 เป็นของไต้หวัน บอตสวานา และเกาหลีใต้ ส่วนประเทศจีนเป็นอันดับที่ 5  โดยใช้ตัวชี้วัดคือ อัตราผู้เสียชีวิตเปรียบเทียมการดำเนินกิจกรรมของประชาชนเมื่อเปรียบเทียบกับช่วงก่อนโควิด และการดำเนินโยบายของภาครัฐในการลดความเสียหายที่เกิดขึ้น
โฆษก ศบค. ยังรายงานคนไทยที่เดินทางกลับจากต่างประเทศวันนี้รวม 582 คน วันพรุ่งนี้ 615 คน และมีผู้เดินทางเข้าประเทศผ่านจุดผ่านแดนทางบกจำนวน 70 คน สำหรับยอดคัดกรองผู้เดินทางเข้าประเทศที่ต้องกักกันตัวในที่กักกันของรัฐจัดให้ (State Quarantine และ Local Quarantine) ตั้งแต่ 3 เมษายน – 23 กรกฎาคม มีจำนวน 63,861 ราย กลับบ้านแล้ว 54,369 ราย พบผู้ติดเชื้อจากสถานกักกันที่รัฐจัดให้ 342 ราย รักษาหายและกลับบ้านได้แล้ว 227 ราย สำหรับยอดสะสมการใช้งาน www.ไทยชนะ.com ตั้งแต่เริ่มโครงการ มีผู้ใช้งาน 38,392,089 คน ร้านค้าลงทะเบียน 278,974 ร้าน เช็คอิน/เช็คเอาท์ผ่านแพลตฟอร์มไทยชนะอยู่ที่ร้อยละ 95.8
ในตอนท้าย โฆษก ศบค. ได้แนะนำประชาชนว่า หากมีข้อสงสัย ร้องเรียน หรือแนะนำ สามารถโทรแจ้งได้ที่เบอร์ 191 1599 หรือ 1138 สายด่วน ศปม.
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33646