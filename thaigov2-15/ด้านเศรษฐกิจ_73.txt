รัฐบาลไทย-ข่าวทำเนียบรัฐบาล-กรมบัญชีกลางกำชับ!! ส่วนราชการให้ปฏิบัติงานด้านการเบิกจ่ายเงินงบประมาณให้ถูกต้องตามกฎ ระเบียบอย่างเคร่งครัด


วันศุกร์ที่ 24 กรกฎาคม 2563
พิมพ์
กรมบัญชีกลางกำชับ!! ส่วนราชการให้ปฏิบัติงานด้านการเบิกจ่ายเงินงบประมาณให้ถูกต้องตามกฎ ระเบียบอย่างเคร่งครัด
กรมบัญชีกลางยืนยัน!! กระบวนการเบิกจ่ายเงินผ่านระบบ GFMIS (Government Fiscal Management Information System) คือระบบงานที่ใช้ในการขอเบิกเงินจากคลัง ซึ่งส่วนราชการจะต้องปฏิบัติตามกฎ ระเบียบ การเบิกจ่ายเงินงบประมาณโดยเคร่งครัด
กรมบัญชีกลางยืนยัน!! กระบวนการเบิกจ่ายเงินผ่านระบบ GFMIS (Government Fiscal Management Information System) คือระบบงานที่ใช้ในการขอเบิกเงินจากคลัง ซึ่งส่วนราชการจะต้องปฏิบัติตามกฎ ระเบียบ การเบิกจ่ายเงินงบประมาณโดยเคร่งครัด เพื่อป้องกันไม่ให้เกิดการทุจริตในหน่วยงาน
นางสาววิลาวรรณ พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า จากกรณีที่มีข่าวเกี่ยวกับการยักยอกเงินงบประมาณของส่วนราชการแห่งหนึ่ง โดยระบุว่ามีการขอเบิกผ่านระบบ GFMIS ซึ่งกรณีดังกล่าวเกิดจากความบกพร่องในการปฏิบัติหน้าที่ของเจ้าหน้าที่หน่วยงานที่ไม่ปฏิบัติตามระเบียบการเบิกจ่ายเงินจากคลัง  ตามที่กรมบัญชีกลางกำหนดแนวทางไว้
“กรมบัญชีกลางในฐานะหน่วยงานที่กำกับดูแลด้านการเบิกจ่ายเงินงบประมาณ มีภารกิจเกี่ยวกับการตรวจสอบข้อมูลการขอเบิกเงินของส่วนราชการ ได้ดำเนินการภายใต้กฎ ระเบียบและหลักเกณฑ์ที่กำหนดอย่างเคร่งครัด  ซึ่งการทุจริตยักยอกเงินงบประมาณแผ่นดินตามข่าวดังกล่าว ไม่ได้เกี่ยวข้องกับระบบ GFMIS แต่อย่างใด ดังนั้น จึงขอเน้นย้ำให้ส่วนราชการทุกแห่งที่ใช้งานระบบ GFMIS ให้ความสำคัญกับการกำหนดสิทธิในการบันทึก อนุมัติ และเข้าถึงข้อมูล โดยเฉพาะอย่างยิ่งการควบคุมดูแลการเบิกจ่ายเงินงบประมาณอย่างเคร่งครัดและรอบคอบ โดยให้ถือปฏิบัติตามกฎ ระเบียบและหลักเกณฑ์ต่าง ๆ ตามที่กำหนด เพื่อป้องกันไม่ให้เกิดการทุจริตในหน่วยงานของรัฐ ทั้งนี้ หลักเกณฑ์ที่ใช้ในการกำหนดสิทธิการเข้าใช้งานในระบบ GFMIS ให้หน่วยงานของรัฐถือปฏิบัติตามหนังสือกระทรวงการคลัง ด่วนที่สุด ที่ กค 0409.3/ว 98 ลงวันที่ 3 กันยายน 2547 ซึ่งยังคงมีผลบังคับใช้ในปัจจุบัน โดยมีการกำหนดหลักเกณฑ์และวิธีปฏิบัติในการใช้งานระบบ GFMIS และระเบียบกระทรวงการคลังว่าด้วยการเบิกเงินจากคลัง  การรับเงิน   การจ่ายเงิน การเก็บรักษาเงิน และการนำเงินส่งคลัง พ.ศ. 2562 ซึ่งการขอเบิกเงินจากคลัง การอนุมัติการจ่ายเงิน จะต้องปฏิบัติให้เป็นไปตามระเบียบดังกล่าว โดยสามารถศึกษาแนวทาง หลักเกณฑ์และระเบียบที่เกี่ยวข้องกับการใช้งานในระบบบริหารการเงินการคลังภาครัฐแบบอิเล็กทรอนิกส์  ได้ที่เว็บไซต์ https://www.gfmis.go.th” โฆษกกรมบัญชีกลาง กล่าว

ที่มา : https://www.thaigov.go.th/news/contents/details/33661