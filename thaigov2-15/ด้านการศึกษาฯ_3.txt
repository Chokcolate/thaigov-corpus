รัฐบาลไทย-ข่าวทำเนียบรัฐบาล-ดร.สุวิทย์ หารือกับสถาบันบัณฑิตพัฒนบริหารศาสตร์ พัฒนางานวิจัยด้านสังคมศาสตร์ และธรรมาภิบาลในสถาบันอุดมศึกษา


วันพฤหัสบดีที่ 23 กรกฎาคม 2563
ดร.สุวิทย์ หารือกับสถาบันบัณฑิตพัฒนบริหารศาสตร์ พัฒนางานวิจัยด้านสังคมศาสตร์ และธรรมาภิบาลในสถาบันอุดมศึกษา
ดร.สุวิทย์ หารือกับสถาบันบัณฑิตพัฒนบริหารศาสตร์ พัฒนางานวิจัยด้านสังคมศาสตร์ และธรรมาภิบาลในสถาบันอุดมศึกษา
(30 มิถุนายน 2563) ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) พร้อมด้วย นางสุวรรณี คำมั่น เลขานุการ รมว.อว., ศ.ดร.ศุภชัย ปทุมนากุล รองปลัดกระทรวง อว., ศ.นพ.สิริฤกษ์ ทรงศิวิไล ผู้อำนวยการสำนักงานการวิจัยแห่งชาติ (วช.) และคณะทำงาน รมว.อว. ร่วมประชุมหารือกับสถาบันบัณฑิตพัฒนบริหารศาสตร์ (NIDA) และคณะผู้บริหาร เข้าร่วมประชุม เพื่อการพัฒนางานวิจัยด้านสังคมศาสตร์ และธรรมาภิบาลในสถาบันอุดมศึกษา ณ ห้องประชุมจีระ บุญมาก ชั้น 3 อาคารสยามบรมราชกุมารี สถาบันบัณฑิตพัฒนบริหารศาสตร์
ศ.ดร.กำพล ปัญญาโกเมศ อธิการบดีสถาบันบัณฑิตพัฒนบริหารศาสตร์ (NIDA) กล่าวต้อนรับและแนะนำกรรมการสภาสถาบันฯ พร้อมทั้งกล่าวสรุปผลการดำเนินงานโดยรวมของสถาบันฯ ว่า ทางสถาบันฯ กำลังมุ่งดำเนินงานด้านนวัตกรรมบริหารเมืองสู่ความยั่งยืน (Msc of Smart City and Urban Analytic) โปรแกรมการพัฒนานักวางแผนยุทธศาสตร์เมืองและเศรษฐกิจ สร้างสมรรถนะระดับสูงด้านการวางแผนและการออกแบบนโยบายสาธารณะด้านกายภาพ โครงสร้างพื้นฐาน การบริหารจัดการการออกแบบแผนเพื่อรองรับการเปลี่ยนแปลง สู่ความเป็นเลิศด้านการแข่งขัน โครงสร้างพื้นฐานและนโยบายสาธารณะทุกระดับ ผู้นำระดับผู้ประกอบการและผู้บริหารองค์กรธุรกิจขนาดกลางและขนาดใหญ่ นักวิจัย โดยเฉพาะอย่างยิ่งผู้ชำนาญการและผู้เชี่ยวชาญการวางแผนเมือง ผังเมือง และสภาพแวดล้อม สำหรับ Strategic Partners ของหลักสูตร ได้แก่ มหาวิทยาลัยขอนแก่น, บริษัทพัฒนาเมือง, หน่วยงานภาครัฐและเอกชน
นอกจากนั้น ยังศึกษาการพัฒนาเมืองในย่านบางกะปิ โครงการ Bangkapi Smart District "บางกะปิ ย่านทันสมัยน่าอยู่ คู่ความรู้ สู่สังคม ธุรกิจ และสิ่งแวดล้อมที่ดี" ซึ่งสถาบันฯ ได้ร่วมกับกรุงเทพมหานคร และหน่วยงานที่เกี่ยวข้อง ในการศึกษาถึงความเป็นไปได้ของการพัฒนาย่านบางกะปิให้พร้อมรองรับการเจริญเติบโตของเมืองที่กำลังจะเกิดขึ้นในอนาคตอันใกล้ ดังนั้นเพื่อให้ชุมชนได้พัฒนาและเติบโตไปพร้อมกับความเจริญของเมือง ความร่วมมือจากชาวชุมชนจึงถือเป็นแรงขับเคลื่อนสำคัญที่จะช่วยให้ชุมชนสามารถก้าวไปข้างหน้าได้อย่างมั่นคงต่อไป
ด้าน ดร.สุวิทย์ ได้เสนอข้อคิดเห็นว่า NIDA ไม่จำเป็นจะต้องเป็นมหาวิทยาลัยที่มีครบถ้วนทุกด้าน เพราะ NIDA เหมาะสมที่จะมุ่งเน้นในส่วนของ “SEP for SDG หัวใจขับเคลื่อน Thailand 4.0” ผ่านรูปแบบการดำเนินงานในเรื่องของ BCG ซึ่งเป็นฐานรากของประเทศ ต่อยอดการบริหารการจัดการนวัตกรรม โดยน้อมนำหลักปรัชญาเศรษฐกิจพอเพียง ของในหลวง รัชกาลที่ 9 เข้ามาประยุกต์ใช้กับศาสตร์ต่าง ๆ นอกจากนั้น NIDA น่าจะเป็นตักศิลาในด้านของเศรษฐกิจพอเพียงและหลังจาก Post Covid ควรมุ่งไปสู่ SDG ให้ไวที่สุด ถอดรหัสให้ชัดเจน และอีกหนึ่งสิ่งที่สำคัญ คือ เรื่องของ AI ซึ่งมองว่า NIDA จะสามารถช่วยดำเนินงานในเรื่องนี้ได้เป็นอย่างดี ทั้งด้าน National Strategy และ BCG โดยมุ่งเน้นแค่ 2 เรื่อง ได้แก่ Healthcare และ Food ส่วนในเรื่องของการพัฒนาเชิงพื้นที่ด้านต่าง ๆ ควรให้มหาวิทยาลัยที่มีบทบาทและภารกิจโดยตรงอย่างมหาวิทยาลัยราชภัฏดำเนินงานด้านนี้ไป
สำหรับโครงการ Bangkapi Smart District ก็มีความน่าสนใจและเห็นด้วยที่จะให้ NIDA ดำเนินงานต่อ แต่จะต้องพัฒนาโดยรอบ ขยายวงกว้างให้มากขึ้น ไม่ใช่โฟกัสที่ย่านบางกะปิเพียงอย่างเดียว เมื่อพัฒนาตรงนี้ให้เป็นต้นแบบได้แล้วค่อยขยายผลไปเรื่อย ๆ อย่างไรก็ตามสิ่งที่อยากมอบหมายให้ทาง NIDA มุ่งดำเนินการและสร้างให้เกิดเป็นรูปธรรมมากที่สุด คือเรื่องของ social science สาขาวิชาที่ใช้ระเบียบวิธีทางวิทยาศาสตร์เพื่อศึกษาโลกในเรื่องที่เกี่ยวข้องกับความสัมพันธ์ระหว่างมนุษย์ หน่วยสังคมต่าง ๆ ของมนุษย์ รวมทั้งพฤติกรรมของมนุษย์ในแง่มุมต่าง ๆ ทั้งเชิงปริมาณและเชิงคุณภาพอย่างเป็นวิทยาศาสตร์ อย่างไรก็ตามอยากเห็นเรื่องนี้เกิดเป็นรูปธรรมที่ชัดเจน
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/33607