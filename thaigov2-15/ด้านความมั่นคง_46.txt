รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงแรงงาน เปิดโครงการส่งเสริมสุขภาพและความรู้งานประกันสังคม “Healthy Thailand เพื่อผู้ประกันตน” โรงพยาบาลลาดพร้าว

วันพุธที่ 29 กรกฎาคม 2563
พิมพ์
ผู้ช่วยรัฐมนตรีประจำกระทรวงแรงงาน เปิดโครงการส่งเสริมสุขภาพและความรู้งานประกันสังคม “Healthy Thailand เพื่อผู้ประกันตน” โรงพยาบาลลาดพร้าว
ผู้ช่วยรัฐมนตรีประจำกระทรวงแรงงาน เปิดโครงการส่งเสริมสุขภาพและความรู้งานประกันสังคม “Healthy Thailand เพื่อผู้ประกันตน” โรงพยาบาลลาดพร้าว
เมื่อวันที่ 29 กรกฎาคม 2563 เวลา 09.45 น. ดร.ดวงฤทธิ์ เบ็ญจาธิกุล ชัยรุ่งเรือง ผู้ช่วยรัฐมนตรีประจำกระทรวงแรงงาน ได้ให้เกียรติเป็นประธานในการจัดงาน โครงการส่งเสริมสุขภาพ ป้องกันโรคและเผยแพร่ความรู้งานประกันสังคม ประจำปี 2563 “Healthy Thailand เพื่อผู้ประกันตน”ณ ลานกิจกรรมทางเชื่อมอาคารศูนย์ความเป็นเลิศทางการแพทย์ โรงพยาบาลลาดพร้าว กรุงเทพมหานคร โดยมี นางเธียรรัตน์ นะวะมะวัฒน์ รองปลัดกระทรวงแรงงาน พร้อมผู้บริหารกระทรวงแรงงาน นางสาวภคมน ศิลานุภาพ ผู้อำนวยการสำนักจัดระบบบริการทางการแพทย์ รักษาการในตำแหน่ง ที่ปรึกษาด้านประสิทธิภาพ สำนักงานประกันสังคม นายบุญสงค์ ทัพชัยยุทธ์ รองเลขาธิการสำนักงานประกันสังคม นายแพทย์ ปราโมทย์ ภู่นภานนท์ ผู้อำนวยการโรงพยาบาลลาดพร้าว นางนิยดา เสนีย์มโนมัย ผู้อำนวยการสำนักงานประกันสังคมกรุงเทพมหานครพื้นที่ 9 ผู้บริหารสำนักงานประกันสังคม ให้การต้อนรับ
ดร.ดวงฤทธิ์ เบ็ญจาธิกุล ชัยรุ่งเรือง ผู้ช่วยรัฐมนตรีประจำกระทรวงแรงงาน กล่าวกับสื่อมวลชนว่า สำนักงานประกันสังคมถือเป็นหน่วยงานสำคัญหน่วยงานหนึ่งของกระทรวงแรงงาน ที่มีหน้าที่รับผิดชอบ ในการดำเนินงานพัฒนาระบบประกันสังคมและสิทธิประโยชน์ รวมทั้งส่งเสริมการป้องกัน สุขภาพ เพื่อสร้างหลักการประกันความมั่นคงและคุณภาพชีวิตที่ดียิ่งขึ้นให้แก่กำลังแรงงานทุกกลุ่ม รวมถึงการขยายเครือข่าย ในการส่งเสริมคุ้มครองแรงงานอิสระให้มีหลักประกันทางสังคม ได้รับสิทธิประโยชน์ที่ทัดเทียมแรงงานในระบบและมีคุณภาพชีวิตที่ดีขึ้น รวมถึงพัฒนาการให้บริการประชาชนเพื่อให้ได้รับสิทธิประโยชน์อย่างมีประสิทธิภาพ เป็นธรรมและคุ้มค่ากับการส่งเงินสมทบเข้ากองทุน
ผู้ช่วยรัฐมนตรีประจำกระทรวงแรงงาน กล่าวต่อไปว่า สำนักงานประกันสังคมได้ตระหนักถึงความสำคัญของการสร้างการรับรู้เกี่ยวกับความคุ้มครองสิทธิประโยชน์และความรู้ด้านงานประกันสังคม ซึ่งการจัดกิจกรรมในครั้งนี้ ทางสำนักงานประกันสังคมกรุงเทพมหานครพื้นที่ 9 ได้ดำเนินการจัดกิจกรรมเชิงรุกในการส่งเสริมสุขภาพป้องกันโรค และเผยแพร่ความรู้ด้านประกันสังคม “Healthy Thailand เพื่อผู้ประกันตน” โดยได้รับความร่วมมือ และความอนุเคราะห์จากโรงพยาบาลลาดพร้าว ซึ่งเป็นสถานพยาบาลคู่สัญญาประกันสังคม ภายในงานจัดให้มีกิจกรรมนิทรรศการเกี่ยวกับการส่งเสริมสุขภาพป้องกันโรค การให้บริการ ตรวจสุขภาพเบื้องต้น การแนะนำแก้ไขปัญหาสุขภาพ และสุขภาพการเงิน การบรรยายให้ความรู้เกี่ยวกับ การส่งเสริมสุขภาพป้องกันโรคที่เกิดจากพฤติกรรมการดำเนินชีวิต และการดูแลสุขภาพตามวิถีการดำรงชีวิตแบบใหม่ (New Normal for Healthy Promotion) โดยผู้เชี่ยวชาญของโรงพยาบาลลาดพร้าว รวมถึงการ ให้ความรู้เกี่ยวกับกองทุนประกันสังคม กองทุนเงินทดแทน และกิจกรรมตอบปัญหา Healthy Thailand เพื่อผู้ประกันตน พิชิตโรค พิชิตรางวัล โดยศูนย์สารนิเทศ ศูนย์ฟื้นฟูสมรรถภาพคนงานภาค 1 ปทุมธานี และสำนักงานประกันสังคมกรุงเทพมหานครพื้นที่ 9 อีกด้วย
ในโอกาสนี้ ดร.ดวงฤทธิ์ เบ็ญจาธิกุล ชัยรุ่งเรือง ผู้ช่วยรัฐมนตรีประจำกระทรวงแรงงาน พร้อมคณะผู้บริหารกระทรวงแรงงาน และผู้บริหารสำนักงานประกันสังคม ได้มอบของเยี่ยมให้กำลังใจ แก่ผู้ประกันตนที่พักรักษาตัวเป็นผู้ป่วยใน เพื่อเทิดพระเกียรติและถวายเป็นพระราชกุศล เนื่องในโอกาส วันเฉลิมพระชนมพรรษาพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว
+++++++++++++++++++
กองเผยแพร่และประชาสัมพันธ์
ศูนย์สารนิเทศ สำนักงานประกันสังคม ข่าว
29 กรกฎาคม 2563

ที่มา : https://www.thaigov.go.th/news/contents/details/33740
