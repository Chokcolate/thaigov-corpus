รัฐบาลไทย-ข่าวทำเนียบรัฐบาล-สธ.ย้ำงานอีเว้นท์ต้องเข้มมาตรการเว้นระยะห่าง


วันพฤหัสบดีที่ 16 กรกฎาคม 2563
สธ.ย้ำงานอีเว้นท์ต้องเข้มมาตรการเว้นระยะห่าง
รัฐมนตรีช่วยว่าการกระทรวงสาธารณสุข ย้ำการจัดงานแสดงสินค้า ต้องเข้มมาตรการเว้นระยะห่าง สวมหน้ากากผ้า/หน้ากากอนามัยทุกคน ปฏิบัติตามแนวทางของกระทรวงสาธารณสุข การ์ดอย่าตก
รัฐมนตรีช่วยว่าการกระทรวงสาธารณสุข ย้ำการจัดงานแสดงสินค้า ต้องเข้มมาตรการเว้นระยะห่าง สวมหน้ากากผ้า/หน้ากากอนามัยทุกคน ปฏิบัติตามแนวทางของกระทรวงสาธารณสุข การ์ดอย่าตก
บ่ายวันนี้ (16 กรกฎาคม 2563) ที่อาคารชาเลนเจอร์ 1-3 อิมแพ็ค เมืองทองธานี จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์ดนัย ธีวันดา รองอธิบดีกรมอนามัย เยี่ยมชมมาตรการป้องกันการแพร่ระบาดของโรคโควิด  19การจัดงานบางกอก อินเตอร์เนชันแนล มอเตอร์โชว์ 2020และให้สัมภาษณ์ภายหลังว่า งานมอเตอร์โชว์ เป็นงานแสดงสินค้าขนาดใหญ่ของประเทศ เป็นกิจกรรมที่มีการรวมตัวของคนจำนวนมากและหลายกลุ่ม อาจก่อให้เกิดการแพร่กระจายของเชื้อโรคได้จากการรวมกลุ่มของคนจำนวนมากอาจอยู่ใกล้ชิดกันในสถานที่ปิดเป็นระยะเวลานาน และมีจุดสัมผัสร่วมกัน เช่น การสัมผัสตัวรถ การทดลองนั่งหรือขับรถยนต์ การใช้อุปกรณ์ร่วมกัน รวมถึงการเจรจา ซื้อขาย เป็นต้น
ดร.สาธิตกล่าวต่อว่า ผู้ประกอบการ/เจ้าของสถานที่ ผู้จัดงานและผู้ร่วมงาน ต้องปฏิบัติตามแนวทางปฏิบัติของกระทรวงสาธารณสุขอย่างเคร่งครัด โดยต้องจัดระบบการคัดกรองการเข้าร่วมงาน หากพบว่ามีไข้ ไอ จาม มีน้ำมูก หรือเหนื่อยหอบ หรือมีอุณหภูมิร่างกายเท่ากับหรือมากกว่า 37.5 องศาเซลเซียส ไม่ให้เข้าร่วมงานและแนะนำไปพบแพทย์ ที่สำคัญทุกคนที่อยู่ในงานต้องสวมหน้ากากผ้าหรือหน้ากากอนามัยตลอดเวลา เว้นระยะห่างระหว่างบุคคลอย่างน้อย 1-2  เมตร ตลอดเวลาที่อยู่ในงานและบริเวณพื้นที่รอเข้างานหรือพื้นที่รอคิว  ปรับรูปแบบการแสดงสินค้าเพื่อลดการสัมผัส โดยใช้ e-catalogแทนการใช้โบรชัวร์ และมีบริการเจลแอลกอฮอล์ไว้บริเวณต่างๆ อย่างเพียงพอ ความสะอาดพื้นที่หรือบริเวณที่มีการสัมผัสร่วมกันโดยเฉพาะประตูรถยนต์ เบาะนั่ง พวงมาลัย เป็นต้น จัดให้มีถังขยะที่มีฝาปิดที่เพียงพอให้มีระบบระบายอากาศที่ดี หากมีรถรับส่งผู้เข้าร่วมงานให้เว้นระยะห่างกัน 1 ที่นั่งและทำความสะอาดรถทุกรอบหลังให้บริการ จัดเตรียมห้องและระบบเคลื่อนย้าย ส่งต่อผู้ป่วย กรณีพบผู้ป่วยจะมีมาตรการติดตามข้อมูลของผู้เข้าร่วมงานแสดง/การประชุม/เจรจา เช่น การใช้แอปพลิเคชั่นทางโทรศัพท์เคลื่อนที่ตามที่ทางราชการกำหนด หรือใช้มาตรการควบคุมการเข้าออกสถานที่ด้วยการบันทึกข้อมูลและรายงานทดแทนมีมาตรการควบคุมไม่ให้แออัดในจุดต่าง ๆ ทั้งบริเวณบูทแสดงสินค้า พื้นที่เจรจาธุรกิจ เป็นต้น
นอกจากนี้ ต้องลดกิจกรรมที่ทำให้เกิดการรวมตัวของประชาชนจำนวนมาก ลดระดับเสียงภายในงาน เพื่อป้องกันการเกิดละอองฝอยจากการพูดคุย การตะโกนเสียงดังระหว่างผู้ให้บริการ กับผู้รับบริการ ประชาสัมพันธ์มาตรการ คำแนะนำในการป้องกันการแพร่ระบาดให้แก่ผู้เข้าร่วมงานและผู้ร่วมแสดงสินค้าให้ทราบล่วงหน้า และเมื่อกลับถึงบ้านควรเปลี่ยนเสื้อผ้าและอาบน้ำทันทีดร.สาธิต กล่าว
************************************* 16 กรกฎาคม 2563

ที่มา : https://www.thaigov.go.th/news/contents/details/33443