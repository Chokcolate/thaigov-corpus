รัฐบาลไทย-ข่าวทำเนียบรัฐบาล-สาธิต เร่งสื่อสารสร้างความเชื่อมั่น จ.ระยอง

วันศุกร์ที่ 17 กรกฎาคม 2563
สาธิต เร่งสื่อสารสร้างความเชื่อมั่น จ.ระยอง
รัฐมนตรีช่วยว่าการกระทรวงสาธารณสุข วางมาตรการเร่งสื่อสารสร้างความเข้าใจเรียกคืนความเชื่อมั่นสู่จังหวัดระยองให้ประชาชนและนักท่องเที่ยว เผยผลการตรวจหาเชื้อโควิด 19 สะสม 3,832 ราย ไม่พบติดเชื้อ ประชาชนรับการตรวจได้ที่รถตรวจโรคติดเชื้อชีวนิรภัยพระราชทาน
รัฐมนตรีช่วยว่าการกระทรวงสาธารณสุข วางมาตรการเร่งสื่อสารสร้างความเข้าใจเรียกคืนความเชื่อมั่นสู่จังหวัดระยองให้ประชาชนและนักท่องเที่ยว เผยผลการตรวจหาเชื้อโควิด 19 สะสม 3,832 ราย ไม่พบติดเชื้อ ประชาชนรับการตรวจได้ที่รถตรวจโรคติดเชื้อชีวนิรภัยพระราชทาน หน้าห้างสรรพสินค้าแพชชั่น และห้างเซ็นทรัล
วันนี้ (17 กรกฎาคม 2563) ที่ห้างสรรพสินค้าแพชชั่น ช้อปปิ้ง เดสติเนชั่น (แหลมทอง) จ.ระยอง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายสุรศักดิ์ เจริญศิริโชติ ผู้ว่าราชการจังหวัดระยอง นายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุขภาพที่ 6 และหน่วยงานภาครัฐและเอกชนในจังหวัดระยอง ร่วมงานแถลงข่าวสร้างความมั่นใจและความเชื่อมั่นจังหวัดระยอง
ดร.สาธิตให้สัมภาษณ์ว่า จากเหตุการณ์ที่เกิดขึ้นกระทรวงสาธารณสุขมีความห่วงใยทั้งสุขภาพร่างกายและจิตใจของประชาชนโดยเฉพาะชาว จ.ระยอง ที่ได้รับผลกระทบโดยตรง ไม่ว่าจะเป็นความวิตกกังวล หรือผลกระทบทางด้านเศรษฐกิจ จำเป็นต้องสื่อสารให้ประชาชน นักท่องเที่ยวเข้าใจ สร้างความเชื่อมั่นกลับคืนโดยเร็วที่สุด โดยจังหวัดระยอง ปิดพื้นที่โรงแรมที่พัก และห้างสรรพสินค้าแพชชั่น เพื่อทำความสะอาด ฆ่าเชื้อ ขณะนี้ห้างเปิดให้บริการแล้ว ส่วนโรงเรียน คณะกรรมโรคติดต่อประจำจังหวัด พิจารณาเปิดทำการเรียนการสอนในสัปดาห์หน้า สำหรับผู้สัมผัสใกล้ชิดเสี่ยงสูง 12 คนติดตามได้ครบถ้วน ผลตรวจทุกคนไม่พบเชื้อ โดยเป็นพนักงานขับรถ 4 คน, ผู้จัดการโรงแรม/พนักงานขาย 3 คน และแม่บ้านทำความสะอาดชั้น 7 และ 8 จำนวน 4 คน แยกกักตัวที่ Local Quarantine อ.บ้านค่าย จ.ระยอง 14 วัน และคนขับรถแท็กซี่ 1 คน ซึ่งได้พูดคุยกับผู้ติดเชื้อประมาณ 5 นาที ส่วนผู้สัมผัสเสี่ยงต่ำ 6 คน ซึ่งเป็นพนักงานโรงแรม 2 คน และเจ้าหน้าที่ทีมเก็บตัวอย่าง 4 คน ผลตรวจไม่พบเชื้อ ให้หยุดงานกักตัวที่บ้าน 14 วันเช่นกัน
นอกจากนี้ สำนักงานสาธารณสุขจังหวัดระยอง ร่วมกับกรมควบคุมโรค ได้นำรถพระราชทานตรวจโรคติดเชื้อชีวนิรภัยพระราชทาน ให้บริการประชาชนที่ห้างแพชชั่น ระยอง และห้างเซ็นทรัล พลาซา ระยอง ผลการตรวจ 3 วัน (14-16 กรกฎาคม) ตรวจทั้งสิ้น 3,832 ราย ทราบผลแล้ว 3,152 ราย ทุกรายไม่พบการติดเชื้อ และขอให้ผู้ที่มีความเสี่ยงคือ ผู้ที่อยู่ในห้างแหลมทอง ช่วงวันที่ 10 กรกฎาคม 2563 เวลา 11.30– 15.00 น. ผู้ที่ไปโรงแรมดิวารี ดีว่า เซ็นทรัล ระยอง วันที่ 8 – 11 กรกฎาคม 2563 ไปรับการตรวจหาเชื้อได้ที่รถตรวจโรคติดเชื้อชีวนิรภัยพระราชทาน ซึ่งจะให้บริการจนถึงวันที่ 27 กรกฎาคม 2563 หรือปรึกษาแพทย์ที่โรงพยาบาลศูนย์ โรงพยาบาลทั่วไปใกล้บ้าน รวมทั้ง ได้จัดทีมสุขภาพจิตจากโรงพยาบาลระยองและกรมสุขภาพจิต พร้อมรถโมบายผ่อนคลายความเครียด  ให้บริการประชาชน 3 จุด ได้แก่ ที่ห้างแพชชั่น ห้างเซ็นทรัล และตลาดสตาร์ มีผู้มารับบริการประมาณ 1,400 – 1,500 คนต่อวัน สำหรับประชาชนที่ไปห้างเซ็นทรัล พลาซา ระยอง และพื้นที่อื่นไม่จัดเป็นกลุ่มเสี่ยง ขอให้คลายความวิตกกังวล และใช้ชีวิตแบบนิวนอร์มัล ป้องกันตัวเอง ด้วยการสวมหน้ากากอนามัย/หน้ากากผ้าอย่างเคร่งครัด ล้างมือบ่อยๆ และรักษาระยะห่างระหว่างกัน รวมทั้งผู้ที่เดินทางกลับจากจังหวัดระยอง ใช้ชีวิตได้ปกติ ไม่ต้องกักตัว
“เราจะสร้างระยองโมเดลเพื่อเป็นต้นแบบในการควบคุมโรคโควิด 19 ให้กับพื้นที่อื่นหากพบผู้ติดเชื้อ และขอความร่วมมือหน่วยงานภาครัฐและเอกชนมาจัดประชุมที่จ.ระยอง โดยเริ่มต้นที่หน่วยงานของกระทรวงสาธารณสุข​ เพื่อสร้างความมั่นใจ ฟื้นเศรษฐกิจ ให้ชาวระยองสามารถกลับมาใช้ชีวิตได้ตามปกติโดยเร็วที่สุด” ดร.สาธิตกล่าว
**************************************************  17 กรกฎาคม 2563

ที่มา : https://www.thaigov.go.th/news/contents/details/33472
