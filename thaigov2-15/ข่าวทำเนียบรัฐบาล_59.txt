รัฐบาลไทย-ข่าวทำเนียบรัฐบาล-นายกรัฐมนตรียกย่องทีมนักวิจัยไทย พัฒนาวัคซีนและชุด PPE เพิ่มประสิทธิภาพตรวจคัดกรองและป้องกันไวรัสโควิด-19

วันพุธที่ 29 กรกฎาคม 2563
พิมพ์
นายกรัฐมนตรียกย่องทีมนักวิจัยไทย พัฒนาวัคซีนและชุด PPE เพิ่มประสิทธิภาพตรวจคัดกรองและป้องกันไวรัสโควิด-19
นายกรัฐมนตรียกย่องทีมนักวิจัยไทย พัฒนาวัคซีนและชุด PPE เพิ่มประสิทธิภาพตรวจคัดกรองและป้องกันไวรัสโควิด-19
วันนี้ (29 ก.ค. 63) เวลา 08.30 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการผลงานวิจัยและนวัตกรรมในงานมหกรรมงานวิจัยแห่งชาติ 2563 (Thailand Research Expo 2020) โดยกระทรวงการอุดมศึกษา วิทยาศาสตร์ วิจัยและนวัตกรรม พร้อมร่วมประชาสัมพันธ์เนื่องในวันรณรงค์ตับอักเสบโลก (World Hepatitis Day) โดยกระทรวงสาธารณสุข โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายอิทธิพล คุณปลื้ม รัฐมนตรีว่าการกระทรวงวัฒนธรรม นายณัฏฐพล ทีปสุวรรณ รัฐมนตรีว่าการกระทรวงศึกษาธิการ นายสาธิต ปิตุเตชะ รัฐมนตรีช่วยว่าการกระทรวงสาธารณสุข นายดิสทัต โหตระกิตย์ เลขาธิการนายกรัฐมนตรี ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี และนางสาวไตรศุลี ไตรสรณกุล รองโฆษกประจำสำนักนายกรัฐมนตรีร่วมเยี่ยมชมนิทรรศการในครั้งนี้ด้วย
โอกาสนี้ นายณัฏฐพล ทีปสุวรรณ รัฐมนตรีว่าการกระทรวงศึกษาธิการพร้อมนายอิทธิพล คุณปลื้ม รัฐมนตรีว่าการกระทรวงวัฒนธรรม นำเด็กหญิงติณณา แดนเขตต์ นักเขียนเยาวชน ผู้เหนังสือ “กราบพระเจ้าอยู่หัว รัชกาลที่ 9” เข้าพบนายกรัฐมนตรีเพื่อรับโอวาท ส่งเสริมให้เยาวชนทั่วประเทศรักการอ่าน การเขียน โดยหนังสือ “กราบพระเจ้าอยู่หัว รัชกาลที่ 9” ได้รับรางวัลหนังสือดีเด่น พ.ศ. 2560 ประเภทสารคดีสำหรับเด็ก อายุ 6 – 11 ปี นายกรัฐมนตรีกล่าวชื่นชมเด็กหญิงติณณาในการเป็นแบบอย่างที่ดีให้แก่เด็ก เยาวชน  ในการจดบันทึกเพื่อฝึกการอ่าน การเขียนภาษาไทยให้ถูกต้อง รวมทั้งยังช่วยสืบสานค่านิยมอันดีงามของประเทศไทย เพราะเยาวชนในวันนี้จะเติบโตมาเป็นผู้ใหญ่ซึ่งเป็นกำลังสำคัญในการพัฒนาประเทศ
จากนั้น นายกรัฐมนตรีร่วมประชาสัมพันธ์วันรณรงค์ตับอักเสบโลก (World Hepatitis Day) ประจำปี 2563 โดยกรมควบคุมโรค กระทรวงสาธารณสุข ร่วมกับสำนักงานหลักประกันสุขภาพแห่งชาติและกระทรวงมหาดไทย มุ่งเน้นให้ประชาชนเข้าถึงการรักษาโรคไวรัสตับอักเสบ บี และ ซี พร้อมเชิญชวนให้ประชาชนเข้ารับการตรวจคัดกรองโรคไวรัสตับอักเสบ บี และ ซี ได้โดยไม่เสียค่าใช้จ่าย ระหว่างวันที่ 10 ส.ค. – 31 ธ.ค. 2563 ณ โรงพยาบาลในสังกัดของกระทรวงสาธารณสุขที่เข้าร่วมโครงการ 77 จังหวัดทั่วประเทศ ซึ่งนายกรัฐมนตรีชื่นชมความร่วมมือกันของหน่วยงานภาครัฐที่ดูแลประชาชนตามนโยบายของรัฐบาล แม้วันนี้สถานการณ์การแพร่ระบาดของเชื้อไวรัสโควิด-19 จะดีขึ้นตามลำดับ แต่รัฐบาลยังต้องให้ความใส่ใจกับสุขภาพด้านอื่น ๆ ยกระดับการแพทย์ การสาธารณสุขของประเทศไทยด้วย
นายกรัฐมนตรีเยี่ยมชมนิทรรศการผลงานวิจัยและนวัตกรรมในงานมหกรรมงานวิจัยแห่งชาติ 2563 (Thailand Research Expo 2020) ภายใต้หัวข้อ “การวิจัยและนวัตกรรมเกี่ยวกับโรคโควิด - 19” โดยจัดแสดง 7 ผลงานด้วยกัน ได้แก่ วัคซีนชนิดเอ็มอาร์เอ็นเอ นวัตกรรมชุด PPE ระดับ 2 ชนิดใช้ซ้ำได้รุ่น “เราสู้” และ Coverall ระดับ 4 รุ่น “เราชนะ” หน้ากากผ้านาโน หน้ากากแรงดันบวก ชุดตรวจหาสารพันธุกรรมของเชื้อ ประเภท RT - PCR แบบมาตรฐานสากล ชุดตรวจเสริมแบบได้ผลรวดเร็ว ประเภท LAMP และ ชุดตรวจเสริมแบบได้ผลรวดเร็ว ประเภท CRISPR – cas  นายกรัฐมนตรีขอบคุณทุกหน่วยงานที่เกี่ยวข้องที่เป็นกำลังสำคัญในการพัฒนานวัตกรรมเพื่อช่วยเหลือคนไทย พร้อมให้ความสนใจชุดตรวจหาสารพันธุกรรมของเชื้อซึ่งถือเป็นอีกหนึ่งนวัตกรรมสำคัญช่วยเพิ่มความรัดกุมระบบการคัดกรองโรค สามารถนำไปใช้สถานที่หน้าด่านสำคัญ ณ ท่าอากาศยานหรือจุดผ่านแดนต่าง ๆ หากประเทศไทยมีความสามารถในการพัฒนาวิจัยวัคซีนรักษาโรคติดเชื้อไวรัสโควิด-19 ได้เอง นอกจะช่วยลดค่ารักษาพยาบาล ยังอาจเป็นสินค้าส่งออกของไทยในอนาคตอีกด้วย
......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33727
