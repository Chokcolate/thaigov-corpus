รัฐบาลไทย-ข่าวทำเนียบรัฐบาล-กระทรวง อว. ร่วมมือกับกระทรวงดิจิทัลฯ และสมาคมผู้ใช้ดิจิทัลไทย (DUGA) แถลงข่าวการประกาศรางวัล THE WINNER AWARD U POWER DIGITAL IDEA CHALLENGE SEASON 4 นักการตลาดหน้าใหม่ยุคดิจิทัล

วันอังคารที่ 21 กรกฎาคม 2563
พิมพ์
กระทรวง อว. ร่วมมือกับกระทรวงดิจิทัลฯ และสมาคมผู้ใช้ดิจิทัลไทย (DUGA) แถลงข่าวการประกาศรางวัล THE WINNER AWARD U POWER DIGITAL IDEA CHALLENGE SEASON 4 นักการตลาดหน้าใหม่ยุคดิจิทัล
กระทรวง อว. ร่วมมือกับกระทรวงดิจิทัลฯ และสมาคมผู้ใช้ดิจิทัลไทย (DUGA) แถลงข่าวการประกาศรางวัล THE WINNER AWARD U POWER DIGITAL IDEA CHALLENGE SEASON 4 นักการตลาดหน้าใหม่ยุคดิจิทัล
วันที่ 26 มิถุนายน 2563 กระทรวงการอุดมศึกษา วิทยาศาสตร์ วิจัยและนวัตกรรม (อว.) ร่วมมือกับกระทรวงดิจิทัลเพื่อเศรษฐกิจและสังคม และสมาคมผู้ใช้ดิจิทัลไทย (DUGA) จัดงานแถลงข่าวประกาศผลรอบตัดสิน โครงการ “U Power : Digital Idea Challenge” ที่จัดต่อเนื่องเป็นปีที่ 4 เปิดโอกาสให้เยาวชน นิสิต นักศึกษา ทั่วประเทศแสดงความสามารถและความคิดสร้างสรรค์ ด้วยแนวคิดการประกวดแผนการตลาดที่ประยุกต์ใช้ Digital Technology ทีมที่ได้รับคัดเลือกเข้ารอบสุดท้าย จะมีงบประมาณ 20,000 บาท ให้ทดลองปฏิบัติจริงจาก 8 อุตสาหกรรมชั้นนำของประเทศ โดยได้รับเกียรติจาก นายเพิ่มสุข สัจจาภิวัฒน์ หัวหน้าผู้ตรวจราชการ กระทรวงการอุดมศึกษาฯ เป็นประธานในการประกาศผลและมอบรางวัล ณ ห้อง Jubilee A-B ชั้น 11 โรงแรมเดอะเบอร์เคลีย์ ประตูน้ำ
นายเพิ่มสุข สัจจาภิวัฒน์ กล่าวว่า กระทรวง อว. มีนโยบายให้เยาวชน นิสิต นักศึกษา มีความรู้หรือทักษะในเชิงนวัตกรรม ซึ่งดิจิทัลเป็นตัวหลักสำคัญที่จะขับเคลื่อนประเทศไปอีกแพลตฟอร์มหนึ่ง ถือเป็นสถานการณ์บังคับที่ทำให้มหาวิทยาลัยในสังกัด อว. กว่า 150 สถาบัน ต้องเกิดการปรับตัวไม่ว่าจะเป็นการเรียน การสอบ การส่งงาน หรือการประเมินล้วนแต่เป็นรูปแบบออนไลน์ รวมไปถึงธุรกิจในทุกภาคส่วนที่ต้องปรับตัวตามสถานการณ์นี้เช่นกัน “โครงการ U Power : Digital Idea Challenge” จะช่วยให้นักศึกษาได้เกิดการซักซ้อมความเป็นส่วนหนึ่งของธุรกิจ การสื่อสารหรือการขายรูปแบบในปัจจุบันจะเปลี่ยนไป เราสามารถที่จะเข้าถึงหรือรับรู้ความต้องการของผู้บริโภคได้โดยตรง (Business to Consumer) เรื่องของการตลาด (Marketing) ได้รับการพัฒนาเป็น 4.0 – 5.0 เป็นเรื่องสำคัญที่จะช่วยในการขับเคลื่อนประเทศ เพราะฉะนั้นเรายิ่งต้องพัฒนาศักยภาพตนเองเพื่อให้เท่าทันกับสถานการณ์
อีกหนึ่งเรื่องสำคัญที่ อว. ได้มุ่งเน้นคือเรื่องของ สตาร์ทอัพ ที่ให้เยาวชนสามารถประกอบธุรกิจกิจการเป็นของตนเองได้อย่างยั่งยืน โดยให้ตระหนักถึงความรู้และคำแนะนำที่ได้มาใช้ในการต่อยอด เพราะความรู้จะเป็นพลวัต (Dynamic) ในการพัฒนาตนเองให้สามารถเผชิญกับเรื่องท้าทายในอนาคตได้อีกมาก สุดท้ายความรู้ที่ได้จะช่วยในการขยายผลและต่อยอดให้กับธุรกิจและกับตนเอง
ด้านนางสาวกัลยา แสวงหาบุญ เลขาธิการสมาคมผู้ใช้ดิจิทัลไทย เปิดเผยว่า “โครงการ U Power : Digital Idea Challenge” จัดขึ้นโดยกระทรวงดิจิทัลเพื่อเศรษฐกิจและสังคม (MDES) ร่วมมือกับกระทรวงการอุดมศึกษาวิทยาศาสตร์ วิจัยและนวัตกรรม (MHESI) และสมาคมผู้ใช้ดิจิทัลไทย (DUGA) โดยในปีนี้มีนิสิตนักศึกษาเข้าร่วมแข่งขันกว่า 821 ทีม จาก 59 มหาวิทยาลัยทั่วประเทศ ซึ่งทีมที่ผ่านการคัดเลือกในรอบแรกจะต้องเข้ามาอบรมกับวิทยากรผู้มีประสบการณ์จริงเพื่อเตรียมความพร้อมก่อนที่จะต้องไปรับโจทย์จากองค์กรเอกชนที่เข้าร่วมโครงการ เพื่อให้น้องๆ เกิดไอเดียในการประยุกต์แผนการตลาดมาผนวกกับเทคโนโลยีดิจิทัล ได้อย่างรอบด้าน การแข่งขันในครั้งนี้ ถือเป็นประสบการณ์ที่นิสิต นักศึกษาไม่สามารถหาได้จากในห้องเรียน และเพื่อรองรับแผน พัฒนาตามยุทธศาสตร์ Digital Economy ของรัฐบาล เพราะปัจจุบันการตลาดดิจิทัล เป็นสิ่งที่ทุกภาคส่วนในองค์กรธุรกิจมีความต้องการอย่างมาก ประกอบกับการแพร่ระบาดของ โควิด 19 ทำให้องค์กรเอกชนต้องปรับตัวมุ่งสู่แพลตฟอร์มดิจิทัล เพื่อสร้างโอกาสการแข่งขันในเชิงการตลาดทั้งในประเทศและต่างประเทศ ซึ่งการสร้างประสบการณ์ที่ให้ผู้เข้าร่วมโครงการได้คิดแผนการตลาด และลงมือทำจริงจากโจทย์ของผู้ประกอบการ ด้วยการนำเทคโนโลยีสมัยใหม่เข้ามาช่วยส่งเสริมจึงเป็นอีกโครงการที่จะเตรียมความพร้อมนิสิต นักศึกษา ที่จะได้ฝึกฝนทำงานจริงก่อนที่จะเข้าสู่ตลาดแรงงานในอนาคต”
“โดยในรอบสุดท้าย จะมีทีมที่ผ่านการคัดเลือกทั้งหมด 12 ทีม และคณะกรรมการจะตัดสินว่าทีมไหนจะได้รับรางวัลชนะเลิศ สำหรับทีมที่ชนะเลิศได้แก่ ทีม Unlimit จากมหาวิทยาลัยเชียงใหม่ ได้รับโจทย์จากแบรนด์ Veldent ได้รับทุนการศึกษา จำนวน 50,000 บาท พร้อมประกาศนียบัตร และถ้วยรางวัลจากนายกรัฐมนตรี พลเอกประยุทธ์ จันทร์โอชา รางวัลรองชนะเลิศอันดับ 1 ได้แก่ ทีม Red Panda จากมหาวิทยาลัยเชียงใหม่ ได้รับโจทย์จากแบรนด์ Snowgirl ได้รับทุนการศึกษา จำนวน 40,000 บาท พร้อมประกาศนียบัตรและถ้วยรางวัล จากกระทรวงดิจิทัลเพื่อเศรษฐกิจและสังคม (MDES) และกระทรวงการอุดมศึกษา วิทยาศาสตร์ วิจัยและนวัตกรรม (MHESI) ส่วนรางวัลรองชนะเลิศอันดับ 2 ได้แก่ ทีม Mitr จากมหาวิทยาลัยธรรมศาสตร์ ได้รับโจทย์จากแบรนด์ Colly รับทุนการศึกษา จำนวน 30,000 บาท พร้อมประกาศนียบัตรและถ้วยรางวัลจาก กระทรวงดิจิทัลเพื่อเศรษฐกิจและสังคม (MDES) และกระทรวงการอุดมศึกษา วิทยาศาสตร์ วิจัยและนวัตกรรม (MHESI)
โครงการ “U Power: Digital Idea Challenge” จึงถือเป็นอีกเวทีที่จะบ่มเพาะนักการตลาดยุคใหม่ ที่สามารถประยุกต์ใช้เครื่องมือและแนวทางการทำงานด้านดิจิทัล ที่สอดคล้องกับแผนยุทธศาสตร์ Digital Economy ของรัฐบาล ได้อย่างรอบด้านและสามารถสร้างการแข่งขันบนเวทีธุรกิจในประเทศและต่างประเทศ ได้อย่างเท่าทันกับเทคโนโลยีในโลกอนาคต” นางสาวกัลยากล่าวสรุป
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/33542
