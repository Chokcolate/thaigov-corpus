รัฐบาลไทย-ข่าวทำเนียบรัฐบาล-ดีอีเอส ระดม 3 รัฐวิสาหกิจในสังกัด ช่วยเหลือผู้ประสบภัยน้ำท่วม จ.เลย


วันจันทร์ที่ 3 สิงหาคม 2563
ดีอีเอส ระดม 3 รัฐวิสาหกิจในสังกัด ช่วยเหลือผู้ประสบภัยน้ำท่วม จ.เลย
ดีอีเอส ระดม 3 รัฐวิสาหกิจในสังกัด ช่วยเหลือผู้ประสบภัยน้ำท่วม จ.เลย
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม มีความห่วงใยต่อสถานการณ์น้ำป่าไหลหลากเข้าท่วมบ้านเรือนประชาชนในหลายพื้นที่ของ จ. เลย โดยขอให้ปฏิบัติงานด้วยความระมัดระวัง คำนึงถึงความปลอดภัยชีวิตเป็นสำคัญ และย้ำเตือนให้ชาวบ้านติดตามข่าวสาร รวมถึงการแจ้งเตือนจากส่วนราชการอย่างใกล้ชิด
จากกรณีเหตุการณ์น้ำท่วมในหลายพื้นที่ของ จ.เลย ส่งผลให้เกิดความเดือดร้อนต่อประชาชนในพื้นที่ประสบภัย กระทรวงฯ โดยความร่วมมือจากรัฐวิสาหกิจในสังกัด ได้แก่ บริษัท ทีโอที จำกัด (มหาชน) บริษัท กสท โทรคมนาคม จำกัด (มหาชน) และบริษัท ไปรษณีย์ไทย จำกัด จึงร่วมกันจัดทำถุงยังชีพ และนำขึ้นรถขนส่งไปรษณีย์เพื่อนำไปมอบให้ จ. เลย แจกจ่ายให้กับประชาชนในพื้นที่ประสบภัย
“วันนี้ ผู้บริหารของดีอีเอส และผู้บริหารรัฐวิสาหกิจทั้ง 3 แห่ง ได้ร่วมกันปล่อยรถถุงบรรจุน้ำใจกระทรวงฯ เราขอเป็นส่วนหนึ่งของความช่วยเหลือ เพราะความเดือดร้อนของประชาชนชาวไทยเป็นเรื่องที่รอไม่ได้ และขอให้ทุกภาคส่วนได้ร่วมกันช่วยเหลือผู้ประสบภัย รวมทั้งขอเป็นกำลังให้กับชาว จ. เลย ให้ผ่านพ้นวิกฤตในครั้งนี้ไปให้ได้” นายพุทธิพงษ์กล่าว
พร้อมกันนี้ ได้กล่าวย้ำแสดงความห่วงใยประชาชนในพื้นที่ประสบภัยน้ำท่วมครั้งนี้ เนื่องจากเป็นเหตุการณ์ที่เกิดขึ้นรวดเร็วมาก ไม่คาดคิดว่าฝนจะตกหนักต่อเนื่องจนทำให้น้ำป่าทะลักเข้าท่วมหมู่บ้าน และหวังว่าถุงยังชีพที่กระทรวงฯ และทั้ง 3 หน่วยงานในสังกัดร่วมกันจัดส่งไปครั้งนี้ จะช่วยบรรเทาความเดือดร้อนในเบื้องต้นได้
โดยในส่วนของกระทรวงดิจิทัลฯ ได้สั่งการให้ บมจ. ทีโอที เฝ้าระวังโครงข่ายสื่อสารโทรคมนาคม ให้มีความพร้อมสามารถใช้งานได้ตลอดเวลา ทั้งนี้เพื่อเป็นช่องทางในการให้ความช่วยเหลือประชาชนที่ได้รับความเดือดร้อนจากอุทกภัยในครั้งนี้ ล่าสุดได้รับรายงานแล้วว่า พื้นที่ประสบภัยส่วนใหญ่ยังสามารถใช้งานระบบสื่อสารได้ตามปกติ อีกทั้งยังมีการระดมกำลังเจ้าหน้าที่เฝ้าระวังโครงข่าย และระบบสื่อสัญญาณทุกรูปแบบให้พร้อมบริการสื่อสารโทรคมนาคมได้อย่างต่อเนื่อง ในพื้นที่จังหวัดเลย รวมถึงจังหวัดอื่นๆ ที่ประสบอุทกภัยในครั้งนี้ นายพุทธิพงษ์ฯ กล่าว
**************

ที่มา : https://www.thaigov.go.th/news/contents/details/33914