รัฐบาลไทย-ข่าวทำเนียบรัฐบาล-โฆษก ศบค. เผยการอนุญาตชาวต่างชาติ 4 กลุ่ม เดินทางเข้าไทย ต้องเข้าพื้นที่ State Quarantine ปฏิบัติตามมาตรการป้องกันอย่างเข้มงวด

วันจันทร์ที่ 20 กรกฎาคม 2563
พิมพ์
โฆษก ศบค. เผยการอนุญาตชาวต่างชาติ 4 กลุ่ม เดินทางเข้าไทย ต้องเข้าพื้นที่ State Quarantine ปฏิบัติตามมาตรการป้องกันอย่างเข้มงวด
โฆษก ศบค. เผยการอนุญาตชาวต่างชาติ 4 กลุ่ม เดินทางเข้าไทย ต้องเข้าพื้นที่ State Quarantine ปฏิบัติตามมาตรการป้องกันอย่างเข้มงวด
วันนี้ (20 ก.ค. 63) เวลา 12.10 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนที่สอบถามผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. เผยการอนุญาตชาวต่างชาติ 4 กลุ่ม ให้สามารถเดินทางเข้ามาในประเทศไทย ได้แก่ 1. กลุ่มของชาวต่างชาติเพื่อการแสดงสินค้าในราชอาณาจักร 2. อนุญาตการถ่ายทำภาพยนตร์ในราชอาณาจักร 3. กลุ่มแรงงาน 3 สัญชาติ และ 4. กลุ่ม Medical Wellness โดยกลุ่มดังกล่าวจะต้องปฏิบัติตามมาตรการป้องกันอย่างเข้มงวด รวมทั้งการเข้าพื้นที่ State Quarantine เพื่อสร้างความมั่นใจให้แก่ประชาชน ขณะที่ในส่วนของพื้นที่ State Quarantine ได้มีการจัดหาเพิ่มเติมเพื่อให้เพียงพอรองรับสำหรับผู้ที่มีความประสงค์จะเดินทางกลับเข้ามาในประเทศ
โฆษก ศบค. ยังชี้แจงเพิ่มเติมถึงมาตรการกักตัวของนักการทูตที่เดินทางกลับเข้ามาในประเทศไทยว่า ได้ขอความร่วมมือกระทรวงการต่างประเทศในการประสานงานไปยังสถานทูต เพื่อให้บุคคลกลุ่มดังกล่าวที่มีความประสงค์ในการเดินทางกลับมายังประเทศไทย เข้าพื้นที่ State Quarantine หรือ Alternative State Quarantine รวมทั้งให้ปฏิบัติตามมาตรการป้องกันต่าง ๆ เพื่อสร้างความมั่นใจ และเกิดความปลอดภัยแก่ประชาชน
................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33509
