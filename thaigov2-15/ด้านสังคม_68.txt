รัฐบาลไทย-ข่าวทำเนียบรัฐบาล-พม. รับมอบถุงยังชีพจำนวนมากจากภาคประชาชน พร้อมส่งต่อให้ถึงมือกลุ่มเปราะบางเดือดร้อนจากโรคโควิด-19

วันจันทร์ที่ 3 สิงหาคม 2563
พม. รับมอบถุงยังชีพจำนวนมากจากภาคประชาชน พร้อมส่งต่อให้ถึงมือกลุ่มเปราะบางเดือดร้อนจากโรคโควิด-19
พม. รับมอบถุงยังชีพจำนวนมากจากภาคประชาชน พร้อมส่งต่อให้ถึงมือกลุ่มเปราะบางเดือดร้อนจากโรคโควิด-19
เมื่อวันที่ 31 ก.ค. 63 เวลา 11.30 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานรับมอบถุงยังชีพจำนวน 450 ถุง จากสมาคมวิทยาลัยป้องกันราชอาณาจักรหลักสูตรความมั่นคงชั้นสูง รุ่นที่ 4 (สวปอ.มส.4) เพื่อนำไปส่งมอบให้กับกลุ่มเป้าหมายและประชาชนที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019 (โควิด-19) ภายใต้โครงการ พม. ห่วงใย สู้ภัยโควิด ของศูนย์รับบริจาคกระทรวงการพัฒนาสังคมและความมั่นคงของมนุษย์ (พม.)
นายจุติ กล่าวว่า จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ส่งผลกระทบต่อประชาชนในวงกว้างทั่วประเทศทั้งด้านเศรษฐกิจและสังคม รวมถึงกลุ่มเป้าหมายของกระทรวง พม. ตั้งแต่เด็ก เยาวชน สตรี ผู้สูงอายุ คนพิการ คนไร้บ้าน และผู้ด้อยโอกาส รวมทั้งผู้มีรายได้น้อย ซึ่งเป็นกลุ่มเปราะบางที่มีความเสี่ยงสูง ทั้งนี้ กระทรวง พม. จึงได้จัดตั้งศูนย์รับบริจาคกระทรวง พม. เพื่อจัดสรรสิ่งของที่จำเป็นและเงินที่ได้รับบริจาคจากภาครัฐ ภาคเอกชน และภาคประชาสังคม รวมทั้งภาคประชาชน เพื่อนำไปมอบให้กับกลุ่มเป้าหมายและประชาชนที่เดือดร้อนตามวัตถุประสงค์ของผู้บริจาค เป็นการช่วยเหลือและบรรเทาความเดือดร้อนเฉพาะหน้าอย่างเร่งด่วน
นายจุติ กล่าวเพิ่มเติมว่า สำหรับวันนี้ ขอขอบคุณสมาคมวิทยาลัยป้องกันราชอาณาจักรหลักสูตรความมั่นคงชั้นสูง รุ่นที่ 4 (สวปอ.มส.4) ที่ได้มอบถุงยังชีพจำนวนมาก ซึ่งกระทรวง พม. จะนำไปส่งมอบให้ถึงมือผู้เดือดร้อนโดยเร็วที่สุด ทั้งนี้ ขอเชิญชวนทุกคนร่วมกันบริจาคเงินและสิ่งของ เพื่อช่วยเหลือประชาชนกลุ่มเป้าหมายที่เดือดร้อนและอยู่ในภาวะยากลำบากจากการแพร่ระบาดของโรคโควิด-19 ได้ที่ ศูนย์รับบริจาคกระทรวง พม. บริเวณชั้น 2 อาคารกรมพัฒนาสังคมและสวัสดิการ กระทรวง พม. และโทรศัพท์ 02-659-6476 หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/33903
