รัฐบาลไทย-ข่าวทำเนียบรัฐบาล-อนุทิน เชิญร่วมงาน “ชีวิตวิถีใหม่ใต้ร่มพระบารมี...เราสร้างไปด้วยกัน” และตรวจหาเชื้อโควิด 19 จากรถตรวจเชื้อชีวนิรภัยพระราชทาน ฟรี 28-31 กรกฎาคม นี้

วันอังคารที่ 28 กรกฎาคม 2563
อนุทิน เชิญร่วมงาน “ชีวิตวิถีใหม่ใต้ร่มพระบารมี...เราสร้างไปด้วยกัน” และตรวจหาเชื้อโควิด 19 จากรถตรวจเชื้อชีวนิรภัยพระราชทาน ฟรี 28-31 กรกฎาคม นี้
รองนายกรัฐมนตรีและรัฐมนตรีว่าการกระทรวงสาธารณสุข เชิญชวนประชาชนเข้ารับการตรวจหาเชื้อโควิด 19 จากรถตรวจเชื้อชีวนิรภัยพระราชทาน แจ้งผลผ่านคิวอาร์โค้ดภายใน 1-2 วัน โดยไม่เสียค่าใช้จ่าย พร้อมกับเยี่ยมชมกิจกรรมเฉลิมพระเกียรติฯ “ชีวิตวิถีใหม่ใต้ร่มพระบา
รองนายกรัฐมนตรีและรัฐมนตรีว่าการกระทรวงสาธารณสุข เชิญชวนประชาชนเข้ารับการตรวจหาเชื้อโควิด 19 จากรถตรวจเชื้อชีวนิรภัยพระราชทาน แจ้งผลผ่านคิวอาร์โค้ดภายใน 1-2 วัน โดยไม่เสียค่าใช้จ่าย พร้อมกับเยี่ยมชมกิจกรรมเฉลิมพระเกียรติฯ “ชีวิตวิถีใหม่ใต้ร่มพระบารมี...เราสร้างไปด้วยกัน” และกิจกรรมให้ความรู้ด้านสุขภาพของกระทรวงสาธารณสุข ได้ตั้งแต่วันที่ 28 – 31 กรกฎาคม 2563
วันนี้ 28 กรกฎาคม 2563 ที่ท้องสนามหลวง กรุงเทพมหานคร พล.อ.ประยุทธ์ จันทร์โอชา นายกรัฐมนตรี พร้อมด้วย นายอนุทิน ชาญวีรกูล รองนายกรัฐมนตรีและรัฐมนตรีว่าการกระรวงสาธารณสุข ตรวจเยี่ยมการจัดกิจกรรมเฉลิมพระเกียรติเนื่องในวันเฉลิมพระชนมพรรษาพระบาทสมเด็จพระเจ้าอยู่หัว ของหน่วยภาครัฐและเอกชน รวมถึงตรวจเยี่ยมการให้บริการตรวจหาเชื้อโควิด 19 ด้วยรถตรวจเชื้อชีวนิรภัยพระราชทาน ของกระทรวงสาธารณสุข โดยนายอนุทิน ให้สัมภาษณ์ว่า เนื่องในวันเฉลิมพระชนมพรรษาพระบาทสมเด็จพระเจ้าอยู่หัว และเพื่อเป็นการแสดงความจงรักภักดี กระทรวงสาธารณสุขและหน่วยงานในสังกัด จึงจัดกิจกรรมเฉลิมพระเกียรติฯ
“ชีวิตวิถีใหม่ใต้ร่มพระบารมี...เราสร้างไปด้วยกัน”  โดยกิจกรรมภายในงาน เป็นการให้ความรู้ประชาชนในด้านสุขภาพและอนามัย รวมถึงได้นำรถชีวนิรภัยพระราชทาน จากพระบาทสมเด็จพระเจ้าอยู่หัว เพื่อใช้เป็นห้องปฏิบัติการเคลื่อนที่ในการเก็บตัวอย่างโรคติดเชื้อโควิด 19 มีศักยภาพสามารถรองรับการตรวจหาเชื้อได้ประมาณ 1,000 รายต่อวัน มาให้บริการตรวจหาเชื้อโควิด 19 แก่ประชาชนภายในงาน
“ เพื่อเป็นการสร้างความมั่นใจให้ประชาชน ขอเชิญชวนเข้ารับบริการตรวจหาเชื้อโควิด 19 ได้ฟรี และเยี่ยมชมกิจกรรมเฉลิมพระเกียรติฯ นิทรรศการให้ความรู้ของกระทรวงสาธารณสุขได้ที่บริเวณท้องสนามหลวง” นายอนุทินกล่าว
การตรวจหาเชื้อโควิด 19 จากรถตรวจเชื้อชีวนิรภัยพระราชทาน เป็นการเก็บตัวอย่างเชื้อจากโพรงจมูกเพื่อนำไปตรวจในห้องปฏิบัติการ ซึ่งจะทราบผลผ่านทางคิวอาร์โค้ดภายใน 1-2 วัน หากผลพบติดเชื้อจะแจ้งด่วนทางโทรศัพท์ที่ได้ลงทะเบียนไว้ในงาน โดยในวันที่ 28 กรกฎาคม 2563 มีประชาชนสนใจเข้ารับบริการแล้วกว่า 200 ราย  สำหรับประชาชนที่สนใจสามารถเข้ารับบริการตรวจหาเชื้อโควิด 19 และเยี่ยมกิจกรรมเฉลิมพระเกียรติฯได้ ณ บริเวณท้องสนามหลวง ฝั่งศาลฎีกา ระหว่างวันที่ 28-31 กรกฎาคม 2563 ตั้งแต่เวลา 10.00 น.-18.00 น.
************************** 28 กรกฎาคม 2563

ที่มา : https://www.thaigov.go.th/news/contents/details/33717
