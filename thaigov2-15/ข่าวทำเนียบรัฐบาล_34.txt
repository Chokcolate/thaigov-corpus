รัฐบาลไทย-ข่าวทำเนียบรัฐบาล-นายกรัฐมนตรี ชิมสุดยอดพันธ์ข้าวไทยพร้อมชม “เมล็ดเล็ก หอม หุงขึ้นหม้อ” เผยทำหน้าที่เซลล์แมนขายข้าวไทยให้เอกอัครราชทูตไนจีเรีย ส่งเสริมข้าวไทยในตลาดแอฟริกา

วันอังคารที่ 21 กรกฎาคม 2563
พิมพ์
นายกรัฐมนตรี ชิมสุดยอดพันธ์ข้าวไทยพร้อมชม “เมล็ดเล็ก หอม หุงขึ้นหม้อ” เผยทำหน้าที่เซลล์แมนขายข้าวไทยให้เอกอัครราชทูตไนจีเรีย ส่งเสริมข้าวไทยในตลาดแอฟริกา
พลเอก ประยุทธ์ จันทร์โอชา นายกรัฐมนตรี ชิมสุดยอดพันธ์ข้าวไทยพร้อมชม “เมล็ดเล็ก หอม หุงขึ้นหม้อ” เผยทำหน้าที่เซลล์แมนขายข้าวไทยให้เอกอัครราชทูตไนจีเรีย ส่งเสริมข้าวไทยในตลาดแอฟริกา
วันนี้ (21 ก.ค. 63) เวลา 08.30 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการงาน “ศิลปาชีพทอใจ วิถีใหม่ใต้ร่มพระบารมี” โดยศูนย์ส่งเสริมศิลปาชีพระหว่างประเทศ พร้อมทั้งร่วมชมและชิมสุดยอดข้าวไทย 5 สายพันธุ์จากพันธุ์ข้าวทีมชาติไทยจากกระทรวงเกษตรและสหกรณ์ โดยมีนายจุรินทร์  ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ นายอิทธิพล คุณปลื้ม รัฐมนตรีว่าการกระทรวงวัฒนธรรม นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ นายนิพนธ์ บุญญามณี รัฐมนตรีช่วยว่าการกระทรวงมหาดไทย คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ นายดิสทัต โหตระกิตย์ เลขาธิการนายกรัฐมนตรี ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี และนางสาวรัชดา ธนาดิเรก รองโฆษกประจำสำนักนายกรัฐมนตรี ร่วมชมนิทรรศการในครั้งนี้ด้วย
นายกรัฐมนตรีเยี่ยมชมผลิตภัณฑ์จากศูนย์ส่งเสริมศิลปาชีพระหว่างประเทศ (องค์การมหาชน) หรือ SACICT ที่นำมาจัดแสดงเพื่อประชาสัมพันธ์งาน “ศิลปาชีพทอใจ วิถีใหม่ใต้ร่มพระบารมี” เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชนนีพันปีหลวง อาทิ ผ้าไหมแพรวา กระเป๋าจักสาน ผลงานหัตถศิลป์ หัตถกรรม  เพื่อสนับสนุนเศรษฐกิจฐานราก เพิ่มรายได้แก่วิสาหกิจชุมชน ที่ได้รับผลกระทบจากการแพร่ระบาดของเชื้อไวรัสโควิด-19 กระตุ้น  โอกาสนี้ นายกรัฐมนตรียังชมการแสดงโขนเด็ก เพื่อรณรงค์ดูแลสุขอนามัยแก่ประชาชน พร้อมมอบหน้ากากอนามัยผ้าทอพิมพ์มือจากศูนย์ศิลปาชีพ และย้ำให้เด็กทุกคนป้องกันตนเองจากเชื้อไวรัสโควิด-19 ด้วยการสวมใส่หน้ากากอนามัยอยู่เสมอ ทั้งนี้  งาน“ศิลปาชีพทอใจ วิถีใหม่ใต้ร่มพระบารมี” จะจัดขึ้นระหว่างวันที่  1 – 5 ส.ค. 63 ณ อิมแพค เมืองทองธานี
จากนั้น รัฐมนตรีช่วยว่าการกระทรวงเกษตรและสหกรณ์ ได้นำชมตัวอย่างพันธุ์ข้าวที่ผ่านการคัดเลือกและจะนำไปประกวดข้าวเพื่อรองรับและส่งเสริมการส่งออกของตลาดข้าวโลก ประจำปี 2563  ทั้ง 5 ประเภท ประกอบไปด้วย ข้าวหอมมะลิไทย ข้าวหอมไทย ข้าวขาวพื้นนุ่ม ข้าวขาวพื้นแข็ง และข้าวเหนียว เพื่อส่งเสริมการพัฒนาข้าวไทยส่งออกสู่ตลาดข้าวโลก ยกระดับเทคโนโลยีในการผลิตข้าว โดยนายกรัฐมนตรียังชิมตัวอย่างข้าวไทย พร้อมชมว่าข้าวไทยมีความหอม นุ่ม รสชาติโดดเด่น เมล็ดเล็กแต่หุงแล้วขึ้นหม้อ สามารถสู้กับข้าวต่างประเทศได้ ซึ่งวานนี้ ยังได้เสนอขายข้าวไทยแก่ไนจีเรีย ในโอกาสที่เอกอัครราชทูตสหพันธ์สาธารณรัฐไนจีเรียเข้าเยี่ยมคารวะ ซึ่งไนจีเรียยังเป็นตลาดข้าวส่งออกที่สำคัญของข้าวไทย ขอคนไทยต้องช่วยบริโภคข้าวไทยด้วย
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33546
