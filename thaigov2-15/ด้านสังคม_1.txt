รัฐบาลไทย-ข่าวทำเนียบรัฐบาล-“ไทยชนะ” เปิดไทม์ไลน์ 6 ชม.ตามหากลุ่มเสี่ยง 394 คน กรณีทหารอียิปต์ติดโควิด

วันอังคารที่ 14 กรกฎาคม 2563
“ไทยชนะ” เปิดไทม์ไลน์ 6 ชม.ตามหากลุ่มเสี่ยง 394 คน กรณีทหารอียิปต์ติดโควิด
“ไทยชนะ” เปิดไทม์ไลน์ 6 ชม.ตามหากลุ่มเสี่ยง 394 คน กรณีทหารอียิปต์ติดโควิด
ดีอีเอส เปิดไทม์ไลน์ 6 ชั่วโมง แกะรอยทหารอียิปต์ติดโควิด-19 ที่จ.ระยอง ผ่านแพลตฟอร์ม “ไทยชนะ” จนพบกลุ่มเสี่ยง 394 คน เร่งติดตามเข้าสู่กระบวนการคัดกรองฟรี วอนผู้ที่เข้าใช้บริการในจุดเสี่ยงในช่วงเวลาดังกล่าว เข้ามารายงานตัวกับกรมควบคุมโรค สายด่วน 1422
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า หลังได้รับข้อมูลกรณีพบรายงานผู้ติดเชื้อโควิด-19 ซึ่งเป็นทหารชาวอียิปต์ ที่เดินทางมาพักใน จ.ระยองช่วงวันที่ 8-11 กรกฎาคม 2563 มีประวัติไปเดินห้างสรรพสินค้า จึงได้ประสานการทำงานร่วมกับกรมควบคุมโรค เพื่อขอข้อมูลที่มีการเช็คอินผ่าน “ไทยชนะ” อย่างเร่งด่วน เพื่อนำมาสู่การประมวลผลแกะรอยไปถึงกลุ่มเสี่ยง และติดตามเข้าสู่กระบวนการคัดกรอง เพื่อป้องกันควบคุมและจำก้ดความเสี่ยงในการแพร่กระจายได้อย่างรวดเร็ว ซึ่งจากประสิทธิภาพของระบบไทยชนะ ทำให้สามารถติดตามพบจำนวนกลุ่มเสี่ยง 394 คน ได้ภายใน 6 ชั่วโมง
นพ.พลวรรธน์ วิทูรกลชิต ผู้ตรวจราชการกระทรวงดิจิทัลเพื่อเศรษฐกิจและสังคม (ดีอีเอส) ในฐานะหัวหน้าศูนย์ปฏิบัติการด้านข้อมูลมาตรการการแก้ไขปัญหา ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กล่าวว่า จากการเก็บข้อมูลและประมวลผล พบประชาชนมากกว่า 394 คน ที่เข้าไปในพื้นที่เดียวกับนายทหารชาวอียิปต์ ในส่วนของห้างแหลมทอง อ.เมือง จ.ระยอง เมื่อวันที่ 10 กรกฎาคม ตั้งแต่ช่วงเวลาประมาณ 11.00-15.00 น.
ทั้งนี้ จำนวนกลุ่มเสี่ยง 394 คน ซึ่งมีข้อมูลการเช็คอินเข้าใช้บริการในช่วงเวลาดังกล่าว ครอบคลุมทั้งผู้ที่ใช้งานผ่านแพลตฟอร์มไทยชนะ และใช้งานผ่านแอปพลิเคชั่นไทยชนะ ทั้งหมดนี้เป็นจำนวนที่ระบบสามารถสามารถตรวจสอบเบอร์โทรศัพท์ติดต่อได้
นพ.พลวรรธน์  ได้ให้รายละเอียดไทม์ไลน์ขั้นตอนการทำงาน ในการแกะรอยผ่านข้อมูลการเช็คอิน “ไทยชนะ” เพื่อติดตามจำนวนกลุ่มเสี่ยงในกรณีนี้ว่า 1.เริ่มต้นเมื่อ 13 กรกฎาคม 2563 เวลา 19.00 น. กรมควบคุมโรคในฐานะ Data Controller ได้ร้องขอข้อมูลจากระบบไทยชนะ 2.ได้รับข้อมูลจากกรมควบคุมโรคมาทั้งหมดและนำมาแยกข้อมูลสำหรับผู้ที่อยู่ในห้างของจังหวัดระยองแล้วเสร็จ ในเวลา 00.30 น.  3.คัดแยกได้หมายเลขโทรศัพท์ติดตามตัวผู้ที่สแกนไทยชนะทั้งหมดในห้าง จำนวน 394 หมายเลข และ 4. ดำเนินการจัดส่ง SMS ตามมติ ศปก.ข้อมูลให้กลุ่มเสี่ยงรายงานตัวและติดต่อกลับ สสจ. ระยอง (กรมควบคุมโรค จ.ระยอง) มายังเบอร์มือถือ 086-3032625
“ทางนายแพทย์สาธารณสุขจังหวัดระยอง โดยสำนักงานป้องกันควบคุมโรคที่ 6 จ.ชลบุรี เป็นผู้รับผิดชอบ จะทำการติดต่อไปเป็นการส่วนตัวเพื่อเรียกตัวมาตรวจหาเชื้อโควิด-19 และทำการสอบสวนโรคต่อไป โดยจะไม่เสียค่าใช้จ่าย และสำหรับผู้ที่ไม่ได้ใช้แพลตฟอร์มไทยชนะ แต่เดินทางไปยังสถานที่และช่วงเวลาดังกล่าว ขอให้เข้ามารายงานตัวกับกรมควบคุมโรค สายด่วน 1422 เพื่อเข้าสู่กระบวนการคัดกรองได้อย่างทันการณ์” นพ.พลวรรธน์กล่าว
ขณะเดียวกัน ทีมสอบสวนโรคยังพบว่า ทีมลูกเรือนี้ได้ออกจากโรงแรมไปยังสถานที่บางแห่งใน จ.ระยอง ซึ่งทีมจะสอบสวนโรคในพื้นที่สัมผัสทุกแห่งที่กลุ่มนี้เดินทางไป เบื้องต้นได้ทราบจุดเสี่ยงในพื้นที่ จ.ระยอง ได้แก่โรงแรม ห้าง ซึ่งมีการลงพื้นที่เพื่อตรวจสอบเรื่องดังกล่าวแล้ว
**************

ที่มา : https://www.thaigov.go.th/news/contents/details/33371
