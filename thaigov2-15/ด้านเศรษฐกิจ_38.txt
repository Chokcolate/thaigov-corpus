รัฐบาลไทย-ข่าวทำเนียบรัฐบาล-รมช.มนัญญา มอบหนังสือรับรองการทำประโยชน์ในที่ดิน แก่เขตนิคมสหกรณ์พร้าว

วันจันทร์ที่ 20 กรกฎาคม 2563
รมช.มนัญญา มอบหนังสือรับรองการทำประโยชน์ในที่ดิน แก่เขตนิคมสหกรณ์พร้าว
รมช.มนัญญา มอบหนังสือรับรองการทำประโยชน์ในที่ดิน (กสน.3 และ กสน.5) แก่เขตนิคมสหกรณ์พร้าว ผลักดันสานต่อคลื่นเกษตรกรรุ่นใหม่
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ประธานพิธีมอบหนังสือรับรองการทำประโยชน์ในที่ดิน (กสน.3 และ กสน.5) เขตนิคมสหกรณ์พร้าวให้แก่สมาชิกสหกรณ์นิคมพร้าว จำกัด จำนวน 88 ราย พร้อมด้วยนายวิศิษฐ์  ศรีสุวรรณ  รองอธิบดีกรมส่งเสริสหกรณ์
ณ อำเภอพร้าว จังหวัดเชียงใหม่ ในวันที่ 20 ก.ค. 2563
นิคมสหกรณ์พร้าว จำกัด ได้ดำเนินการจัดสรรที่ดินให้กับเกษตรกรที่ประสบปัญหาขาดแคลนที่ดินทำกิน  ในเขตอำเภอพร้าว จังหวัดเชียงใหม่ ซึ่งพื้นที่นิคมสหกรณ์พร้าว มีจำนวน 67,082 ไร่ และได้มีการออกหนังสือแสดงการเข้าทำประโยชน์ในที่ดินนิคมสหกรณ์ กสน.3และกสน.5 แล้ว 49,4999 ไร่ 8,912 ราย ซึ่งสอดคล้องกับนโยบายสำคัญของหน่วยงานในสังกัดกระทรวงเกษตรและสหกรณ์ จุดมุ่งหวังเพื่อเพิ่มศักยภาพด้านการผลิตและการตลาดในพื้นที่อำเภอพร้าว ประกอบด้วย  6 โครงการหลัก ได้แก่ ระบบส่งเสริมการเกษตรแบบแปลงใหญ่ ศูนย์การเรียนรู้การเพิ่มประสิทธิภาพการผลิตสินค้าเกษตรอำเภอพร้าว โครงการสนับสนุนเงินทุนเพื่อสร้างระบบน้ำ การผลิตสินค้าเกษตรสู่มาตรฐาน GAP โครงการจัดทำบัญชีต้นทุนประกอบอาชีพ และโครงการเกษตรอินทรีย์ในพื้นที่นิคมสหกรณ์
"จุดประสงค์และความตั้งใจในการมอบหนังสือรับรองการทำประโยชน์ในที่ดิน (กสน.3 และ กสน.5) เพื่อให้เกษตรกรได้มีที่ดินทำกิน พึ่งพาตนเองได้ โดยกระทรวงเกษตรและสหกรณ์พร้อมสนับสนุนอย่างรอบด้าน ผนวกกับโครงการภายใต้การดำเนินงานของสหกรณ์ ดังนั้นมุ่งหวังให้เกิดประโยชน์ต่อเกษตรกรอย่างสูงสุด ทั้งในปัจจุบันและอนาคต สำหรับเกษตรกรที่ได้หนังสือรับรองดังกล่าว สามารถทำเกษตรอินทรีย์ เกษตรปลอดภัย และเป็นตัวอย่างให้กับลูกหลาน ให้สามารถสืบทอดอาชีพต่อไปได้อย่างแข็งแรงยั่งยืน" รมช.มนัญญากล่าว

ที่มา : https://www.thaigov.go.th/news/contents/details/33523
