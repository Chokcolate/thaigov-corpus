รัฐบาลไทย-ข่าวทำเนียบรัฐบาล-พิธีแต่งตั้ง และมอบสายสะพายทูตการท่องเที่ยว  Miss Tourism World Thailand 77 จังหวัด

วันอังคารที่ 21 กรกฎาคม 2563
พิมพ์
พิธีแต่งตั้ง และมอบสายสะพายทูตการท่องเที่ยว  Miss Tourism World Thailand 77 จังหวัด
Miss Tourism World ทั้ง 77 จังหวัด 77 คน ทำหน้าที่เป็นทูตการท่องเที่ยวประจำจังหวัดที่ได้รับผิดชอบ เพื่อทำการประชาสัมพันธ์ การท่องเที่ยว  ศิลปวัฒนธรรม  ภาพลักษณ์ และ ธุรกิจที่เกี่ยวข้องกับการท่องเที่ยวในจังหวัดที่ได้รับมอบหมาย
วันนี้ 20 กรกฎาคม 2563 นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เป็นประธานในพิธีแต่งตั้ง และมอบสายสะพายทูตการท่องเที่ยว และ Miss Tourism World Thailand ประจำจังหวัด 77 จังหวัด พร้อมกล่าวให้โอวาท ณ ห้องโถง ชั้น 1 กระทรวงการท่องเที่ยวและกีฬา
จากสถานการณ์โควิด-19 ที่เกิดขึ้น ส่งผลกระทบต่อการท่องเที่ยวทั่วโลกอย่างชัดเจน บริษัท  MTW(ASIA) จำกัด ผู้ถือลิขสิทธิ์ในการประกวดระดับโลก Miss Tourism World ประเทศไทย และประเทศในเอเชีย ซึ่งได้รับการสนับสนุนหลักจากการท่องเที่ยวแห่งประเทศไทย ( ททท.)  ภายใต้การกำกับของกระทรวงการท่องเที่ยวและกีฬา และกรมประชาสัมพันธ์   ได้เล็งเห็นปัญหาและความสำคัญในการร่วมกันกระตุ้นด้านการท่องเที่ยวของประเทศ จึงได้ดำเนินการเฟ้นหาทูตการท่องเที่ยว และ Miss Tourism World ประจำจังหวัด ทั้ง 77 จังหวัด  โดยได้ทำการคัดเลือกผู้ที่มีคุณสมบัติในการเข้ารับตำแหน่ง ที่ฉีกทุกกฎของการประกวด เน้น สวยเป็นรอง สมองเป็นหลัก ตามสโลแกนที่ว่า ครองใจทุกสายตา ทรงคุณค่ามากกว่าความงาม  ซึ่ง Miss Tourism World ทั้ง 77 จังหวัด 77 คน จะต้องทำหน้าที่เป็น ทูตการท่องเที่ยว ประจำจังหวัดที่ได้รับผิดชอบ เพื่อทำการประชาสัมพันธ์ การท่องเที่ยว  ศิลปวัฒนธรรม  ภาพลักษณ์ และ ธุรกิจที่เกี่ยวข้องกับการท่องเที่ยวในจังหวัดที่ได้รับมอบหมาย  เพื่อกระตุ้นเศรษฐกิจการท่องเที่ยว หลังเกิดวิกฤตสถานการณ์โควิค - 19  ตามนโยบายของรัฐบาล  ผ่านรูปแบบกิจกรรม ทั้งระบบออนไลน์ และระบบออฟไลน์ ควบคู่กันไปตลอดทั้งปี...
พร้อมกันนี้ทางผู้สนับสนุนหลัก Beauty Diamond  by Beauty  Gems  ได้นำมงกุฎเพชร ประจำกองประกวด Miss Tourism World  Thailand  2020  มาส่งมอบให้แก่ ท่านรัฐมนตรีว่าการกระทรวงการท่องเที่ยวและกีฬา จากนั้นรัฐมนตรีว่าการกระทรวงการท่องเที่ยวและกีฬา  จะทำการส่งมอบต่อให้กับกองประกวด Miss Tourism World  Thailand  2020 นำโดย คณะผู้บริหาร บริษัท  MTW ASIA จำกัด
ในพิธีการแต่งตั้งทูตการท่องเที่ยว 77 จังหวัดนี้  นับเป็นรุ่นแรกของทูตการท่องเที่ยว ที่จะเป็นต้นแบบ ในความร่วมมือ และ เป็น Influencer ตัวจริง  ที่จะช่วยสร้างปรากฏการณ์ครั้งใหม่ให้วงการท่องเที่ยวไทย  ถือเป็นหนึ่งกำลังสำคัญซึ่งมีอิทธิพลเรื่องการท่องเที่ยวบนโลกออนไลน์ และออฟไลน์
ขณะนี้ทูตการท่องเที่ยวประจำจังหวัด ทุกๆ จังหวัด ได้เริ่มปฏิบัติหน้าที่กันแล้ว  สามารถติดตามความเคลื่อนไหว และเป็นกำลังใจให้ Miss Tourism World  ทูตการท่องเที่ยว ทั้ง 77 จังหวัด ได้ที่  Fanpage Facebook  : Miss Tourism World Thailand หรือติดตามแต่ละจังหวัดได้ที่ Fanpage Facebook  : Miss Tourism World ตามด้วยชื่อจังหวัด(เป็นภาษาไทย) จะพบน้องๆ ได้ทั้ง 77 จังหวัด เพื่อช่วยกันกระตุ้นให้เกิดการเที่ยวทั่วไทย ไปกับกระทรวงการท่องเที่ยวและกีฬา

ที่มา : https://www.thaigov.go.th/news/contents/details/33554
