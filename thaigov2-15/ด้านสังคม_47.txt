รัฐบาลไทย-ข่าวทำเนียบรัฐบาล-พม. รับมอบเมล่อน จำนวน 3,000 กิโลกรัม จากเทสโก้ โลตัส พร้อมส่งต่อให้ชุมชนที่ได้รับผลกระทบจากโควิด-19

วันพุธที่ 29 กรกฎาคม 2563
พม. รับมอบเมล่อน จำนวน 3,000 กิโลกรัม จากเทสโก้ โลตัส พร้อมส่งต่อให้ชุมชนที่ได้รับผลกระทบจากโควิด-19
พม. รับมอบเมล่อน จำนวน 3,000 กิโลกรัม จากเทสโก้ โลตัส พร้อมส่งต่อให้ชุมชนที่ได้รับผลกระทบจากโควิด-19
วันนี้ (29 ก.ค. 63) เวลา 11.00 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ (พม.)สะพานขาว ถนนกรุงเกษม กรุงเทพมหานคร  นางสาวสราญภัทร อนุมัติราชกิจ รองปลัดกระทรวงการพัฒนาสังคมและความมั่นคงของมนุษย์ พร้อมด้วย นางจตุพร โรจนพานิช ผู้ช่วยปลัดกระทรวงการพัฒนาสังคมและความมั่นคงของมนุษย์ รับมอบเมล่อน จำนวน 3,000 กิโลกรัม จากผู้แทนบริษัท เอก-ชัย ดีสทริบิวชั่น ซิสเทม จำกัด (เทสโก้ โลตัส) เพื่อนำไปส่งมอบให้กับกลุ่มเป้าหมายและประชาชนที่ได้รับผลกระทบจากการแพร่ระบาดของโรคติดเชื้อไวรัสโคโรน่า 2019 (โควิด-19) ภายใต้โครงการ พม. ห่วงใย สู้ภัยโควิด ของศูนย์รับบริจาคกระทรวงการพัฒนาสังคมและความมั่นคงของมนุษย์ (พม.)
นางสาวสราญภัทร กล่าวว่า จากสถานการณ์การแพร่ระบาดของโรคติดเชื้อไวรัสโคโรน่า 2019 (โควิด-19) ส่งผลกระทบต่อประชาชนทั่วประเทศทั้งด้านเศรษฐกิจและสังคม รวมถึงกลุ่มเป้าหมายของกระทรวง พม. ตั้งแต่เด็ก เยาวชน สตรี ผู้สูงอายุ คนพิการ คนไร้บ้าน และผู้ด้อยโอกาส รวมทั้งผู้มีรายได้น้อย ได้รับความเดือดร้อนเป็นอย่างมาก ทั้งนี้ กระทรวง พม. จึงได้จัดตั้งศูนย์รับบริจาคกระทรวง พม. เพื่อจัดสรรสิ่งของที่จำเป็นและเงินที่ได้รับบริจาคจากภาครัฐ ภาคเอกชน และภาคประชาสังคม รวมทั้งภาคประชาชน เพื่อนำไปมอบให้กับกลุ่มเป้าหมายและประชาชนที่เดือดร้อนตามวัตถุประสงค์ของผู้บริจาค เป็นการช่วยเหลือและบรรเทาความเดือดร้อนเฉพาะหน้าอย่างเร่งด่วน
นางสาวสราญภัทร กล่าวเพิ่มเติมว่า สำหรับวันนี้ ต้องขอขอบคุณบริษัท เอก-ชัย ดีสทริบิวชั่น ซิสเทม จำกัด (เทสโก้ โลตัส) ที่ร่วมบริจาคเมล่อน จำนวน 3,000 กิโลกรัม ซึ่งเป็นเมล่อนที่รับซื้อตรงจากเกษตรกรที่ได้รับผลกระทบจากการแพร่ระบาดของโรคโควิด-19 เพื่อนำไปส่งมอบให้กับประชาชนกลุ่มเป้าหมายในแต่ละชุมชน  อาทิ 1. เครือข่ายชุมชนเขตภาษีเจริญ 2. เครือข่ายสลัมสี่ภาค 3.เครือข่ายชุมชนเขตบางบอน 4.เครือข่ายชุมชนเขตประเวศ 5. เครือข่ายชุมชน เขตบางกะปิ 6.เครือข่ายชุมชนเขตคันนายาว 7.เครือข่ายชุมชนจังหวัดนนทบุรี 8.ชุมชนสวนพลู และ 9.ชุมชนบ้านครัว ทั้งนี้ ขอเชิญชวนทุกคนร่วมกันบริจาคเงินและสิ่งของ เพื่อช่วยเหลือประชาชนกลุ่มเป้าหมายที่เดือดร้อนและอยู่ในภาวะยากลำบากจากการแพร่ระบาดของโรคโควิด-19 ได้ที่ ศูนย์รับบริจาคกระทรวง พม. บริเวณชั้น 2 อาคารกรมพัฒนาสังคมและสวัสดิการ กระทรวง พม. และโทรศัพท์ 02-659-6476 หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/33743
