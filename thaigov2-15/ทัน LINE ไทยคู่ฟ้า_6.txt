รัฐบาลไทย-ข่าวทำเนียบรัฐบาล-ด่วน! ตั้งกรรมการสอบข้อเท็จจริงและกฎหมายคดีบอส อยู่วิทยา


วันพุธที่ 29 กรกฎาคม 2563
ด่วน! ตั้งกรรมการสอบข้อเท็จจริงและกฎหมายคดีบอส อยู่วิทยา
--
#ไทยคู่ฟ้า นายกรัฐมนตรีลงนามคำสั่งสำนักนายกรัฐมนตรีที่ 226/2563 ลงวันที่ 29 ก.ค.63 ตั้งคณะกรรมการตรวจสอบข้อเท็จจริงและกฎหมาย กรณีคำสั่งไม่ฟ้องคดีอาญาที่อยู่ในความสนใจของประชาชน หรือคดีนายวรยุทธ อยู่วิทยา ขับรถชนเจ้าหน้าที่ตำรวจเสียชีวิตเมื่อปี 2555 ซึ่งเกิดการวิพากษ์วิจารณ์อย่างกว้างขวาง ถือเป็นความอ่อนไหวและกระทบกระเทือน ความเชื่อมั่นของกระบวนการยุติธรรม โดยมีคณะกรรมการประกอบด้วย
1. ศาสตราจารย์พิเศษ วิชา มหาคุณ ประธานกรรมการ
2. ปลัดกระทรวงยุติธรรม กรรมการ
3. เลขาธิการคณะกรรมการกฤษฎีกา กรรมการ
4. ประธานคณะกรรมการปฏิรูปประเทศด้านกฎหมาย กรรมการ
5. ประธานคณะกรรมการปฏิรูปประเทศด้านกระบวนการยุติธรรม กรรมการ
6. นายกสภาทนายความแห่งประเทศไทย กรรมการ
7. คณบดีคณะนิติศาสตร์ จุฬาลงกรณ์มหาวิทยาลัย กรรมการ
8. คณบดีคณะนิติศาสตร์ มหาวิทยาลัยธรรมศาสตร์ กรรมการ
9. คณบดีคณะนิติศาสตร์ มหาวิทยาลัยรามคำแหง กรรมการ
10. ผู้อำนวยการสำนักงาน ป.ย.ป. กรรมการและเลขานุการ
คณะกรรมการชุดนี้จะตรวจสอบข้อเท็จจริงและกฎหมายในคดีที่เกิดขึ้น และเสนอแนะแนวทางปรับปรุงกฎหมายหรือวิธีปฏิบัติของเจ้าหน้าที่ โดยไม่ก้าวล่วงหน้าที่และอำนาจตามกฎหมายของเจ้าหน้าที่ในคดีดังกล่าว แล้วรายงานนายกรัฐมนตรีภายใน 30 วัน นับแต่วันที่ 1 ส.ค.63 หากยังไม่แล้วเสร็จให้ขยายเวลาได้ และให้รายงานเบื้องต้นแก่นายกรัฐมนตรีเป็นระยะทุก 10 วัน
นอกจากนี้ คณะกรรมการยังสามารถเชิญหรือประสานขอเอกสารจากหน่วยงานต่าง ๆ ที่เกี่ยวข้อง และรับฟังความคิดเห็นจากประชาชนได้

ที่มา : https://www.thaigov.go.th/news/contents/details/33731