รัฐบาลไทย-ข่าวทำเนียบรัฐบาล-นายกรัฐมนตรีเป็นประธานเปิดขบวนรถไฟโดยสารรุ่นใหม่เที่ยวปฐมฤกษ์ กรุงเทพ-นครปฐม

วันจันทร์ที่ 17 ตุลาคม 2559
นายกรัฐมนตรีเป็นประธานเปิดขบวนรถไฟโดยสารรุ่นใหม่เที่ยวปฐมฤกษ์ กรุงเทพ-นครปฐม
นายกรัฐมนตรีเป็นประธานเปิดขบวนรถไฟโดยสารรุ่นใหม่เที่ยวปฐมฤกษ์ กรุงเทพ-นครปฐม
วันนี้ (วันที่ 29 สิงหาคม 2559) เวลา 09.00 น. ณ สถานีกรุงเทพ (หัวลำโพง) เขตปทุมวัน กรุงเทพฯ พลเอก ประยุทธ์ จันทร์โอชา นายกรัฐมนตรี เป็นประธานในพิธีเดินขบวนรถโดยสารรุ่นใหม่เที่ยวปฐมฤกษ์ เส้นทางกรุงเทพ – นครปฐม ผู้ร่วมงานประกอบด้วย นายอาคม เติมพิทยาไพสิฐ รัฐมนตรีว่าการกระทรวงคมนาคม นายออมสิน ชีวะพฤกษ์ รัฐมนตรีช่วยว่าการกระทรวงคมนาคม นายชาติชาย ทิพย์สุนาวี ปลัดกระทรวงคมนาคม นายวุฒิชาติ กัลยาณมิตร ผู้ว่าการรถไฟแห่งประเทศไทย อธิบดี ผู้บริหารระดับสูง ภาคเอกชน เจ้าหน้าที่ที่เกี่ยวข้องและสื่อมวลชน ประมาณ 400 คน จัดโดย การรถไฟแห่งประเทศไทย (รฟท.) กระทรวงคมนาคม ทั้งนี้ เพื่อยกระดับการบริการให้เกิดความเชื่อมั่นในคุณภาพบริการ และให้ประชาชนมีทางเลือกในการใช้บริการและได้รับความสะดวกสบายในการเดินทางเพิ่มมากขึ้น
ผู้ว่าการรถไฟแห่งประเทศไทย ได้กล่าวรายงานผลการดำเนินงานของการรถไฟแห่งประเทศไทย ว่า เนื่องจากที่ผ่านมาการรถไฟฯ ไม่มีการจัดหารถโดยสารใหม่ มากว่า 20 ปี ดังนั้นการดำเนินการจัดหารถโดยสารใหม่ชุดนี้ ถือเป็นย่างก้าวสำคัญของการรถไฟแห่งประเทศไทย ในการเปลี่ยนแปลงการให้บริการรถโดยสารให้ทันสมัย เพื่อให้ประชาชนผู้ใช้บริการได้รับความสะดวกสบายมากยิ่งขึ้น จึงได้ดำเนินการจัดหารถโดยสารรุ่นใหม่ สำหรับบริการเชิงพาณิชย์ จำนวน 115 คัน เพื่อให้สอดคล้องกับแผนการลงทุนด้านโครงสร้างการรถไฟแห่งประเทศไทย และมีการทดสอบการเดินรถทั้งระยะใกล้และไกลมากกว่า 1 เดือน ก่อนจะนำมาเปิดให้บริการเป็นขบวนรถด่วนพิเศษ เส้นทางกรุงเทพ - นครปฐม เป็นเส้นทางแรกในช่วงเดือนตุลาคม 2559
จากนั้น รัฐมนตรีว่าการกระทรวงคมนาคม ได้กล่าวรายงานเพิ่มเติมเกี่ยวกับการเปิดการเดินรถโดยสารรุ่นใหม่ว่า ถือเป็นมิติใหม่ของการรถไฟแห่งประเทศไทย ที่ได้มีการเริ่มเปลี่ยนแปลงและเผยโฉมประวัติศาสตร์หน้าใหม่ของการรถไฟฯ ตามนโยบายของรัฐบาล ซึ่งเป็นเครื่องยืนยันว่า รัฐบาลชุดปัจจุบันมีความมุ่งมั่นและตั้งใจที่จะพัฒนาระบบรางของประเทศให้มีความสมบูรณ์และส่งผลประโยชน์ต่อเศรษฐกิจโดยรวมของประเทศชาติ และกล่าวว่าในอนาคตการรถไฟแห่งประเทศไทย จะพัฒนาองค์กรไปอย่างก้าวกระโดด ทั้งในส่วนของการลงทุนด้านโครงสร้างพื้นฐาน การให้บริการในรูปแบบใหม่ ๆ ซึ่งมาจากนโยบายของรัฐบาลที่ให้ความสำคัญต่อการพัฒนาระบบรางอย่างจริงจัง
โอกาสนี้ นายกรัฐมนตรี ได้ทำพิธีปล่อยขบวนรถโดยสารรุ่นใหม่เที่ยวปฐมฤกษ์ เส้นทางกรุงเทพ-นครปฐม อย่างเป็นทางการด้วยการลั่นระฆัง พร้อมกล่าวแสดงความยินดีและชื่นชมว่า เป็นความสำเร็จอีกก้าวหนึ่งของการรถไฟแห่งประเทศไทย ที่หน่วยงานที่เกี่ยวข้องได้ร่วมกันทำสิ่งเหล่านี้ ซึ่งพระบาทสมเด็จพระจุลจอมเกล้าเจ้าอยู่หัว ได้ทรงคิดริเริ่มไว้เพื่อประชาชนมาตั้งแต่ในอดีต ทุกคนควรภาคภูมิใจที่ได้ร่วมกันพัฒนาโครงสร้างพื้นฐานที่มั่นคงและสร้างคุณภาพชีวิตที่ดีให้กับประชาชนไทย
นายกรัฐมนตรี กล่าวต่อไปว่า รัฐบาลและกระทรวงคมนาคม ได้มองในภาพรวมของประเทศในการพัฒนาเส้นทางคมนาคม โดยเส้นทางขนส่งรถไฟจะต้องมีการพัฒนาอย่างเป็นระยะและมีความทันสมัย ทั้งในเส้นทางคู่ขนาน จุดตัดผ่าน ทั้งหมดนี้จะต้องเร่งรัดจัดการโดยเร็วตามแผนโรดแมปที่วางไว้ และจะต้องมีเส้นทางที่เชื่อมโยงไปถึงทั่วทุกภูมิภาคตลอดจนไปถึงประเทศเพื่อนบ้านให้ได้ในอนาคต อย่างไรก็ตาม รัฐบาลได้จัดสรรงบประมาณการดำเนินการอย่างเหมาะสม คำนึงถึงการพัฒนาที่เท่าเทียมทั้งหมด อีกทั้งยังได้มอบหมายให้กระทรวงคมนาคมบริหารจัดการเส้นทางขนส่งให้ประชาชนทุกคนได้รับการบริการที่สะดวกสบาย และมีราคาเหมาะสมกับคนทุกระดับอาชีพ สานต่อนโยบายรัฐบาลอย่างเต็มกำลัง เดินหน้าพัฒนาประเทศในการปรับโครงสร้างพื้นฐาน สร้างรากฐานที่มั่นคง และพัฒนาเศรษฐกิจชุมชนให้ดีขึ้น รวมทั้งสร้างเส้นทางขนส่งที่เชื่อมโยงเส้นทางทั้งหมด ทั้งทางบก ทางน้ำ และทางอากาศ เพื่อให้ประเทศไทยมีความเข้มแข็งและมั่นคง
นายกรัฐมนตรี ได้กล่าวขอความร่วมมือประชาชนทุกคนให้ทำความเข้าใจและเคารพในกฎหมาย สำหรับพื้นที่เส้นทางที่จะต้องการขยับขยาย ขอให้มองมุมมองเพื่อการพัฒนาประเทศเป็นหลัก ไม่ใช่เพื่อผลประโยชน์ส่วนตัว ซึ่งทางรัฐบาลได้เดินหน้าปรับโครงสร้างอย่างเต็มกำลัง โปร่งใส และมีธรรมาภิบาล หากมีการทุจริตในหน่วยงาน ก็จะมีการสั่งดำเนินการลงโทษอย่างถึงที่สุด เพื่อให้ประชาชนเกิดความมั่นใจ โดยได้มอบหมายให้กระทรวงคมนาคมและหน่วยงานที่เกี่ยวข้อง เดินหน้าพัฒนาต่อเนื่องในการขับเคลื่อนการพัฒนาเส้นทางคมนาคมที่ทันสมัย เพิ่มเติมเส้นทางขนส่งระยะสั้น โดยใช้เรือแท็กซี่ รวมทั้งนำสินค้า OTOP ผลิตภัณฑ์ชุมชนให้เข้ามาจำหน่ายในเส้นทางรถไฟ ซึ่งจะก่อให้เกิดรายได้กับการรถไฟแห่งประเทศไทยอีกทางหนึ่ง และสร้างรายได้มาสู่ชุมชน รวมไปถึงสร้างเศรษฐกิจชุมชนที่ดี และทำให้ประเทศไทยมีความเข้มแข็งและมั่นคงต่อไป
ภายหลังเปิดพิธีเดินขบวนรถโดยสารรุ่นใหม่ นายกรัฐมนตรี ได้เดินเยี่ยมชมนิทรรศการ "ผลการดำเนินงานทิศทางความก้าวหน้าของการขนส่งระบบรางของการรถไฟแห่งประเทศไทย" ภายใต้นโยบายของรัฐบาล
ก่อนนำคณะรัฐมนตรี ผู้ร่วมงาน ตลอดจนสื่อมวลชน ร่วมเดินทางไปกับขบวนรถโดยสารรุ่นใหม่เที่ยวปฐมฤกษ์ เส้นทางกรุงเทพ-นครปฐม รวมทั้งฟังบรรยายสรุปความคืบหน้าของกิจการรถไฟและเดินตรวจเยี่ยมสถานีบางบำหรุก่อนเดินทางกลับ
---------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/271
