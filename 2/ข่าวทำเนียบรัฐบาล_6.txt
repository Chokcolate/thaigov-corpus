รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้ม ยอดจำหน่ายโอทอปศิลปาชีพ 9 วัน ทะลุเป้า 839 ล้าน พร้อมขอบคุณมหาดไทยผลักดันต่อเนื่อง ฝากส่งกำลังใจให้ผู้ประกอบการเข้มแข็ง

วันจันทร์ที่ 17 ตุลาคม 2559
โฆษกรัฐบาลเผย นายกฯ ปลื้ม ยอดจำหน่ายโอทอปศิลปาชีพ 9 วัน ทะลุเป้า 839 ล้าน พร้อมขอบคุณมหาดไทยผลักดันต่อเนื่อง ฝากส่งกำลังใจให้ผู้ประกอบการเข้มแข็ง
โฆษกรัฐบาลเผย นายกฯ ปลื้ม ยอดจำหน่ายโอทอปศิลปาชีพ 9 วัน ทะลุเป้า 839 ล้าน พร้อมขอบคุณมหาดไทยผลักดันต่อเนื่อง ฝากส่งกำลังใจให้ผู้ประกอบการเข้มแข็ง
พลตรี สรรเสริญ แก้วกำเนิด เปิดเผยว่า พลเอก ประยุทธ์ จันทร์โอชา นายกรัฐมนตรี รับทราบรายงานจากกระทรวงมหาดไทย ว่า การจัดงานศิลปาชีพประทีปไทย OTOP ก้าวไกลด้วยพระบารมี ครั้งที่ 5 ระหว่างวันที่ 12 – 20 ส.ค. 59 ณ อิมแพคเมืองทองธานี ได้ผลเป็นที่น่าพอใจ โดยมีผู้ประกอบการโอทอปนำสินค้าร่วมจัดแสดงและจำหน่ายภายในงานกว่า 2,500 บูธ มีพี่น้องประชาชนเข้าร่วมงานกว่า 4.4 แสนคน และมียอดจำหน่ายตลอด 9 วัน รวม 839,529,280 บาท
"ท่านนายกฯ รู้สึกยินดีที่การจัดงานครั้งนี้ประสบความสำเร็จเช่นเดียวกับทุกครั้งที่ผ่านมา ซึ่งแสดงให้เห็นว่าตลาดสินค้าโอทอปนั้นได้รับความสนใจจากลูกค้าอย่างต่อเนื่อง และมีแนวโน้มที่ดีขึ้นเรื่อย ๆ ดังนั้น รัฐบาลจึงต้องการส่งเสริมสินค้าโอทอปหรือผลิตภัณฑ์จากชุมชน ให้เป็นที่ยอมรับของลูกค้าทั้งในและต่างประเทศ ด้วยการสนับสนุนแหล่งเงินทุน เทคโนโลยีและนวัตกรรม รวมถึงจัดหาตลาด ที่ขยายจากการขายบนดิน ขึ้นบนฟ้า และเตรียมลงน้ำหรือขายในเรือต่อไป
พลตรี สรรเสริญ กล่าวต่อว่า นายกรัฐมนตรีฝากขอบคุณกระทรวงมหาดไทยที่ให้ความสำคัญและผลักดันโครงการโอทอปมาโดยตลอด ทำให้ตลาดสินค้าชุมชนเติบโตขึ้นและมีอนาคตที่ดี เหมือนการจัดงานครั้งล่าสุดนี้ ซึ่งมียอดขายภายในงาน 772,601,045 บาท และยอดสั่งซื้อ 66,928,235 บาท ถือว่าทะลุเป้า 800 ล้านบาทที่วางไว้
"ท่านนายกฯ ยังฝากให้กำลังใจผู้ประกอบการสินค้าโอทอปทั่วประเทศ ในการประกอบอาชีพด้วยความสุจริต สร้างรายได้เลี้ยงตนเองและครอบครัว โดยอยากให้ผู้ประกอบการทุกคนมีความเข้มแข็ง และต่อยอดสร้างมูลค่าเพิ่มแก่ผลิตภัณฑ์ ของตนให้ตรงความต้องการของลูกค้า เพื่อยกระดับรายได้และชีวิตความเป็นอยู่ให้ดีขึ้น"

ที่มา : http://www.thaigov.go.th/news/contents/details/244
