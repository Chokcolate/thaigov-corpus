รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ เป็นประธานการประชุมขับเคลื่อนการอุปถัมภ์และคุ้มครองศาสนาต่าง ๆ ในประเทศไทย

วันจันทร์ที่ 17 ตุลาคม 2559
รมต.นร.สุวพันธุ์ฯ เป็นประธานการประชุมขับเคลื่อนการอุปถัมภ์และคุ้มครองศาสนาต่าง ๆ ในประเทศไทย
รมต.นร.สุวพันธุ์ฯ เป็นประธานการประชุมขับเคลื่อนการอุปถัมภ์และคุ้มครองศาสนาต่าง ๆ ในประเทศไทย
วันที่ (31 สิงหาคม 2559) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรีเป็นประธานการประชุมขับเคลื่อนการอุปถัมภ์และคุ้มครองศาสนาต่าง ๆ ในประเทศไทย ครั้งที่ 1/2559
ที่ประชุมได้รับทราบคำสั่งหัวหน้าคณะรักษาความสงบแห่งชาติที่ 49/2559 เรื่องมาตรการอุปถัมภ์คุ้มครองศาสนาต่าง ๆ ในประเทศไทย ลงวันที่ 22 สิงหาคม 2559 ซึ่งสรุปสาระสำคัญว่า รัฐธรรมนูญได้กำหนดแนวนโยบายแห่งรัฐว่ารัฐพึงอุปถัมภ์และคุ้มครองพระพุทธศาสนาและศาสนาอื่น ๆ ซึ่งในประวัติศาสตร์การปกครองของประเทศไทย พระมหากษัตริย์และทางราชการได้อุปถัมภ์บำรุงพร้อมอารักคุ้มครองศาสนาพุทธ ศาสนาอิสลาม ศาสนาคริสต์ ศาสนาพราหมณ์-ฮินดู และศาสนาซิกข์เสมอมา โดยประชาชนมีเสรีภาพในการนับถือปฏิบัติพิธีกรรมตลอดจนการรักษาและเผยแพร่หลักธรรมคำสอนของทุกศาสนาแม้นับถือศาสนาต่างกันแต่ไม่มีปัญหาความแตกแยก เพราะว่ามีจิตใจที่ยึดมั่นในความเป็นชาติไทยร่วมกัน ดังนั้น ทุกศาสนาจะได้รับความคุ้มครองตามรัฐธรรมนูญและรัฐได้ให้การอุปถัมภ์คุ้มครองตลอดมา โดยให้หน่วยงานของรัฐที่เกี่ยวข้องได้ส่งเสริมและสนับสนุนการศึกษาพร้อมเผยแพร่หลักธรรมคำสอนที่ถูกต้องตามแนวทางของแต่ละศาสนาเพื่อให้เกิดการพัฒนาด้านจิตใจและปัญญา สอดคล้องกับความเลื่อมใสศรัทธาของผู้ที่นับถือศาสนานั้น ๆ โดยไม่ขัดต่อกฎหมายแต่อย่างใด
พร้อมกันนี้ คำสั่งดังกล่าวได้มอบหมายให้ สำนักเลขาธิการคณะรักษาความสงบแห่งชาติ กระทรวงวัฒนธรรม กระทรวงยุติธรรม กระทรวงมหาดไทย กระทรวงการต่างประเทศ และกระทรวงการท่องเที่ยวและกีฬา สำนักงานสภาความมั่นคงแห่งชาติ ศูนย์อำนวยการบริหารจังหวัดชายแดนภาคใต้ สำนักงานพระพุทธศาสนาแห่งชาติ สถาบันการศึกษาด้านศาสนา องค์กรปกครองคณะสงฆ์ และองค์กรทางศาสนาต่าง ๆที่ทางราชการได้รับรองได้ร่วมกันกำหนดมาตรการและกลไกในการส่งเสริมความเข้าใจอันดีและความสมานฉันท์ ของศาสนิกชนของทุกศาสนา ด้วยการนำหลักธรรมคำสอนของศาสนามาปรับใช้ในชีวิตประจำวันพร้อมกำหนดมาตรการและกลไกในการป้องกันมิให้มีการบ่อนทำลายพระพุทธศาสนาและศาสนาอื่น ๆ ดังกล่าวตลอดจนสร้างการรับรู้และความเข้าใจแก่ชาวต่างชาติเกี่ยวกับข้อพึ่งปฏิบัติหรือละเว้นการปฏิบัติในเรื่องของศาสนาต่าง ๆ ในประเทศไทยแล้วเสนอคณะรัฐมนตรีเพื่อพิจาณาภายใน 3 เดือน (ประมาณวันที่ 22 พฤศจิกายน 2559)
************************
กลุ่มประชาสัมพันธ์และเผยแพร่ สำนักโฆษก
อภิวัฒน์ / รายงาน
ดวงใจ / ตรวจ

ที่มา : http://www.thaigov.go.th/news/contents/details/281
