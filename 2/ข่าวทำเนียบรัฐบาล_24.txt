รัฐบาลไทย-ข่าวทำเนียบรัฐบาล-คณะผู้บริหารโรงเรียนในเครือมาร์มาร่า เข้าเยี่ยมคารวะ หม่อมหลวงปนัดดา ดิศกุล รัฐมนตรีประจำสำนักนายกรัฐมนตรี

วันจันทร์ที่ 17 ตุลาคม 2559
คณะผู้บริหารโรงเรียนในเครือมาร์มาร่า เข้าเยี่ยมคารวะ หม่อมหลวงปนัดดา ดิศกุล รัฐมนตรีประจำสำนักนายกรัฐมนตรี
คณะผู้บริหารโรงเรียนในเครือมาร์มาร่า เข้าเยี่ยมคารวะ หม่อมหลวงปนัดดา ดิศกุล รัฐมนตรีประจำสำนักนายกรัฐมนตรี
วันนี้ (25 สิงหาคม 2559) เวลา 13.30 น. ณ ห้องรับรอง ตึกนารีสโมสร ทำเนียบรัฐบาล นายเมธิน อัสคัน ประธานผู้บริหารโรงเรียนมาร์มาร่า วิชัยวิทยา นำคณะผู้บริหารโรงเรียนนานาชาติ สถานศึกษาในเครือมาร์มาร่า คณาจารย์และตัวแทนนักเรียน เข้าเยี่ยมคารวะ หม่อมหลวงปนัดดา ดิศกุล รัฐมนตรีประจำสำนักนายกรัฐมนตรี เนื่องในโอกาสที่โรงเรียนได้รางวัลสถานศึกษาพระราชทาน ระดับประถมศึกษาขนาดกลาง ประจำการศึกษา พ.ศ. 2558
โอกาสนี้ รัฐมนตรีประจำสำนักนายกรัฐมนตรี ได้กล่าวแสดงความชื่นชมยินดี ที่โรงเรียนได้รับรางวัลสถานศึกษาพระราชทาน ระดับประถมศึกษาขนาดกลาง ประจำการศึกษา พ.ศ. 2558 พร้อมกล่าวถึงเรื่องราวที่ยังคงจารึกในความทรงจำอันเกี่ยวกับสถานศึกษาอันทรงเกียรติแห่งนี้ เมื่อครั้งที่รัฐมนตรีฯ ได้ดำรงตำแหน่งเป็นผู้ว่าราชการจังหวัดเชียงใหม่ อีกด้วย
พร้อมกันนี้ คณะผู้บริหารโรงเรียนนานาชาติ ได้กล่าวขอบคุณทุกหน่วยงานในประเทศไทย ที่ได้ให้การสนับสนุนให้สถานศึกษาได้มีโอกาสรับใช้สังคมไทยมาโดยตลอด ซึ่งทางสถานศึกษาในเครือมาร์มาร่าและ บุคลากรทุกคนพร้อมที่จะรับใช้สังคมไทยเช่นนี้ต่อไป
สำหรับโรงเรียนมาร์มาร่า วิชัยวิทยานี้ เป็นโรงเรียนสองภาษาแห่งแรกในภาคเหนือ ก่อตั้งขึ้นในปี พ.ศ 2539 โดยมีวัตถุประสงค์หลักในการก่อตั้งโรงเรียนคือ เพื่อให้เกิดการศึกษาที่ดี และเกิดความสัมพันธ์เป็นอันหนึ่งอันเดียวกัน มุ่งมั่นในการผสมผสานการเรียนรู้ระหว่างนานาชาติและการเรียนรู้แบบไทย ซึ่งจะเป็นการช่วยให้นักเรียนประสบความสำเร็จในการเรียนรู้ได้ดียิ่งขึ้น รวมไปถึงช่วยให้นักเรียนเกิดการเรียนรู้ที่มีคุณภาพ และมีคุณธรรมจริยธรรมที่ดีงาม เห็นคุณค่าของวัฒนธรรมไทย ในปัจจุบัน โรงเรียนมาร์มาร่าฯ ได้รับรางวัลโรงเรียนพระราชทานในปีการศึกษา 2553 อีกทั้ง นักเรียนยังได้รับรางวัลและเกียรติบัตรต่าง ๆ มากมายจากการแข่งขันทางวิชาการระดับนานาชาติ ในหลายประเทศ เช่น ประเทศสหรัฐอเมริกา ประเทศตุรกี ประเทศโรมาเนีย และประเทศจอเจียร์
---------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/262
