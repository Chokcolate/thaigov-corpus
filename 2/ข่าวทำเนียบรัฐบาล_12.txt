รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่เพื่อติดตามการขับเคลื่อนนโยบายของรัฐบาล ณ จังหวัดร้อยเอ็ด

วันจันทร์ที่ 17 ตุลาคม 2559
นายกรัฐมนตรีเตรียมลงพื้นที่เพื่อติดตามการขับเคลื่อนนโยบายของรัฐบาล ณ จังหวัดร้อยเอ็ด
นายกรัฐมนตรีเตรียมลงพื้นที่เพื่อติดตามการขับเคลื่อนนโยบายของรัฐบาล ณ จังหวัดร้อยเอ็ด
พลเอก ประยุทธ์ จันทร์โอชา นายกรัฐมนตรี มีกำหนดการไปปฏิบัติราชการ ณ จังหวัดร้อยเอ็ด ในวันพุธ ที่ 24 สิงหาคม 2559 นี้ โดยมีกำหนดการดังนี้ ช่วงเช้า เวลาประมาณ 08.45 น. ณ ห้องประชุมกันเกรา ชั้น 3 โรงแรมราชภัฏกรีนวิว มหาวิทยาลัยราชภัฎร้อยเอ็ด นายกรัฐมนตรีจะเข้าร่วมประชุมเพื่อติดตามการขับเคลื่อนนโยบายของรัฐบาลกับหัวหน้าส่วนราชการ ภาคเอกชน และภาคส่วนที่เกี่ยวข้อง โดยทางจังหวัดร้อยเอ็ดเตรียมเสนอยุทธศาสตร์การพัฒนาเศรษฐกิจด้วยโมเดล “ร้อยเอ็ด 4.101” เพื่อสร้างความเข้มแข็งให้กับภาคเศรษฐกิจของจังหวัดและนำไปสู่ภาวะที่เอื้อต่อการสร้างรายได้ สร้างโอกาส และสร้างคุณภาพชีวิตที่ดีขึ้นให้กับประชาชน โดยการนำคุณค่าศักยภาพของจังหวัดที่มีอยู่มาขับเคลื่อนการพัฒนาจังหวัด ได้แก่ 1.การปรับเปลี่ยนพัฒนาพื้นที่ทุ่งกลาร้องไห้ให้เป็นเขตพัฒนาเศรษฐกิจเพื่อสร้างมูลค่าเพิ่มข้าวหอมมะลิทุ่งกุลา โดยการนำเอาวิทยาศาสตร์ เทคโนโลยี และนวัตกรรมมาใช้ในการปรับโครงสร้างการผลิตและการสร้างมูลค่าข้าวหอมมะลิ 2.การพัฒนาจังหวัดร้อยเอ็ดให้เป็นพื้นที่เป้าหมายการท่องเที่ยว “สามเหลี่ยมการท่องเที่ยวสาเกตนคร” เพื่อเชื่อมโยงการท่องเที่ยวภายในจังหวัด 3.การขยายบทบาทความเป็นศูนย์กลางของภาคตะวันออกเฉียงเหนือตอนกลางของจังหวัดร้อยเอ็ด สู่ความเป็นพื้นที่ที่น่าสนใจทางด้านการลงทุนของภาคเอกชนในด้านอุตสาหกรรมแปรรูปผลผลิตการเกษตร ด้าน    โลจิสติกส์ การสร้างโครงข่ายคมนาคมเพื่อเชื่อมโยงกับเส้นทาง East – West Economic Corridor เป็นต้น และ 4.การเพิ่มประสิทธิภาพโครงข่ายระบบชลประทานในลุ่มน้ำสำคัญเพื่อลดผลกระทบจากปัญหาอุทกภัย และภัยแล้งที่เกิดขึ้น ด้วยการพัฒนาระบบบริหารจัดการน้ำแบบบูรณาการในพื้นที่ลุ่มน้ำ หลังจากนั้น นายกรัฐมนตรีจะเยี่ยมชมนิทรรศการ และกิจกรรมต่าง ๆ ณ บริเวณด้านหน้าหอประชุม 60 พรรษา มหาวชิราลงกรณ์ ได้แก่ บริษัทประชารัฐรักสามัคคีร้อยเอ็ด (วิสาหกิจเพื่อสังคม) จำกัด งานวิจัยสู่อุตสาหกรรมเชิงพาณิชย์ ของมหาวิทยาลัยร้อยเอ็ด และข้าวหอมมะลิทุ่งกลาร้องไห้ร้อยเอ็ด จากนั้น นายกรัฐมนตรีจะพบปะกับประชาชนที่มาให้การต้อนรับ ในช่วงบ่าย ณ อ่างเก็บน้ำธวัชชัย อำเภอธวัชบุรี จังหวัดร้อยเอ็ด นายกรัฐมนตรีจะรับฟังบรรยายสุปการพัฒนาอ่างเก็บน้ำธวัชชัยด้วยรูปแบบประชารัฐเพื่อเป็นสวนสาธารณะเฉลิมพระเกียรติสมเด็จพระเทพรัตนราชสุดาฯ สยามบรมราชกุมารี เนื่องในวโรกาสทรงเจริญพระชนมพรรษา 60 พรรษา เพื่อพัฒนาเป็นแหล่งท่องเที่ยวเชิงอนุรักษ์ และเวลาประมาณ 15.50 น. นายกรัฐมนตรีเดินทางกลับกรุงเทพมหานคร
---------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/250
