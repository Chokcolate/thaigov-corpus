รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลเผย นายกฯ แนะให้นำรถขายอาหาร Food Truck ไปให้บริการตามสถานที่สาธารณะ ให้ประชาชนสามารถเข้าถึงบริการได้บริโภคอาหารที่มีดีมีคุณภาพและช่วยลดค่าครองชีพอีกทางหนึ่ง

วันจันทร์ที่ 17 ตุลาคม 2559
ผู้ช่วยโฆษกรัฐบาลเผย นายกฯ แนะให้นำรถขายอาหาร Food Truck ไปให้บริการตามสถานที่สาธารณะ ให้ประชาชนสามารถเข้าถึงบริการได้บริโภคอาหารที่มีดีมีคุณภาพและช่วยลดค่าครองชีพอีกทางหนึ่ง
ผู้ช่วยโฆษกรัฐบาลเผย นายกฯ แนะให้นำรถขายอาหาร Food Truck ไปให้บริการตามสถานที่สาธารณะ ให้ประชาชนสามารถเข้าถึงบริการได้บริโภคอาหารที่มีดีมีคุณภาพและช่วยลดค่าครองชีพอีกทางหนึ่ง
วันนี้ ( 30 ส.ค.59) เวลา 14.45 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมี พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้เปิดเผยว่า ในสัปดาห์หน้าระหว่างวันที่ 4 – 8 กันยายน 2559 นายกรัฐมนตรีจะเดินทางไปเข้าร่วมการประชุมผู้นำกลุ่ม G20 (G20 Summit) ที่สาธารณรัฐประชาชนจีน และต่อด้วยการเข้าร่วมการประชุม ASEAN Summit ที่นครหลวงเวียงจันทน์ สาธารณรัฐประชาธิปไตยประชาชนลาว (สปป.ลาว) ทั้งนี้ การประชุมคณะรัฐมนตรีในวันที่ 6 กันยายน 2559 นายกรัฐมนตรี ได้มอบหมายให้พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานในการประชุมคณะรัฐมนตรีแทน
พร้อมกันนี้ นายกรัฐมนตรี ได้กล่าวขอบคุณกระทรวงวัฒนธรรมที่ได้จัดทำหนังสือคลองผดุงกรุงเกษมสายน้ำแห่งประวัติศาสตร์และวัฒนธรรม ซึ่งเนื้อหาภายในหนังสือดังกล่าวได้บอกเล่าเกี่ยวกับบริเวณโดยรอบคลองผดุงกรุงเกษมว่ามีสถานที่สำคัญอะไรบ้าง ขณะเดียวกันนายกรัฐมนตรี ได้เสนอให้มีการจัดเรือโดยสารขนาดเล็กไว้สำหรับให้บริการประชาชนในคลองผดุงกรุงเกษม เพื่อช่วยลดปัญหาเรื่องการจราจรติดขัดได้อีกทางหนึ่ง และได้มอบหมายให้ พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม หารือร่วมกับรัฐมนตรีว่าการกระทรวงคมนาคม ถึงแนวทางการแก้ไขปัญหาการจราจรที่ติดขัดในประเทศไทย รวมทั้งการสร้างการรับรู้ให้กับประชาชน และการเชื่อมต่อระบบขนส่งมวลชนต่าง ๆ รวมถึงเจ้าหน้าที่ที่ดูแลการจัดการจราจร ไม่ว่าจะเป็นเจ้าหน้าที่ตำรวจ หรืออาสาสมัครขอให้ช่วยกันดูแลเรื่องปัญหาการจราจรที่ต้องอาศัยทั้งหลักนิติศาสตร์และรัฐศาสตร์เข้ามาร่วมกันแก้ปัญหา อย่างไรก็ตามการดำเนินการในเรื่องดังกล่าวรองนายกรัฐมนตรีฝ่ายความมั่นจะมีการประชุมหารือร่วมกับรัฐมนตรีว่าการกระทรวงคมนาคมและหน่วยงานที่เกี่ยวข้องก่อนชี้แจงให้รับทราบข้อสรุปในโอกาสต่อไป
ส่วนกรณีรถขายอาหาร Food Truck “หนูณิชย์เคลื่อนที่” ที่กระทรวงพาณิชย์ได้นำมาจัดแสดงให้คณะรัฐมนตรีเยี่ยมชมก่อนการประชุมคณะรัฐมนตรี ณ บริเวณหน้าตึกบัญชาการ 1 ทำเนียบรัฐบาล เมื่อสัปดาห์ที่ผ่านมา นั้น นายกรัฐมนตรี ได้ให้ข้อเสนอแนะว่าต้องการให้รถขายอาหาร Food Truck ไปให้บริการตามสถานที่สาธารณะต่าง ๆ ด้วย เช่น บริเวณสวนสาธารณะ หรือบริเวณที่ประชาชนสามารถเข้าถึงบริการได้ง่าย เพื่อเป็นการช่วยเหลือดูแลประชาชนในเรื่องค่าครองชีพและให้ประชาชนได้บริโภคอาหารที่ดีมีคุณภาพ ซึ่งจะช่วยประชาสัมพันธ์อาหารไทยได้อีกทางหนึ่งด้วย
นอกจากนี้ นายกรัฐมนตรี ฝากให้สื่อมวลชนร่วมกันประชาสัมพันธ์สร้างการรับรู้ให้กับประชาชนรับทราบและเข้าใจถูกต้องเกี่ยวกับการดำเนินการในด้านต่าง ๆ ตามนโยบายของรัฐบาล โดยเฉพาะเรื่องเศรษฐกิจที่ยังมีประชาชนบางส่วนเข้าใจว่าเศรษฐกิจของประเทศไทยยังไม่ดีขึ้น จึงต้องมีการชี้แจงให้เข้าใจถึงปัญหาที่เกิดขึ้นในปัจจุบันว่าปัญหาบางอย่างเป็นสิ่งที่เกิดขึ้นมาช้านานแล้ว ซึ่งรัฐบาลมีความตระหนักต่อเรื่องดังกล่าวโดยได้เข้าไปแก้ปัญหาต่าง ๆ อย่างต่อเนื่อง รวมไปถึงเรื่องของการชลประทาน และการเกษตรต่าง ๆ โดยได้ให้มีการจัดทำการเกษตรแปลงใหญ่ ซึ่งได้ผลดีในหลายพื้นที่ ทั้งนี้ หากทุกภาคส่วนในสังคมไม่ช่วยกันแก้ปัญหาประเทศไทยอาจจะย้อนกลับไปสู่จุดเดิมอีกได้
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/279
