รัฐบาลไทย-ข่าวทำเนียบรัฐบาล-รอง นรม. พล.อ.ประวิตรฯ เป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 5 ครั้งที่ 10/2559

วันจันทร์ที่ 17 ตุลาคม 2559
รอง นรม. พล.อ.ประวิตรฯ เป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 5 ครั้งที่ 10/2559
ที่ประชุมรับทราบผลความคืบหน้าในการดำเนินการออกใบรับรองใหม่ให้แก่ 28 สายการบินเข้าสู่ระดับมาตรฐานสากลภายในต้นปี 2560
วันนี้ (24 สิงหาคม 2559) เวลา 09.00 น. ณ ตึกสันติไมตรี (หลังใน) ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคระกรรมการขับเคลื่อนและปฏิรูปการบริหารราชการแผ่นดิน
ภายหลังเลิกการประชุมฯ พลตรี คงชีพ ตันตระวาณิชย์ โฆษกกระทรวงกลาโหมและ พันเอกหญิง ศิริจันทร์ งาทอง รองโฆษกกองทัพบก ได้แถลงข่าวสรุปผลการประชุมฯ ว่า ที่ประชุมได้รับทราบความคืบหน้าในการดำเนินการจัดที่ดินทำกินให้แก่ชุมชน โดยได้ส่งมอบพื้นที่จำนวน 18 พื้นที่ใน 16 จังหวัดเพื่อคัดเลือกราษฎรให้ใช้ประโยชน์ในที่ดิน 10 พื้นที่ใน 9 จังหวัด จำนวน 3,543 ราย ครอบคลุมพื้นที่ 4,550 แปลง และได้ออกหนังสืออนุญาตให้ใช้ประโยชน์แล้ว 6 พื้นที่ใน 6 จังหวัด
พร้อมทั้งรับทราบความคืบหน้าในการปฏิรูปกิจการตำรวจทั้งด้านการบริหารงานบุคคล การพัฒนาการบริหารงานตำรวจระบบงานสอบสวนและบังคับใช้กฎหมายตลอดจนด้านค่าตอบแทนและสวัสดิการเพื่อดำรงชีพอย่างมีศักดิ์ศรี คาดว่าปี 2560 การปฏิรูปกิจการตำรวจจะมีความชัดเจนมากยิ่งขึ้น ส่วนการปฏิรูปงานข่าวกรอง จำเป็นอย่างยิ่งต้องมีการบูรณาการหน่วยงานที่เกี่ยวข้อง ครอบคลุมทั่วประเทศและโดยเร่งด่วน เพื่อสร้างความปลอดภัยให้แก่ประชาชนอย่างจริงจัง
นอกจากนี้ ที่ประชุมได้รับทราบความคืบหน้าในการแก้ไขปัญหาการรุกล้ำลำน้ำสาธารณะ ได้แก่ บริเวณคลองลาดพร้าวซึ่งได้นัดประชุมสร้างความเข้าใจในระดับชุมชนไปแล้วจำนวน 43 ชุมชนพร้อมจัดตั้งสหกรณ์เคหสถานใหม่จำนวน 8 สหกรณ์สำหรับเป็นกลไกสำคัญในการบริหารชุมชนริมคลองดังกล่าว เพื่อมีหน้าที่ในการกำกับดูแลงานก่อสร้างบ้าน งานสินเชื่อ งานสาธารณูปโภค ซึ่งเป็นหลักประกันความมั่นคงในการดำรงชีวิต ให้มีคุณภาพทางด้านเศรษฐกิจและสังคมแก่ชุมชนอย่างเป็นรูปธรรม สอดคล้องกับเจตนารมณ์ของ พลเอก ประยุทธ์ จันทร์โอชา นายกรัฐมนตรี ที่มุ่งหวังให้ชาวชุมชนมีความเป็นอยู่ที่ดีขึ้นอย่างแท้จริง รวมทั้งมีความคืบหน้าในการพัฒนาชุมชนริมคลองเปรมประชากร เพื่อสร้างการรับรู้และความเข้าใจกว่า 14 ชุมชน พร้อมจัดตั้งกลุ่มออมทรัพย์ในการบริหารจัดการคุณภาพชีวิตของชาวชุมชนอีกด้วย
พร้อมกันนี้ ที่ประชุมได้รับทราบผลความคืบหน้าในการดำเนินการออกใบรับรองใหม่โดยได้ว่าจ้าง CAA Internatinal Limited (CAAi) เพื่อจัดทำแผนและดำเนินงานการออกใบรับรองการเดินอากาศใหม่ (Re – certification) จำนวน 28 สายการบินภายใต้ 5 ขั้นตอน ได้แก่ ขั้นตอนการเตรียมการในเบื้องต้นขั้นตอนการยื่นคำขออย่างเป็นทางการ ขั้นตอนการตรวจสอบเอกสารหลักฐานการตรวจสอบการปฏิบัติการ และขั้นตอนออกใบรับรอง คาดว่าเสร็จสิ้นกระบวนการการเหล่านี้จะสำเร็จภายในเดือนมกราคม 2560 ทั้งนี้ จะเป็นการยกระดับมาตรฐานการบินของประเทศไทยทัดเทียมมาตรฐานสากลต่อไป
*****************************
กลุ่มประชาสัมพันธ์และเผยแพร่ สำนักโฆษก
อภิวัฒน์ / รายงาน
ดวงใจ / ตรวจ

ที่มา : http://www.thaigov.go.th/news/contents/details/258
