รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เร่งรัดแผนเชื่อมต่อรถไฟฟ้าสายสีม่วง-สีน้ำเงิน 1 กม. ย้ำรัฐบาลไม่นิ่งเฉย เดินหน้าหาจุดลงตัวทุกฝ่าย กำชับจากนี้ต้องวางแผนให้ครบวงจร วอนผู้เกี่ยวข้องร่วมมือ

วันจันทร์ที่ 17 ตุลาคม 2559
โฆษกรัฐบาลเผย นายกฯ เร่งรัดแผนเชื่อมต่อรถไฟฟ้าสายสีม่วง-สีน้ำเงิน 1 กม. ย้ำรัฐบาลไม่นิ่งเฉย เดินหน้าหาจุดลงตัวทุกฝ่าย กำชับจากนี้ต้องวางแผนให้ครบวงจร วอนผู้เกี่ยวข้องร่วมมือ
โฆษกรัฐบาลเผย นายกฯ เร่งรัดแผนเชื่อมต่อรถไฟฟ้าสายสีม่วง-สีน้ำเงิน 1 กม. ย้ำรัฐบาลไม่นิ่งเฉย เดินหน้าหาจุดลงตัวทุกฝ่าย กำชับจากนี้ต้องวางแผนให้ครบวงจร วอนผู้เกี่ยวข้องร่วมมือ
พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า หลังจากมีคำสั่ง คสช.ตามมาตรา 44 ในการเร่งรัดเจรจาเพื่อคัดเลือกบริษัทเอกชนเข้ามาบริหารการเดินรถไฟฟ้าสายสีน้ำเงินส่วนต่อขยายหัวลำโพง-บางแค และบางซื่อ-ท่าพระ รวมทั้งการเชื่อมต่อ 1 สถานีระหว่างสถานีบางซื่อ (สายสีน้ำเงิน) กับสถานีเตาปูน (สายสีม่วง) นั้น
"ขณะนี้คณะกรรมการ รฟม.ได้กำหนดหลักเกณฑ์ส่วนแบ่งรายได้ค่าโดยสาร และการเชื่อมต่อรถไฟฟ้า 1 สถานี และรับฟังความเห็นของ สศช. สำนักงานคณะกรรมการนโยบายรัฐวิสาหกิจ (สคร. )และกรรมการป้องกันการทุจริต เพื่อเสนอ รมว.คค.แล้ว
จากนี้ไปคณะกรรมการคัดเลือกเอกชนและคณะกรรมการกำกับดูแลโครงการรถไฟฟ้าสายสีน้ำเงินจะกำหนดกรอบเวลาวางระบบเดินรถและเชื่อมต่อ 1 สถานี และเจรจากับ บมจ. ทางด่วนและรถไฟฟ้ากรุงเทพ (บีอีเอ็ม) เพื่อให้เข้ามาบริหารการเดินรถส่วนต่อขยาย เชื่อมต่อโครงข่ายให้เป็นระบบเดียวกัน ภายในเวลาไม่เกิน 60 วัน"
พลตรี สรรเสริญ กล่าวต่อว่า พลเอก ประยุทธ์ จันทร์โอชา นายกรัฐมนตรี ได้ขอให้เร่งรัดทุกขั้นตอนให้แล้วเสร็จโดยเร็ว โดยคำนึงถึงความสะดวกของประชาชนเป็นอันดับแรก
อย่างไรก็ตาม อยากให้ทุกคนเข้าใจด้วยว่า รัฐบาลกำลังพยายามแก้ไขเรื่องการเชื่อมต่อ 1 สถานี แม้ปัญหาจะมาจากการทำสัญญาเดิมก่อนรัฐบาลนี้ก็ตาม จึงต้องให้เวลากับเจ้าหน้าที่ ที่จะต้องดูทั้งเรื่องกฎหมายและการเจรจากับเอกชน เพื่อให้เกิดความรอบคอบ และคุ้มค่าที่สุด
"ท่านนายกฯ กำชับว่า จากนี้ไปผู้เกี่ยวข้องทุกฝ่าย ทุกโครงการ ควรเรียนรู้จากสิ่งที่เกิดขึ้น โดยจะต้องวางแผนทำงานให้เป็นระบบ มองทุกเรื่องอย่างครบวงจรและต่อเนื่อง แม้จะแยกสัญญาก็ตาม รวมทั้งฝากให้พี่น้องประชาชน รัฐวิสาหกิจ และสหภาพแรงงาน ร่วมติดตามการทำงานของรัฐด้วย"
สำหรับกรณีที่รถไฟฟ้าสายสีม่วงมีผู้ใช้บริการไม่เป็นไปตามเป้า หลังเปิดเดินรถเมื่อ 6 ส.ค.นั้น นายกรัฐมนตรีเห็นว่า เป็นเรื่องปกติที่ประชาชนกำลังปรับตัวและวางแผนการเดินทาง จึงอาจใช้เวลาบ้าง แต่ได้ฝากให้ รฟม. ไปหาวิธีการดึงดูดผู้โดยสาร เช่น ปรับราคาค่าโดยสาร หรือจัดรถให้บริการเชื่อมต่อระหว่างสถานีเตาปูนกับสถานีบางซื่อ ซึ่งอยู่ระหว่างการแก้ไขปัญหา เพื่อให้เกิดความสะดวกแก่ประชาชน

ที่มา : http://www.thaigov.go.th/news/contents/details/246
