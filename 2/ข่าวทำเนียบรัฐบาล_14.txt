รัฐบาลไทย-ข่าวทำเนียบรัฐบาล-โฆษกรัฐบาลเผย ครม.รับทราบรายงานการให้ความช่วยเหลือประชาชนที่ได้รับบาดเจ็บและเสียชีวิตจากเหตุการณ์ระเบิดและเพลิงไหม้ใน 7 จังหวัด

วันจันทร์ที่ 17 ตุลาคม 2559
โฆษกรัฐบาลเผย ครม.รับทราบรายงานการให้ความช่วยเหลือประชาชนที่ได้รับบาดเจ็บและเสียชีวิตจากเหตุการณ์ระเบิดและเพลิงไหม้ใน 7 จังหวัด
โฆษกรัฐบาลเผย ครม.รับทราบรายงานการให้ความช่วยเหลือประชาชนที่ได้รับบาดเจ็บและเสียชีวิตจากเหตุการณ์ระเบิดและเพลิงไหม้ใน 7 จังหวัด
วันนี้ ( 23 ส.ค. 59) เวลา 15.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธานฯ พลตรี สรรเสริญ แก้วกำเนิด โฆษกประจำสำนักนายกรัฐมนตรี ได้แถลงถึงเรื่องที่ ครม. รับทราบสรุปรายงานการช่วยเหลือประชาชนที่ได้รับอุบัติเหตุกรณีเหตุการณ์ระเบิดและเพลิงไหม้ใน 7 จังหวัดในช่วงที่ผ่านมาจากนายวิษณุ เครืองาม รองนายกรัฐมนตรี ว่า เหตุการณ์ดังกล่าวทำให้ประชาชนที่เป็นคนไทยและชาวต่างชาติได้รับบาดเจ็บและเสียชีวิต โดยชาวต่างชาติที่ได้รับบาดเจ็บประกอบด้วย ชาวเยอรมัน ฮอลแลนด์ ออสเตรีย และอิตาลี มีจำนวนทั้งสิ้น 11 คน  ซึ่งขณะนี้ชาวต่างชาติที่ได้รับบาดเจ็บได้เดินทางกลับประเทศไปเรียบร้อยแล้ว จำนวน 10 คน และเหลืออีกจำนวน 1 คน ซึ่งเป็นชาวฮอลแลนด์ยังคงพักรักษาตัวอยู่ที่โรงพยาบาลกรุงเทพ ทั้งนี้ รัฐบาลได้มีการดูแลช่วยเหลือในเรื่องค่ารักษาพยาบาลอย่างเต็มที่ให้กับประชาชนที่ได้รับบาดเจ็บจากเหตุดังกล่าว
สำหรับกรณีคนไทยที่เสียชีวิต จำนวน 4 ราย  เบื้องต้นได้รับเงินช่วยเหลือจากหน่วยงานต่าง ๆ ที่เกี่ยวข้อง รายละ 1,185,000 บาท ส่วนคนไทยที่ได้รับบาดเจ็บ จำนวน 26 ราย รัฐบาลได้ให้ความช่วยเหลือดูแลตามเกณฑ์ที่มีอยู่ โดยยึดถือตามเกณฑ์ช่วยเหลือผู้ได้รับบาดเจ็บจากกรณีเหตุการณ์ระเบิดที่ราชประสงค์
อย่างไรก็ตามนายกรัฐมนตรี ได้มีนโยบายที่จะให้มีการจ่ายเงินช่วยกรณีผู้ประสบอุบัติเหตุจากกรณีเหตุการณ์ระเบิดดังกล่าวให้ครบในครั้งเดียวโดยจะไม่แยกกระจายจ่ายเงินเหมือนที่ผ่านมา เว้นแต่หน่วยงานใดที่ได้มีการมอบเงินให้ไว้ก่อนแล้ว ขณะที่ในส่วนที่เหลือทั้งผู้ได้รับบาดเจ็บและเสียชีวิตจะมอบหมายให้ผู้ว่าราชการจังหวัดเป็นผู้นำไปมอบให้โดยกำหนดให้เสร็จสิ้นภายในเดือนสิงหาคม 2559 นี้
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/252
