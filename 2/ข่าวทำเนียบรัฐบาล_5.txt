รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชมเชยผู้ว่าสุโขทัยนำทีมแก้ปัญหาน้ำท่วม ลดความเดือดร้อนประชาชน พร้อมผันน้ำเก็บไว้ใช้ยามแล้ง แนะจังหวัดอื่นศึกษาเป็นแบบอย่าง มองทางออกปัญหาครบวงจร

วันจันทร์ที่ 17 ตุลาคม 2559
โฆษกรัฐบาลเผย นายกฯ ชมเชยผู้ว่าสุโขทัยนำทีมแก้ปัญหาน้ำท่วม ลดความเดือดร้อนประชาชน พร้อมผันน้ำเก็บไว้ใช้ยามแล้ง แนะจังหวัดอื่นศึกษาเป็นแบบอย่าง มองทางออกปัญหาครบวงจร
โฆษกรัฐบาลเผย นายกฯ ชมเชยผู้ว่าสุโขทัยนำทีมแก้ปัญหาน้ำท่วม ลดความเดือดร้อนประชาชน พร้อมผันน้ำเก็บไว้ใช้ยามแล้ง แนะจังหวัดอื่นศึกษาเป็นแบบอย่าง มองทางออกปัญหาครบวงจร
พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ฝากชมเชยนายปิติ แก้วสลับสี ผู้ว่าราชการจังหวัดสุโขทัย ที่นำทีมส่วนราชการในจังหวัดแก้ไขปัญหาน้ำท่วมจนได้ผลเป็นที่น่าพอใจ และสร้างความเชื่อมั่นแก่พี่น้องประชาชน โดยการใช้บิ๊กแบ็กป้องกันไม่ให้น้ำไหลเข้าท่วมพื้นที่ชุมชน และพร่องน้ำส่วนเกิน บังคับให้ไหลไปเก็บไว้ตามแหล่งน้ำธรรมชาติ ช่วยลดปริมาณน้ำให้อยู่ในระดับที่แม่น้ำยมสามารถรับได้
“ท่านนายกฯ อยากให้จังหวัดอื่นนำกรณีของ จ.สุโขทัย ไปศึกษาเพื่อเป็นแบบอย่างในการแก้ไขปัญหาน้ำ โดยเฉพาะการบูรณาการทุกภาคส่วนลงพื้นที่ เพื่อให้เห็นสภาพที่เกิดขึ้นจริง และผู้ว่าฯ ออกไปบัญชาการแก้ไขปัญหาด้วยตนเอง
ที่สำคัญคือ การมองปัญหาอย่างเป็นระบบ ครบวงจร โดยสนใจทั้งการแก้ปัญหาน้ำท่วมและน้ำแล้งไปพร้อม ๆ กัน ซึ่งนอกจากน้ำท่วมจะลดลงแล้ว ยังมีน้ำจากการผันเปลี่ยนทิศทาง ไปเก็บไว้ใช้ในฤดูแล้งปีหน้าด้วย ทั้งนี้ ทุกขั้นตอนของการทำงานจะต้องป้องกันไม่ให้ประชาชนได้รับผลกระทบหรือเดือดร้อนให้ดีที่สุด”
พลตรี สรรเสริญ กล่าวต่อว่า สถานการณ์น้ำลุ่มน้ำยมขณะนี้ ปริมาณน้ำสูงสุดในแม่น้ำยมไหลจาก จ.แพร่ โดยไม่เข้าท่วมในพื้นที่ชุมชน และจะไหลต่อไปยัง จ.สุโขทัย ซึ่งกรมชลประทานได้เตรียมการรับมือ ทั้งการพร่องน้ำหน้าประตูระบายน้ำยม เพื่อเพิ่มพื้นที่รับน้ำจากตอนบน และการลดน้ำเข้าคลองหกบาท เพื่อให้รับน้ำและระบายน้ำไปลงแม่น้ำน่านเหนือเขื่อนนเรศวร จ.พิษณุโลก ได้อย่างสะดวกรวดเร็วมากขึ้น เป็นการป้องกันน้ำไม่ให้ไหลเข้าท่วมพื้นที่เศรษฐกิจของ จ.สุโขทัย

ที่มา : http://www.thaigov.go.th/news/contents/details/243
