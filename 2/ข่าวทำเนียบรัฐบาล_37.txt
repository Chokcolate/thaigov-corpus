รัฐบาลไทย-ข่าวทำเนียบรัฐบาล-นรม.ชื่นชมสมุนไพรและผลิตภัณฑ์สมุนไพรดีเด่นของกระทรวงสาธารณสุขที่สร้างสรรค์เศรษฐกิจไทยให้มีความมั่นคงและยั่งยืน

วันจันทร์ที่ 17 ตุลาคม 2559
นรม.ชื่นชมสมุนไพรและผลิตภัณฑ์สมุนไพรดีเด่นของกระทรวงสาธารณสุขที่สร้างสรรค์เศรษฐกิจไทยให้มีความมั่นคงและยั่งยืน
นรม.ชื่นชมสมุนไพรและผลิตภัณฑ์สมุนไพรดีเด่นของกระทรวงสาธารณสุขที่สร้างสรรค์เศรษฐกิจไทยให้มีความมั่นคงและยั่งยืน
วันนี้(30 ส.ค.59) เวลา 09.15 น. ณ บริเวณด้านหน้าตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายปิยะสกล สกลสัตยาทร รัฐมนตรีว่าการกระทรวงสาธารณสุขได้นำคณะจัดงานสมุนไพรแห่งชาติครั้งที่ 13 ประกอบด้วยกรมพัฒนาการแพทย์แผนไทยและการแพทย์ทางเลือก โรงพยาบาลเจ้าพระยาอภัยภูเบศรนำสมุนไพรและผลิตภัณฑ์จากสมุนไพรมาพบ พลเอก ประยุทธ์ จันทร์โอชา นายกรัฐมนตรีเพื่อประชาสัมพันธ์ งานมหกรรมสมุนไพรแห่งชาติครั้งที่ 13 “สมุนไพรไทย เศรษฐกิจไทย อนาคตไทย” ซึ่งจะจัดขึ้นในวันที่ 31 สิงหาคม 2559 ณ ฮอลล์ 6-8 อิมแพ็คเมืองทองธานี
ทั้งนี้ ภายในงานดังกล่าวประกอบด้วย การจัดประชุมทางวิชาการ การอบรมฟรีด้านการดูแลสุขภาพ พร้อมตรวจรักษาโรคฟรีแก่ประชาชน อีกทั้งจัดนิทรรศการผลงานโดดเด่นจาก 4 ภูมิภาคซึ่งเกี่ยวข้องกับการดูแลสุขภาพและการพึ่งตนเองของชุมชน ตลอดจนการจัดแสดงนวัตกรรมผลิตภัณฑ์สมุนไพรคุณภาพระดับสากล และจำหน่ายแก่ประชาชนในราคาย่อมเยา โดยผลิตภัณฑ์จากสมุนไพรที่นำมาจัดแสดง ได้แก่ เค้กดอกดาวเรืองบำรุงสายตา ชาแพรเซี่ยงไฮ้ ที่มีสรรพคุณแก้ร้อนใน ต้านอาการอักเสบ ต้านอนุมูลอิสระ เสริมภูมิคุ้มกัน ผลิตภัณฑ์ที่ชนะการประกวดรางวัล Prime Minister Herb Award มาแสดง พร้อมนิทรรศการสมุนไพรดีเด่นที่สร้างเศรษฐกิจ ได้แก่ ผักเบี้ยใหญ่ สมุนไพรลดโลกร้อน นิทรรศการศูนย์ติดตามความเคลื่อนไหวการใช้ภูมิปัญญาทั่วโลก เป็นต้น
ตลอดจนการจัดแสดงลานวัฒนธรรม แสดงพิธีกรรมการดูแลรักษาสุขภาพของ 4 ภูมิภาคและวัฒนธรรมท้องถิ่นด้านสุขภาพ รู้อยู่ รู้กิน รู้รักษา ด้านภูมิปัญญาท้องถิ่นสุขภาพ การแสดงนวัตกรรมและงานวิจัยในรูปแบบมหานครแห่งสมุนไพร จากผู้ประกอบการ 7 กลุ่ม ได้แก่ ยาสมุนไพร อาหารเสริม เครื่องสำอาง สปา วัตถุดิบและสารสกัด ผลิตภัณฑ์สัตว์ และกลุ่มเทคโนโลยีการผลิต พร้อมมีคลินิกให้คำปรึกษาการพัฒนาธุรกิจ และนักธุรกิจรุ่นใหม่
โอกาสนี้ นายกรัฐมนตรีกล่าวว่า ผลิตภัณฑ์สมุนไพรไทยเป็นยาที่มีคุณภาพและควรมีราคาย่อมเยา เพื่อให้ประชาชนสามารถหาซื้อได้โดยง่าย พร้อมกล่าวเชิญชวนประชาชนและผู้สนใจมาเที่ยวชมงานมหกรรมสมุนไพรแห่งชาติ ครั้งที่ 13 ระหว่างวันที่ 31 สิงหาคม – 4 กันยายน 2559 ณ อิมแพ็คเมืองทองธานี
**********************************
กลุ่มประชาสัมพันธ์และเผยแพร่สำนักโฆษก
สิริภัทร รายงาน
ดวงใจ ตรวจ

ที่มา : http://www.thaigov.go.th/news/contents/details/275
