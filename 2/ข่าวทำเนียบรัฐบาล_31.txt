รัฐบาลไทย-ข่าวทำเนียบรัฐบาล-โฆษกรัฐบาลเผย กทม.สนองนโยบายนายกรัฐมนตรีเตรียมเปิดเดินเรือคลองผดุง ก.ย.นี้ มุ่งระบายรถบนถนน เชื่อมหัวลำโพง-เจ้าพระยา ควบคู่แผนส่งเสริมการค้าการท่องเที่ยว ฟื้นฟูวิถีชีวิตไทย

วันจันทร์ที่ 17 ตุลาคม 2559
โฆษกรัฐบาลเผย กทม.สนองนโยบายนายกรัฐมนตรีเตรียมเปิดเดินเรือคลองผดุง ก.ย.นี้ มุ่งระบายรถบนถนน เชื่อมหัวลำโพง-เจ้าพระยา ควบคู่แผนส่งเสริมการค้าการท่องเที่ยว ฟื้นฟูวิถีชีวิตไทย
โฆษกรัฐบาลเผย กทม.สนองนโยบายนายกรัฐมนตรีเตรียมเปิดเดินเรือคลองผดุง ก.ย.นี้ มุ่งระบายรถบนถนน เชื่อมหัวลำโพง-เจ้าพระยา ควบคู่แผนส่งเสริมการค้าการท่องเที่ยว ฟื้นฟูวิถีชีวิตไทย
พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า ในเดือนกันยายนนี้ กทม.จะเริ่มนำร่องให้บริการเรือโดยสารในคลองผดุงกรุงเกษม จากท่าเรือหัวลำโพงถึงท่าเรือเทเวศน์ ระยะทาง 5 กม.ตามนโยบายของพลเอก ประยุทธ์ จันทร์โอชา นายกรัฐมนตรี เพื่อระบายการจราจรทางถนนที่คับคั่งจากสถานีรถไฟหัวลำโพงไปยังแม่น้ำเจ้าพระยา และส่งเสริมการท่องเที่ยวทางน้ำ
“การดำเนินงานแบ่งเป็น 2 ระยะ โดยระยะที่ 1 จะดำเนินการก่อสร้างท่าเรือใหม่ในคลองผดุง 1 ท่าเรือ คือ ท่าเรือเทวราชกุญชร ซึ่งคาดว่าจะแล้วเสร็จในเดือน ก.ย.นี้ รวมทั้งปรับปรุงเรือของสำนักระบายน้ำ จำนวน 4 ลำ โดยใส่หลังคาคลุมกันแดดและฝน จัดที่นั่ง และอุปกรณ์ความปลอดภัย เพื่อให้บริการประชาชน เดินทางเชื่อมต่อสถานีรถไฟหัวลำโพง สถานีรถไฟฟ้าใต้ดินสถานีหัวลำโพง กับเรือด่วนเจ้าพระยาที่ท่าเรือเทเวศร์
ระยะที่ 2 จะดำเนินการปรับปรุงภูมิทัศน์คลองผดุงกรุงเกษม ขุดลอก ดูดเลนในคลองและซ่อมแซมผนังเขื่อนตามแนวคลอง พร้อมทั้งจัดหาเรือโดยสารเพิ่มเติม เพื่อส่งเสริมการท่องเที่ยวและการพาณิชย์ โดยคาดว่าจะเริ่มเดินเรือในคลองได้ราว เดือน มี.ค.60"
พลตรี สรรเสริญ กล่าวต่อว่า นายกรัฐมนตรีฝากขอบคุณ กทม. ที่ได้นำนโยบายไปสู่การปฏิบัติจนเกิดผล โดยอยากให้ดำเนินการอย่างต่อเนื่อง ยั่งยืน คำนึงถึงความสะดวกของประชาชน รวมทั้งกำชับให้ดูแลเรื่องของสภาพเรือ และจิตสำนึกของคนขับ เพื่อความปลอดภัยของผู้โดยสาร
“ท่านนายกฯ ย้ำว่า รัฐบาลให้ความสำคัญกับการพัฒนาระบบคมนาคมขนส่งในเมือง เพื่อบรรเทาปัญหาการจราจรติดขัดหนาแน่น โดยเร่งรัดโครงการก่อสร้างทางพิเศษ รถไฟฟ้า รวมถึงเรือโดยสารในแม่น้ำลำคลองต่าง ๆ
โดยเฉพาะการสัญจรทางน้ำนั้น ขอให้คิดเพิ่มเติมเรื่องการฟื้นฟูวิถีชีวิตแบบดั้งเดิม ซึ่งเป็นเอกลักษณ์ของประเทศไทย เช่น การขายสินค้า อาหารในเรือ การเดินทางท่องเที่ยวสัมผัสชีวิตความเป็นอยู่ริมน้ำ เพื่อดึงดูดนักท่องเที่ยว ด้วย”
--------------------------------
กลุ่มประชาสัมพันธ์และเผยแพร่

ที่มา : http://www.thaigov.go.th/news/contents/details/269
