รัฐบาลไทย-ข่าวทำเนียบรัฐบาล-รมว.พม. กำชับทีม One Home ลงพื้นที่เร่งช่วยเหลือครอบครัวชาวนาผูกคอตาย ประชดราคาข้าวและหนี้สิน ที่จังหวัดนครปฐม พร้อมสั่งแก้ไขปัญหาช่วยครอบครัวโดยด่วน

วันพฤหัสบดีที่ 25 กรกฎาคม 2562
รมว.พม. กำชับทีม One Home ลงพื้นที่เร่งช่วยเหลือครอบครัวชาวนาผูกคอตาย ประชดราคาข้าวและหนี้สิน ที่จังหวัดนครปฐม พร้อมสั่งแก้ไขปัญหาช่วยครอบครัวโดยด่วน
รมว.พม. กำชับทีม One Home ลงพื้นที่เร่งช่วยเหลือครอบครัวชาวนาผูกคอตาย ประชดราคาข้าวและหนี้สิน ที่จังหวัดนครปฐม พร้อมสั่งแก้ไขปัญหาช่วยครอบครัวโดยด่วน
วันที่ 24 ก.ค. 62 เวลา 17.00 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีสื่อมวลชนนำเสนอข่าว ชาวนาในพื้นที่ตำบลไทรงาม อำเภอบางเลน จังหวัดนครปฐม ผูกคอตาย เมื่อวันที่ 17 ก.ค.ที่ผ่านมาเนื่องจากเกิดความเครียดเรื่องเช่าที่นาเพื่อปลูกข้าว แต่ประสบปัญหาอย่างหนัก ผลผลิตเก็บเกี่ยวได้น้อย ทำให้ปัจจุบันเป็นหนี้ จนหาทางออกไม่ได้นั้น ได้กำชับพัฒนาสังคมและความมั่นคงของมนุษย์จังหวัดนครปฐม (พมจ.นครปฐม) พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและ ให้การช่วยเหลือในเบื้องต้นตามภารกิจของกระทรวง พม.
นายจุติ กล่าวว่า จากการลงพื้นที่ตรวจสอบข้อเท็จจริงกรณีดังกล่าว พบว่า ผู้เสียชีวิต เป็นชาย อายุ 49 ปี อาศัยอยู่กับ ภรรยา อายุ 44 ปี ประกอบอาชีพรับจ้าง มีบุตร 2 คน คนโตเป็นผู้หญิงซึ่งกำลังศึกษาระดับอาชีวศึกษา ส่วนคนเล็กเป็นผู้ชายกำลังศึกษาชั้นประถมศึกษาปีที่ 2 ในเบื้องต้น ได้ให้ความช่วยเหลือด้วยการมอบเงินสงเคราะห์ผู้ประสบปัญหาทางสังคมกรณีฉุกเฉิน จำนวน 5,000 บาท และเงินช่วยเหลือสงเคราะห์เด็กในครอบครัวยากจน ให้กับบุตรของผู้เสียชีวิต จำนวน 2,000 บาท จากนั้น จะได้นำเสนอที่ประชุมคณะอนุกรรมการบริหารกองทุนคุ้มครองเด็กจังหวัดนครปฐม ในวันที่ 31 กรกฎาคม 2562 เพื่อพิจารณาให้การช่วยเหลือบุตรของผู้เสียชีวิต ตามระเบียบฯ จำนวน 17,000 บาท รวมเป็นเงินทั้งสิ้น 24,000 บาท
"นอกจากนี้ ยังได้ประสานสำนักงานยุติธรรมจังหวัดนครปฐม ให้คำแนะนำเรื่องข้อกฎหมายและปัญหาหนี้สิน พร้อมทั้งประสานหน่วยงานที่เกี่ยวข้องในพื้นที่ให้เฝ้าระวังปัญหาที่อาจเกิดขึ้นกับสมาชิกในครอบครัวของผู้เสียชีวิต และเร่งหาแนวทางช่วยเหลือครอบครัวในระยะยาวต่อไป ทั้งนี้ หากประชาชนที่ประสบปัญหาทางสังคมและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมประสานหน่วยงานที่เกี่ยวข้อง เพื่อให้ความช่วยเหลืออย่างเต็มที่” นายจุติ กล่าวในตอนท้าย

ที่มา : https://www.thaigov.go.th/news/contents/details/21749
