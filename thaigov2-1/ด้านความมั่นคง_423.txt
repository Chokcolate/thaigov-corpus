รัฐบาลไทย-ข่าวทำเนียบรัฐบาล-ชี้แจงประเด็นข่าว  กรณีข้อเรียกร้องให้ตรวจสอบการโฆษณาแฝงของธุรกิจน้ำเมาในการจัดงานถนนคนเดินของจังหวัด

วันอังคารที่ 17 ธันวาคม 2562
ชี้แจงประเด็นข่าว  กรณีข้อเรียกร้องให้ตรวจสอบการโฆษณาแฝงของธุรกิจน้ำเมาในการจัดงานถนนคนเดินของจังหวัด
ชี้แจงประเด็นข่าว กรณีข้อเรียกร้องให้ตรวจสอบการโฆษณาแฝงของธุรกิจน้ำเมาในการจัดงานถนนคนเดินของจังหวัด
จากการที่มีสื่อนำเสนอข่าวว่ามีผู้วิจารณ์กรณี รองผู้ว่าราชการจังหวัดนครปฐมร่วมกับบริษัทเครื่องดื่มแอลกอฮอล์ และผู้ประกอบการร้านเหล้าผับบาร์ แถลงข่าวเปิดงานสตรีทฟู้ด และคอนเสิร์ตลานเบียร์   และกรณีผู้ว่าราชการจังหวัดพังงาร่วมเป็นประธานเปิดงานเทศกาลดนตรีกับลานเบียร์และมีการโฆษณา ซึ่งไม่เป็นไปตามเงื่อนไขที่กฎหมายกำหนด ทำให้สังคมตั้งข้อสงสัยว่าเป็นการเปิดโอกาสให้มีการจำหน่ายและโฆษณาตราสัญลักษณ์เครื่องดื่มแอลกอฮอล์ที่ผิดกฎหมาย และกิจกรรมส่งเสริมการขายแอบแฝงโฆษณาที่สุ่มเสี่ยงต่อความปลอดภัยแก่ เด็ก เยาวชน ครอบครัวและนักท่องเที่ยว จึงเรียกร้องให้หน่วยงานที่เกี่ยวข้องชี้แจงข้อเท็จจริง
จังหวัดนครปฐม และจังหวัดพังงา ได้ชี้แจงข้อเท็จจริง ดังนี้
1. งานสตรีทฟู้ด FOOD FUN FRIEND #Chang ChillPark #ชิลล์ไม่มีพัก จัดโดยหอการค้าจังหวัดนครปฐม ได้เชิญผู้ว่าราชการจังหวัดเข้าร่วมแถลงข่าวการจัดงานดังกล่าว ในวันที่ ๒๑ พฤศจิกายน ๒๕๖๒              และผู้ว่าราชการจังหวัดได้มอบหมายนายสุพจน์ ยศสิงห์คำ รองผู้ว่าราชการจังหวัดเข้าร่วมงานแถลงข่าว ในการแถลงข่าวมีเนื้อหาเกี่ยวกับการจัดมหกรรมอาหารของดีนครปฐมในรูปแบบการจัดสตรีทฟู้ด ซึ่งสอดคล้องกับศักยภาพของจังหวัดนครปฐมในการเป็นเมืองแห่งอาหารในอนาคต และภาคเอกชนได้กล่าวถึงรูปแบบการจัดงานและประโยชน์ที่ประชาชนจะได้รับ ซึ่งไม่มีการกล่าวถึงกิจกรรมการจัดลานเบียร์ในงานแต่อย่างใด และสัญลักษณ์ที่ปรากฏในงาน      เป็นสัญลักษณ์ในฉลากขวดน้ำเท่านั้น ไม่ได้เกี่ยวข้องกับการโฆษณาประชาสัมพันธ์เครื่องดื่มแอลกอฮอล์ ตามที่มีการเสนอข่าวแต่อย่างใด
2. สำหรับจังหวัดพังงา การจัดกิจกรรมส่งเสริมการท่องเที่ยวในช่วงเปิดฤดูกาลท่องเที่ยวจังหวัดพังงา โดยการจัดกิจกรรม Event Marketing งาน “Phang Nga Music Festivel 360” ตอน ล่องเรือหารัก เกาะแน่นๆ นะน้อง จัดโดยการท่องเที่ยวแห่งประเทศไทย จังหวัดพังงา ในวันที่ 13-14 ธันวาคม 2562 รวม 2 คืน เริ่มตั้งแต่เวลา 18.00-24.00 น. เพื่อส่งเสริมการท่องเที่ยว กระตุ้นเศรษฐกิจและเผยแพร่ศิลปวัฒนธรรม ทั้งนี้ การท่องเที่ยว  แห่งประเทศไทย กระทรวงท่องเที่ยวและกีฬา ได้เชิญรัฐมนตรีว่าการกระทรวงท่องเที่ยวและกีฬา เป็นประธานในพิธีเปิดกิจกรรมดังกล่าว แต่ไม่สามารถเดินทางมาเป็นประธานได้จึงได้มอบให้ผู้ว่าราชการจังหวัดพังงา    เป็นประธานเปิดงานดังกล่าวแทน จังหวัดพังงา ไม่เกี่ยวข้องกับการโฆษณา ประชาสัมพันธ์เครื่องดื่มแอลกอฮอล์ หรือการจำหน่ายตามที่มีการเสนอข่าวแต่อย่างใด
ทั้งนี้ จังหวัดนครปฐม และจังหวัดพังงา ได้มีการบังคับใช้กฎหมายที่เกี่ยวข้องกับ พ.ร.บ. ควบคุมเครื่องดื่มแอลกอฮอล์อย่างต่อเนื่อง ทั้งในรูปแบบการรณรงค์งดดื่มแอลกอฮอล์ รวมไปถึงการตรวจสถานบริการที่เข้าข่ายและได้มีการดำเนินการทางกฎหมายกับผู้ที่กระทำความผิดอย่างเข้มงวด.
**********************
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : https://www.thaigov.go.th/news/contents/details/25283
