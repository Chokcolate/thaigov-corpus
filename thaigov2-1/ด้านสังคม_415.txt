รัฐบาลไทย-ข่าวทำเนียบรัฐบาล-สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จเปิดงานเฉลิมฉลอง 30 ปี อนุสัญญาว่าด้วยสิทธิเด็ก

วันศุกร์ที่ 22 พฤศจิกายน 2562
สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จเปิดงานเฉลิมฉลอง 30 ปี อนุสัญญาว่าด้วยสิทธิเด็ก
สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จเปิดงานเฉลิมฉลอง 30 ปี อนุสัญญาว่าด้วยสิทธิเด็ก พร้อมมอบประกาศเกียรติคุณผู้มีคุณูปการต่องานสิทธิเด็ก
วันนี้ (21 พ.ย. 62) เวลา 14.00 น. สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จเป็นประธานเปิดงานเฉลิมฉลอง 30 ปี อนุสัญญาว่าด้วยสิทธิเด็ก ภายใต้หัวข้อ CRC@30 and Beyond “ความสำเร็จตลอด 30 ปี กับความท้าทายที่ต้องเผชิญ เพื่อก้าวเดินไปอย่างเข้มแข็ง” เนื่องในวันสิทธิเด็กสากล ซึ่งกำหนดจัดขึ้นระหว่างวันที่ 20 - 22 พฤศจิกายน 2562  ณ ห้องประชุมวายุภักษ์แกรนด์บอลรูม ชั้น 4 อาคารศูนย์ประชุมวายุภักษ์  โรงแรมเซ็นทรา บาย เซ็นทารา ศูนย์ราชการและคอนเวนชันเซ็นเตอร์ ถนนแจ้งวัฒนะ กรุงเทพฯ พร้อมพระราชทานโล่เกียรติคุณแก่บุคคล องค์กร เด็กหรือเยาวชน กลุ่มเด็กและเยาวชน และผู้มีคุณูปการต่องานสิทธิเด็ก จำนวน 23 รางวัล โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวคำกราบทูล
นายจุติ กล่าวว่า เด็กทุกคนเกิดมาพร้อมกับอิสรภาพและสิทธิพื้นฐาน เช่นเดียวกับมนุษย์ทุกคน เป็นหัวใจหลักของอนุสัญญาว่าด้วยสิทธิเด็ก ซึ่งเป็นสนธิสัญญาระหว่างประเทศด้านสิทธิมนุษยชน ที่ทำขึ้นเพื่อยกระดับความเป็นอยู่ของเด็กทั่วโลก และครอบครัวของเด็กให้ดีขึ้น เมื่อวันที่ 20 พฤศจิกายน 2532 ที่ประชุมสมัชชาใหญ่แห่งสหประชาชาติ ได้ให้การรับรองอนุสัญญาว่าด้วยสิทธิเด็ก ซึ่งเป็นข้อตกลงระหว่างประเทศ ที่จัดทำขึ้นตามหลักการของกฎบัตรสหประชาชาติว่าด้วยสิทธิมนุษยชน โดยมีหลักการสำคัญ คือ การไม่เลือกปฏิบัติและคำนึงถึงประโยชน์สูงสุดของเด็กเป็นลำดับแรก และประเทศไทยได้เข้าเป็นภาคีอนุสัญญาว่าด้วยสิทธิเด็ก และมีผลบังคับใช้เมื่อวันที่ 26 เมษายน 2535
นายจุติ กล่าวต่อไปว่า เนื่องในปี 2562 นับเป็นโอกาสครบรอบ 30 ปี ของอนุสัญญาว่าด้วยสิทธิเด็ก ทางคณะกรรมการสิทธิเด็กแห่งสหประชาชาติ และองค์การระหว่างประเทศ ได้ขอความร่วมมือให้รัฐภาคีอนุสัญญาว่าด้วยสิทธิเด็กดำเนินการจัดกิจกรรม เพื่อเฉลิมฉลองวาระครบรอบ 30 ปี ของอนุสัญญาว่าด้วยสิทธิเด็ก เพื่อยืนยันเจตนารมณ์ที่จะให้เด็กได้รับสิทธิตามอนุสัญญาฯ โดยการสร้างความตระหนักรู้และผลักดันให้เกิดความร่วมมือในการส่งเสริมและปกป้องสิทธิเด็ก ทั้งนี้ ประเทศไทย โดยกรมกิจการเด็กและเยาวชน (ดย.)  กระทรวงการพัฒนาสังคมและความมั่นคงของมนุษย์ (พม.) ในฐานะหน่วยงานรับผิดชอบขับเคลื่อนการดำเนินงานตามอนุสัญญาว่าด้วยสิทธิเด็ก ร่วมกับสำนักงานคณะกรรมการสิทธิมนุษยชนแห่งชาติ สภาองค์การพัฒนาเด็กและเยาวชน ในพระราชูปถัมภ์สมเด็จพระเทพรัตนราชสุดาฯ สยามบรมราชกุมารี  สภาเด็กและเยาวชนแห่งประเทศไทย เครือข่ายสิทธิเด็กประเทศไทย และองค์การทุนเพื่อเด็กแห่งสหประชาชาติ ประเทศไทย ได้กำหนดจัดงานเฉลิมฉลอง 30 ปี อนุสัญญาว่าด้วยสิทธิเด็ก ภายใต้หัวข้อ CRC@30 and Beyond “ความสำเร็จตลอด 30 ปี กับความท้าทายที่ต้องเผชิญ เพื่อก้าวเดินไปอย่างเข้มแข็ง” ระหว่างวันที่ 20 - 22 พฤศจิกายน 2562 ณ  อาคารศูนย์ประชุมวายุภักษ์  โรงแรมเซ็นทรา บาย เซ็นทารา ศูนย์ราชการและคอนเวนชันเซ็นเตอร์ ถนนแจ้งวัฒนะ กรุงเทพฯ  โดยมีวัตถุประสงค์ ดังนี้ 1) เพื่อเผยแพร่ความสำเร็จของไทยต่อการดำเนินงานตามอนุสัญญาและทิศทางการพัฒนางานด้านสิทธิเด็ก 2) เป็นเวทีแลกเปลี่ยนความรู้ของผู้ปฏิบัติงานด้านเด็ก 3) ส่งเสริมการมีส่วนร่วมของเด็กและเยาวชนในงานสิทธิเด็ก และ 4) สร้างความตระหนักรู้และสร้างกระแสการรวมพลังเพื่อสิทธิเด็ก ซึ่งในวันนี้ ได้กำหนดจัดพิธีเปิดงานเฉลิมฉลอง 30 ปี อนุสัญญาว่าด้วยสิทธิเด็กฯ และพิธีมอบประกาศเกียรติคุณผู้มีคุณูปการต่องานสิทธิเด็ก โดยกราบทูลเชิญสมเด็จพระเจ้าลูกเธอเจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จเป็นประธานเปิดงานและพระราชทานโล่เกียรติคุณฯ จำนวน 23 รางวัล เพื่อเป็นแบบอย่างที่ดีในการสร้างสาธารณะประโยชน์อันเห็นประจักษ์ชัดและเป็นที่ยอมรับในสังคม โดยมีผู้ได้รับโล่ประกาศเกียรติคุณเป็นปูชนียบุคคลด้านสิทธิเด็ก องค์กร เด็กและเยาวชน กลุ่มเด็กและเยาวชน ที่มีคุณูปการต่องานสิทธิเด็ก
นายจุติ กล่าวเพิ่มเติมว่า เด็กทุกคนเป็นทรัพยากรที่มีคุณค่าในการทำประโยชน์เพื่อพัฒนาประเทศชาติอย่างเข้มแข็งต่อไป ดังนั้น เด็กทุกคนควรให้ความสำคัญในเรื่องของสิทธิเด็ก ด้วยการเห็นความสำคัญและสำรวจตัวเองเสมอว่า เราได้รับสิทธิ รวมถึงการปฏิบัติในเชิงบวกมากน้อยแค่ไหน ในขณะเดียวกันผู้ใหญ่ทุกคนควรผลักดันและเห็นความสำคัญในเรื่องนี้เช่นกัน ทั้งนี้ เราควรหาแนวทางและวิธีการร่วมกันที่จะทำอย่างไรให้เด็กทุกคนได้รับสิทธิอย่างครบถ้วนทั้งสิทธิในการอยู่รอด สิทธิในการได้รับการคุ้มครอง สิทธิการพัฒนา และสิทธิการมีส่วนร่วมในสังคม เพื่อร่วมเป็นพลังสำคัญในการพัฒนาประเทศอย่างยั่งยืนต่อไป

ที่มา : https://www.thaigov.go.th/news/contents/details/24741
