รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ ให้การต้อนรับเอกอัครราชทูตออสเตรเลีย เน้นหารือสร้างความร่วมมือด้านดิจิทัล

วันจันทร์ที่ 25 พฤศจิกายน 2562
ปลัดกระทรวงดิจิทัลฯ ให้การต้อนรับเอกอัครราชทูตออสเตรเลีย เน้นหารือสร้างความร่วมมือด้านดิจิทัล
ปลัดกระทรวงดิจิทัลฯ ให้การต้อนรับเอกอัครราชทูตออสเตรเลีย เน้นหารือสร้างความร่วมมือด้านดิจิทัล
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม ได้ให้การต้อนรับ H.E. Mr. Allan McKinnon PSM เอกอัครราชทูตเครือรัฐออสเตรเลียประจำประเทศไทย และคณะ ในโอกาสเข้าหารือแนวทางในการดำเนินความร่วมมือตามบันทึกความเข้าใจ ซึ่งทั้งสองฝ่ายได้ลงนามร่วมกัน (ความร่วมมือด้านความมั่นคงปลอดภัยไซเบอร์และเศรษฐกิจดิจิทัล รวมถึงเทคโนโลยี 5G) และแผนการของฝ่ายออสเตรเลียในการสนับสนุนการฝึกอบรมและการประชุมในด้านไซเบอร์ เมื่อวันที่ 22 พฤศจิกายน ๒๕๖๒ เวลา 15.30 น. ณ ห้องประชุม 802 ชั้น 8 กระทรวงดิจิทัลเพื่อเศรษฐกิจและสังคม
ในโอกาสนี้ นางสาวอัจฉรินทร์ พัฒนพันธ์ชัย และ H.E. Mr. Allan McKinnon PSM ได้ร่วมหารือเกี่ยวกับแนวทางในการสร้างความร่วมมือด้านความมั่นคงปลอดภัยทางไซเบอร์ และการจัดตั้งสำนักงานความปลอดภัยทางไซเบอร์แห่งชาติ (National Cyber Security Agency: NCSA) ตาม พ.ร.บ. การรักษาความมั่นคงปลอดภัยไซเบอร์ การพัฒนาเครือข่าย 5G และความจำเป็นในการพัฒนาบุคลากรทางด้านไซเบอร์ อันจะเป็นกำลังสำคัญในการเข้าเตรียมพร้อมประเทศเพื่อสู่สังคมดิจิทัลในอนาคตอันใกล้ โดยนางสาวอัจฉรินทร์ พัฒนพันธ์ชัย มีความประสงค์ให้สถานศึกษาในประเทศไทยเปิดสอนหลักสูตรเกี่ยวกับความปลอดภัยเครือข่าย และสาขาอื่น ๆ ที่เกี่ยวข้อง ทั้งนี้ H.E. Mr. Allan McKinnon PSM ได้ตกลงให้การสนับสนุนไทยด้านการพัฒนาบุคลากรทางด้านไซเบอร์ที่เป็นประเด็นสำคัญ
ทั้งสองฝ่ายได้เน้นย้ำถึงความสัมพันธ์อันดีระหว่างสองประเทศที่มีมาอย่างยาวนาน และยินดีส่งเสริมความร่วมมือในทุกด้านโดยเฉพาะในด้านดิจิทัลให้ครอบคลุมมากขึ้น
***************

ที่มา : https://www.thaigov.go.th/news/contents/details/24806
