รัฐบาลไทย-ข่าวทำเนียบรัฐบาล-นายกรัฐมนตรียืนยัน รัฐบาลไม่ใช่นักลงทุน ไม่เคยเอื้อประโยชน์ใครทั้งนั้น วอนลดการพูดยึดโยงให้เกิดความเสียหาย

วันพฤหัสบดีที่ 27 กุมภาพันธ์ 2563
นายกรัฐมนตรียืนยัน รัฐบาลไม่ใช่นักลงทุน ไม่เคยเอื้อประโยชน์ใครทั้งนั้น วอนลดการพูดยึดโยงให้เกิดความเสียหาย
นายกรัฐมนตรียืนยัน รัฐบาลไม่ใช่นักลงทุน ไม่เคยเอื้อประโยชน์ใครทั้งนั้น วอนลดการพูดยึดโยงให้เกิดความเสียหาย
วันนี้ (27 ก.พ.63) เวลา 13.55 น. ณ อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แจง ได้มีการเบิกจ่ายเงินช่วยเหลือเกษตรกรอุบลราชธานีที่ประสบภัยธรรมชาติแล้ว การทำสัญญาจีทูจี ขึ้นอยู่กับแต่ละประเทศ
นายกรัฐมนตรีแจ้งความคืบหน้าเกี่ยวกับการช่วยเหลือเกษตรกรผู้ประสบภัยธรรมชาติ พายุ “โพดุล” และ “คาจิกิ” ในช่วงวันที่ 24 สิงหาคม - 31 ตุลาคม 2562 จังหวัดอุบลราชธานีว่า กระทรวงเกษตรและสหกรณ์ ได้ดำเนินการให้ความช่วยเหลือแล้ว ด้านพืช ใน 23 อำเภอ เกษตรกร 51,443 ราย พื้นที่เสียหายรวม 390,508 ไร่ แบ่งเป็นข้าว 309,381 พืชไร่ 794,096 ไร่ พืชสวนและอื่น ๆ อีก 1,631 ไร่  ได้คิดเป็นวงเงินช่วยเหลือ 438,359,202 บาท ได้จ่ายเงินช่วยเหลือเกษตรกรเสร็จเรียบร้อย  ด้านประมงในพื้นที่ 19 อำเภอ มีพื้นที่เพาะเลี้ยงสัตว์น้ำเสียหายบ่อปลากระชัง 123 ไร่ กระชัง 70 ตารางเมตร คิดเป็นวงเงินช่วยเหลือ 5,400,391 บาท จ่ายเงินช่วยเหลือเกษตรกรเสร็จสิ้นแล้ว ด้านปศุสัตว์ในพื้นที่ 6 อำเภอ มีความเสียหาย เกษตรกร 775 ราย เป็นสัตว์เลี้ยง 33,135 ตัว แปลงหญ้าเลี้ยงสัตว์เสียหาย 45 ไร่ คิดเป็นวงเงินช่วยเหลือ 1,695,795 บาท ซึ่งอยู่ในระหว่างการเบิกจ่ายเงินช่วยเหลือเกษตรกร โดยจะสำรวจให้ชัดเจนอีกเล็กน้อย ยืนยันได้เร่งรัดช่วยเหลืออย่างเต็มที่ ส่วนใหญ่มีปัญหาเรื่องหลักฐาน หลักฐานต้องชัดเจน ซึ่งจะเร่งดำเนินการให้แล้วเสร็จโดยเร็วที่สุด
นายกรัฐมนตรีชี้แจงเหตุที่ต้องมอบหมายให้รองนายกรัฐมนตรีและรัฐมนตรีชี้แจงรายละเอียดว่า เพราะมีการพาดพิงไปถึงงานของหลายกระทรวง ตนไม่เคยหลีกเลี่ยงความรับผิดชอบ นายกรัฐมนตรีทำหน้าที่กำหนดนโยบาย ตนเป็นประธานคณะกรรมการ 57 คณะและเป็นประธานการประชุมเข้าประชุมทุกครั้งถ้าไม่ไปราชการต่างประเทศ ส่วนกรณีซื้อขายที่ดินของบิดานั้น ตนเป็นเจ้าหน้าที่พิทักษ์ทรัพย์ในปี 2559 ที่ดินมีการซื้อขายในปี 2556 ซึ่งช่วงปี 2555 – 2556 บิดาของตนยังมีสุขภาพแข็งแรง  การซื้อขายมีการเสียภาษีถูกต้อง ผู้ซื้อที่ดินเป็นผู้ดำเนินการทั้งหมดตามที่ระบุไว้ในสัญญา มีการตรวจสอบโดยเจ้าหน้าที่ที่ดินเรียบร้อย รายงานต่อ ป.ป.ช. ไปแล้ว
นายกรัฐมนตรีกล่าวถึงแผนการย้ายโรงงานยาสูบไปจังหวัดพระนครศรีอยุธยาว่า มีมานานแล้วก่อนที่รัฐบาลนี้จะเข้ามาทำ รัฐบาลไม่ใช่นักลงทุนไม่เอื้อประโยชน์ใคร ทั้งยังไม่รู้ว่าโครงการจะเกิดตรงไหน หลายโครงการเป็นโครงการของสำนักงานทรัพย์สินส่วนพระมหากษัตริย์ การพูดจายึดโยงบางครั้งทำให้เสียหาย ตนไม่อยากให้เสียเวลาอันมีค่าของสภาฯ แต่ขอให้นำสาระต่าง ๆ และข้อเท็จจริงมาช่วยกันพูดด้วยเพื่อสร้างการรับรู้ของประชาชนให้มากที่สุด
นายกรัฐมนตรียังย้ำว่าประเทศไทยไม่มีกฎหมายบาร์เตอร์เทรด ไม่สามารถเอาสินค้าแลกอาวุธ เป็นเรื่องการค้าตอบแทน ซื้อสินค้าของเขาและเขาซื้อสินค้าของเรา เหมือนความสัมพันธ์กับประเทศจีนหรือประเทศคู่สัญญาที่ซื้อพืชเกษตรของเรา เป็นการประกอบการของภาคธุรกิจ และการทำสัญญาจีทูจีนั้น แต่ละประเทศที่มีกติกา เช่น จีน รัสเซีย รัฐบาลจะเป็นผู้รับรองบริษัท ส่วนของเราเป็นการลงนามระหว่างรัฐบาลต่อรัฐบาลในการติดต่อ และจะให้บริษัทเป็นผู้ดำเนินการ  การไปเยือนยูเครนในอดีตนั้นเป็นไปตามคำเชิญ เป็นการเยือนอย่างเป็นทางการเพื่อเยี่ยมทหารและทางยูเครนจัดให้มีการชมรถถัง การซื้อขายก็มีหลายบริษัทยื่นข้อเสนอ ซึ่งจะได้มอบหมายให้รัฐมนตรีช่วยว่าการกระทรวงกลาโหมชี้แจงรายละเอียดต่อไป

ที่มา : https://www.thaigov.go.th/news/contents/details/26799
