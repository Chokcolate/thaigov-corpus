รัฐบาลไทย-ข่าวทำเนียบรัฐบาล-พม. เปิดเวทีคนเก่ง ชู “บุคคลต้นแบบด้านอาชีพ” มุ่งสร้างต้นแบบที่ดีในสังคม

วันจันทร์ที่ 2 กันยายน 2562
พม. เปิดเวทีคนเก่ง ชู “บุคคลต้นแบบด้านอาชีพ” มุ่งสร้างต้นแบบที่ดีในสังคม
พม. เปิดเวทีคนเก่ง ชู “บุคคลต้นแบบด้านอาชีพ” มุ่งสร้างต้นแบบที่ดีในสังคม
วันที่ 30 ส.ค.62 เวลา 10.00 น. นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานในพิธีเปิดโครงการ "เวทีคนเก่ง” ซึ่งจัดขึ้นโดยกรมกิจการสตรีและสถาบันครอบครัว (สค.) กระทรวงการพัฒนาสังคมและความมั่นคงของมนุษย์ (พม.) โดยมี นายเลิศปัญญา บูรณบัณฑิต อธิบดีกรมกิจการสตรีและสถาบันครอบครัว พร้อมด้วยคณะผู้บริหาร เจ้าหน้าที่ศูนย์เรียนรู้การพัฒนาสตรีและครอบครัว ผู้รับรางวัลบุคคลต้นแบบด้านอาชีพ เครือข่ายสตรีและครอบครัว และองค์กรภาคีเครือข่ายที่เกี่ยวข้อง เข้าร่วมงาน ณ ห้องปริ๊นซ์บอลรูม 3 โรงแรมปริ๊นซ์ พาเลซ มหานาค กรุงเทพฯ
นายอภิชาติ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) มีภารกิจหลักในการพัฒนาศักยภาพสตรีในทุกด้าน ส่งเสริมความเข้มแข็งของสถาบันครอบครัว ตลอดจนส่งเสริมความเสมอภาคและความเท่าเทียมระหว่างเพศ เพื่อลดความเหลื่อมล้ำในสังคม ซึ่ง สค. มีหน่วยงานในสังกัดที่ตั้งอยู่ในภูมิภาคทั่วประเทศ คือศูนย์เรียนรู้การพัฒนาสตรีและครอบครัว ทำหน้าที่เป็นกลไกหนึ่งในการพัฒนาศักยภาพสตรี ด้วยการฝึกอบรมอาชีพกลุ่มเป้าหมายที่ขาดโอกาสทางสังคม ให้มีทักษะอาชีพช่วยเหลือตนเองและเลี้ยงดูครอบครัวได้ โดยมีการดำเนินงานฝึกอาชีพใน 2 รูปแบบ 1) การฝึกอบรมอาชีพในสถาบัน ด้วยหลักสูตรที่หลากหลายตามความต้องการของผู้ฝึกอบรม ทั้งหลักสูตรระยะสั้น 1 เดือน 3 เดือน และ 6 เดือน เมื่อผู้เข้ารับการฝึกอบรมอาชีพสำเร็จตามหลักสูตรแล้ว มีการจัดหางานให้ทั้งในลักษณะประกอบอาชีพตนเอง และเป็นพนักงานของบริษัท ที่เกี่ยวกับสาขาที่ได้รับการฝึกอบรม ทั้งนี้ได้พัฒนาผู้ด้อยโอกาสให้มีอาชีพจากการฝึกอาชีพภายในสถาบันปีละ 7,000 คน และ 2) การฝึกอบรมกลุ่มอาชีพในชุมชน เพื่อส่งเสริมการรวมกลุ่มประกอบอาชีพในชุมชน ให้มีรายได้เลี้ยงครอบครัว โดยการต่อยอดพัฒนาผลิตภัณฑ์คุณภาพ เป็นการส่งเสริมโอกาสการทำธุรกิจสตรี มุ่งสู่การเป็นวิสาหกิจชุมชน ส่งผลให้เกิดกลุ่มอาชีพและผลิตภัณฑ์ในชุมชน นำไปสู่การเป็นผู้ประกอบการรายใหม่ปีละ 136 กลุ่ม ภายหลังการฝึกอบรมเสร็จสิ้นได้มีการติดตามประเมินผลการนำความรู้ไปประกอบอาชีพ โดยพบว่ามีผู้สำเร็จการฝึกอบรมจำนวนมากที่สามารถนำความรู้ไปประกอบอาชีพแล้วประสบความสำเร็จอย่างโดดเด่นที่สามารถเป็นต้นแบบที่ดีให้กับผู้อื่นได้
นายอภิชาติ กล่าวต่อไปว่า สำหรับโครงการ "เวทีคนเก่ง” ในวันนี้ มีการมอบเกียรติบัตร "บุคคลต้นแบบด้านอาชีพ” 2 ประเภท ได้แก่ ประเภทบุคคล จำนวน 32 คน และ ประเภทกลุ่มอาชีพ จำนวน 24 กลุ่ม โดยคัดเลือกจากผู้ที่สำเร็จการฝึกอบรมอาชีพจากศูนย์เรียนรู้การพัฒนาสตรีและครอบครัวทั้ง 8 แห่งโดยมีวัตถุประสงค์เพื่อเชิดชูเกียรติผู้ที่ได้รับคัดเลือกและเผยแพร่เกียรติประวัติที่ดีต่อสาธารณชน ซึ่งภายในงานยังมีการจัดสัมมนาเพื่อถ่ายทอดเทคนิค ประสบการณ์ ความรู้วิชาการที่เป็นประโยชน์ต่อการพัฒนาตนเอง เป็นการเปิดโอกาสและช่องทางในการประกอบอาชีพนำไปสู่ความสำเร็จในหลากหลายรูปแบบ ซึ่งหลายแห่งมีการนำเทคโนโลยีที่ทันสมัยมาใช้ในการทำงาน พร้อมทั้งมีการสร้างเครือข่ายแลกเปลี่ยนเรียนรู้และช่วยเหลือกันระหว่างกลุ่มอาชีพ
"โครงการ "เวทีคนเก่ง” ครั้งนี้ แสดงให้เห็นถึงความสำเร็จของการพัฒนาศักยภาพกลุ่มเป้าหมายสตรีและครอบครัวให้มีความมั่นคง ซึ่งจะนำไปสู่การพัฒนาชุมชน สังคม ที่เข้มแข็ง เป็นไปตามจุดมุ่งหมายของกระทรวง พม. ทั้งนี้ ขอแสดงความยินดีกับผู้ที่ได้รับเกียรติบัตรบุคคลต้นแบบด้านอาชีพ ทั้งในรายบุคคลและรายกลุ่มอาชีพ อีกทั้งขอชื่นชมในความมุ่งมั่น ขยันหมั่นเพียร เรียนรู้ ฝึกฝน พัฒนาทักษะการประกอบอาชีพของตนเองจนประสบความสำเร็จ สามารถเลี้ยงดูตนเองและครอบครัวได้ และยังได้มีโอกาสในการช่วยเหลือชุมชนและสังคม ซึ่งนับเป็นแบบอย่างที่ดี และเป็นผู้สร้างแรงบันดาลใจในการดำเนินชีวิตแก่บุคคลอื่น อย่างไรก็ตาม ขอเป็นกำลังใจให้ผู้ปฏิบัติงานและผู้มีส่วนร่วมในการผลักดันให้สตรีและครอบครัวไปสู่ความสำเร็จ เป็นกำลังที่สำคัญในการพัฒนาประเทศชาติต่อไป” นายอภิชาติ กล่าวในตอนท้าย

ที่มา : https://www.thaigov.go.th/news/contents/details/22714
