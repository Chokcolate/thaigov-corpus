รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานในพิธีเปิดงานคุมประพฤติ ๔๐ ปี มุ่งสู่ Probation ๔.๐

วันศุกร์ที่ 30 สิงหาคม 2562
รัฐมนตรีว่าการกระทรวงยุติธรรม เป็นประธานในพิธีเปิดงานคุมประพฤติ ๔๐ ปี มุ่งสู่ Probation ๔.๐
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิด “งานคุมประพฤติ ๔๐ ปีมุ่งสู่ Probation ๔.๐”
ในวันศุกร์ที่ ๓๐ สิงหาคม ๒๕๖๒ เวลา ๐๙.๐๐ น. ณ ห้องวายุภักดิ์แกรนด์บอลรูม ชั้น ๔โรงแรมเซ็นทรา บายเซ็นทารา ศูนย์ราชการและคอนเวนชั่น แจ้งวัฒนะ กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิด “งานคุมประพฤติ ๔๐ ปีมุ่งสู่ Probation ๔.๐” พร้อมมอบรางวัลเกียรติคุณแก่บุคคลและหน่วยงานผู้มีอุปการคุณ และปาฐกถาพิเศษเรื่อง “งานคุมประพฤติ ๔๐ ปีมุ่งสู่ Probation ๔.๐โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายประสาร มหาลี้ตระกูล อธิบดีกรมคุมประพฤติ พร้อมด้วยผู้บริหารกระทรวงยุติธรรม  อาสาสมัครคุมประพฤติ ตลอดจนภาครัฐ ภาคเอกชนที่เป็นเครือข่าย เข้าร่วมงาน
รัฐมนตรีว่าการกระทรวงยุติธรรม กล่าวว่า รัฐบาลได้ให้ความสำคัญกับการพัฒนาประเทศบนพื้นฐานความยั่งยืน เพื่อให้ประชาชนมีความเป็นอยู่ที่ดีและเกิดความมั่นคงในชีวิต อย่างไรก็ดี ประเทศไทยยังคงประสบกับปัญหาความเหลื่อมล้ำกับคนด้อยโอกาสในทุกๆ ด้าน รวมทั้งด้านกระบวนการยุติธรรม ซึ่งกระทรวงยุติธรรมมุ่งเน้นการกระจายโอกาสในการเข้าถึงกระบวนการยุติธรรมอย่างเท่าเทียมและเป็นธรรม ตามคำกล่าวที่ว่า “จะไม่ทิ้งใครไว้ข้างหลัง” โดยเฉพาะผู้กระทำผิด ซึ่งอยู่ในความดูแลของกระทรวงยุติธรรม ประกอบด้วย กรมราชทัณฑ์ กรมพินิจและคุ้มครองเด็กและเยาวชน และกรมคุมประพฤติ ที่มีจำนวนไม่ต่ำกว่า ๗ แสนคน ซึ่งระบบงานคุมประพฤติ เป็นระบบงานหนึ่งที่มีความสำคัญต่อการแก้ไขฟื้นฟู และให้โอกาสกับผู้กระทำผิดให้สามารถกลับตนเป็นคนดี ช่วยเหลือสังคม พัฒนาชุมชน สร้างคุณค่าและทุนมนุษย์ให้กับประเทศชาติได้โดยไม่จำเป็นต้องเข้าสู่ระบบเรือนจำ ดังนั้น การสร้างการรับรู้ความเข้าใจแก่ประชาชนถึงการให้โอกาส เฝ้าระวัง พร้อมส่งเสริมสนับสนุนทั้งด้านจิตใจ ทัศนคติ ทักษะอาชีพ จึงเป็นสิ่งสำคัญที่จะช่วยให้บุคคลเหล่านี้กลับตนเป็นคนดี สามารถดูแลตนเองและครอบครัว และเป็นกำลังสำคัญของประเทศในอนาคต
ต่อจากนั้น ปลัดกระทรวงยุติธรรม ได้ปาฐกถาพิเศษ “งานคุมประพฤติกับการพัฒนาที่ยั่งยืนจากผู้กระทำผิดสู่ทุนมนุษย์ของสังคม” ใจความสำคัญสรุปว่า กระทรวงยุติธรรมให้ความสำคัญกับการแก้ไขฟื้นฟูผู้กระทำผิดทุกกลุ่ม สำหรับผู้กระทำผิดในคดีไม่ร้ายแรงหรือกระทำโดยพลั้งพลาด หรือผู้ติดยาเสพติด บุคคลเหล่านี้ไม่จำเป็นต้องใช้มาตรการจำคุก กระทรวงยุติธรรมจึงมีนโยบายที่จะปรับสมดุลระหว่างการรับเข้า - ส่งออกของผู้กระทำผิด ทั้งในส่วนของกรมพินิจและคุ้มครองเด็กและเยาวชน และกรมราชทัณฑ์ โดยผลักดันให้มีการใช้มาตรการทางเลือกแทนการจำคุกมากขึ้น ตั้งแต่การเบี่ยงเบนก่อนที่ผู้กระทำผิดจะถูกส่งเข้าสู่การพิจารณาของศาล ได้แก่ พระราชบัญญัติฟื้นฟูสมรรถภาพผู้ติดยาเสพติด พ.ศ. ๒๕๔๕ ที่นำผู้เสพเข้าสู่ระบบบังคับบำบัดก่อน หากคณะอนุกรรมการฯ วินิจฉัยแล้วว่าได้รับการฟื้นฟูจนเลิกการเสพยาเสพติดได้ จะไม่เข้าสู่กระบวนการยุติธรรมทางอาญา ซึ่งสามารถลดปริมาณคดีที่จะเข้าสู่ศาลได้ปีละประมาณ ๖๐,๐๐๐ ราย และไม่มีการลงประวัติการกระทำผิด
นอกจากนี้ การใช้มาตรการคุมประพฤติสำหรับผู้กระทำผิดโดยการพักการลงโทษ เพื่อให้ผู้กระทำผิดที่ได้รับการพัฒนาพฤตินิสัย ออกจากสถานที่ควบคุมก่อนกำหนดภายใต้การดูแลของกรมคุมประพฤติ โดยการคัดกรองผู้ต้องขังบางกลุ่มที่รับโทษจำคุกระยะสั้นไม่เกิน ๕ ปี มีความประพฤติดี เป็นผู้ต้องขังชั้นดีขึ้นไป ตรงตามเงื่อนไขการพักการลงโทษให้ได้รับการพักการลงโทษให้เร็วขึ้น โดยกรมคุมประพฤติและกรมราชทัณฑ์ต้องร่วมกันในการพัฒนาพฤตินิสัยและจัดวางระบบการจำแนกและคัดกรองผู้กระทำผิด เพื่อสร้างความมั่นใจให้กับสังคมได้ว่ามีการคัดกรองและแก้ไขบำบัดฟื้นฟูก่อนที่ผู้กระทำผิดจะได้รับการพักการลงโทษ และเกิดความเชื่อมั่นว่าผู้กระทำผิดที่กลับคืนสู่สังคมจะไม่หวนกลับไปกระทำผิดซ้ำ

ที่มา : https://www.thaigov.go.th/news/contents/details/22666
