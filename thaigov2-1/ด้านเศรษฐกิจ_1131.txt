รัฐบาลไทย-ข่าวทำเนียบรัฐบาล-กรมสรรพากรเตือน! การซื้อ-ขายใบกำกับภาษีปลอม มีโทษหนัก ปรับจริง ติดคุกยาว

วันศุกร์ที่ 20 ธันวาคม 2562
กรมสรรพากรเตือน! การซื้อ-ขายใบกำกับภาษีปลอม มีโทษหนัก ปรับจริง ติดคุกยาว
ตามที่มีการเผยแพร่ข้อความทางสื่อสังคมออนไลน์ว่ามีการประกาศขายใบกำกับภาษีมูลค่าเพิ่มของสินค้าประเภท วัสดุก่อสร้าง หมึก สิ่งพิมพ์ เครื่องใช้สำนักงาน เครื่องอุปโภคบริโภค และอื่นๆ ให้กับผู้ที่ต้องการนำใบกำกับภาษีไปใช้ในทางภาษี
ตามที่มีการเผยแพร่ข้อความทางสื่อสังคมออนไลน์ว่า มีการประกาศขายใบกำกับภาษีมูลค่าเพิ่มของสินค้าประเภท วัสดุก่อสร้าง หมึก สิ่งพิมพ์ เครื่องใช้สำนักงาน เครื่องอุปโภคบริโภค และอื่น ๆ ให้กับผู้ที่ต้องการนำใบกำกับภาษีไปใช้ในทางภาษี  โดยแอบอ้างว่าสามารถนำไปใช้ในการยื่นภาษีได้จริง ซึ่งมีผู้ซื้อที่หลงเชื่อเป็นจำนวนมากทั้งที่ตั้งใจหรือไม่ได้ตั้งใจหลีกเลี่ยงภาษีอากร นั้น
นางสมหมาย ศิริอุดมเศรษฐ รักษาการที่ปรึกษาด้านยุทธศาสตร์การจัดเก็บภาษี ในฐานะโฆษกกรมสรรพากร กล่าวว่า การประกาศซื้อขายใบกำกับภาษีมูลค่าเพิ่มดังกล่าว เป็นเรื่องที่ไม่ถูกต้องและมีความผิดตามกฎหมาย โดยทางอาญามีโทษจำคุกตั้งแต่ 3 เดือน ถึง 7 ปี และถูกปรับตั้งแต่ 2,000 บาท ถึง 200,000 บาท และรับโทษทางแพ่ง ต้องเสียเบี้ยปรับอีกสองเท่าของเงินภาษี และเสียเงินเพิ่มอีกร้อยละ 1.5 ต่อเดือนหรือเศษของเดือนของจำนวนเงินภาษีอีกด้วย
โฆษกกรมสรรพากร กล่าวเพิ่มเติมว่า “กรมสรรพากรได้ดำเนินคดีทางแพ่งและทางอาญากับผู้ประกอบการทั้งที่เป็นผู้ออกและผู้ใช้ใบกำกับภาษีโดยมิชอบด้วยกฎหมายมาอย่างต่อเนื่องและจริงจัง โดยในปี    ที่ผ่านมาได้ดำเนินคดีทางแพ่งโดยมีการประเมินภาษีผู้ออกใบกำกับภาษีโดยมิชอบด้วยกฎหมาย มีจำนวน 15 ราย มูลค่าความเสียหายกว่า 1.9 พันล้านบาท และประเมินภาษีผู้ใช้ใบกำกับภาษีโดยมิชอบด้วยกฎหมายจำนวน 408 ราย มูลค่าความเสียหายกว่า 4.1 พันล้านบาท รวมทั้งได้มีการดำเนินคดีอาญากรณีความผิดฐานออกใบกำกับภาษีโดยไม่มีสิทธิออกจำนวน 59 ราย มีมูลค่าความเสียหายกว่า 1.8 พันล้านบาท จึงขอแจ้งเตือนผู้ทำผิดกฎหมายทุกรายให้ยุติการกระทำในลักษณะดังกล่าว และปัจจุบันกรมสรรพากรได้นำระบบ Data Analytics มาใช้เพิ่มประสิทธิภาพในการวิเคราะห์ข้อมูล โดยเฉพาะฐานข้อมูลขนาดใหญ่ (Big Data) โดยจะติดตามตรวจสอบตลอดจนจับกุมผู้เสียภาษีที่เป็นผู้ออกและผู้ใช้ใบกำกับภาษีที่ไม่มีการซื้อขายสินค้าจริงมาลงโทษตามกฎหมาย และหากพบเห็น การกระทำใด ๆ ที่เป็นการหลีกเลี่ยงภาษี ขอให้แจ้งเบาะแสหรือข้อมูลต่าง ๆ ที่ www.rd.go.th > เมนู  “แจ้งเบาะแสข้อมูลแหล่งภาษี” เพื่อที่กรมสรรพากรจะได้ดำเนินการตรวจสอบข้อเท็จจริงเพื่อสร้างความเป็นธรรมให้แก่ผู้เสียภาษีทุกรายที่มีการปฏิบัติทางภาษีอย่างถูกต้องต่อไป”
ทั้งนี้ สามารถสอบถามรายละเอียดเพิ่มเติมได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center)  โทร. 1161

ที่มา : https://www.thaigov.go.th/news/contents/details/25384
