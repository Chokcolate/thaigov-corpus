รัฐบาลไทย-ข่าวทำเนียบรัฐบาล-รมว.พม. นำคณะผู้บริหารติดริบบิ้นสีขาว แก่นายกรัฐมนตรี เพื่อรณรงค์ยุติความรุนแรงต่อเด็ก สตรี และบุคคลในครอบครัว

วันอังคารที่ 19 พฤศจิกายน 2562
รมว.พม. นำคณะผู้บริหารติดริบบิ้นสีขาว แก่นายกรัฐมนตรี เพื่อรณรงค์ยุติความรุนแรงต่อเด็ก สตรี และบุคคลในครอบครัว
รมว.พม. นำคณะผู้บริหารติดริบบิ้นสีขาว แก่นายกรัฐมนตรี เพื่อรณรงค์ยุติความรุนแรงต่อเด็ก สตรี และบุคคลในครอบครัว
วันนี้ (19 พ.ย. 62) เวลา 08.30 น. ที่หน้าตึกบัญชาการ 1 ทำเนียบรัฐบาล นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นำคณะผู้บริหาร และเจ้าหน้าที่กระทรวง พม. ติดเข็มกลัดริบบิ้นสีขาว ให้แก่พลเอกประยุทธ์ จันทร์โอชา นายกรัฐมนตรี และคณะรัฐมนตรี ก่อนการประชุมคณะรัฐมนตรี เพื่อแสดงเจตจำนงในการร่วมรณรงค์ยุติความรุนแรงต่อเด็ก สตรี และบุคคลในครอบครัว เนื่องในเดือนรณรงค์ยุติความรุนแรงต่อเด็กและสตรี
นายจุติ กล่าวว่า ด้วยคณะรัฐมนตรี ได้มีมติเมื่อวันที่ 29 มิถุนายน 2542 เห็นชอบให้เดือนพฤศจิกายนของทุกปี เป็น “เดือนรณรงค์ยุติความรุนแรงต่อเด็กและสตรี” โดยบูรณาการความร่วมมือจากทุกภาคส่วนให้มีส่วนร่วมในการรณรงค์ให้สังคมตระหนักถึงความสำคัญของปัญหาความรุนแรงต่อเด็ก สตรี และบุคคลในครอบครัว ซึ่งเป็นปัญหาที่เกิดขึ้นในทุกสังคมและทุกประเทศทั่วโลก จนเกิดเป็นกระแสสากลที่มีการตื่นตัวและตระหนักในการให้ความสำคัญในการป้องกันและแก้ไขปัญหาดังกล่าว ซึ่งปัญหาความรุนแรงต่อเด็ก สตรี และบุคคลในครอบครัว นับเป็นปัญหาที่พบทั้งในครอบครัวและสังคม โดยปัญหาดังกล่าวส่งผลกระทบต่อผู้ที่ได้รับผลกระทบจากความรุนแรงจำนวนมาก ทั้งเด็ก สตรี รวมไปถึงผู้สูงอายุและคนพิการ ซึ่งต้องทนทุกข์ทรมานจากการถูกทำร้ายและทารุณกรรม ทั้งทางร่างกาย จิตใจ และทางเพศ ปัญหาความรุนแรงในครอบครัวจึงส่งผลกระทบที่เป็นอุปสรรคต่อการพัฒนาสังคม และประเทศชาติ
นายจุติ กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.)ได้กำหนดจัดงานรณรงค์ยุติความรุนแรงต่อเด็ก สตรี และบุคคลในครอบครัว ประจำปี 2562 ภายใต้แนวคิด Safety Home...Safety Society “บ้านปลอดภัย...สังคมไทยไร้ความรุนแรง” โดยมีวัตถุประสงค์เพื่อสร้างกระแสสังคมด้วยการรณรงค์ประชาสัมพันธ์ให้ประชาชนทั่วไป และทุกภาคส่วนในสังคม มีส่วนร่วมในการป้องกันและแก้ไขปัญหาความรุนแรงต่อเด็ก สตรี และบุคคลในครอบครัว โดยมีกิจกรรมที่สำคัญในเดือนพฤศจิกายน ประกอบด้วย กิจกรรมการติดเข็มกลัดริบบิ้นสีขาวแก่พลเอกประยุทธ์ จันทร์โอชา นายกรัฐมนตรี และคณะรัฐมนตรี ซึ่งเป็นการแสดงออกเชิงสัญลักษณ์ อันเป็นแบบอย่างในการไม่ยอมรับ ไม่นิ่งเฉย และไม่กระทำความรุนแรงต่อเด็ก สตรี และบุคคลในครอบครัว อีกทั้งกระทรวง พม. พร้อมภาคีเครือข่ายทุกภาคส่วน ได้กำหนดจัดกิจกรรมรณรงค์ยุติความรุนแรงในภาพรวมทั่วประเทศ ทั้งในพื้นที่ส่วนกลางและภูมิภาคตลอดปี 2563 เพื่อสร้างกระแสสังคมได้ตระหนักต่อประเด็นปัญหาความรุนแรงที่มีต่อเด็ก สตรี และบุคคลในครอบครัว และกระตุ้นให้ภาคีเครือข่ายทุกภาคส่วนเห็นความสำคัญและมีส่วนร่วมในการเฝ้าระวัง ป้องกันให้สมาชิกในครอบครัวรู้เท่าทันอบายมุขที่เข้ามาสู่ครอบครัวในหลากหลายรูปแบบและหลายช่องทาง ลดการทะเลาะเบาะแว้งในครอบครัว สมาชิกในบ้านไม่กระทำความรุนแรงต่อกันทั้งทางร่างกาย วาจา และจิตใจ ส่งผลให้ครอบครัวเกิดความร่มเย็น และสังคมเกิดความสงบสุขต่อไป

ที่มา : https://www.thaigov.go.th/news/contents/details/24677
