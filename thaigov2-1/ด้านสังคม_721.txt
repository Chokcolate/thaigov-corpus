รัฐบาลไทย-ข่าวทำเนียบรัฐบาล-ดร.สาธิต เยี่ยมผู้บาดเจ็บจากเหตุการณ์ที่โคราช กำชับให้เยียวยาจิตใจผู้รับผลกระทบอย่างเต็มที่

วันพุธที่ 12 กุมภาพันธ์ 2563
ดร.สาธิต เยี่ยมผู้บาดเจ็บจากเหตุการณ์ที่โคราช กำชับให้เยียวยาจิตใจผู้รับผลกระทบอย่างเต็มที่
รัฐมนตรีช่วยว่าการกระทรวงสาธารณสุข เยี่ยมผู้ได้รับบาดเจ็บจากเหตุการณ์ พร้อมให้กำลังใจแพทย์ พยาบาล เจ้าหน้าที่โรงพยาบาลมหาราชนครราชสีมา พร้อมเน้นย้ำให้ทีมสุขภาพจิตเยียวยาจิตใจผู้ได้รับผลกระทบอย่างเต็มที่
รัฐมนตรีช่วยว่าการกระทรวงสาธารณสุข เยี่ยมผู้ได้รับบาดเจ็บจากเหตุการณ์ พร้อมให้กำลังใจแพทย์ พยาบาล เจ้าหน้าที่โรงพยาบาลมหาราชนครราชสีมา พร้อมเน้นย้ำให้ทีมสุขภาพจิตเยียวยาจิตใจผู้ได้รับผลกระทบอย่างเต็มที่
ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ภายหลังเยี่ยมให้กำลังใจผู้ได้รับบาดเจ็บ แพทย์ พยาบาล และเจ้าหน้าที่โรงพยาบาลมหาราชนครราชสีมา ว่า คณะรัฐมนตรีได้ให้ความสำคัญในการฟื้นฟูจิตใจผู้บาดเจ็บ ครอบครัวผู้บาดเจ็บ ครอบครัวผู้สูญเสีย คนในจังหวัด และในประเทศอย่างเต็มที่ โดยมอบหมายให้กระทรวงสาธารณสุข เข้ามาฟื้นฟูจิตใจ คลายความหวาดวิตก ซึ่งอาจจะส่งผลกระทบต่อภาคเศรษฐกิจของประเทศภายหลังได้ ขอให้ช่วยกันเร่งสร้างความเชื่อมั่นให้เกิดขึ้น สำหรับเจ้าหน้าที่กระทรวงสาธารณสุขที่เสียชีวิตและบาดเจ็บ กระทรวงสาธารณสุขมีหลายมาตรการรองรับเพื่อเยียวยา
ดร.สาธิตกล่าวต่อว่า เหตุการณ์ครั้งนี้ มีบุคลากรของโรงพยาบาลมหาราชนครราชสีมาประสบเหตุ 2 ราย  รายที่ 1 เป็นบุคลากรจากศูนย์แพทยศาสตรศึกษาชั้นคลินิก โรงพยาบาลมหาราชนครราชสีมา เสียชีวิตจากการถูกยิงในห้างสรรพสินค้า Terminal 21 เบื้องต้นจะได้รับเงินตามสิทธิประกันสังคม เงินสวัสดิการของโรงพยาบาล ในการช่วยเหลืองานศพและช่วยเหลือญาติ รวมทั้งเงินจากศูนย์แพทยศาสตรศึกษาชั้นคลินิก กระทรวงสาธารณสุข ส่วนผู้ที่ได้รับบาดเจ็บเป็นแพทย์ประจำบ้าน มีอาการแขนขวาหัก มีลมและเลือดคั่งในปอด ขณะนี้อาการดีขึ้นเป็นลำดับ ซึ่งผู้บาดเจ็บรายนี้เป็นข้าราชการจะได้รับสวัสดิการในการรักษาพยาบาลตามสิทธิ และเงินช่วยเหลือจากโรงพยาบาล
สำหรับผู้บาดเจ็บที่ยังพักรักษาตัวที่โรงพยาบาลมหาราชนครราชสีมา มีจำนวน 19 ราย อาการหนัก 5 ราย ระยะพ้นวิกฤติรอการฟื้นตัว 14 ราย ได้กำชับให้ดูแลรักษาพยาบาลให้ดีที่สุด ปลอดภัยที่สุด โดยไม่ต้องเป็นห่วงเรื่องค่าใช้จ่าย
“ขอให้กำลังใจเจ้าหน้าที่แพทย์พยาบาล ที่ทำงานช่วยเหลือเพื่อนมนุษย์ดูแลด้านสุขภาพของคนไทยทั้งประเทศอย่างเต็มที่นับเป็นภูมิใจของกระทรวงสาธารณสุข” ดร.สาธิตกล่าว
ในด้านการดูแลสภาพจิตใจ กรมสุขภาพจิต กระทรวงสาธารณสุขได้ส่งทีม MCATT ลงพื้นที่ค้นหาและดูแลผู้ได้รับผลกระทบในระยะเฉียบพลัน 72 ชั่วโมงแรก นำเข้าสู่ระบบการให้คำปรึกษา บางรายต้องพบจิตแพทย์และรักษาด้วยยา  ขณะนี้ได้เข้าสู่ระยะที่ 2 คือ การเยียวยาสภาพจิตใจญาติผู้เสียชีวิต  ผู้บาดเจ็บที่นอนรักษาตัวในโรงพยาบาลและญาติ รวมถึงเปิดช่องทางให้ประชาชนเข้ารับคำปรึกษา ในพื้นที่จังหวัดนครราชสีมา รับบริการได้ที่โรงพยาบาลมหาราชนครราชสีมา และโรงพยาบาลจิตเวชนครราชสีมาราชนครินทร์ หรือที่สายด่วนสุขภาพจิต 1323 ซึ่งมีประชาชนทยอยเข้ารับคำปรึกษาเป็นจำนวนมาก อย่างไรก็ตาม ขอแนะนำให้ผู้ประสบเหตุ ครอบครัว ผู้ใกล้ชิดกับเหตุการณ์ ลดการติดตามข่าวสาร หยุดแชร์เหตุการณ์ซ้ำ จะช่วยลดความเครียดได้

ที่มา : https://www.thaigov.go.th/news/contents/details/26474
