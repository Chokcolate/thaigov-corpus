รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิและเสรีภาพ ลงนามร่วมกับสำนักงานปลัดกระทรวงกลาโหม  โดยกรมพระธรรมนูญ มุ่งสร้างและพัฒนากระบวนการเรียนรู้ด้านสิทธิ เสรีภาพ และสิทธิมนุษยชน

วันจันทร์ที่ 9 มีนาคม 2563
กระทรวงยุติธรรม โดยกรมคุ้มครองสิทธิและเสรีภาพ ลงนามร่วมกับสำนักงานปลัดกระทรวงกลาโหม  โดยกรมพระธรรมนูญ มุ่งสร้างและพัฒนากระบวนการเรียนรู้ด้านสิทธิ เสรีภาพ และสิทธิมนุษยชน
กระทรวงยุติธรรม โดยกรมคุ้มครองสิทธิและเสรีภาพ ลงนามร่วมกับสำนักงานปลัดกระทรวงกลาโหม โดยกรมพระธรรมนูญ มุ่งสร้างและพัฒนากระบวนการเรียนรู้ด้านสิทธิ เสรีภาพ และสิทธิมนุษยชน
ในวันจันทร์ที่ ๙ มีนาคม ๒๕๖๓ เวลา ๐๙.๓๐ น. ณ ห้องประชุมไชยานุกิจ ชั้น ๓ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม มอบหมายให้ นายประสาร มหาลี้ตระกูล รองปลัดกระทรวงยุติธรรม เป็นประธานกล่าวแสดงความยินดีในพิธีลงนามบันทึกข้อตกลงความร่วมมือว่าด้วยการสร้างและพัฒนากระบวนการเรียนรู้ด้านสิทธิ เสรีภาพ และสิทธิมนุษยชน ระหว่าง กระทรวงยุติธรรม โดยกรมคุ้มครองสิทธิและเสรีภาพ (นายเรืองศักดิ์ สุวารี อธิบดีกรมคุ้มครองสิทธิและเสรีภาพ) ลงนามร่วมกับ สำนักงานปลัดกระทรวงกลาโหม โดยกรมพระธรรมนูญ (พลเอกประชาพัฒน์ วัจนะรัตน์ เจ้ากรมพระธรรมนูญ) โดยมี เจ้าหน้าที่ของทั้งสองหน่วยงาน ร่วมเป็นสักขีพยาน
สืบเนื่องจาก กรมคุ้มครองสิทธิและเสรีภาพ ได้หารือกับกรมพระธรรมนูญ โดยกองกฤษฎีการทหารและการต่างประเทศเกี่ยวกับการยกร่างหลักสูตรส่งเสริมสิทธิเสรีภาพ และสิทธิมนุษยชน สำหรับนายทหารเหล่าทหารพระธรรมนูญ เมื่อวันที่ ๒๘ ตุลาคม ๒๕๖๒
และการพิจารณาหลักสูตรและคู่มืออบรม เมื่อวันที่ ๑๕ มกราคม ๒๕๖๓ โดยมีวัตถุประสงค์เพื่อส่งเสริมให้นายทหารเหล่าทหารพระธรรมนูญและกำลังพลที่เกี่ยวข้อง มีความรู้ ความเข้าใจ เกี่ยวกับสิทธิ เสรีภาพ และสิทธิมนุษยชน และกฎหมายที่เกี่ยวข้อง ซึ่งผู้ผ่านการอบรมสามารถเป็นวิทยากรขยายผลให้กับกำลังพลที่เกี่ยวข้องได้ปฏิบัติงานตามหน้าที่และการให้บริการประชาชนโดยเป็นไปตามหลักสิทธิมนุษยชน และเพื่อให้เกิดความร่วมมือการทำงานอย่างต่อเนื่อง จึงกำหนดให้มีการจัดพิธีลงนามความร่วมมือของทั้งสองฝ่าย โดยมีสาระสำคัญของกรอบความร่วมมือ มีดังนี้
๑. แลกเปลี่ยนความรู้ ข้อมูลข่าวสาร สื่อเผยแพร่ประชาสัมพันธ์ให้กับนายทหารเหล่าทหารพระธรรมนูญและกำลังพลทหารที่เกี่ยวข้อง
๒. เชื่อมโยงและแลกเปลี่ยนข้อมูลด้านสารสนเทศในการจัดกระบวนการเรียนรู้ด้านสิทธิมนุษยชน
๓. ร่วมจัดฝึกอบรมและเป็นวิทยากรตามหลักสูตรและคู่มือส่งเสริมสิทธิเสรีภาพและสิทธิมนุษยชนแก่เจ้าหน้าที่รัฐ (นายทหารเหล่าทหารพระธรรมนูญและกำลังพลที่เกี่ยวข้อง)
๔. ร่วมมือทางด้านวิชาการ พัฒนาหลักสูตรและคู่มือส่งเสริมสิทธิเสรีภาพและสิทธิมนุษยชนแก่เจ้าหน้าที่รัฐ
๕. ร่วมมือกันติดตามและประเมินผล การรายงานผล และข้อเสนอแนะ เพื่อส่งเสริมและพัฒนากระบวนการเรียนรู้ด้านสิทธิมนุษยชน

ที่มา : https://www.thaigov.go.th/news/contents/details/27008
