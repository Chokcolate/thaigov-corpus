รัฐบาลไทย-ข่าวทำเนียบรัฐบาล-“รมช.มนัญญา” ปล่อยคาราวานรถแท็กซี่สหกรณ์ 300 คัน ร่วมเฉลิมพระเกียรติเนื่องในวันเฉลิมพระชนมพรรษา

วันอังคารที่ 30 กรกฎาคม 2562
“รมช.มนัญญา” ปล่อยคาราวานรถแท็กซี่สหกรณ์ 300 คัน ร่วมเฉลิมพระเกียรติเนื่องในวันเฉลิมพระชนมพรรษา
“รมช.มนัญญา” ปล่อยคาราวานรถแท็กซี่สหกรณ์ 300 คัน ร่วมเฉลิมพระเกียรติเนื่องในวันเฉลิมพระชนมพรรษา วิ่งรับผู้โดยสารฟรีทั่วกรุงเทพฯ
วันนี้ (27 ก.ค.62) เวลา 08.00 น. นางสาวมนัญญา ไทยเศรษฐ์รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดโครงการเฉลิมพระเกียรติพระบาทสมเด็จพระเจ้าอยู่หัว เนื่องในวโรกาสวันเฉลิมพระชนมพรรษา 28 กรกฎาคม 2562 พร้อมด้วย นายพิเชษฐ์  วิริยะพาหะอธิบดีกรมส่งเสริมสหกรณ์ นายวิศิษฐ์ ศรีสุวรรณ รองอธิบดีกรมส่งเสริมสหกรณ์ เข้าร่วมในพิธี โดยมี นายวิฑูรย์แนวพานิช ประธานเครือข่ายสหกรณ์แท็กซี่ในเขตกรุงเทพมหานคร กล่าวรายงานวัตถุประสงค์ในการจัดโครงการครั้งนี้ ซึ่งเป็นโครงการที่กระทรวงเกษตรและสหกรณ์ โดยกรมส่งเสริมสหกรณ์ร่วมกับสหกรณ์แท็กซี่ ผู้ประกอบการแท็กซี่ และสมาชิกสหกรณ์ผู้ขับรถแท็กซี่ร่วมกันจัดขึ้น เพื่อเฉลิมพระเกียรติพระบาทสมเด็จพระปรเมนทรรามาธิบดีศรีสินทร มหาวชิราลงกรณ พระวชิรเกล้าเจ้าอยู่หัว เนื่องในวโรกาสเฉลิมพระชนพรรษา ครบ 67 พรรษา วันที่ 28 กรกฎาคม 2562
โอกาสนี้ รัฐมนตรีช่วยว่าการกระทรวงเกษตรและสหกรณ์ เปิดกรวยกระทงดอกไม้ ถวายสักการะหน้าพระบรมฉายาลักษณ์  จากนั้นรัฐมนตรีช่วยว่าการกระทรวงเกษตรและสหกรณ์ พร้อมด้วยผู้บริหารกระทรวงเกษตรและสหกรณ์ ได้ปล่อยคาราวานรถแท็กซี่เพื่อเริ่มวิ่งบริการประชาชน โดยได้ตั้งขบวนรถแท็กซี่เริ่มจากบริเวณสนามหญ้าของสำนักพัฒนาและถ่ายทอดเทคโนโลยีการสหกรณ์ เขตดุสิต กรุงเทพฯ
นางสาวมนัญญา ไทยเศรษฐ์รัฐมนตรีช่วยว่าการกระทรวงเกษตรและสหกรณ์ เปิดเผยถึงการจัดงานดังกล่าวว่า มีความประทับใจและชื่นชมเป็นอย่างมาก ที่ขบวนการสหกรณ์ โดยเฉพาะสหกรณ์แท็กซี่ ได้ร่วมกันแสดงความจงรักภักดีต่อสถาบันพระมหากษัตริย์ตลอดมากว่า 30 ปี และได้ร่วมกันทำกิจกรรมทำความดีด้วยหัวใจ ในโอกาสสำคัญตลอดมา กิจกรรมทำความดีเพื่อถวายความจงรักภักดีในวันนี้ นอกจากเป็นการแสดงความจงรักภักดีแด่พระบาทสมเด็จพระเจ้าอยู่หัว รัชกาลที่10 เนื่องในวโรกาสวันคล้ายวันเฉลิมพระชนมพรรษาแล้ว ยังจะเห็นได้ว่าพวกเราทุกคนได้น้อมนำพระปณิธานในการเป็นจิตอาสาของพระองค์ท่านมาปฏิบัติซึ่งเป็นการแสดงออกถึงการทำความดีด้วยหัวใจ โดยหวังว่ากิจกรรมที่ได้ร่วมกันทำในวันนี้ จะสร้างแรงจูงใจให้พี่น้องประชาชนได้มาร่วมกันสร้างความดีในรูปแบบต่างๆ เพื่อถวายแด่พระบาทสมเด็จพระเจ้าอยู่หัว รัชกาลที่ 10  และเป็นพลังในการพัฒนาขบวนการสหกรณ์ให้เจริญก้าวหน้าต่อไป
ทั้งนี้ โครงการเฉลิมพระเกียรติพระบาทสมเด็จพระเจ้าอยู่หัว เนื่องในวโรกาสวันเฉลิมพระชนมพรรษา 28 กรกฎาคม 2562  ทางเครือข่ายสหกรณ์แท็กซี่ในเขตกรุงเทพมหานคร ได้ร่วมกันนำรถแท็กซี่สหกรณ์ ประมาณ 300 คัน มาวิ่งให้บริการแก่ประชาชนในเขตกรุงเทพมหานครในวันเสาร์ที่ 27 กรกฎาคม 2562 ตั้งแต่เวลา 08.00 – 15.00 น. ซึ่งผู้โดยสารสามารถนั่งรถแท็กซี่ฟรี โดยไม่ต้องเสียค่าบริการใด ๆโดยประชาชนสามารถใช้บริการรถแท็กซี่ที่มีสัญลักษณ์สติ๊กเกอร์สีเหลืองข้อความว่า  “เรารักในหลวงรัชกาลที่10” และ “ฟรี” ติดอยู่บริเวณกระจกกันลมด้านหน้า มองเห็นได้ชัดเจน ซึ่งโครงการดังกล่าวทางเครือข่ายสหกรณ์แท็กซี่ในเขตกรุงเทพมหานคร ได้ร่วมกันจัดขึ้นเป็นประจำทุกปี เพื่อร่วมกันแสดงความจงรักภักดีต่อพระบาทสมเด็จพระเจ้าอยู่หัว และร่วมกันทำความดีด้วยหัวใจ โดยน้อมนำพระราชปณิธานของพระบาทสมเด็จพระเจ้าอยู่หัว รัชกาลที่10 ในการเป็นจิตอาสามาเป็นทางในการปฏิบัติเพื่อสร้างความรักความสามัคคีให้เกิดขึ้นกับคนในสังคมไทย พร้อมกันนี้รัฐมนตรีช่วยว่าการกระทรวงเกษตรฯ ยังได้ทดลองนั่งรถแท็กซี่สหกรณ์ฟรี เส้นทางจากสำนักพัฒนาและถ่ายทอดเทคโนโลยีการสหกรณ์ เขตดุสิต ไปยังกระทรวงเกษตรและสหกรณ์อีกด้วย
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/21851
