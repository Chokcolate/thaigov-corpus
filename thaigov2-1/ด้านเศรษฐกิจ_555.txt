รัฐบาลไทย-ข่าวทำเนียบรัฐบาล-สคร. ติดตามการเบิกจ่ายงบลงทุนของรัฐวิสาหกิจที่มีวงเงินลงทุนสูงอย่างใกล้ชิด และเร่งแก้ไขอุปสรรคการเบิกจ่ายงบลงทุน หวังเบิกจ่ายเข้าเป้าไตรมาสสุดท้ายปี 62

วันพฤหัสบดีที่ 3 ตุลาคม 2562
สคร. ติดตามการเบิกจ่ายงบลงทุนของรัฐวิสาหกิจที่มีวงเงินลงทุนสูงอย่างใกล้ชิด และเร่งแก้ไขอุปสรรคการเบิกจ่ายงบลงทุน หวังเบิกจ่ายเข้าเป้าไตรมาสสุดท้ายปี 62
รัฐมนตรีว่าการกระทรวงการคลัง (นายอุตตม สาวนายน) มอบนโยบายในคราวตรวจเยี่ยม สคร. เมื่อวันที่ 26 กันยายน 2562 ให้ สคร. เร่งติดตามการเบิกจ่ายงบลงทุนของรัฐวิสาหกิจอย่างใกล้ชิด
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า รัฐมนตรีว่าการกระทรวงการคลัง (นายอุตตม สาวนายน) ได้มอบนโยบายในคราวตรวจเยี่ยม สคร. เมื่อวันที่ 26 กันยายน 2562 ให้ สคร. เร่งติดตามการเบิกจ่ายงบลงทุนของรัฐวิสาหกิจอย่างใกล้ชิด โดยให้ สคร. ประสานความร่วมมือทุกภาคส่วนในการแก้ไขปัญหาและอุปสรรคต่างๆ เพื่อให้การเบิกจ่ายงบลงทุนของรัฐวิสาหกิจอัดฉีดเม็ดเงินเข้าสู่ระบบเศรษฐกิจอย่างต่อเนื่อง รวมทั้งส่งสัญญาณเพื่อสร้างความมั่นใจให้แก่ภาคเอกชนทั้งในประเทศและต่างประเทศ โดยภาพรวมการเบิกจ่ายงบลงทุนสะสมของรัฐวิสาหกิจ ณ สิ้นเดือนสิงหาคม 2562 ของรัฐวิสาหกิจ 45 แห่ง มีผลการเบิกจ่ายสะสม จำนวน 169,883 ล้านบาท หรือคิดเป็นร้อยละ 80 ของแผนเบิกจ่ายสะสม
ผลการเบิกจ่ายสะสมของรัฐวิสาหกิจ ณ สิ้นเดือนสิงหาคม 2562
หน่วย: ล้านบาท
รัฐวิสาหกิจ    กรอบลงทุน
ทั้งปี    แผนเบิกจ่ายสะสม    เบิกจ่ายจริง
สะสม    ร้อยละเบิกจ่ายจริงสะสม/แผนเบิกจ่ายสะสม
ปีงบประมาณ (ต.ค. 61 – ก.ย. 62)
จำนวน 34 แห่ง    164,976    131,212    89,315    68%
ปีปฏิทิน (ม.ค. 62 – ธ.ค. 62)
จำนวน 11 แห่ง    199,183    81,937    80,568    98%
รวม 45 แห่ง    364,159    213,149    169,883    80%
นายชาญวิทย์ นาคบุรี รองผู้อำนวยการ สคร. กล่าวเพิ่มเติมว่า ผลการเบิกจ่ายสะสมของรัฐวิสาหกิจ 45 แห่ง แบ่งเป็นรัฐวิสาหกิจปีงบประมาณ 11 เดือน (ต.ค. 61 – ส.ค. 62) จำนวน 34 แห่ง เบิกจ่ายจริงสะสม 89,315 ล้านบาท หรือคิดเป็นร้อยละ 68 ของแผนการเบิกจ่ายสะสม และรัฐวิสาหกิจปีปฏิทิน 8 เดือน (ม.ค. 62 – ส.ค. 62) จำนวน 11 แห่ง เบิกจ่ายจริงสะสม 80,568 ล้านบาท หรือคิดเป็นร้อยละ 98 ของแผนการเบิกจ่ายงบลงทุนสะสม
ผลการเบิกจ่ายงบลงทุนของรัฐวิสาหกิจ 45 แห่ง ณ สิ้นเดือนสิงหาคม 2562
หน่วย : ล้านบาท
ชื่อรัฐวิสาหกิจ    กรอบ
งบลงทุน    แผนเบิกจ่ายสะสม    ผลการเบิกจ่ายสะสม    ร้อยละเบิกจ่าย/
แผนเบิกจ่ายสะสม
1.    ปีงบประมาณ จำนวน 34 แห่ง (รวม)    164,976    131,212    89,315    68%
1.1 การรถไฟแห่งประเทศไทย    76,184    63,291    30,308    48%
1.2 การรถไฟฟ้าขนส่งมวลชนแห่งประเทศไทย    28,472    26,240    27,006    103%
1.3 บริษัท ท่าอากาศยานไทย จำกัด (มหาชน)    17,912    12,823    8,062    63%
1.4 การประปาส่วนภูมิภาค    13,000    5,177    5,558    107%
1.5 การทางพิเศษแห่งประเทศไทย    6,203    5,447    1,206    22%
1.6 การเคหะแห่งชาติ    4,677    4,100    3,437    84%
1.7 การประปานครหลวง    4,500    3,622    4,379    121%
1.8 องค์การเภสัชกรรม    2,034    1,076    1,396    130%
1.9 การท่าเรือแห่งประเทศไทย    2,010    1,401    1,499    107%
1.10 องค์การขนส่งมวลชนกรุงเทพ    1,986    1,978    1,918    97%
1.11 บริษัท วิทยุการบินแห่งประเทศไทย จำกัด    1,250    810    855    109%
1.12 รัฐวิสาหกิจแห่งอื่นๆ จำนวน 23 แห่ง    6,748    5,248    3,661    70%
2.    ปีปฏิทิน จำนวน 11 แห่ง (รวม)    199,183    81,937    80,568    98%
2.1 บริษัท ปตท. จำกัด (มหาชน)    75,409    15,890    15,989    101%
2.2 การไฟฟ้าฝ่ายผลิตแห่งประเทศไทย    48,194    28,847    30,485    106%
2.3 การไฟฟ้าส่วนภูมิภาค    34,714    18,871    16,629    88%
2.4 การไฟฟ้านครหลวง    20,576    7,857    9,403    120%
2.5 บริษัท การบินไทย จำกัด (มหาชน)    6,380    3,907    2,477    63%
2.6 บริษัท ทีโอที จำกัด (มหาชน)    4,875    1,862    2,412    130%
2.7 บริษัท ไปรษณีย์ไทย จำกัด    4,160    2,099    755    36%
2.8 บริษัท กสท โทรคมนาคม จำกัด (มหาชน)    3,380    1,765    1,547    88%
2.9 รัฐวิสาหกิจแห่งอื่นๆ จำนวน 3 แห่ง    1,496    841    871    104%
รวม 45 แห่ง     364,159    213,149    169,883    80%
ที่มา : สำนักงานคณะกรรมการนโยบายรัฐวิสาหกิจ
สำหรับการเบิกจ่ายของรัฐวิสาหกิจ 45 แห่ง ณ เดือนสิงหาคม 2562 มีโครงการขนาดใหญ่ที่สามารถเบิกจ่ายเป็นไปตามแผน ได้แก่ โครงการรถไฟฟ้าสายสีส้ม ช่วงศูนย์วัฒนธรรม - มีนบุรี ของการรถไฟฟ้าขนส่งมวลชนแห่งประเทศไทย โครงการลงทุนโครงข่ายระบบท่อส่งก๊าซธรรมชาติของบริษัท ปตท. จำกัด (มหาชน) การปรับปรุงและขยายระบบจำหน่ายพลังไฟฟ้าของการไฟฟ้านครหลวง และงานก่อสร้างปรับปรุงขยายระบบประปาของการประปาส่วนภูมิภาค ทั้งนี้ มีโครงการขนาดใหญ่ของรัฐวิสาหกิจที่ไม่สามารถเบิกจ่ายได้ตามแผน ได้แก่ โครงการรถไฟความเร็วสูงไทย – จีน ระยะที่ 1 (ช่วงกรุงเทพมหานคร – นครราชสีมา) ของการรถไฟแห่งประเทศไทย โครงการพัฒนาท่าอากาศยานสุวรรณภูมิของบริษัท ท่าอากาศยานไทย จำกัด (มหาชน) และโครงการทางพิเศษสายพระราม 3 – ดาวคะนอง - วงแหวนรอบนอกด้านตะวันตก ของการทางพิเศษแห่งประเทศไทย ซึ่ง สคร. ได้ติดตามโครงการดังกล่าวอย่างต่อเนื่องและได้ทำงานอย่างใกล้ชิดกับรัฐวิสาหกิจที่เบิกจ่ายงบลงทุนล่าช้าเพื่อแก้ไขปัญหาการเบิกจ่ายงบลงทุนที่ล่าช้า รวมทั้งได้ประสานงานกับรัฐวิสาหกิจปีปฏิทินที่มีแผนการเบิกจ่ายสูงให้สามารถเบิกจ่ายงบลงทุนในไตรมาสสุดท้ายของปี 2562 ให้เป็นไปตามเป้าหมาย
นายประภาศ คงเอียด ผู้อำนวยการ สคร. กล่าวสรุปว่า สคร. ได้ทำงานเชิกรุกในการผลักดันการเบิกจ่ายงบลงทุนของรัฐวิสาหกิจอย่างใกล้ชิด ซึ่งไม่เพียงแต่ให้ความสำคัญกับการเบิกจ่ายงบลงทุนของรัฐวิสาหกิจในปี 2562 ที่จะสามารถช่วยขับเคลื่อนเศรษฐกิจของประเทศไทยให้เติบโตได้อย่างต่อเนื่อง แต่ยังคงผลักดันให้รัฐวิสาหกิจที่มีศักยภาพพิจารณาเร่งการลงทุนโครงการใหม่ๆ เพิ่มเติมให้สามารถดำเนินโครงการได้เร็วขึ้น เพื่อสนับสนุนการปรับเปลี่ยนโครงสร้างทางเศรษฐกิจของประเทศไทยตามยุทธศาสตร์ชาติอีกด้วย
สอบถามรายละเอียดเพิ่มเติม กรุณาติดต่อ :
นายพีรภาส นาคบุรี นักวิเคราะห์รัฐวิสาหกิจปฏิบัติการ สคร.
โทร.0-2248-5880-7 ต่อ 3177
อีเมล์ Pheeraphat_n@sepo.go.th

ที่มา : https://www.thaigov.go.th/news/contents/details/23604
