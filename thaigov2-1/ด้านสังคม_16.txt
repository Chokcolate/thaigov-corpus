รัฐบาลไทย-ข่าวทำเนียบรัฐบาล-พม. จัดโครงการ พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาสเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก ที่จังหวัดจันทบุรี

วันพฤหัสบดีที่ 25 กรกฎาคม 2562
พม. จัดโครงการ พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาสเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก ที่จังหวัดจันทบุรี
พม. จัดโครงการ พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาสเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก ที่จังหวัดจันทบุรี
วันนี้ (25 ก.ค. 62) เวลา 08.30 น. ที่ห้องประชุม 1 ศาลากลางจังหวัดจันทบุรี นายวิทูรัช ศรีนาม ผู้ว่าราชการจังหวัดจันทบุรี เป็นประธานในพิธีเปิด โครงการ พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาสเฉลิมพระเกียรติเนื่องในโอกาสมหามงคลพระราชพิธีบรมราชาภิเษก โดยมี นางพัชรี อาระยะกุล ผู้ตรวจราชการกระทรวง พม. และ นางสาวอังคณา ใจกิจสุวรรณ ผู้ช่วยปลัดกระทรวง พม. พร้อมด้วยหัวหน้าส่วนราชการในจังหวัดจันทบุรี และข้าราชการ ทีม One Home พม. ภาคตะวันออก ร่วมเป็นเกียรติในพิธีเปิดโครงการฯ รวมทั้งหน่วยงานภาคีเครือข่ายที่เกี่ยวข้อง และประชาชนในจังหวัดจันทบุรี รวมจำนวนกว่า 100 คน ร่วมปั่นจักรยานไปเยี่ยมบ้านผู้ประสบปัญหาทางสังคม พร้อมทั้งนำสิ่งของไปมอบปันน้ำใจให้แก่ผู้ด้อยโอกาส คนพิการ และผู้สูงอายุ จำนวน 10 ราย ในพื้นที่เทศบาลเมืองท่าช้าง และเทศบาลตำบลบางกะจะ อำเภอเมือง จังหวัดจันทบุรี
นางพัชรี กล่าวว่า เพื่อเป็นการเฉลิมพระเกียรติ เนื่องในโอกาสมหามงคลพระราชพิธี บรมราชาภิเษก พุทธศักราช 2562 และสืบเนื่องจากกิจกรรม "Bike ปั่นอุ่นไอรัก” ตามพระราโชบายของพระบาทสมเด็จพระวชิรเกล้าเจ้าอยู่หัว ในการส่งเสริมการออกกำลังกายด้วยการปั่นจักรยาน ให้ประชาชนมีสุขภาพร่างกายสมบูรณ์แข็งแรง ทั้งนี้ กระทรวงการพัฒนาสังคมและความมั่นคงของมนุษย์ (พม.) จึงได้จัดกิจกรรม "โครงการ พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาสเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก” เพื่อเยี่ยมเยียนให้กำลังใจและให้ความช่วยเหลือแก่ผู้ด้อยโอกาสและครอบครัว เพื่อสร้างความสุขให้ประชาชนมีชีวิตความเป็นอยู่ที่ดีขึ้นเป็นการสร้างความสามัคคี ให้กับชุมชนและท้องถิ่น โดยบูรณาการความร่วมมือกับหน่วยงานภาครัฐและทุกภาคส่วน ในการเยี่ยมเยียนผู้ด้อยโอกาส เด็กในสภาวะยากลำบาก คนพิการ ผู้สูงอายุ และการเยี่ยมศาสนสถานทางศาสนา โดยกำหนดจัดกิจกรรมดังกล่าวให้ครอบคลุมพื้นที่ทั่วประเทศ 76 จังหวัดๆ ละ 5 พื้นที่ ระหว่างเดือนกรกฎาคม 2562 ถึงเดือนพฤษภาคม 2563
"สำหรับในวันนี้ ได้นำคณะเจ้าหน้าที่กระทรวง พม. และหน่วยงานที่เกี่ยวข้อง ร่วมปั่นจักรยานไปเยี่ยมบ้านผู้ประสบปัญหาทางสังคม เพื่อไปเยี่ยมเยียนให้กำลังใจและให้ความช่วยเหลือ พร้อมทั้งนำสิ่งของไปมอบให้แก่ผู้ด้อยโอกาส คนพิการ และผู้สูงอายุ จำนวน 10 ราย ในพื้นที่เทศบาลเมืองท่าช้าง และเทศบาลตำบลบางกะจะ อำเภอเมือง จังหวัดจันทบุรี ทั้งนี้ กระทรวง พม. พร้อมด้วยหน่วยงานที่เกี่ยวข้อง ขอสืบสานพระราชปณิธาน ด้วยความจงรักภักดี สร้างสรรค์ คุณประโยชน์แก่ประชาชน และประเทศชาติ โดยมุ่งมั่นดำเนินโครงการ "พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาสเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก” เพื่อช่วยเหลือผู้ด้อยโอกาส เด็กในสภาวะยากลำบากคนพิการ ผู้สูงอายุในทุกพื้นที่ เพื่อให้มีคุณภาพชีวิตที่ดีขึ้นต่อไป” นางพัชรี กล่าวในตอนท้าย

ที่มา : https://www.thaigov.go.th/news/contents/details/21768
