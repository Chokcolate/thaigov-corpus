รัฐบาลไทย-ข่าวทำเนียบรัฐบาล-กระทรวงยุติธรรม ลงพื้นที่จังหวัดราชบุรี จัดโครงการยุติธรรมสร้างสุข ยุติธรรมเชิงรุก สร้างสุขให้ประชาชน

วันจันทร์ที่ 11 พฤศจิกายน 2562
กระทรวงยุติธรรม ลงพื้นที่จังหวัดราชบุรี จัดโครงการยุติธรรมสร้างสุข ยุติธรรมเชิงรุก สร้างสุขให้ประชาชน
กระทรวงยุติธรรม ลงพื้นที่จังหวัดราชบุรี จัดโครงการยุติธรรมสร้างสุข ยุติธรรมเชิงรุก สร้างสุขให้ประชาชน
ในวันจันทร์ที่ ๑๑ พฤศจิกายน ๒๕๖๒ เวลา ๑๑.๐๐ น. ณ อาคารจิตรภักดี วิทยาลัยเทคนิคราชบุรี อำเภอเมือง จังหวัดราชบุรี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการยุติธรรมสร้างสุข ครั้งที่ ๒ ประจำปีงบประมาณ พ.ศ.๒๕๖๓ พร้อมทั้งปาฐกถาพิเศษ หัวข้อ “ยุติธรรมเชิงรุก สร้างสุขให้ประชาชน” โดยมี นายวิวัฒน์​ นิติกาญจนา​ ที่ปรึกษารัฐมนตรีว่าการกระทรวงยุติธรรม นายสามารถ​ เจนชัยจิตรวนิช  ผู้ช่วยรัฐมนตรีประจำกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายประกอบ วงศ์มณีรุ่ง รองผู้ว่าราชการจังหวัดราชบุรี ตลอดจนหัวหน้าส่วนราชการในสังกัดกระทรวงยุติธรรม หัวหน้าส่วนราชการในพื้นที่ เครือข่ายยุติธรรม อาสาสมัครต่าง ๆ นักเรียน นักศึกษา ภาคประชาชน ประมาณ ๘๐๐ คน เข้าร่วม
สำหรับการจัดโครงการยุติธรรมสร้างสุขในครั้งนี้ จัดขึ้นเป็นครั้งที่ ๒ เพื่อสนับสนุนและดำเนินการตามภารกิจของกระทรวงยุติธรรม ด้วยการจัดอบรมให้ความรู้ความเข้าใจด้านกฎหมายและกระบวนการยุติธรรมแก่ประชาชนเพื่อลดความเหลื่อมล้ำในระดับพื้นที่ การให้ความรู้ด้านกฎหมาย ตลอดจนสิทธิต่าง ๆ ที่ประชาชนพึงได้ พึงรับรู้ โดยเฉพาะในพื้นที่ที่มีปัญหา อุปสรรค เพื่อให้สังคมเกิดความเป็นธรรม สงบสุข การดำเนินงานเกิดประโยชน์ต่อประชาชนโดยรวมอย่างแท้จริง พร้อมทั้งสร้างการรับรู้และความเข้าใจที่ถูกต้องต่อการปฏิบัติงานของภาครัฐ เพื่อให้เกิดความร่วมมือจากทุกภาคส่วน
โอกาสนี้ รัฐมนตรีว่าการกระทรวงยุติธรรม ได้มอบเงินช่วยเหลือเยียวยาผู้เสียหายและจำเลยในคดีอาญา จำนวน ๒๕ ราย รวมเป็นเงิน ๑,๒๓๗,๔๘๐ บาท มอบเงินช่วยเหลือในการดำเนินคดีจากกองทุนยุติธรรม จำนวน ๓ ราย รวมเป็นเงิน ๙๐,๐๐๐ บาท มอบประกาศนียบัตร หลักสูตร : อบรมการไกล่เกลี่ยข้อพิพาท ตามพระราชบัญญัติการไกล่เกลี่ยข้อพิพาท พ.ศ. ๒๕๖๒ จำนวน ๑๐๐ ราย มอบชุดสื่อความรู้ด้านกฎหมายและอุปกรณ์กีฬาต่อต้านยาเสพติดแก่โรงเรียนยุติธรรมอุปถัมภ์ในจังหวัดราชบุรี จำนวน ๑๒ โรงเรียน ทั้งนี้ ภายในงานมีการจัดอบรมให้ความรู้ความเข้าใจด้านกฎหมาย กระบวนการยุติธรรม และโทษภัยของยาเสพติด การจัดนิทรรศการให้ความรู้ การรับฟังปัญหาความเดือดร้อน รับเรื่องราวร้องทุกข์ และการไกล่เกลี่ยชั้นบังคับคดี เป็นต้น
รัฐมนตรีว่าการกระทรวงยุติธรรม กล่าวว่า ตามนโยบายของรัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี ที่จะปฏิรูปกระบวนการยุติธรรม โดยเน้นการส่งเสริม ปกป้อง และคุ้มครองสิทธิมนุษยชน เพื่อสร้างสังคมแห่งความเป็นธรรม ลดความเหลื่อมล้ำบนรากฐานของเท่าเทียมกัน กระทรวงยุติธรรม เป็นหน่วยงานที่พร้อมสนับสนุน และเดินหน้าดำเนินการอำนวยความยุติธรรมให้กับประชาชน โดยการขับเคลื่อนยุทธศาสตร์ด้านการป้องกันปราบปรามอาชญากรรมด้านความมั่นคงให้สามารถแก้ไขปัญหาความเดือนร้อน ของประชาชน หรือเหยื่ออาชญากรรมให้มีความรวดเร็วทันต่อสถานการณ์ความเปลี่ยนแปลงของสังคม จึงได้จัดตั้งศูนย์ยุติธรรมสร้างสุขขึ้น เพื่อช่วยเหลือประชาชนที่ไม่ได้รับความเป็นธรรม ภายใน ๒๔ ชั่วโมง และลงพื้นที่สร้างสุขให้กับพี่น้องประชาชนทุกชนชั้นทั่วทุกภูมิภาค ปัญหาความเดือดร้อนของพี่น้องประชาชน ที่ตกเป็นผู้เสียหายหรือเหยื่อทางอาชญากรรม ทั้งที่ตนเองไม่มีส่วนเกี่ยวข้อง
ที่ผ่านมากระทรวงยุติธรรมได้บูรณาการการอำนวยความยุติธรรมในระดับพื้นที่อย่างต่อเนื่อง โดยในปีงบประมาณ พ.ศ. ๒๕๖๒ กลุ่มจังหวัดภาคกลางตอนล่าง ๑ ประกอบด้วย จังหวัดกาญจนบุรี สุพรรณบุรี และราชบุรีประชาชนขอใช้บริการสำนักงานยุติธรรมจังหวัด หรือศูนย์ยุติธรรมสร้างสุข จำนวน ๑,๔๑๑ คน ขอความช่วยเหลือจากกองทุนยุติธรรม จำนวน ๒๔๙ คน ขอความช่วยเหลือทางการเงินแก่ผู้เสียหายและจำเลยในคดีอาญา จำนวน ๗๑๖ คน แจ้งเบาะแสและร้องเรียนเรื่องหนี้นอกระบบ จำนวน ๘๘ คน และมีศูนย์ยุติธรรมชุมชน ที่คนในชุมชนเข้ามามีส่วนร่วมกับภาครัฐในการแก้ปัญหาของชุมชนด้วยตนเองโดยร่วมคิด ร่วมวางแผน ร่วมดำเนินการและร่วมรับประโยชน์จากการแก้ปัญหาร่วมกัน รวม ๓๕๘ แห่ง
ทั้งนี้ หากประชาชนมีปัญหาความเดือดร้อน สามารถติดต่อขอรับความช่วยเหลือด้วยตนเองได้ที่ศูนย์ยุติธรรมสร้างสุข กระทรวงยุติธรรม ซึ่งตั้งอยู่ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ หรือสายด่วน ๑๑๑๑ กด ๗๗ ตลอด ๒๔ ชั่วโมง และสามารถเข้าไปขอรับบริการได้ที่สำนักงานยุติธรรมจังหวัด หรือศูนย์ยุติธรรมชุมชนในภูมิลำเนาของท่าน
ต่อจากนั้น ในเวลา ๑๔.๐๐ น. รัฐมนตรีว่าการกระทรวงยุติธรรม พร้อมคณะ ตรวจเยี่ยมเรือนจำกลางเขาบิน ตำบลน้ำพุ อำเภอเมือง จังหวัดราชบุรี และตรวจเยี่ยมศูนย์ฝึกและอบรมเด็กและเยาวชน เขต ๒ ตำบลหินกอง อำเภอเมือง จังหวัดราชบุรี

ที่มา : https://www.thaigov.go.th/news/contents/details/24490
