รัฐบาลไทย-ข่าวทำเนียบรัฐบาล-รัฐบาล แจง เตรียมแอร์เอเชีย รับคนไทยจากอู่ฮั่น

วันศุกร์ที่ 31 มกราคม 2563
รัฐบาล แจง เตรียมแอร์เอเชีย รับคนไทยจากอู่ฮั่น
รองโฆษกประจำสำนักนายกรัฐมนตรี เผย รัฐบาลเตรียมแอร์เอเชียรับคนไทยจากอู่ฮั่น
วันที่ 31 มกราคม 2563 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวถึงการเตรียมการไปรับคนไทยจากนครอู่ฮั่น สาธารณรัฐประชาชนจีน กลับไทยด้วยสายการบินแอร์เอเชียว่า เป็นเพราะสายการบินแอร์เอเชีย มีเส้นทางการบิน กรุงเทพ-นครอู่ฮั่น เป็นประจำอยู่แล้ว วันละ 2 เที่ยวบิน ดังนั้น การใช้สายการบินแอร์เอเชียไปรับคนไทยในครั้งนี้ จึงไม่จำเป็นต้องขออนุญาตเพิ่มเที่ยวบิน ซึ่งเพิ่มความสะดวกในการเดินทางมากขึ้น ในขณะที่ การบินไทย ไม่มีใบอนุญาตบินเหนือน่านฟ้านครอู่ฮั่น หากจะทำเรื่องขอเพิ่มเที่ยวบินจะต้องใช้เวลาพอสมควรและมีหลายขั้นตอน ดังนั้นเพื่อความสะดวกและรวดเร็วทันการ จึงเลือกสายการบินแอร์เอเชีย
น.ส.ไตรศุลี กล่าวว่า แอร์เอเชีย ยังยินดีสนับสนุนภารกิจของรัฐบาลในครั้งนี้ โดยผู้บริหารแอร์เอเชีย ได้ชื่นชม พล.อ.ประยุทธ์ จันทร์โอชา นายกรัฐมนรีและรัฐมนตรีว่าการกระทรวงกลาโหม และหน่วยงานที่เกี่ยวข้องทำงานเชิงรุกเพื่อนำชาวไทยในอู่ฮั่นกลับประเทศ ทั้งนี้ รัฐบาลจะดำเนินการส่งเครื่องบินไปรับคนไทยในนครอู่ฮั่นกลับประเทศให้เร็วที่สุด และขอยืนยันว่ามาตรการต่างๆเพื่อรับมือไวรัสโคโรนานั้น เป็นไปอย่างรัดกุม ปลอดภัย ประชาชนมั่นใจได้

ที่มา : https://www.thaigov.go.th/news/contents/details/26209
