รัฐบาลไทย-ข่าวทำเนียบรัฐบาล-แจ่ม! หน้ากากแฟชั่นผ้าบาติก โผล่งานมหกรรมการค้าชายแดนใต้ จุรินทร์-นิพนธ์ เชียร์ทำใช้ในท้องถิ่นและใช้ทดแทนตามที่ ก.สาธารณสุขแนะนำได้

วันพุธที่ 19 กุมภาพันธ์ 2563
แจ่ม! หน้ากากแฟชั่นผ้าบาติก โผล่งานมหกรรมการค้าชายแดนใต้ จุรินทร์-นิพนธ์ เชียร์ทำใช้ในท้องถิ่นและใช้ทดแทนตามที่ ก.สาธารณสุขแนะนำได้
นายจุรินทร์ ลักษณวิศิษฏ์ รองนายกรัฐมนตรี และ รัฐมนตรีว่าการกระทรวงพาณิชย์ พร้อมด้วยนายนิพนธ์ บุญญามณี รัฐมนตรีช่วยว่าการกระทรวงมหาดไทย  เยี่ยมชมบูธสินค้าหัตถกรรม  งานผีมือผ้าบาติก สินค้าเด่นประจำท้องถิ่น แต่ละจังหวัดของภาคใต้
และอื่นๆในงานมหกรรมการค้าชายแดน ที่มีตั้งแต่ 13-16 กพ.2563 อำเภอสุไหงโก-ลก จังหวัดนราธิวาส  และหลังพิธีเปิดเมื่อเวลา 20.30 น.ระหว่างเดินเยี่ยมชม รัฐมนตรีทั้ง 2 ให้ความสนใจบูธผ้าบาติก ซึ่งส่วนหนึ่งใช้ผ้าประจำถิ่นประดิษฐ์เป็นหน้ากากใช้ทดแทนหน้ากากอนามัย ในระดับหนึ่ง และที่น่าสนใจคือทำเป็นลวดลายแฟชั่นสวยงาม
โดยนายจุรินทร์ ทดลองใช้ พร้อมกล่าวว่า ลักษณะ หน้ากากผ้าเช่นนี้ กระทรวงสาธารณสุข (กรมอนามัย   และ สำนักงานอาหารและยา ) เคยให้ข้อมูลว่าสามารถใช้ทดแทนป้องกันการติดต่อโรคได้ในระดับหนึ่ง โดยประชาชนทั่วไปใช้ได้เป็นผลิตภัณฑ์ ยกเว้นที่ไม่เกี่ยวกับทางการแพทย์ และรัฐบาลกำลังส่งเสริมให้ตัดเย็บหน้ากากผ้าเช่นนี้ โดยให้หน่วยการปกครองท้องถิ่นส่งเสริม ทั่วประเทศภายใต้ความรับผิดชอบของกระทรวงมหาดไทย โดยได้ดำเนินการส่งเสริมให้หน่วยการปกครองท้องถิ่นจะทำหน้ากากผ้าขึ้นมาเพื่อใช้ทดแทนกรณีหน้ากากที่ผลิตโดยโรงงานอุตสาหกรรม โรงงานผลิตหน้ากากอนามัยทั่วไป ไม่สามารถดำเนินการได้ทันเพราะความต้องการเพิ่มสูงมาก อย่างไรก็ตามหน้ากากผ้านี้เหมือนกับเป็นแฟชั่นไปด้วย
" สวยครับอันนี้ออกแบบดีด้วย อันนี้เขายี่ห้อ Ise Mask โรงงานอยู่ในนราธิวาส  เพราะฉะนั้นกลุ่มแม่บ้านหรือหน่วยการปกครองท้องถิ่นทั่วประเทศสามารถที่จะไปใช้ออกแบบเพิ่มเติมได้ ที่นี่เป็นผ้านาโน นวัตกรรมนาโน ของจังหวัดปัตตานี มีโรงงานอยู่ที่นราธิวาส แบบนี้ต้องส่งเสริมให้หน่อยการปกครองท้องถิ่นตัดเย็บใช้กันเองหรือขายกันเองในหน่วยการปกครองท้องถิ่นในพื้นที่ เพื่อที่จะใช้ทดแทนหน้ากากที่ผลิตจากโรงงานอุตสาหกรรม และสามารถป้องกันได้ใกล้เคียงกัน ทางกระทรวงสาธารณสุขออกมาแถลงข่าวแล้ว" นายจุรินทร์ กล่าว
สำหรับมหกรรมการค้าชายแดน ครั้งนี้ รองนายกรัฐมนตรีและรัฐมนตรีว่าการกระทรวงพาณิชย์ ร่วมกับ รัฐมนตรีช่วยว่าการกระทรวงมหาดไทย และคณะ ยังมีกำหนดการกิจกรรมส่งเสริมการค้าชายแดนภาคใต้ ณ อำเภอเมืองจังหวัดนราธิวาส เป็นวันที่2 คือเวลา 9.00 น.วันนี้ (16 กุมภาพันธ์ 2563 ) นายจุรินทร์จะเป็นสักขีพยานการลงนามบันทึกความ ร่วมมือร่วมกันระหว่างธนาคารไทยกับมาเลเซีย คือ   EXIM Bank ไทย กับ  EXIM Bank มาเลเซีย และอีกคู่คือ  SME Bank ไทย และ SME Bank มาเลเซีย ที่โรงแรมอิมพีเรียล จากนั้นเป็นการพบปะชมกิจกรรมเจรจาจับคู่ธุรกิจ ระหว่างผู้ประกอบ 14 จังหวัดภาคใต้ของไทย กับผู้ประกอบการมาเลเซีย โรงแรมอิมพีเรียล ของกรมส่งเสริมการค้าระหว่างประเทศ  กระทรวงพาณิชย์  จากนั้นต่อเนื่องด้วยการเป็นประธานการประชุมร่วมภาครัฐและเอกชน เพื่อส่งเสริมการค้าชายแดนไทย - มาเลเซีย และเวลา 11.15 น.จะประธานเปิดงานสัมมนา เรื่อง “การพัฒนาสินค้าท่องเที่ยวสู่การส่งออก” ที่โรงแรมอิมพีเรียล เช่นกัน

ที่มา : https://www.thaigov.go.th/news/contents/details/26609
