รัฐบาลไทย-ข่าวทำเนียบรัฐบาล-รองปลัดฯ ก.อุตสาหกรรม ร่วมพิธีเปิดโครงการรีไซเคิลชิ้นส่วนซากรถยนต์เพื่อส่งเสริมการอนุรักษ์พลังงานและทรัพยากรธรรมชาติ (ELV Project)

วันศุกร์ที่ 22 พฤศจิกายน 2562
รองปลัดฯ ก.อุตสาหกรรม ร่วมพิธีเปิดโครงการรีไซเคิลชิ้นส่วนซากรถยนต์เพื่อส่งเสริมการอนุรักษ์พลังงานและทรัพยากรธรรมชาติ (ELV Project)
รองปลัดกระทรวงอุตสาหกรรม ร่วมเป็นเกียรติในพิธีเปิดโครงการรีไซเคิลชิ้นส่วนซากรถยนต์เพื่อส่งเสริมการอนุรักษ์พลังงานและทรัพยากรธรรมชาติ (ELV Project) ณ โรงงานบริษัท กรีน เมทัลส์ (ประเทศไทย) จำกัด นิคมอุตสาหกรรมปิ่นทอง 3 จังหวัดชลบุรี
ชลบุรี - วันนี้ (22 พฤศจิกายน 2562) นายจุลพงษ์ ทวีศรี และนายภาณุวัฒน์ ตริยางกูรศรี รองปลัดกระทรวงอุตสาหกรรม ร่วมเป็นเกียรติในพิธีเปิดโครงการรีไซเคิลชิ้นส่วนซากรถยนต์เพื่อส่งเสริมการอนุรักษ์พลังงานและทรัพยากรธรรมชาติ (ELV Project) โดยมี ผู้บริหารจากการนิคมอุตสาหกรรมแห่งประเทศไทย นายโคบายาชิ     อิซึรุ  กรรมการบริหารองค์การ NEDO พร้อมทั้งผู้บริหารจากภาคเอกชนและหน่วยงานที่เกี่ยวข้อง เข้าร่วม  ณ โรงงานบริษัท กรีน เมทัลส์ (ประเทศไทย) จำกัด นิคมอุตสาหกรรมปิ่นทอง 3 จังหวัดชลบุรี
สำหรับโครงการรีไซเคิลซากรถยนต์ เพื่อสาธิตเทคโนโลยีกระบวนการรีไซเคิลซากรถยนต์ที่เป็นมิตรต่อสิ่งแวดล้อม เป็นความร่วมมือกันระหว่างกระทรวงอุตสาหกรรม การนิคมอุตสาหกรรมแห่งประเทศไทย  ร่วมกับองค์การพัฒนาพลังงานใหม่และเทคโนโลยีอุตสาหกรรมแห่งประเทศญี่ปุ่น (NEDO) ซึ่งได้มีการลงนามบันทึกความเข้าใจระหว่างกระทรวงอุตสาหกรรม การนิคมอุตสาหกรรมแห่งประเทศไทย และองค์การNEDO เมื่อวันที่ 8 กุมภาพันธ์ที่ผ่านมา
กระทรวงอุตสาหกรรม การนิคมอุตสาหกรรมแห่งประเทศไทย ได้ตระหนักถึงปัญหาดังกล่าว จึงได้ร่วมมือกับองค์การNEDO ดำเนินโครงการสาธิตนี้ขึ้น โดยมีภาคเอกชนที่เข้าร่วมโครงการคือบริษัทToyota Tsusho Corporation ประเทศญี่ปุ่น บริษัทGreen Metals (Thailand) Co.,Ltd. บริษัท Toyota Daihatsu Engineering & Manufacturing Co., LTD. และ บริษัทToyota Motor Thailand Co., Ltd. โดยในระยะต่อจากนี้ จะมีการหารือและร่วมมือกันกำหนดนโยบายและกฎระเบียบที่เหมาะสมโดยอ้างอิงจากประสบการณ์การออกกฎหมายรีไซเคิลซากรถยนต์ของประเทศญี่ปุ่นที่มีการบังคับใช้จนประสบความสำเร็จมาแล้ว
โดยโครงการสาธิตดังกล่าว นอกจากจะสาธิตการถอดรื้อซากรถยนต์ไปพร้อมกับการรวบรวมสารฟรีออน น้ำมันและของเหลวเหลือทิ้งด้วยวิธีการที่คำนึงถึงสิ่งแวดล้อมได้แล้ว ยังมีการสาธิตเครื่องตัดรถยนต์ เพื่อเพิ่มประสิทธิภาพในการถอดรื้อซากรถยนต์ด้วย ซึ่งสามารถดึงเอาสิ่งมีค่ากลับคืนมาได้อย่างมีประสิทธิภาพจากซากรถยนต์โดยไม่เพิ่มภาระต่อสิ่งแวดล้อม จะมีส่วนช่วยให้ประเทศไทยสามารถจัดการกับวัสดุเหลือทิ้งได้อย่างเหมาะสมต่อไป ทั้งนี้วัสดุเหลือทิ้งซึ่งไม่สามารถกำจัดได้ในประเทศไทย เช่น สารเร่งปฎิกิริยา แผงวงจรไฟฟ้า       จะถูกส่งไปยังประเทศญี่ปุ่นเพื่อนำไปรีไซเคิลใช้เป็นทรัพยากรต่อไป และโครงการนี้มีเป้าหมายที่จะสร้างโมเดล   การรีไซเคิลขึ้นในประเทศไทยและในภูมิภาคเอเชียต่อไปในอนาคต #กระทรวงอุตสาหกรรม #สาธิตการถอดรื้อซากรถยนต์

ที่มา : https://www.thaigov.go.th/news/contents/details/24765
