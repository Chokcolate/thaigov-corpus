รัฐบาลไทย-ข่าวทำเนียบรัฐบาล-คณะนักธุรกิจฮ่องกงเยือนไทย สนใจลงทุนโครงสร้างพื้นฐาน-ดิจิทัล

วันศุกร์ที่ 29 พฤศจิกายน 2562
คณะนักธุรกิจฮ่องกงเยือนไทย สนใจลงทุนโครงสร้างพื้นฐาน-ดิจิทัล
คณะนักธุรกิจฮ่องกงเยือนไทย สนใจลงทุนโครงสร้างพื้นฐาน-ดิจิทัล
คณะนักธุรกิจฮ่องกงเยือนไทย
สนใจลงทุนโครงสร้างพื้นฐาน-ดิจิทัล
บีโอไอต้อนรับคณะนักธุรกิจฮ่องกงกว่า 70 คน มาเยือนไทย เพื่อศึกษาโอกาสการลงทุนในกลุ่มโครงสร้างพื้นฐาน อุตสาหกรรมการผลิต ดิจิทัล และบริการมูลค่าเพิ่มสูง พร้อมร่วมมือผู้ประกอบการไทย และสตาร์ทอัพ ยกระดับเทคโนโลยีและนวัตกรรม เผย 9 เดือน ฮ่องกงยื่นคำขอลงทุนไทย ร่วม 9,000 ล้านบาท
นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน (บีโอไอ) ร่วมให้การต้อนรับคณะนักธุรกิจฮ่องกง ในโอกาสเดินทางเยือนประเทศไทยเพื่อศึกษาโอกาสและลู่ทางการลงทุน ณ โรงแรม แชงกรีล่า กรุงเทพฯ พร้อมบรรยาย หัวข้อ “Thailand Plus Opportunities for Hong Kong Investors” ซึ่งมีนักธุรกิจจากฮ่องกง กว่า 50 รายที่มีความสนใจและมองหาโอกาสการลงทุนในด้านต่างๆ ในประเทศไทย เข้าร่วมฟังการบรรยาย
“ประเทศไทยอยู่ในทำเลยุทธศาสตร์ที่เป็นศูนย์กลางของกลุ่มประเทศซีแอลเอ็มวีทีและอาเซียน ซึ่งเป็นภูมิภาคที่กำลังเติบโตและมีการพัฒนาระบบโครงสร้างพื้นฐานด้านคมนาคมขนส่งที่เชื่อมโยงทั้งอาเซียน โดยเฉพาะโครงการเขตพัฒนาพิเศษภาคตะวันออก (อีอีซี) ที่มีศักยภาพและความพร้อมเพื่อรองรับการลงทุนของนักลงทุนฮ่องกง ที่ต้องการขยายฐานการผลิตในภูมิภาคนี้ รวมทั้งไทยมีศักยภาพสูงที่จะเป็นประตูสู่ซีแอลเอ็มวีที” นางสาวดวงใจกล่าว
สำหรับงานครั้งนี้ จัดโดยองค์การสภาพัฒนาการค้าฮ่องกง (HKTDC) ซึ่งนำคณะนักธุรกิจฮ่องกง เดินทางมาเพื่อศึกษาโอกาสการลงทุนในไทย รวมทั้งสภาพแวดล้อมทางธุรกิจ โครงสร้างพื้นฐานและสิทธิประโยชน์ด้านการลงทุน ภายหลังจากนายสมคิด จาตุศรีพิทักษ์ รองนายกรัฐมนตรี พร้อมคณะได้เดินทางเยือนมณฑลกวางตุ้ง และเขตบริหารพิเศษฮ่องกง สาธารณรัฐประชาชนจีน เพื่อชักชวนนักธุรกิจฮ่องกงให้มาลงทุนในประเทศไทย เมื่อช่วงเดือนตุลาคม 2562 ที่ผ่านมา
วันเดียวกัน สมาคมอุตสาหกรรมซอฟต์แวร์ฮ่องกง (Hong Kong Software Industry Association) ได้นำนักธุรกิจด้านเทคโนโลยีดิจิทัลและซอฟต์แวร์ ซึ่งส่วนใหญ่เป็นผู้ประกอบการเอสเอ็มอี และสตาร์ทอัพจากฮ่องกง จำนวน 25 ราย เดินทางมาบีโอไอเพื่อรับฟังนโยบายส่งเสริมการลงทุน และการสนับสนุนจากรัฐบาลไทย โดยเฉพาะระบบนิเวศ (Ecosystem) ของไทย ในการสนับสนุนผู้ประกอบการเอสเอ็มอีและสตาร์ทอัพ โดยสมาคมอุตสาหกรรมซอฟต์แวร์ฮ่องกงได้แสดงเจตจำนงในการร่วมมือทางธุรกิจกับผู้ประกอบการไทย เพื่อสร้างโอกาสทางธุริจร่วมกันในอนาคต
นางสาวดวงใจ กล่าวว่า การลงทุนของฮ่องกงในไทยในช่วง 5 ปีที่ผ่านมา มีมูลค่าสูงขึ้นอย่างเห็นได้ชัด จากปี 2558 มีจำนวนคำขอรับการส่งเสริมการลงทุนเพียง 26 โครงการ มูลค่าเงินลงทุน 3,796 ล้านบาท เพิ่มเป็น 42 โครงการ มูลค่าเงินลงทุน 18,817 ล้านบาท ในปี 2561 ขณะที่ตั้งแต่เดือนมกราคม – กันยายน 2562 มีโครงการของฮ่องกงยื่นขอรับการส่งเสริมการลงทุนจำนวน 44 โครงการ มูลค่าลงทุนรวม 8,937 ล้านบาท ส่วนใหญ่อยู่ในกิจการด้านบริการ เช่น กิจการศูนย์กลางธุรกิจระหว่างประเทศ กิจการด้านโลจิสติกส์ อุตสาหกรรมอิเล็กทรอนิกส์ อุตสาหกรรมดิจิทัลและอุตสาหกรรมเบา
************************************************

ที่มา : https://www.thaigov.go.th/news/contents/details/24922
