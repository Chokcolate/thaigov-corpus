รัฐบาลไทย-ข่าวทำเนียบรัฐบาล-100 ปี ชาตกาล กำพล วัชรพล

วันศุกร์ที่ 3 มกราคม 2563
100 ปี ชาตกาล กำพล วัชรพล
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ ได้รับมอบหมายจาก นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานในงาน “100 ปี ชาตกาล กำพล วัชรพล”
เมื่อวันที่ 27 ธันวาคม 2562 เวลา 14.00 น. คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ ได้รับมอบหมายจาก นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานในงาน “100 ปี ชาตกาล กำพล วัชรพล” และมอบรางวัลครู ผู้บริหาร และโรงเรียนไทยรัฐวิทยาดีเด่น ประจำปี 2562 อีกทั้งมอบรางวัลศิษย์เก่าโรงเรียนไทยรัฐวิทยาดีเด่น โดยมี คุณหญิงประณีตศิลป์ วัชรพล ประธานกรรมการมูลนิธิไทยรัฐ ศาสตราจารย์เกียรติคุณ นายแพทย์ประเวศ วะสี นางยิ่งลักษณ์ วัชรพล รองประธานและเหรัญญิกมูลนิธิไทยรัฐ นายมานิจ สุขสมจิตร กรรมการมูลนิธิไทยรัฐ ให้การต้อนรับ ณ สำนักงานหนังสือพิมพ์ไทยรัฐ เขตจตุจักร กรุงเทพมหานคร
รมช.ศึกษาธิการ กล่าวว่า “รู้สึกเป็นเกียรติที่ได้เป็นผู้แทนรัฐมนตรีว่าการกระทรวงศึกษาธิการ มาเป็นประธานในงาน 100 ปี ชาตกาล กำพล วัชรพล คนสำคัญของโลกด้านการศึกษาและสื่อสารมวลชน ที่องค์การยูเนสโกได้ประกาศยกย่อง และให้มีการเฉลิมฉลอง ในปีพุทธศักราช 2562 ซึ่งได้ทราบว่ามีการเฉลิมฉลองมาหลายวาระด้วยกิจกรรมที่หลากหลาย และหนึ่งในจำนวนนั้น ดิฉันได้มีโอกาสมาร่วมงานก็คือ งานประกาศเกียรติคุณที่จัดขึ้นเมื่อวันที่ 19 สิงหาคม ปีนี้ ซึ่งพระบาทสมเด็จพระเจ้าอยู่หัวทรงพระกรุณาโปรดเกลฯ ให้ ฯพณฯ พลเอก สุรยุทธ์ จุลานนท์ องคมนตรี รักษาการประธานองคมนตรี เป็นผู้แทนพระองค์มาเป็นประธานในงานวันนั้น
คุณกำพล วัชรพล เป็นผู้มีวิสัยทัศน์อันยาวไกล เป็นผู้มีคุณูปการต่อวงการศึกษาของไทยอย่างยิ่ง ในการสร้างโรงเรียนไทยรัฐวิทยาตามชนบทที่ห่างไกลความเจริญ ทำให้เยาวชนผู้ด้อยโอกาสเหล่านั้นได้มีโอกาสทัดเทียมกับเยาวชนที่อยู่ในตัวเมือง และนับเป็นการแบ่งเบาภารกิจของกระทรวงศึกษาธิการและรัฐบาลได้อย่างมาก เพราะโรงเรียนที่ท่านได้สร้างขึ้นนั้น มีถึง 101 โรงเรียน ด้วยเงินที่ได้จากการจำหน่ายหนังสือพิมพ์ไทยรัฐ ทั้งยังได้ตั้งมูลนิธิไทยรัฐไว้คอยให้การช่วยเหลือดูแลโรงเรียนไทยรัฐวิทยาเหล่านั้น และที่สำคัญไปกว่านั้น คือ ทางมูลนิธิไทยรัฐได้เข้าไปช่วยพัฒนาศักยภาพของครูทั้งหลาย และได้เพิ่มวิชาพลมืองดีกับวิชาความรอบรู้สื่อมวลชน ให้นักเรียนโรงเรียนไทยรัฐวิทยาได้มีความรู้พิเศษนอกเหนือไปจากนักเรียนในโรงเรียนของสำนักงานคณะกรรมการการศึกษาขั้นพื้นฐานทั้งหลาย ขอขอบคุณคุณหญิงประณีตศิลป์ รวมทั้งทายาทคุณกำพล วัชรพล และกรรมการมูลนิธิ ตลอดจนพนักงานของไทยรัฐกรุ๊ปทั้งหมด ที่ได้สานต่อปณิธานของคุณกำพล วัชรพล
ขอแสดงความยินดีต่อผู้ได้รับรางวัลวิทยานิพนธ์ดีเด่นด้านสื่อสารมวลชน และนักเรียน ครู ผู้บริหารโรงเรียนไทยรัฐวิทยาทั้งหลายที่ได้รับรางวัล และที่ดีใจเป็นพิเศษก็คือ ได้มอบรางวัลให้แก่ศิษย์เก่าไทยรัฐวิทยาดีเด่นที่ได้เรียนสำเร็จจากโรงเรียนไทยรัฐวิทยา ที่ประสบความสำเร็จและได้ประกอบคุณงามความดีจนได้รับการยกย่องจากสังคมและหน่วยงานต่าง ๆ รวมทั้งศิษย์เก่าผู้มีจิตวิญญาณความเป็นไทยรัฐวิทยา ที่เรียนสำร็จและได้กลับมาช่วยผลิตคนดีและคนเก่งที่โรงเรียนไทยรัฐวิทยา ให้ออกมาเป็นกำลังสำคัญของสังคมและประเทศชาติต่อไป
ในโอกาสปีใหม่ พุทธศักราช 2563 ซึ่งจะมาถึงอีก 5 วันข้างหน้า ขอถือโอกาสนี้ อาราธนาคุณพระศรีรัตนตรัยและสิ่งศักดิ์สิทธิ์ทั้งหลาย จงดลบันดาลให้ท่านที่อยู่ในที่ประชุมนี้มีความสุขความเจริญยิ่ง ๆ ขึ้นไป”
วันที่ 27 ธันวาคม เป็นวันครบรอบวันเกิดของนายกำพล วัชรพล ในทุกปีหลังจากที่นายกำพล วัชรพล ถึงแก่อนิจกรรม หนังสือพิมพ์ไทยรัฐได้จัดงาน “100 ปี ชาตกาล กำพล วัชรพล” ขึ้นเป็นประจำ เพื่อรำลึกถึงคุณงามความดีของนายกำพล วัชรพล และครั้งนี้นับเป็นครั้งที่ 23 ซึ่งได้จัดขึ้นเป็นพิเศษกว่าทุกครั้ง โดยทุกหน่วยงานที่ใช้ชื่อไทยรัฐ ได้ร่วมใจกันจัดขึ้น เพื่อเป็นการเฉลิมฉลองในโอกาสที่องค์การเพื่อการศึกษาวิทยาศาสตร์และวัฒนธรรมแห่งสหประชาติ หรือ UNESCO ได้ประกาศยกย่องว่านายกำพล วัชรพล เป็นบุคคลสำคัญของโลก ผู้มีบทบาทดีเด่นด้านการศึกษา และการสื่อสารมวลชน นับเป็นคนไทยลำดับที่ 28 ที่โด้รับเกียรติยศอันสูงส่งเช่นนี้
ณรีรัตน์ บุญหลัง: สรุป/เรียบเรียง
ทิพย์สุดา ศรีษะแก้ว: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/25596
