รัฐบาลไทย-ข่าวทำเนียบรัฐบาล-รัฐบาลบูรณาการทุกหน่วยเร่งช่วยเหลือผู้ประสบภัยน้ำท่วม สั่ง มท.จับมือพลเรือน-ทหาร บรรเทาทุกข์ประชาชน

วันเสาร์ที่ 31 สิงหาคม 2562
รัฐบาลบูรณาการทุกหน่วยเร่งช่วยเหลือผู้ประสบภัยน้ำท่วม สั่ง มท.จับมือพลเรือน-ทหาร บรรเทาทุกข์ประชาชน
รัฐบาลบูรณาการทุกหน่วยเร่งช่วยเหลือผู้ประสบภัยน้ำท่วม สั่ง มท.จับมือพลเรือน-ทหาร บรรเทาทุกข์ประชาชน
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี สั่งการให้กระทรวงมหาดไทยบูรณาการ ทุกหน่วยที่เกี่ยวข้องทั้งพลเรือนและกองทัพเร่งสำรวจ พื้นที่ประสบภัยน้ำท่วมจากอิทธิพลของพายุโพดุล ซึ่งเบื้องต้นได้รับรายงานว่ามีจังหวัดที่น้ำท่วมแล้ว 12 จังหวัด พร้อมทั้งให้ความช่วยเหลือผู้ประสบภัยโดยด่วนตามแผนป้องกันและบรรเทาสาธารณภัย เช่น ตั้งศูนย์พักพิงชั่วคราว อพยพผู้ประสบภัย ส่งมอบอาหารและน้ำ จัดส่งเครื่องมือและอุปกรณ์บรรเทาทุกข์ และเร่งระบายน้ำ เป็นต้น
โฆษกประจำสำนักนายกรัฐมนตรีกล่าวว่า นายกรัฐมนตรีห่วงใยประชาชนเป็นอย่างมาก โดยย้ำว่ารัฐบาลได้แจ้งเตือนภัยล่วงหน้าทำให้หลายพื้นที่เตรียมพร้อมรับมือได้ดี อย่างไรก็ตามหลายพื้นที่เกิดน้ำท่วมฉับพลันเพราะฝนที่ตกหนักจึงจำเป็นต้องเข้าไปช่วยเหลืออย่างทันท่วงที ขณะนี้ทราบว่าหน่วยงานในพื้นที่ได้ให้ความช่วยเหลือด้านการขนย้ายสิ่งของขึ้นสู่ที่สูง พร้อมระดมเครื่องมือเครื่องจักร เช่น รถแบ็คโฮ เครื่องสูบน้ำ เครื่องผลักดันน้ำ เพื่อเปิดทางน้ำและระบายน้ำที่ท่วมขังอาคารบ้านเรือน ถนนหนทาง และพื้นที่การเกษตร นอกจากนี้ ยังนำกระสอบทรายไปวางตามจุดเสี่ยงสำคัญเพื่อป้องกันน้ำไหลเข้าท่วมพื้นที่เศรษฐกิจ รวมทั้งจัดชุดเผชิญเหตุเข้าประจำจุดเพื่อออกช่วยเหลือประชาชนทันทีเมื่อเกิดภัย โดยหากมีสิ่งใดที่ติดขัดขอให้แจ้งไปยังรัฐบาล
ทั้งนี้ นายกรัฐมนตรีขอให้ประชาชนเชื่อมั่นรัฐบาลและเจ้าหน้าที่ทุกคนว่าจะทำงานอย่างเต็มที่ เพื่อลดผลกระทบให้ได้มากที่สุด หากต้องการขอความช่วยเหลือสามารถติดต่อหน่วยราชการในพื้นที่ทั้งพลเรือนและทหาร หรือโทร.สายด่วนนิรภัย 1784 สายด่วนกรมชลประทาน 1460

ที่มา : https://www.thaigov.go.th/news/contents/details/22671
