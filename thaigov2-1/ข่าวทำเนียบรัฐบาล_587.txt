รัฐบาลไทย-ข่าวทำเนียบรัฐบาล-รบ.เชิญผู้ประกอบการท่องเที่ยว ถก รับมือไวรัสโคโรนา 27 ม.ค.นี้ เช็คคนไทยไปเที่ยวอู่ฮั่น ยันพร้อมรับมือโรคระบาด แนะ ปชช.ติดตามข่าวสารอย่างใกล้ชิด

วันอาทิตย์ที่ 26 มกราคม 2563
รบ.เชิญผู้ประกอบการท่องเที่ยว ถก รับมือไวรัสโคโรนา 27 ม.ค.นี้ เช็คคนไทยไปเที่ยวอู่ฮั่น ยันพร้อมรับมือโรคระบาด แนะ ปชช.ติดตามข่าวสารอย่างใกล้ชิด
รบ.เชิญผู้ประกอบการท่องเที่ยว ถก รับมือไวรัสโคโรนา 27 ม.ค.นี้ เช็คคนไทยไปเที่ยวอู่ฮั่น ยันพร้อมรับมือโรคระบาด แนะ ปชช.ติดตามข่าวสารอย่างใกล้ชิด
วันที่ 25 มกราคม น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชานายกรัฐมนตรีและ รมว.กลาโหม สั่งการให้ทุกหน่วยงานที่เกี่ยวข้อง เตรียมพร้อมกับมือโรคปอดอักเสบจากเชื้อไวรัสโคโรนา สายพันธุ์ใหม่ 2019 ที่กำลังแพร่ระบาดอยู่ในสาธารณรัฐประชาชนจีนขณะนี้ ทั้งนี้ กระทรวงการท่องเที่ยวและกีฬา โดยนายพิพัฒน์ รัชกิจประการ รัฐมนตรีว่าการกระทรวงฯ ได้เตรียม 3 มาตรการเพื่อลดความเสี่ยงต่อการแพร่กระจายเชื้อไวรัสโคโรนาในกลุ่มนักท่องเที่ยว ประกอบด้วย 1.แจ้งไปยังผู้ประกอบการท่องเที่ยวที่มีกลุ่มนักทัวร์ชาวจีนรวมถึงโรงแรม สถานที่ท่องเที่ยวที่ชาวจีนนิยมเดินทางไปท่องเที่ยว ให้ช่วยประชาสัมพันธ์เกี่ยวกับการป้องกันตนเองจากการติดเชื้อ อาการติดเชื้อ หากพบว่ามีอาการจะต้องไปพบแพทย์โดยด่วน โดยสามารถดาวน์โหลดเอกสารแจ้งเตือนต่างๆได้จากหน้าเว็บไซต์ของกรมควบคุมโรค
"2.เชิญผู้ประกอบการธุรกิจท่องเที่ยว  โรงแรม มาประชุมเพื่อชี้แจงแนวทางการเฝ้าระวังอาการป่วยในกลุ่มนักท่องเที่ยว แนวทางการรายงานผู้ป่วยไปยังกรมควบคุมโรค เพื่อประสานการดูแลผู้ป่วย ผู้สงสัยว่ามีอาการปอดอักเสบจากเชื้อไวรัสโคโรนา และแนวทางการป้องกันการแพร่กระจายเชื้อ ทั้งนี้ มีกำหนดจัดการประชุมในวันที่ 27 มกราคมนี้ ที่โรงแรมโนโวเทล สุวรรณภูมิ และ 3.สำรวจข้อมูลบริษัททัวร์ เพื่อให้ทราบจำนวนคนไทยที่ไปเที่ยวเมืองอู่ฮั่นแต่ละสัปดาห์ รวมถึงเมืองใหญ่อื่นๆที่มีโอกาสพบการระบาด เพื่อที่จะทราบข้อมูลและหาแนวทางการป้องกันอย่างรัดกุม" น.ส.ไตรศุลี กล่าว
น.ส.ไตรศุลี กล่าวว่า รัฐบาลเฝ้าระวังการแพร่ระบาดของเชื้อไวรัสฯอย่างเต็มที่ โดยกรมควบคุมโรค กระทรวงสาธารณสุข ได้ดำเนินหลายมาตรการ เช่น การเฝ้าระวังคัดกรองผู้โดยสารเครื่องบินในเส้นทางการบินจากเมืองอู่ฮั่นประเทศจีน เข้ามายังประเทศไทย , ประสานไปยังสถานทูตจีนเพื่อขอความร่วมมือให้เป็นสื่อกลางในการติดตามผู้ป่วยชาวจีน และสื่อสารกับคนจีนให้เข้าใจในมาตรการตาม พ.ร.บ.โรคติดต่อ 2558 , เปิดเผยสถานการณ์เกี่ยวกับการแพร่ระบาดของโรคให้ประชาชนได้รับทราบอย่างต่อเนื่อง ฯลฯ โดยกรมควบคุมโรคมีความพร้อมในการรับมือทุกด้าน แต่ประชาชนต้องใช้ความระมัดระวัง เพื่อป้องกันการติดเชื้อไวรัส และขอให้ติดตามข้อมูลข่าวสารอย่างใกล้ชิด
.................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26054
