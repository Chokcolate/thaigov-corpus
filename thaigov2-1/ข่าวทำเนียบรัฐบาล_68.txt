รัฐบาลไทย-ข่าวทำเนียบรัฐบาล-รัฐบาลร่วมมือ กกร. ขับเคลื่อนเศรษฐกิจพัฒนาประเทศ ยึดผลประโยชน์ของประชาชนเป็นสำคัญ

วันพุธที่ 14 สิงหาคม 2562
รัฐบาลร่วมมือ กกร. ขับเคลื่อนเศรษฐกิจพัฒนาประเทศ ยึดผลประโยชน์ของประชาชนเป็นสำคัญ
นายกรััฐมนตรี เผยรัฐบาลร่วมมือ กกร. ขับเคลื่อนเศรษฐกิจพัฒนาประเทศ ยึดผลประโยชน์ของประชาชนเป็นสำคัญ โดยยืนยันจะทำหน้าที่ให้ดีที่สุด
วันนี้ (14 สิงหาคม 2562) เวลา 15.30 น. ณ ห้องสีม่วง ตึกไทยคู่ฟ้า ทำเนียบรัฐบาล คณะกรรมการร่วมภาคเอกชน 3 สถาบัน (กกร.) ประกอบด้วย สภาหอการค้าแห่งประเทศไทย สภาอุตสาหกรรมแห่งประเทศไทย และสมาคมธนาคารไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อเสนอข้อเสนอของภาคเอกชนต่อรัฐบาล สำหรับเป็นกรอบการทำงานร่วมกัน รวมทั้งยังเป็นแนวทางการแก้ไขปัญหาทางเศรษฐกิจที่มาจากมุมมองของภาคเอกชนประกอบการตัดสินใจเชิงนโยบาย เพื่อยกระดับเศรษฐกิจของไทยให้สามารถแข่งขันได้ในเวทีโลกให้ประเทศเติบโตได้อย่างยั่งยืน โดยมีนายสมคิด จาตุศรีพิทักษ์ รองนายกรัฐมนตรี นายดิสทัต โหตระกิตย์ เลขาธิการนายกรัฐมนตรี นายทศพร ศิริสัมพันธ์ เลขาธิการคณะกรรมการพัฒนาการเศรษฐกิจและสังคมแห่งชาติ นายกลินท์ สารสิน ประธานสภาหอการค้าแห่งประเทศไทย นายปรีดี ดาวฉาย ประธานสมาคมธนาคารไทย นายสุพันธุ์ มงคลสุธี ประธานสภาอุตสาหกรรมแห่งประเทศไทย และศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี ร่วมสนทนาด้วย
นายกรัฐมนตรีและรัฐมนตรีว่าการกระทรวงกลาโหม กล่าวขอบคุณภาคเอกชนทั้ง 3 สถาบันที่ได้มอบข้อเสนอให้กับรัฐบาล ซึ่งสอดคล้องกับแนวทางและนโยบายของรัฐบาลรวมถึงยุทธศาสตร์ชาติ โดยไปพิจารณาเพื่อดำเนินการตามความเหมาะสม เชื่อมั่นว่า กกร.จะทำงานร่วมกับรัฐบาลโดยคณะรัฐมนตรีเศรษฐกิจ เพื่อช่วยกันหาแนวทางและวิธีการทำงานภายใต้สถานการณ์เศรษฐกิจทั้งในประเทศและต่างประเทศที่เกิดขึ้นในขณะนี้อย่างเต็มที่ เพราะการขับเคลื่อนประเทศไม่สามารถทำได้โดยเพียงลำพัง แต่ต้องอาศัยทุกฝ่ายช่วยกันทำงานเพื่อไปสู่เป้าหมายที่กำหนดไว้ นายกรัฐมนตรียังกล่าวถึงการขับเคลื่อนโครงการพัฒนาระเบียงเศรษฐกิจภาคตะวันออก (EEC) ว่า รัฐบาลจะดำเนินการให้เกิดผลประโยชน์ต่อประชาชนทุกกลุ่มและประเทศชาติให้มากที่สุด รวมถึงการดูแลในเรื่องค่าเงินบาทที่แข็งค่าในขณะนี้
พร้อมกันนี้ นายกรัฐมนตรี ได้กล่าวยืนยันว่า จะทำหน้าที่ให้ดีที่สุด การบริหารราชการแผ่นดินร่วมกับคณะรัฐมนตรีก็กำลังขับเคลื่อนไปตามแนวทางที่กำหนดไว้ร่วมกัน ส่งเสริมการสร้างตลาดใหม่ที่ยังไม่มีการแข่งขันสูงมากนัก เช่น การส่งเสริม SMEs ที่ไทยสามารถผลิตในต้นทุนต่ำและไม่ใช้เทคโนโลยีที่สูงมาก แข่งขันได้มีเป้าหมายผลิตสำหรับประชาชนผู้มีรายได้เข้าถึงสินค้า เช่น เครื่องใช้ไฟฟ้าราคาถูก ทั้งนี้ นายกรัฐมนตรียังขอความร่วมมือภาคเอกชนผลิตสินค้าและบริการที่มีคุณภาพราคาไม่แพงเกินไปให้ผู้มีรายได้น้อยได้มีโอกาสเข้าถึงสินค้าและบริการเหล่านั้นเช่นเดียวกัน เพื่อช่วยกันยกระดับคุณภาพชีวิตของประชาชนทุกกลุ่มอย่างทั่วถึง
โอกาสนี้ กกร. ได้ยื่นข้อเสนอของภาคเอกชนต่อรัฐบาล มี 6 ประเด็นสำคัญ ได้แก่ (1) การเสริมสร้างความร่วมมือภาครัฐและเอกชน ยกระดับการทำงานร่วมกันระหว่างภาครัฐและเอกชนในระดับต่าง ๆ (2) การเพิ่มขีดความสามารถในการแข่งขันภาคเอกชน (3) การพัฒนาระบบบริหารจัดการภาครัฐ  (4) สนับสนุนโครงการที่สำคัญของภาครัฐให้ดำเนินการต่อเนื่อง (5) เสริมสร้างธรรมาภิบาล ความรับผิดชอบต่อสังคม และ (6) ยกระดับทักษะ ความรู้และคุณภาพชีวิตทรัพยากรมนุษย์  ทั้งนี้ กกร. ยังพร้อมสนับสนุนและจะร่วมมือกับรัฐบาลเดินหน้าขับเคลื่อนเศรษฐกิจประเทศ ด้วย
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22243
