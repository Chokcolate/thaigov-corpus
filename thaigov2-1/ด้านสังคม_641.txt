รัฐบาลไทย-ข่าวทำเนียบรัฐบาล-สธ.ส่งทีมดูแลนักศึกษาใต้กลับจากมณฑลเหอเป่ย (Hebei) พบสบายดี

วันจันทร์ที่ 27 มกราคม 2563
สธ.ส่งทีมดูแลนักศึกษาใต้กลับจากมณฑลเหอเป่ย (Hebei) พบสบายดี
กระทรวงสาธารณสุข ส่งทีมสอบสวนโรคเคลื่อนที่เร็ว ดูแลกลุ่มนักศึกษาไทยจากสามจังหวัดชายแดนภาคใต้กลับจากศึกษาต่อที่มณฑลเหอเป่ย ทุกคนสบายดี กำลังใจดี
กระทรวงสาธารณสุข ส่งทีมสอบสวนโรคเคลื่อนที่เร็ว ดูแลกลุ่มนักศึกษาไทยจากสามจังหวัดชายแดนภาคใต้กลับจากศึกษาต่อที่มณฑลเหอเป่ย ทุกคนสบายดี กำลังใจดี
นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กรมควบคุมโรค ให้สัมภาษณ์กรณีกลุ่มนักศึกษาไทยจากสามจังหวัดชายแดนภาคใต้เดินทางกลับจากการศึกษาต่อที่เมืองฉือเจียจวง (Shijiazhuang) มณฑลเหอเป่ย (Hebei) ภายหลังจากได้ทราบข้อมูล กรมควบคุมโรคได้ส่งเจ้าหน้าที่เข้าไปตรวจสอบและโทรศัพท์นัดหมายเข้าไปดูแล ซึ่งขณะนี้เจ้าหน้าที่ควบคุมโรคติดต่อกับกลุ่มนักศึกษาจำนวน 13 คน เบื้องต้นได้รับรายงานว่า ทุกคนสบายดี ในส่วนของมาตรการคัดกรองผู้เดินทางจากพื้นที่ระบาดของโรคของประเทศไทย ได้ดำเนินการตั้งแต่ต้นเดือนมกราคม 2563 เมื่อได้รับรายงานว่ามีโรคปอดอักเสบจากไวรัสระบาดจากเมืองอู่ฮั่น (Wuhan) มณฑลหูเป่ย์ (Hubei) ที่เป็นศูนย์กลางการระบาด มาตั้งแต่วันที่ 3 ถึง 24 มกราคม 2563 จนเมืองอู่ฮั่นปิดสนามบินจึงได้ขยายงานคัดกรองไปเมืองกว่างโจว และเมืองอื่นๆ ที่มีการระบาด มีการคัดกรองด้วยเทอร์โมสแกน 2 แบบ คือ 1) แบบทั่วไป (Universal thermal scan) สำหรับผู้เดินทางทุกเที่ยวบินที่มาจากเมืองต่างๆ ก่อนผ่านด่านตรวจคนเข้าเมือง และ 2) แบบจำเพาะกับผู้โดยสารที่มาจากเมืองที่มีการระบาดโดยเฉพาะด้วยการติดตั้งเครื่องอยู่ที่ประตูทางออกจากเครื่องบินโดยตรง (Targeted thermal scan)
โดยมีเจ้าหน้าที่ควบคุมโรคคัดกรองไข้เป็นรายคน ระยะที่ผ่านมาคัดกรองพบผู้โดยสารมีไข้จำนวน 24 ราย ในกรณีที่ผู้ป่วยยังไม่แสดงอาการป่วยหรือไม่มีไข้ จากรับประทานยาลดไข้ จะมีระบบคัดกรองเพิ่มอีก 2 ชั้น คือ ที่สถานพยาบาลรัฐและเอกชน และความร่วมมือกับบริษัททัวร์ในการเฝ้าระวังในชุมชนและโรงแรมที่พักโดยประชาชน เมื่อพบผู้ป่วยสงสัยป่วยด้วยโรคปอดอักเสบจากเชื้อไวรัสโคโรนาสายพันธุ์ใหม่ 2019 จะได้นำเข้าสู่ การรักษาที่รวดเร็ว
อย่างไรก็ตาม นักศึกษากลุ่มนี้แม้จะเดินทางมาจากมณฑลเหอเป่ย (Hebei) ที่ยังไม่มีรายงานการระบาด แต่เพื่อความไม่ประมาทและลดความวิตกกังวล ทีมจากกรมควบคุมโรคจะดำเนินการเฝ้าระวังตามมาตรฐานการป้องกันควบคุมโรคอุบัติใหม่ต่อไป
********************************* 27 มกราคม 2563
***********************************

ที่มา : https://www.thaigov.go.th/news/contents/details/26095
