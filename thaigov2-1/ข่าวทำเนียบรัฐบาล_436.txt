รัฐบาลไทย-ข่าวทำเนียบรัฐบาล-นายกรัฐมนตรี เผยเตรียมโครงการช่วยเหลือพี่น้องเกษตรกรทั้ง อ้อย ข้าวโพด ประมง ไว้แล้ว

วันอังคารที่ 3 ธันวาคม 2562
นายกรัฐมนตรี เผยเตรียมโครงการช่วยเหลือพี่น้องเกษตรกรทั้ง อ้อย ข้าวโพด ประมง ไว้แล้ว
พลเอก ประยุทธ์ จันทร์โอชา นายกรัฐมนตรี เผยเตรียมโครงการช่วยเหลือพี่น้องเกษตรกรทั้ง อ้อย ข้าวโพด ประมง ไว้แล้ว
วันนี้ (3 ธันวาคม 2562) เวลา 13.30 น. ณ ตึกบัญชาการ 1 ทำเนียบรัฐบาล พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม  แถลงแก่สื่อมวลชน ภายหลังการประชุมคณะรัฐมนตรี รัฐบาลยืนยันเดินหน้าโครงการช่วยเหลือเกษตรกรที่จะเข้าสู่การพิจารณาของคณะรัฐมนตรี เช่นโครงการช่วยเหลือเกษตรกรชาวไร่อ้อย สนับสนุนปัจจัยการผลิต โครงการสินเชื่อเพื่อเสริมสภาพคล่องผู้ประกอบการประมง โครงการการประกันรายได้เกษตรกรผู้ปลูกข้าวโพด โดยทั้งหมดได้มีการศึกษาในรายละเอียด แต่จำเป็นต้องรอระยะเวลา เพราะขณะนี้งบประมาณที่ใช้ไปพลางก่อนมีจำนวนจำกัด  ซึ่งขณะนี้ ร่างพ.ร.บ. งบประมาณรายจ่ายประจำปีงบประมาณ 2563 ยังอยู่ในชั้นพิจารณาวาระ 2 และ 3 ของกรรมาธิการงบประมาณของรัฐสภา ตามขั้นตอนคาดว่าเร็วที่สุดน่าจะอยู่ในช่วงเดือนมกราคม-กุมภาพันธ์ 63  ทั้งนี้ การช่วยเหลือรัฐบาลจำเป็นต้องใช้จ่ายผ่านธนาคารรัฐจึงต้องยึดพ.ร.บ.วินัยการเงินการคลังและรอร่างพ.ร.บ. งบประมาณรายจ่ายประจำปีงบประมาณ 2563 มีผลใช้บังคับด้วย โดยรัฐบาลพร้อมทยอยดำเนินมาตรการช่วยเหลือตามหลักเกณฑ์ที่กำหนดไว้แล้ว
นายกรัฐมนตรียังกล่าวถึงแนวทางแก้ไขปัญหาเศรษฐกิจและค่าเงินบาทว่าจำเป็นต้องอาศัยความร่วมมือ 2 ทาง ทั้งรัฐในฐานะผู้กำหนดนโยบายและทำหน้าที่ขจัดอุปสรรค เอกชนก็ต้องร่วมลงทุน การใช้จ่ายเงินตราต่างประเทศก็มีส่วนช่วยเรื่องค่าเงินบาท หลายอย่างมีการคืบหน้าแต่บางอย่างก็ยังคงอยู่ในกระบวนการซึ่งต้องใช้เวลาพอสมควร ขณะเดียวกัน ประเทศไทยยังมีเรื่องดีๆ อาทิ วันนี้ มีการรายงานในที่ประชุมคณะรัฐมนตรีว่า ไทยเป็นประเทศที่ราคายาถูกที่สุดในโลก ทำให้คนสามารถเข้าถึงยาได้
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24997
