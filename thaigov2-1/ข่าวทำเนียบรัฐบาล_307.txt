รัฐบาลไทย-ข่าวทำเนียบรัฐบาล-​นายกรัฐมนตรีขอบคุณเอกอัครราชทูตแคนาดาที่มีบทบาทสำคัญในการพัฒนาความสัมพันธ์ไทย-แคนาดา

วันอังคารที่ 29 ตุลาคม 2562
​นายกรัฐมนตรีขอบคุณเอกอัครราชทูตแคนาดาที่มีบทบาทสำคัญในการพัฒนาความสัมพันธ์ไทย-แคนาดา
​นายกรัฐมนตรีขอบคุณเอกอัครราชทูตแคนาดาที่มีบทบาทสำคัญในการพัฒนาความสัมพันธ์ไทย-แคนาดา
วันนี้ (วันที่ 29 ตุลาคม 2562) เวลา 15.00 น. ณ ห้องสีงาช้าง ตึกไทยคู่ฟ้า ทำเนียบรัฐบาล นางโดนิกา พอตตี (H.E. Ms. Donica Pottie) เอกอัครราชทูตแคนาดาประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่ออำลาในโอกาสพ้นจากหน้าที่ สรุปสาระสำคัญการหารือดังนี้
นายกรัฐมนตรีชื่นชมและขอบคุณที่เอกอัครราชทูตแคนาดาประจำประเทศไทยปฏิบัติหน้าที่อย่างทุ่มเท ส่งผลให้ไทย-แคนาดามีความสัมพันธ์ที่มีพลวัตอย่างต่อเนื่อง โดยยินดีที่ความสัมพันธ์ทั้งสองประเทศดำเนินมาเกือบ 6 ทศวรรษ มีความร่วมมืออย่างครอบคลุมในหลายมิติ โดยเฉพาะอย่างยิ่ง การลงทุนของภาคเอกชนแคนาดาในไทย และขอให้เอกอัครราชทูตฯ ประสบความสำเร็จในการไปดำรงตำแหน่งใหม่ ในโอกาสนี้ นายกรัฐมนตรีแสดงความยินดีที่การจัดการเลือกตั้งทั่วไปของแคนาดาที่ผ่านพ้นไปด้วยดี และหวังว่ารัฐบาลใหม่จะเข้ารับหน้าที่ในเร็ววันนี้ ซึ่งไทยยินดีที่จะให้ความร่วมมือกับรัฐบาลใหม่ของแคนาดาเพื่อส่งเสริมความสัมพันธ์ และความร่วมมือทวิภาคี และความร่วมมือระดับภูมิภาคให้แน่นแฟ้น เพื่อประโยชน์ร่วมกัน
เอกอัครราชทูตฯ ขอบคุณนายกรัฐมนตรี และรัฐบาลไทย ที่ให้ความร่วมมือตลอดระยะเวลาการทำงานที่ผ่านมา ยินดีที่ความสัมพันธ์ไทย-แคนาดาเป็นไปด้วยดี มีความร่วมมือเพิ่มขึ้นอย่างต่อเนื่อง โดยหวังว่าจะมีการขยายความร่วมมือเพิ่มขึ้น ในประเด็นต่างๆ อาทิ การค้า การลงทุน เทคโนโลยี และนวัตกรรมซึ่งแคนาดามีความเชี่ยวชาญ โดยเชื่อมั่นว่าผู้ที่จะมาดำรงตำแหน่งแทนตนจะได้รับประสบการณ์ที่ดีในการดำรงตำแหน่งในประเทศไทย
ทั้งสองฝ่ายเห็นว่ามีโอกาสในการเพิ่มพูนความร่วมมือด้านการค้าการลงทุนระหว่างกันอีกมาก โดยนายกรัฐมนตรีเชิญชวนให้บริษัทเอกชนแคนาดาเข้ามาลงทุนในไทยเพิ่มขึ้น โดยเฉพาะอย่างยิ่ง การลงทุนในพื้นที่เขตพัฒนาพิเศษภาคตะวันออก
ทั้งนี้ ในโอกาสที่ไทยเป็นประธานอาเซียน นายกรัฐมนตรีขอบคุณที่ทราบว่าแคนาดาสนใจเข้ามามีบทบาทในภูมิภาคเพิ่มมากขึ้น ซึ่งไทยพร้อมสนับสนุน นอกจากนี้ ไทยยินดี และพร้อมร่วมมือกับแคนาดาเพิ่มขึ้นเพื่อการพัฒนาอนุภูมิภาคลุ่มน้ำโขง ตลอดจนร่วมมือเพื่อรับมือกับประเด็นท้าทายในกรอบพหุภาคีต่าง ๆ ที่เป็นผลประโยชน์ร่วมกัน

ที่มา : https://www.thaigov.go.th/news/contents/details/24137
