รัฐบาลไทย-ข่าวทำเนียบรัฐบาล-ก.อุตสาหกรรม ลงพื้นที่ซ่อม สร้าง ฟื้นฟู ทำทันที ช่วยเหลือผู้ประสบอุทกภัยหลังน้ำลดในจังหวัดร้อยเอ็ด

วันจันทร์ที่ 7 ตุลาคม 2562
ก.อุตสาหกรรม ลงพื้นที่ซ่อม สร้าง ฟื้นฟู ทำทันที ช่วยเหลือผู้ประสบอุทกภัยหลังน้ำลดในจังหวัดร้อยเอ็ด
นายภานุวัฒน์ ตริยางกูรศรี ผู้ตรวจราชการกระทรวงอุตสาหกรรม รักษาราชการแทนรองปลัดกระทรวงอุตสาหกรรม  เปิดคลินิกอุตสาหกรรมเคลื่อนที่ในพื้นที่ช่วยเหลือผู้ประสบอุทกภัยหลังน้ำลดในจังหวัดร้อยเอ็ด
จังหวัดร้อยเอ็ด : วันนี้ (7 ตุลาคม 2562)   นายภานุวัฒน์ ตริยางกูรศรี ผู้ตรวจราชการกระทรวงอุตสาหกรรม รักษาราชการแทนรองปลัดกระทรวงอุตสาหกรรม พร้อมด้วยนายเอกภัทร วังสุวรรณ ผู้ตรวจราชการกระทรวงอุตสาหกรรม  นำคณะผู้บริหารและเจ้าหน้าที่กระทรวงอุตสาหกรรมพร้อมหน่วยงานพันธมิตร อาทิ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) บริษัท ปตท. จำกัด (มหาชน) บริษัท ซีพีแรม จำกัด   สำนักงานคณะกรรมการการอาชีวศึกษา  ฯลฯ  เปิดคลินิกอุตสาหกรรมเคลื่อนที่ในพื้นที่ช่วยเหลือผู้ประสบอุทกภัยหลังน้ำลดในจังหวัดร้อยเอ็ด  โดยมีนางลักษมี  รุจิระมานนท์ อุตสาหกรรมจังหวัดร้อยเอ็ด ข้าราชการ และเจ้าหน้าที่ ร่วมกิจกรรม   ณ ลานสาเกตุ  ตำบลในเมือง อำเภอเมือง จังหวัดร้อยเอ็ด
โดยกิจกรรมในวันนี้ประกอบด้วยการเปิดคลินิกให้คำปรึกษาแนะนำด้านการเงินเพื่อบรรเทาและฟื้นฟูเงินกู้ดอกเบี้ยต่ำ บริการตรวจเช็คสภาพรถและเปลี่ยนถ่ายน้ำมันเครื่องทั้งรถยนต์ รถจักรยานยนต์ บริการตรวจเช็คและซ่อมอุปกรณ์เครื่องใช้ไฟฟ้าฟรี รวมทั้งบริการอาหารและเครื่องดื่มตลอดการจัดงาน  #กระทรวงอุตสาหกรรม #ช่วยเหลือผู้ประสบอุทกภัย #ทำทันที

ที่มา : https://www.thaigov.go.th/news/contents/details/23675
