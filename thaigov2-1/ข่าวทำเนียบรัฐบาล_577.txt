รัฐบาลไทย-ข่าวทำเนียบรัฐบาล-รมต. นร. เทวัญ ย้ำ สคบ. เร่งตรวจสอบคดีที่เกี่ยวข้องกับผู้บริโภค เตรียมลงพื้นที่ตรวจสอบสินค้าช่วงเทศกาลตรุษจีนที่เยาวราช

วันพุธที่ 22 มกราคม 2563
รมต. นร. เทวัญ ย้ำ สคบ. เร่งตรวจสอบคดีที่เกี่ยวข้องกับผู้บริโภค เตรียมลงพื้นที่ตรวจสอบสินค้าช่วงเทศกาลตรุษจีนที่เยาวราช
นายเทวัญ ลิปตพัลลภ รัฐมนตรีประจำสำนักนายกรัฐมนตรี  ย้ำ สคบ. เร่งตรวจสอบคดีที่เกี่ยวข้องกับผู้บริโภค เตรียมลงพื้นที่ตรวจสอบสินค้าช่วงเทศกาลตรุษจีนที่เยาวราช
วันนี้ (22 มกราคม 2563) เวลา 9.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี เป็นประธานการประชุมคณะกรรมการคุ้มครองผู้บริโภค ครั้งที่ 1/2563 ณ ห้องประชุมชั้น 5 สำนักงานคุ้มครองผู้บริโภค ศูนย์ราชการเฉลิมพระเกียรติ อาคารรัฐประศาสนภักดี โดยมี นายณัฏฐชัย ศรีรุ่งสุขพินิจ ที่ปรึกษาประจำสำนักนายกรัฐมนตรี พลตำรวจตรี ประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภคนายพิฆเนศ ต๊ะปวง รองเลขาธิการคณะกรรมการคุ้มครองผู้บริโภคตัวแทนกระทรวงมหาดไทย และตัวแทนเครือข่ายผู้บริโภคเข้าร่วมประชุม
ในการประชุมคณะกรรมการคุ้มครองผู้บริโภค ครั้งที่ 1/2563 มีเรื่องขอให้พิจารณาดำเนินคดีด้านอสังหาริมทรัพย์ จำนวน 11 เรื่อง พิจารณาและดำเนินคดีด้านสินค้าและบริการ จำนวน 34 เรื่อง ซึ่งในการประชุมครั้งนี้ รัฐมนตรีประจำสำนักนายกรัฐมนตรีได้ให้นโยบายเกี่ยวกับเรื่องเงินดาวน์บ้านและคอนโด ที่พี่น้องประชาชนร้องเรียนมาเป็นจำนวนมาก ว่าควรเร่งแก้ปัญหากรณีที่ประชาชนเมื่อขอสินเชื่อไม่ผ่าน ทางโครงการได้ทำการยึดเงินมัดจำ ซึ่งไม่เป็นธรรมต่อผู้บริโภค กรณีนี้ สคบ. ได้เชิญหน่วยงานที่เกี่ยวข้องมาหารือ โดยเบื้องต้นคาดว่าจะคืนเงินในกรณีที่ผู้ซื้อเสียชีวิต ถูกเลิกจ้างงาน และประสบอุบัติเหตุ ส่วนในรายละเอียดอื่นๆ ยังต้องมีการหารือและหาข้อสรุปต่อไป
ส่วนกรณีอู่ซ่อมรถที่เป็นข่าวว่าเปลี่ยนอะไหล่ไม่ตรงกับใบรายการในใบเสร็จรับเงิน และซ่อมแล้วก็พบว่ายังมีปัญหา หากทาง สคบ. ตรวจสอบแล้วว่ามีการทำผิดกฎหมายคุ้มครองผู้บริโภค ก็จะมีการบังคับใช้กฎหมายกับผู้ประกอบการที่กระทำผิด
รัฐมนตรีประจำสำนักนายกรัฐมนตรี กล่าวว่า ในเทศกาลตรุษจีนที่กำลังจะมาถึง ทางสคบ.  มีความห่วงใยพี่น้องชาวไทยเชื้อสายจีนที่จะจับจ่ายใช้สอยในช่วงเทศกาล  ตนและทาง สคบ. ก็จะลงพื้นที่บริเวณเยาวราช ในกิจกรรม "สคบ. ห่วงใย ปลอดภัยปีใหม่จีน" ในวันพฤหัสที่ 23 มกราคม 2563 เวลา 13.00 - 16.00 น. เพื่อตรวจดูราคาสินค้าและฉลากที่ราคาเป็นธรรมให้กับพี่น้องประชาชน
------------------
สำนักโฆษก

ที่มา : https://www.thaigov.go.th/news/contents/details/25974
