รัฐบาลไทย-ข่าวทำเนียบรัฐบาล-ผช.รมว.พม. พร้อมสายด่วน พม. 1300 ลงพื้นที่เร่งช่วยเหลือ 25 ครอบครัวผู้ประสบปัญหาทางสังคม ในหลายชุมชน ย่านบางขุนเทียน กทม.

วันจันทร์ที่ 16 ธันวาคม 2562
ผช.รมว.พม. พร้อมสายด่วน พม. 1300 ลงพื้นที่เร่งช่วยเหลือ 25 ครอบครัวผู้ประสบปัญหาทางสังคม ในหลายชุมชน ย่านบางขุนเทียน กทม.
ผช.รมว.พม. พร้อมสายด่วน พม. 1300 ลงพื้นที่เร่งช่วยเหลือ 25 ครอบครัวผู้ประสบปัญหาทางสังคมในหลายชุมชน ย่านบางขุนเทียน กทม.
วันที่ 13 ธ.ค. 62 เวลา 09.30 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ทั้งเด็ก เยาวชน คนพิการ ผู้สูงอายุ และผู้ด้อยโอกาสที่ประสบปัญหาทางสังคม จำนวน 25 ครอบครัว ณ ชุมชนสายสัมพันธ์ ชุมชนพึ่งเย็น และชุมชนวัดกำแพง เขตบางขุนเทียน กรุงเทพมหานคร
นายสากล กล่าวว่า วันนี้ ตนพร้อมด้วยศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ได้แก่ 1. กรมพัฒนาสังคมและสวัสดิการ (พส.) 2.  กรมส่งเสริมและพัฒนาคุณภาพชีวิตคนพิการ (พก.) โดยศูนย์บริการคนพิการ สาขาอ้อมน้อย 3. กรมกิจการผู้สูงอายุ (ผส.) 4. กรมกิจการเด็กและเยาวชน (ดย.) โดยบ้านพักเด็กและครอบครัวกรุงเทพมหานคร 5. สำนักงานเขตบางขุนเทียน กทม. โดยฝ่ายพัฒนาชุมชน และ 6. ศูนย์บริการสาธารณสุข 42 ถนอม ทองสิมา รวมทั้งอาสาสมัครพัฒนาสังคมและความมั่นคงของมนุษย์ (อพม.) ได้ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ที่ประสบปัญหาทางสังคม รวมจำนวน 25 ครอบครัว ณ ชุมชนสายสัมพันธ์ ชุมชนพึ่งเย็น และชุมชนวัดกำแพง เขตบางขุนเทียน กรุงเทพมหานคร อาทิ 1) ชายชรา อายุ 68 ปี พิการติดเตียง ไม่สามารถช่วยเหลือตัวเองได้ และป่วยเป็นโรคเส้นเลือดในสมองตีบ อาศัยอยู่กับภรรยา อายุ 58 ปี ป่วยเป็นโรคความดันโลหิตสูง และโรคกระดูกทับเส้นประสาท 2) ชายชรา อายุ 72 ปี ป่วยหลายโรคและเป็นผู้ป่วยติดเตียง อีกทั้งไม่ได้จดทะเบียนความพิการ อาศัยอยู่กับภรรยา อายุ 60 ปี ประกอบอาชีพค้าขาย มีบุตรด้วยกัน 3 คน เสียชีวิต 1 คน อีก 2 คนแยกย้ายออกไปมีครอบครัว และไม่เคยส่งเสียเลี้ยงดูบิดามารดา 3) หญิงสาว อายุ 17 ปี พิการทางการเคลื่อนไหวหรือทางร่างกาย อาศัยอยู่กับมารดาที่ประกอบอาชีพค้าขาย รายได้ไม่เพียงพอต่อการรักษาพยาบาลและค่าใช้จ่ายในครอบครัว 4) หญิงอายุ 47 ปี ไม่สามารถช่วยเหลือตนเองได้ เนื่องจากป่วยเส้นเลือดสมองแตก และโรคอัมพาตซีกซ้าย ยังไม่ได้จดทะเบียนคนพิการ อาศัยอยู่กับลูกสาว 2 คน โดยลูกสาวคนแรก ไม่ได้ประกอบอาชีพ เพราะต้องดูแลมารดาอย่างใกล้ชิด รวมทั้งน้องสาวที่มีอาการสมาธิสั้น อยู่นิ่งไม่ได้ และไม่ได้รับการศึกษาตั้งแต่เกิด เป็นต้น
นายสากล กล่าวต่อว่า หน่วยงานสังกัดกระทรวง พม. และหน่วยงานที่เกี่ยวข้อง ได้ร่วมกันประเมินทางสังคมและตรวจสอบข้อเท็จจริง เพื่อให้ความช่วยเหลือทั้งในระยะเร่งด่วนและระยะยาว ดังนี้ 1) มอบเครื่องอุปโภคบริโภคที่จำเป็น 2) นำเรื่องของครอบครัวที่มี้ด็ก คนพิการ ผู้สูงอายุ และผู้ด้อยโอกาสที่ประสบปัญหาทางสังคม เข้าพิจารณาเพื่อขอรับเงินสงเคราะห์ 3) ซ่อมแซม ปรับปรุงที่อยู่อาศัยให้มีความเหมาะสม มั่นคง และถูกสุขลักษณะสำหรับกลุ่มเป้าหมาย 4) รักษาพยาบาลผู้ป่วยอย่างต่อเนื่อง 5) มอบหมายให้ อพม. ในชุมชน เยี่ยมบ้านเพื่อช่วยดูแลกลุ่มเป้าหมายอย่างสม่ำเสมอ 6) ให้คำปรึกษาแนะนำเรื่องการประกอบอาชีพและการส่งเสริมรายได้อย่างมั่นคง 7) ให้คำปรึกษาแนะนำเพื่อขอรับสิทธิสวัสดิการอื่นตามกฎหมาย และ 8) หาแนวทางร่วมกันในการช่วยเหลือกลุ่มเป้าหมายเพื่อการพัฒนาชีวิต
ที่ดีในระยะยาวต่อไป
นายสากล กล่าวเพิ่มเติมว่า ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่

ที่มา : https://www.thaigov.go.th/news/contents/details/25236
