รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ กล่าวเปิดงาน Cyber Defense Initiative Conference (CDIC) ครั้งที่ 18 ประจำปี 2019

วันพุธที่ 27 พฤศจิกายน 2562
ปลัดกระทรวงดิจิทัลฯ กล่าวเปิดงาน Cyber Defense Initiative Conference (CDIC) ครั้งที่ 18 ประจำปี 2019
ปลัดกระทรวงดิจิทัลฯ กล่าวเปิดงาน Cyber Defense Initiative Conference (CDIC) ครั้งที่ 18 ประจำปี 2019
วานนี้ (26 พฤศจิกายน 2562) นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม ได้ให้เกียรติเป็นประธานกล่าวเปิดงาน Cyber Defense Initiative Conference (CDIC) ครั้งที่ 18 ประจำปี 2019 ณ ศูนย์นิทรรศการและการประชุมไบเทค บางนา พร้อมทั้งบรรยายพิเศษในประเด็นความท้าทายใหม่สำหรับการบริหารจัดการเทคโนโลยีดิจิทัลสำหรับองค์กรให้สอดคล้องกับกฎหมายความมั่นคงปลอดภัยไซเบอร์และการคุ้มครองข้อมูลส่วนบุคคล โดยกล่าวถึงแนวโน้มการใช้งานอินเทอร์เน็ตของคนไทยในยุคดิจิทัลที่มีมากถึง 100%  บนอุปกรณ์พกพา จึงย่อมก่อให้เกิดช่องทางหรือแรงกระตุ้นให้อาชญากรไซเบอร์พุ่งเป้าโจมตีอุปกรณ์พกพามากขึ้น ดังนั้น ผู้ให้บริการจึงควรตระหนักและให้ความสำคัญด้านความมั่นคงปลอดภัยไซเบอร์ และยังได้กล่าวถึงวัตถุประสงค์สำคัญของการออกกฎหมาย 2 ฉบับ คือ พ.ร.บ.การรักษาความมั่นคงปลอดภัยไซเบอร์ พ.ศ. 2562 และ พ.ร.บ.คุ้มครองข้อมูลส่วนบุคคล พ.ศ. 2562
นอกจากนี้ นางสาวอัจฉรินทร์ฯ ยังได้กล่าวถึงภารกิจของกระทรวงดิจิทัลเพื่อเศรษฐกิจและสังคมในการสนับสนุนให้ประเทศไทยเดินหน้าสู่ยุค Thailand 4.0 อันได้แก่ 1) National Broadband การวางโครงข่ายอินทอร์เน็ตไปยังทุกหมู่บ้านทั่วไทย ซึ่งเป็นโครงสร้างพื้นฐานสำคัญที่จะผลักดันให้ประเทศไทยก้าวเข้าสู่ยุคดิจิทัลอย่างแท้จริง รวมไปถึงสอนชาวบ้านให้ใช้งานอินเทอร์เน็ตและตระหนักถึงภัยคุกคามไซเบอร์ 2) การพัฒนาบุคลากรสร้าง Digital Workforce ให้รองรับความต้องการของตลาดดิจิทัล 3) Digital Park สร้างเขตส่งเสริมอุตสาหกรรมและนวัตกรรมดิจิทัล เพื่อใช้เป็นศูนย์กลางการพัฒนาเทคโนโลยีดิจิทัลในภูมิภาคอาเซียน และ 4) Anti-Fake News Center การจัดตั้งศูนย์ต่อต้านข่าวปลอม โดยร่วมมือกับหน่วยงานภาครัฐและเอกชนกว่า 200 แห่ง รวมไปถึงสมาคมนักข่าวแห่งประเทศไทย โดยเน้นการแก้ไขข่าวที่มีผลกระทบต่อประชาชนในวงกว้าง เช่น ภัยพิบัติ สุขภาพ เศรษฐกิจ และความมั่นคง
*****************

ที่มา : https://www.thaigov.go.th/news/contents/details/24859
