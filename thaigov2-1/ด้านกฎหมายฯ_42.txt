รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ตรวจเยี่ยมและมอบนโยบายการทำงานกรมราชทัณฑ์

วันจันทร์ที่ 19 สิงหาคม 2562
รัฐมนตรีว่าการกระทรวงยุติธรรม ตรวจเยี่ยมและมอบนโยบายการทำงานกรมราชทัณฑ์
รัฐมนตรีว่าการกระทรวงยุติธรรม ตรวจเยี่ยมและมอบนโยบายการทำงานกรมราชทัณฑ์
ในวันจันทร์ที่ ๑๙ สิงหาคม ๒๕๖๒ เวลา ๑๐.๐๐ น. ณ กรมราชทัณฑ์ ตำบลสวนใหญ่ อำเภอเมือง จังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายวิวัฒน์ นิติกาญจนา ที่ปรึกษารัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม และศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ตรวจเยี่ยมและรับฟังการบรรยายภารกิจของกรมราชทัณฑ์ โดยมี พันตำรวจเอก ณรัชต์ เศวตนันทน์ อธิบดีกรมราชทัณฑ์ และผู้บริหารและเจ้าหน้าที่ในสังกัดกรมราชทัณฑ์ ให้การต้อนรับ
โอกาสนี้ รัฐมนตรีว่าการกระทรวงยุติธรรม ได้รับฟังผลการดำเนินงาน ปัญหาอุปสรรคการปฏิบัติงาน พร้อมทั้งมอบนโยบายเกี่ยวกับการปฏิบัติงานราชทัณฑ์ ทั้งในด้านการแก้ปัญหาคนล้นคุก ซึ่งส่วนใหญ่เป็นผู้ต้องขังคดียาเสพติด โดยศึกษาแนวทางการนำกำไลอิเล็กทรอนิกส์ หรือ Electronic Monitoring (EM) มาใช้กับผู้ต้องขังที่ผ่านการบำบัด รวมทั้งการสร้างงาน สร้างอาชีพให้กับผู้ต้องขัง การกำหนดมาตรการภาษี เพื่อให้สิทธิประโยชน์แก่นายจ้างและเจ้าของผู้ประกอบการ เพื่อให้เกิดแรงจูงใจในการจ้างงานผู้พ้นโทษ และเป็นการส่งเสริมผู้พ้นโทษได้มีโอกาสทางสังคมมากยิ่งขึ้นและยังเป็นการลดการกระทำผิดซ้ำ
อธิบดีกรมราชทัณฑ์ กล่าวว่า กรมราชทัณฑ์ ดำเนินการตามนโยบาย ๓ ส. ในการปฏิบัติหน้าที่ คือ สะอาด สุจริต และเสมอภาค รวมถึง ๗ ก. ได้แก่ กักขัง แก้ไข ยึดหลักกฎหมาย วางกรอบ กลั่นกรอง ให้กำลังใจ และกลับตัว โดยระยะเวลาที่ผ่านมาการดำเนินงานของกรมราชทัณฑ์เกิดผลอย่างมีประสิทธิภาพเป็นผลทำให้กรมราชทัณฑ์ได้รับรางวัลจากหน่วยงานต่างๆ อาทิเช่น รางวัลการประเมินผลระดับคุณธรรมและความโปร่งใสในการดำเนินงานของหน่วยงานในการบริหารจัดการด้านการเงินการคลังของกรมบัญชีกลาง กระทรวงการคลัง ซึ่งได้รับประกาศเกียรติคุณด้านการจัดซื้อจัดจ้างระดับดีเด่น จาก ฯพณฯ นายกรัฐมนตรี เมื่อวันที่ ๔ เมษายน ๒๕๖๒ รวมถึงรางวัลหน่วยงานบริหารทรัพยากรบุคคลดีเด่น ประจำปี ๒๕๖๒ (ด้านความโปร่งใสด้านการบริหารทรัพยากรบุคคล) จากมูลนิธิพันเอกจินดา ณ สงขลา สำนักงาน ก.พ.
ส่วนปัญหาของกรมราชทัณฑ์ยังมี ๓ ส่วน คือ ๑.ปัญหาคนล้นคุก โดยปัจจุบันมีผู้ต้องขัง จำนวน ๓๗๐,๗๓๖ คน ซึ่งมีแนวโน้มเพิ่มขึ้นเรื่อยๆ ในขณะที่มีจำนวนเจ้าหน้าที่และสถานที่คุมขังไม่เพียงพอ ๒. ปัญหาสุขภาวะในเรือนจำ อันเป็นผลมาจากปัญหาคนล้นคุก และ ๓. ปัญหาการกระทำผิดซ้ำ ซึ่งหากสามารถลดจำนวนผู้ต้องขังด้วยการบริหารโทษการกระทำผิดทางอาญาให้มีโทษจำคุกน้อยลง เช่น คดียาเสพติดที่มีอยู่ประมาณ ๓๐๐,๐๐๐ คน หรือคิดเป็นร้อยละ ๗๕ ของจำนวนผู้ต้องขังทั้งหมดได้ด้วยการให้ผู้เสพผู้จำหน่ายรายย่อยเป็นผู้ป่วยมิใช่อาชญากร และเข้ารับการบำบัดแทนโทษจำคุก อาจเป็นหนทางแก้ไขปัญหานี้ได้ ตลอดจนการไม่มีงานทำ หรือขาดอาชีพ จึงทำให้ขาดรายได้ และหวนกลับไปกระทำผิดซ้ำ
************************

ที่มา : https://www.thaigov.go.th/news/contents/details/22346
