รัฐบาลไทย-ข่าวทำเนียบรัฐบาล-รมช.สาธิต เตือนแรงงานนอกระบบจากเกาหลีใต้ ที่ไม่เข้าพื้นที่ควบคุมโรครายงานตัวใน 3 วัน

วันอาทิตย์ที่ 8 มีนาคม 2563
รมช.สาธิต เตือนแรงงานนอกระบบจากเกาหลีใต้ ที่ไม่เข้าพื้นที่ควบคุมโรครายงานตัวใน 3 วัน
รัฐมนตรีช่วยว่าการกระทรวงสาธารณสุข เตือน แรงงานนอกระบบจากเกาหลีใต้ ที่ยังไม่เข้ารับการเฝ้าระวังอาการในพื้นที่ควบคุมโรคที่รัฐกำหนด รายงานตัวด่วนที่สำนักงานสาธารณสุขจังหวัดใกล้บ้านภายใน 3 วัน
รัฐมนตรีช่วยว่าการกระทรวงสาธารณสุข เตือน แรงงานนอกระบบจากเกาหลีใต้ ที่ยังไม่เข้ารับการเฝ้าระวังอาการในพื้นที่ควบคุมโรคที่รัฐกำหนด รายงานตัวด่วนที่สำนักงานสาธารณสุขจังหวัดใกล้บ้านภายใน 3 วัน ไม่เช่นนั้นจะถูกดำเนินการตามกฎหมาย ตาม พ.ร.บ. โรคติดต่อ 2558 ส่วนที่ฐานทัพเรือสัตหีบ มีแรงงานนอกระบบเข้ารับการเฝ้าระสังเกตุอาการล็อตแรก 60 คน
วันนี้ (8 มีนาคม 2563) ที่ ฐานทัพเรือสัตหีบ จ.ชลบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยพลเรือโทธานี แก้วเก้า เจ้ากรมกิจการพลเรือนพลเรือนทหารเรือ นายนริศ นิรามัยวงศ์ ปลัดจังหวัดชลบุรี ผู้แทน ผู้ว่าราชการจังหวัดชลบุรี และแพทย์อภิชาติ รอดสม สาธารณสุขนิเทศก์ เขตสุขภาพที่ 6 แถลงข่าวการรับชาวไทยจากเกาหลีใต้เข้ารับสังเกตอาการที่ฐานทัพเรือสัตหีบ ว่า กระทรวงสาธารณสุขได้ร่วมกับกองทัพเรือและหน่วยงานที่เกี่ยวข้องในพื้นที่ ร่วมกันจัดพื้นที่ควบคุมโรคเพื่อสังเกตอาการเริ่มป่วย (State Quarantine) รองรับแรงงานนอกระบบที่เดินทางมาจากประเทศเกาหลีใต้เพื่อสังเกตอาการ ตามข้อสั่งการของ ฯพณฯ นายกรัฐมนตรี ที่มอบให้หน่วยงานที่เกี่ยวข้องดำเนินการให้การดูแลคนไทยกลุ่มนี้อย่างดีที่สุด ให้รับตัวไว้เฝ้าสังเกตอาการเป็นเวลา 14 วัน จนพ้นระยะฟักตัวของโรค เพื่อป้องกันการแพร่ระบาด และความปลอดภัยของคนในประเทศ
ดร.สาธิต กล่าวว่า ได้รับมอบหมายจากท่านรองนายกและรัฐมนตรีว่าการกระทรวงสาธารณสุข ให้รับผิดชอบการดำเนินการรองรับกลุ่มแรงงานนอกระบบจากประเทศเกาหลีใต้  โดยได้ประสานการทำงานกับหน่วยงานที่เกี่ยวข้อง อาทิ คมนาคม ตรวจคนเข้าเมือง กองทัพ ฝ่ายความมั่นคง เพื่อให้การเฝ้าระวัง ป้องกัน ควบคุมโรคเป็นไปอย่างมีประสิทธิภาพ โดยจะนำแรงงานนอกระบบที่เดินทางมาจากทุกเมืองของเกาหลีใต้ หลังจากถูกคัดกรองที่สนามบิน หากมีไข้ มีอาการระบบทางเดินหายใจจะถูกส่งไปโรงพยาบาลที่กำหนดไว้ ที่เหลือจะส่งเข้ารับไว้สังเกตอาการที่พื้นที่ควบคุมโรคฐานทัพเรือสัตหีบ ซึ่งสามารถรองรับได้สูงสุด 750 คน
ในส่วนแรงงานถูกกฎหมาย/ ผู้เดินทางอื่นๆ จากเกาหลีใต้ จะถูกคัดกรองที่สนามบินหากมีไข้ มีอาการระบบทางเดินหายใจจะถูกส่งไปโรงพยาบาลที่กำหนดไว้เช่นเดียวกัน ที่เหลือจะถูกส่งตัวไปพื้นที่ควบคุมโรค(Local Quarantine) ใกล้ภูมิลำเนา ที่ผู้ว่าราชการจังหวัด นายแพทย์สาธารณสุขจังหวัดและหน่วยงานที่เกี่ยวข้องได้จัดเตรียมไว้ โดยจะมีระบบเฝ้าระวังติดตามอาการจนครบ 14 วัน เช่นกัน
“ ขอให้แรงงานนอกระบบจากเกาหลีใต้ ที่ยังไม่รับการเฝ้าระวังสังเกตอาการในพื้นที่ควบคุมโรคที่รัฐกำหนด ให้เข้ารายงานตัวที่สำนักงานสาธารณสุขจังหวัดตามภูมิลำเนา ภายใน 3 วัน ไม่เช่นนั้นจะถูกดำเนินการตามกฎหมาย ตาม พ.ร.บ.โรคติดต่อ 2558” ดร.สาธิตกล่าว
สำหรับคนไทยกลุ่มแรกเริ่มทยอยเดินทางมาฐานทัพเรือสัตหีบ เมื่อเวลา 01.15 น. และเวลา 02.45 น. ของวันอาทิตย์ที่ 8 มีนาคม 2563 รวมทั้งสิ้น 60 คน เป็นผู้ชาย 27 คน ผู้หญิง 33 คน มีหญิงตั้งครรภ์ 3 คนที่ต้องดูแลพิเศษเป็น และกลุ่มเสี่ยงสูง 2 คน จากเมืองแทกูและเมืองคยองซังเหนือ ทุกคนได้รับการตรวจคัดกรองสุภาพ อาการปกติ ไม่มีไข้ โดยสัมภาระทุกชิ้นที่นำติดตัวมา รวมทั้ง รองเท้า และอุปกรณ์สื่อสารได้รับการทำความสะอาดด้วยแอลกอฮอล์เพื่อฆ่าเชื้อก่อนขึ้นห้องพัก
ทั้งนี้ กระทรวงสาธารณสุข ร่วมกับกองทัพเรือจัดตั้งศูนย์ดูแลสุขภาพ มีการตรวจวัดไข้สอบถามอาการทุกวัน การดูแลด้านสุขภาพจิต โดยทีมแพทย์ จิตแพทย์ และพยาบาล จากโรงพยาบาลสมเด็จพระนางเจ้าสิริกิติ์ และโรงพยาบาลอาภากรเกียรติวงศ์ และทีมตรวจคัดกรองสุขภาพจากสำนักงานป้องกันและควบคุมโรคเขตที่ 6 และโรงพยาบาลสัตหีบ กม.10 โดยกองทัพเรือได้จัดให้แรงงานไทยจากเกาหลีใต้เข้าพักที่อาคารรับรองฐานทัพเรือสัตหีบ โดยแยกพักเป็นอาคารชายกับหญิง มีระบบรักษาความปลอดภัย รั้วกั้นโดยรอบ มีเจ้าหน้าที่สารวัตรทหารเรือ เฝ้าตลอด 24 ชั่วโมงพร้อมสนับสนุนอาหารวันละ 3 มื้อ
*************************************  8 มีนาคม 2563

ที่มา : https://www.thaigov.go.th/news/contents/details/26983
