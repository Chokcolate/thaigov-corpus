รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ตรวจเยี่ยมและมอบนโยบายกรมบังคับคดี

วันอังคารที่ 27 สิงหาคม 2562
รัฐมนตรีว่าการกระทรวงยุติธรรม ตรวจเยี่ยมและมอบนโยบายกรมบังคับคดี
รัฐมนตรีว่าการกระทรวงยุติธรรม ตรวจเยี่ยมและมอบนโยบายกรมบังคับคดี
ในวันจันทร์ที่ ๒๖ สิงหาคม ๒๕๖๒ เวลา ๑๐.๐๐ น. ณ ห้องประชุมคชสาร ๒ ชั้น ๓ อาคารกรมบังคับคดี นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายวิวัฒน์ นิติกาญจนา ที่ปรึกษารัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม พันตำรวจโท พงษ์ธร ธัญญสิริ รองปลัดกระทรวงยุติธรรม และนายวิตถวัลย์ สุนทรขจิต ผู้ตรวจราชการกระทรวงยุติธรรม ตรวจเยี่ยมและรับฟังการบรรยายบทบาทภารกิจของกรมบังคับคดีและผลการดำเนินงานที่สำคัญ รวมทั้งเยี่ยมชมการปฏิบัติงานสำนักงานบังคับคดีแพ่งกรุงเทพมหานคร ๔ (One Stop Service) บริเวณชั้น ๒ อาคารกรมบังคับคดี อีกทั้งเยี่ยมชมศูนย์เทคโนโลยีสารสนเทศและการสื่อสาร ชั้น ๓ อาคารอสีติพรรษ โดยมี นางอรัญญา ทองน้ำตะโก อธิบดีกรมบังคับคดี ข้าราชการ เจ้าหน้าที่ กรมบังคับคดีให้การต้อนรับ
ทั้งนี้ รัฐมนตรีว่าการกระทรวงยุติธรรม ได้กล่าวขอบคุณทางกรมบังคับคดีที่ให้ข้อมูลที่เป็นประโยชน์และให้ความสำคัญของการดำเนินการเพิ่มบุคลากรเพื่อมาดำเนินการรองรับภารกิจการบังคับทางปกครอง รวมทั้งสิทธิของผู้ลงทะเบียนสวัสดิการแห่งรัฐและได้รับบัตรสวัสดิการแห่งรัฐ การขายทอดตลาดที่ดินพร้อมสิ่งปลูกสร้าง และห้องชุด เพื่อใช้อยู่อาศัย สำหรับโครงการประชารัฐสวัสดิการ โดยจะได้รับสิทธิประโยชน์จากทางภาครัฐ ยกเว้นอากรแสตมป์ ลดเงินหลักประกันผู้มีรายได้น้อย ซื้อบ้านขายทอดตลาด ให้มีการซื้อขายเกิดขึ้นเป็นการพัฒนาเศรษฐกิจให้หมุนเวียน และสอดคล้องกับแนวนโยบายของรัฐบาล เพื่อเป็นการอำนวยความยุติธรรม และเพิ่มขีดความสามารถในการแข่งขันของประเทศต่อไป ในการนี้ กรมบังคับคดีได้จัดให้มีการถ่ายทอดผ่านระบบ VDO Conference ไปยังทุกสำนักงานบังคับคดี เพื่อรับฟังแนวทางที่รัฐมนตรีว่าการกระทรวงยุติธรรมได้มอบให้พร้อมกันทั่วประเทศ

ที่มา : https://www.thaigov.go.th/news/contents/details/22548
