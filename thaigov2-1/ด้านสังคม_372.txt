รัฐบาลไทย-ข่าวทำเนียบรัฐบาล-ดร.สาธิต ย้ำหากเกิดเหตุทะเลาะวิวาทในโรงพยาบาลจะดำเนินคดีกับผู้ก่อเหตุอย่างเด็ดขาด

วันจันทร์ที่ 11 พฤศจิกายน 2562
ดร.สาธิต ย้ำหากเกิดเหตุทะเลาะวิวาทในโรงพยาบาลจะดำเนินคดีกับผู้ก่อเหตุอย่างเด็ดขาด
รัฐมนตรีช่วยว่าการกระทรวงสาธารณสุขย้ำเหตุทะเลาะวิวาทในโรงพยาบาล สั่งการให้ผู้อำนวยการโรงพยาบาลดำเนินคดีกับผู้ก่อเหตุให้ถึงที่สุด โดยไม่ลดหย่อนโทษและเพิ่มโทษให้มีความเข็ดหลาบ
วันนี้ (11 พฤศจิกายน 2562) ดร.สาธิต ปิตุเตชะ รัฐมนตรีช่วยว่าการ​กระทรวง​สาธารณสุข​ ให้สัมภาษณ์ถึงเหตุทะเลาะวิวาทในห้องฉุกเฉินของโรงพยาบาลว่า กระทรวงสาธารณสุข ได้กำชับให้ผู้อำนวยการโรงพยาบาลที่เกิดเหตุทะเลาะวิวาทแจ้งความดำเนินคดีกับผู้ก่อเหตุอย่างเข้มข้น ไม่มีการประนีประนอม เพราะกระทบต่อความเชื่อมั่นของผู้มารับบริการ และขวัญกำลังใจเจ้าหน้าที่ โดยกระทรวงสาธารณสุขพร้อมประสานระดับนโยบายกับกระบวนการยุติธรรม ในการกระทำที่ก่อให้เกิดความเสี่ยงต่อความปลอดภัยของเจ้าหน้าที่บุคลากรทางการแพทย์ หรือเกิดความเสียหายต่อทรัพย์ ให้ได้รับอัตราโทษที่สูงกว่ากรณีทั่วไป เพื่อให้เกิดความเด็ดขาดและหลาบจำไม่ให้ทำความผิด พร้อมจะดำเนินการพัฒนาระบบแจ้งเตือนหากเกิดเหตุทะเลาะวิวาทจากโรงพยาบาลไปยังสถานีตำรวจเพื่อจัดเตรียมกำลังพลสำหรับระงับเหตุได้อย่างทันท่วงที
ทั้งนี้ โรงพยาบาลในสังกัดกระทรวงสาธารณสุขทุกแห่ง ได้มีมาตรการความปลอดภัยในโรงพยาบาลที่ห้องฉุกเฉิน อาทิ จัดระบบควบคุมประตู หรือมีทางเข้า-ออก ที่ปลอดภัยหลายช่องทาง จัดสถานที่พักคอยสำหรับญาติ จำกัดการเข้าออก ตรวจสอบกล้องวงจรปิดให้พร้อมใช้งาน และติดตั้งเพิ่มในจุดเสี่ยง จัดระบบคัดกรองโดยเฉพาะผู้ป่วยห้องฉุกเฉิน และจัดบริการให้เหมาะสมกับความเร่งด่วน รวมทั้งให้สื่อสารกับญาติผู้ป่วยเป็นระยะ เพื่อลดความวิตกกังวล จัดหาสัญญาณเตือนภัย หรืออุปกรณ์ขอความช่วยเหลือฉุกเฉิน และมีช่องทางแจ้งเหตุด่วนกับตำรวจ ฝ่ายปกครอง และเครือข่ายอาสาสมัคร มูลนิธิต่างๆ ในพื้นที่ เป็นต้น
********************* 11 พฤศจิกายน 2562

ที่มา : https://www.thaigov.go.th/news/contents/details/24493
