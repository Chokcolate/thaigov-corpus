รัฐบาลไทย-ข่าวทำเนียบรัฐบาล-“อนุทิน” ควง “ทรงศักดิ์” บินด่วน เร่งกู้วิกฤตขาดน้ำ รพ.สุรินทร์ ก่อนรายงาน ครม.

วันอาทิตย์ที่ 11 สิงหาคม 2562
“อนุทิน” ควง “ทรงศักดิ์” บินด่วน เร่งกู้วิกฤตขาดน้ำ รพ.สุรินทร์ ก่อนรายงาน ครม.
รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยรัฐมนตรีช่วยว่าการกระทรวงมหาดไทย แก้ไขวิกฤตขาดน้ำ ก่อนรายงานคณะรัฐมนตรี พร้อมเร่งขุดบาดาลในโรงพยาบาลสุรินทร์ 8 จุด มีน้ำเพียงพอบริการผู้ป่วย ยืนยันไม่กระทบบริการประชาชน
วันนี้ ( 11 สิงหาคม 2562 ) โรงพยาบาลสุรินทร์ จ.สุรินทร์ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายทรงศักดิ์ ทองศรี รัฐมนตรีช่วยว่าการกระทรวงมหาดไทย ตรวจเยี่ยมโรงพยาบาลสุรินทร์ และให้สัมภาษณ์ว่า ได้รับบัญชาจาก พลเอกประยุทธ์ จันทร์โอชา นายกรัฐมนตรี ให้ลงพื้นที่มาตรวจสภาพภัยแล้งและแก้ปัญหาการขาดแคลนน้ำ ก่อนที่จะนำไปรายงานต่อที่ประชุมคณะรัฐมนตรี ในวันอังคารที่ 13 สิงหาคมนี้ ซึ่งท่านนายกรัฐมนตรีมีแผนจะลงพื้นที่ จ.สุรินทร์ ในวันที่ 19 สิงหาคม นี้
“ผมกับรัฐมนตรีช่วยว่าการกระทรวงมหาดไทย ที่กำกับการทำงานประปาภูมิภาค อยากเห็นทุกอย่างด้วยตาตัวเอง ช่วยแก้ไขปัญหาช่วยประชาชน ก่อนจะนำไปรายงาน ครม. ซึ่งปัญหาภัยแล้ง มีมานานเหมือนเป็นเพื่อนเก่า เราต้องรับมือปัญหาอย่างมีสติ จากนี้เราต้องหาวิธีการคาดการณ์และบริหารสถานการณ์ให้ดี เพื่อผ่านวิกฤตภัยแล้งให้ได้ ที่สำคัญทุกคนต้องร่วมมือกันใช้น้ำอย่างประหยัดด้วย” นายอนุทิน กล่าว
นายอนุทินกล่าวต่อว่า ปัญหาภัยแล้งในครั้งนี้ ได้รับรายงานจากหน่วยราชการและผู้แทนราษฎรว่าเกินกำลังของหน่วยงานท้องถิ่น รัฐบาลจึงได้เข้ามาช่วยแก้ไขปัญหาอย่างเป็นระบบ บูรณาการทำงานร่วมกัน โดยได้รับความร่วมมือจากกระทรวงมหาดไทย หน่วยทหาร ภาคเอกชน รวมทั้งรัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมจะส่งทีมขุดเจาะน้ำบาดาลทันที นอกจากนี้ ได้สั่งการให้โรงพยาบาลทุกระดับมีแผนบริหารจัดการน้ำอย่างยั่งยืน ทั้งการสำรองน้ำ สำรวจแหล่งน้ำสำรอง จัดเตรียมพร้อมทีมแพทย์ พยาบาลยา เวชภัณฑ์ ป้องกันโรคที่มากับภัยแล้ง ซึ่งขณะนี้ยังไม่พบปัญหา ทั้งนี้ ขอความร่วมมือประชาชน ยึดหลัก “กินร้อน ใช้ช้อนกลาง หมั่นล้างมือ”
ด้านนายแพทย์ประพนธ์ ตั้งศรีเกียรติกุล รองปลัดกระทรวงสาธารณสุข กล่าวว่า ในช่วงวิกฤตภัยแล้งโรงพยาบาลได้รับสนับสนุนน้ำจากหน่วยงานต่างๆ อาทิ องค์การบริหารส่วนท้องถิ่น ป้องกันภัยฝ่ายพลเรือน  ภาคเอกชน ทำให้มีน้ำใช้ เพียงพอบริการผู้ป่วยในกิจกรรมที่จำเป็น ในการแก้ไขปัญหาระยะยาว ได้ประสานหน่วยทหารได้ช่วยขุดเจาะน้ำบาดาลในโรงพยาบาล 8 บ่อ แล้วเสร็จติดตั้งเครื่องกรองน้ำแล้ว 2 บ่อ คาดว่าจะขุดแล้วเสร็จทั้งหมดในวันที่ 15 สิงหาคมนี้ ซึ่งจะผลิตน้ำได้ 8 แสนลิตรต่อวัน เพียงพอต่อการใช้น้ำใน 1 วัน ซึ่งแต่ละวันมีผู้ป่วยรับบริการแผนกผู้ป่วยนอกกว่า 1,700 คน ผู้ป่วยในวันละ 800 กว่าคน มีบริการห้องผ่าตัด ฟอกไต ไอซียู มีความต้องการใช้น้ำวันละ 8 แสน -1 ล้านลิตร หลังเปิดวอร์รูมและประกาศมาตรการประหยัดน้ำ ลดการใช้น้ำลงได้   ร้อยละ 40-50 เหลือวันละ 6 แสนลิตร ในส่วนน้ำดื่มต้องขอขอบคุณพี่น้องประชาชนที่บริจาคมา จะได้นำไปแจกจ่ายผู้ป่วย ญาติและเจ้าหน้าที่ต่อไป
*********************************** 11 สิงหาคม 2562

ที่มา : https://www.thaigov.go.th/news/contents/details/22149
