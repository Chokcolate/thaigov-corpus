รัฐบาลไทย-ข่าวทำเนียบรัฐบาล-คณะกรรมการ ปคม. เห็นชอบร่างรายงานการป้องกันและปราบปรามการค้ามนุษย์ ปี 62 ก่อนส่งสหรัฐอเมริกาภายใน 31 ม.ค. 63

วันจันทร์ที่ 6 มกราคม 2563
คณะกรรมการ ปคม. เห็นชอบร่างรายงานการป้องกันและปราบปรามการค้ามนุษย์ ปี 62 ก่อนส่งสหรัฐอเมริกาภายใน 31 ม.ค. 63
คณะกรรมการ ปคม. เห็นชอบร่างรายงานการป้องกันและปราบปรามการค้ามนุษย์ ปี 62 ก่อนส่งสหรัฐอเมริกาภายใน 31 ม.ค. 63
วันนี้ (6 ม.ค. 63) เวลา 10.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการป้องกันและปราบปรามการค้ามนุษย์ (คณะกรรมการ ปคม.) ครั้งที่ 1/2563 โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และผู้แทนหน่วยงานที่เกี่ยวข้องในการดำเนินงานป้องกันและปราบปรามการค้ามนุษย์ เข้าร่วมประชุม ณ ห้องประชุม 301 ตึกบัญชาการ 1 ทำเนียบรัฐบาล
พลเอก ประวิตร กล่าวว่า การประชุมคณะกรรมการ ปคม. ครั้งนี้ มีวาระสำคัญคือ การพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทยประจำปี 2562 ฉบับภาษาไทยและภาษาอังกฤษ โดยที่ประชุมได้เห็นชอบร่างรายงานทั้งสองฉบับเรียบร้อยแล้วโดยมีผลการดำเนินงาน 3 ด้านสำคัญ ดังนี้ 1) ด้านดำเนินคดีและบังคับใช้กฎหมาย: นำเสนอสถิติการปราบปรามดำเนินคดีค้ามนุษย์ 279 คดี จำแนกเป็นการแสวงหาประโยชน์ทางเพศ (ค้าประเวณี สื่อลามก และทางเพศอย่างอื่น) 179 คดี การบังคับขอทาน 7 คดี การบังคับใช้แรงงาน (แรงงานทั่วไป แรงงานในภาคประมง) 34 คดี การเอาคนลงเป็นทาส 33 คดี และการขูดรีดและอื่นๆ 26 คดี โดยมีการจับกุมผู้ต้องหาได้ 542 คน จำแนกเป็นชาย 323 คน และหญิง 222 คน การช่วยเหลือผู้เสียหายจากการค้ามนุษย์ จำนวน 1,807 คน การพัฒนาศักยภาพของเจ้าหน้าที่ที่เกี่ยวข้องจากทุกหน่วยงานในกระบวนการยุติธรรมทางอาญา การพัฒนากระบวนการดำเนินคดีอย่างมีมาตรฐานและยึดหลักผู้เสียหายเป็นศูนย์กลางในทุกขั้นตอนของกระบวนการยุติธรรม 2) ด้านคุ้มครองช่วยเหลือ: การคุ้มครองผู้เสียหาย 1,537 คน ผู้เสียหายได้รับเงินชดเชยจากกองทุนเพื่อการป้องกันและปราบปรามการค้ามนุษย์ 11.87 ล้านบาท และได้รับเงินค่าสินไหมทดแทน 3.33 ล้านบาท การจัดทำ Mobile Application“PROTECT-U” เพื่อเป็นช่องทางช่วยเหลือคุ้มครองผู้เสียหาย นอกจากนี้ มีการจัดทำ QR Code นำเสนอกรณีตัวอย่างที่ประสบความสำเร็จ (Success Story) ในการคุ้มครองช่วยเหลือผู้เสียหายอย่างมีประสิทธิภาพไว้ในรายงานด้วย และ 3) ด้านป้องกัน: กำหนดให้นายจ้างจัดทำสัญญาจ้าง 3 ภาษา (ภาษาของแรงงานต่างด้าว ภาษาไทย และภาษาอังกฤษไว้ในฉบับเดียวกัน) เพื่อคุ้มครองแรงงานต่างด้าวให้ได้รับสิทธิประโยชน์ตามกฎหมายและเพิ่มประสิทธิภาพ การตรวจแรงงานกลุ่มเสี่ยงและดำเนินคดีกับผู้กระทำความผิดเกี่ยวกับการละเมิดสิทธิแรงงานอย่างเข้มงวด
พลเอก ประวิตร กล่าวเพิ่มเติมว่า เพื่อให้การจัดทำรายงานผลการดำเนินงานป้องกันและปราบปรามการค้ามนุษย์ประจำปี 2562 ทั้งฉบับภาษาไทยและภาษาอังกฤษ เป็นไปด้วยความเรียบร้อย จึงได้มอบให้ทุกหน่วยงานที่เกี่ยวข้องดำเนินการปรับปรุงรายงานให้มีความชัดเจน ครบถ้วน และสมบูรณ์ ก่อนนำกราบเรียนนายกรัฐมนตรี ในวันที่ 15 มกราคม 2563 และจัดส่งให้สหรัฐอเมริกาภายในวันที่ 31 มกราคม 2563 เพื่อเป็นข้อมูลประกอบการจัดระดับประเทศไทยในรายงานการค้ามนุษย์ ประจำปี 2563 ทั้งนี้ หากหน่วยงานใดมีปัญหาอุปสรรคในการดำเนินงาน รัฐบาลยินดีให้การช่วยเหลือและสนับสนุนอย่างเต็มที่ และขอให้ทุกคนมุ่งมั่นทำงานเพื่อให้การค้ามนุษย์หมดสิ้นไปจากประเทศไทยตามเจตนารมณ์ของรัฐบาลต่อไป

ที่มา : https://www.thaigov.go.th/news/contents/details/25635
