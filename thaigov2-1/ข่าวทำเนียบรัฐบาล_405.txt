รัฐบาลไทย-ข่าวทำเนียบรัฐบาล-รมต.เทวัญ มอบหนังสือขอบคุณ 21 ผู้ประกอบการ ลงนามความร่วมมือจำหน่ายกระเช้าของขวัญอย่างเป็นธรรม ตามมาตรการคุ้มครองและพิทักษ์สิทธิ์ผู้บริโภค

วันศุกร์ที่ 22 พฤศจิกายน 2562
รมต.เทวัญ มอบหนังสือขอบคุณ 21 ผู้ประกอบการ ลงนามความร่วมมือจำหน่ายกระเช้าของขวัญอย่างเป็นธรรม ตามมาตรการคุ้มครองและพิทักษ์สิทธิ์ผู้บริโภค
รมต.เทวัญ มอบหนังสือขอบคุณ 21 ผู้ประกอบการ ลงนามความร่วมมือจำหน่ายกระเช้าของขวัญอย่างเป็นธรรม ตามมาตรการคุ้มครองและพิทักษ์สิทธิ์ผู้บริโภค
วันนี้ (22 พ.ย.2562) เวลา 13.30 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี  เป็นสักขีพยานการลงนามปฏิญญาความร่วมมือการจำหน่ายกระเช้าของขวัญในช่วงเทศกาลปีใหม่ พ.ศ. 2563 ระหว่างสำนักงานคณะกรรมการคุ้มครองผู้บริโภค (สคบ.) หน่วยงานภาครัฐ และบริษัทผู้ผลิตและจำหน่ายผลิตภัณฑ์กระเช้าของขวัญ จำนวน 21 ราย โดยรัฐมนตรีประจำสำนักนายกรัฐมนตรี ได้มอบหนังสือแสดงความขอบคุณแก่ผู้ประกอบธุรกิจที่ให้ความร่วมมือ
ความร่วมมือครั้งนี้ ถือเป็นแนวทางการบูรณาการระหว่างหน่วยงานภาครัฐและเอกชน  โดย สคบ. ซึ่งเป็นหน่วยงานรัฐที่มีความใกล้ชิดผู้บริโภค  จะเป็นผู้สนับสนุนองค์ความรู้ด้านกฎหมายให้แก่บริษัทผู้ผลิตและจำหน่ายผลิตภัณฑ์กระเช้าของขวัญ ให้นำสินค้าที่มีคุณภาพดี มีมาตรฐาน และมีการจัดทำฉลากสินค้าที่ถูกต้องตามกฎหมายมาบรรจุเพื่อจำหน่ายต่อผู้บริโภค  ในส่วนของผู้ประกอบการกระเช้าของขวัญจะต้องรับรองคุณภาพสินค้า และผู้บริโภคสามารถนำมาเปลี่ยนหรือคืนได้ กรณีที่ไม่ได้รับสินค้าตามที่ฉลากระบุไว้
รัฐมนตรีประจำสำนักนายกรัฐมนตรี กล่าวว่า รัฐบาลได้เล็งเห็นถึงความสำคัญของการคุ้มครองผู้บริโภค โดยมุ่งเน้นให้ความคุ้มครองและพิทักษ์สิทธิ์ผู้บริโภค ขณะเดียวกันได้ส่งเสริมให้ผู้ประกอบธุรกิจจำหน่ายสินค้าอย่างเป็นธรรม  โดยเฉพาะในช่วงเทศกาลปีใหม่ ซึ่งผู้บริโภคมักนิยมเลือกซื้อกระเช้าของขวัญปีใหม่เป็นของฝาก  จึงขอความร่วมมือผู้ประกอบธุรกิจตรวจสอบคุณภาพสินค้า  วันหมดอายุ  และฉลากสินค้าต้องตรงตามจำนวนสินค้าที่บรรจุ  ก่อนนำออกจำหน่ายให้ผู้บริโภค
สำหรับผู้บริโภคที่ซื้อกระเช้าของขวัญปีใหม่แล้ว อาจได้รับความเดือดร้อน  เสียหาย   สามารถร้องเรียนต่อ สคบ. หมายเลข 1166  กรมการค้าภายใน หมายเลข 1569 หรือศูนย์ดำรงธรรมจังหวัดที่ซึ่งผู้บริโภคอาศัยอยู่ในจังหวัดนั้นๆ ได้

ที่มา : https://www.thaigov.go.th/news/contents/details/24764
