รัฐบาลไทย-ข่าวทำเนียบรัฐบาล-นายกรัฐมนตรีระบุ รัฐบาลให้ความสำคัญกับการกระจายอำนาจสู่ท้องถิ่น ให้พัฒนาเป็นขั้นตอน โดยคำนึงถึงประโยชน์สุขของประชาชน

วันพฤหัสบดีที่ 31 ตุลาคม 2562
นายกรัฐมนตรีระบุ รัฐบาลให้ความสำคัญกับการกระจายอำนาจสู่ท้องถิ่น ให้พัฒนาเป็นขั้นตอน โดยคำนึงถึงประโยชน์สุขของประชาชน
นายกรัฐมนตรีระบุ รัฐบาลให้ความสำคัญกับการกระจายอำนาจสู่ท้องถิ่น ให้พัฒนาเป็นขั้นตอน โดยคำนึงถึงประโยชน์สุขของประชาชน แนะส่วนท้องถิ่นที่ได้รับรางวัล เป็นตัวอย่างนำร่องช่วยเหลือท้องถิ่นอื่น เพื่อพัฒนาคุณภาพชีวิตที่ดีขึ้นให้ประชาชน
วันนี้ (31 ต.ค. 62) เวลา 09.00 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีมอบรางวัลองค์กรปกครองส่วนท้องถิ่นที่มีการบริหารจัดการที่ดี ประจำปีงบประมาณ 2562 โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ผู้แทนส่วนราชการ ผู้บริหารองค์กรปกครองส่วนท้องถิ่น และแขกผู้มีเกียรติเข้าร่วมงาน ซึ่งมีนายวิษณุ เครืองาม รองนายกรัฐมนตรี กล่าวรายงาน
เนื่องด้วยคณะอนุกรรมการเพื่อคัดเลือกองค์กรปกครองส่วนท้องถิ่น ที่มีการบริหารจัดการที่ดีประจำปีงบประมาณ พ.ศ. 2562 ทั้ง 7 คณะได้ดำเนินการประเมินและคัดเลือกองค์กรปกครองส่วนท้องถิ่นที่มีการบริหารจัดหารที่ดีตั้งแต่ปี พ.ศ. 2546 มาอย่างต่อเนื่อง และคณะอนุกรรมการกำหนดหลักเกณฑ์การจัดสรรเงินอุดหนุนเพื่อเป็นรางวัลสำหรับองค์กรปกครองส่วนท้องถิ่นได้จัดทำผลการคัดเลือกองค์กรปกครองส่วนท้องถิ่นที่ได้รับรางวัลการบริหารจัดการที่ดี ประจำปีงบประมาณ พ.ศ. 2562 จำนวน 178 แห่ง ทั้งนี้ อปท. ที่ได้รับคัดเลือกต้องผ่านการตรวจสอบความโปร่งใสจากสำนักงานการตรวจเงินแผ่นดิน สำนักงาน ป.ป.ช. สำนักงาน ป.ป.ท. และกรมส่งเสริมการปกครองท้องถิ่นด้วย จึงถือว่าเป็น อปท. ที่มีการบริหารจัดการที่ดี มีธรรมาภิบาล โปร่งใส และตรวจสอบได้
โอกาสนี้นายกรัฐมนตรีได้มอบโล่รางวัลเพื่อประกาศเกียรติคุณให้กับองค์กรปกครองส่วนท้องถิ่นที่ได้รับรางวัลที่ 1 ที่ 2 ที่ 3 และรางวัลชมเชย จำนวน 53 รางวัล พร้อมกล่าวแสดงความยินดีสรุปสาระสำคัญตอนหนึ่งว่า การพัฒนาประเทศไปสู่ความมั่นคง มั่งคั่ง ยั่งยืน เป็นเป้าหมายสำคัญของรัฐบาล ในการมุ่งเน้นให้พี่น้องประชาชน มีความกินดีอยู่ดี มีความสุข โดยได้กระจายอำนาจ ความรับผิดชอบ และเพิ่มบทบาทการปกครองขององค์กรปกครองส่วนท้องถิ่น เพื่อให้เป็นกลไกในการพัฒนาขับเคลื่อนความเจริญก้าวหน้าในระดับพื้นที่ และเพื่อให้องค์กรปกครองส่วนท้องถิ่นสามารถบริหารจัดการตนเองตามหลักธรรมาภิบาลได้อย่างมีประสิทธิภาพ รัฐบาลให้ความสำคัญเรื่องการกระจายอำนาจสู่ท้องถิ่น ให้พัฒนาอย่างเป็นขั้นตอน สิ่งสำคัญคือการรับฟังความคิดเห็นของประชาชน โดยคำนึงถึงประโยชน์สุขของประชาชนให้มีรายได้ที่ดี มั่งคง ปลอดภัยเป็นสำคัญ
โดยรางวัลอันทรงเกียรตินี้ จะทำให้ อปท. รักษามาตรฐานที่ดีนี้ไว้อย่างมั่นคง ยึดมั่นในหลักจริยธรรมและธรรมาภิบาลตลอดไป สำหรับเงินรางวัลที่ได้รับในวันนี้ ขอให้ใช้อย่างมีประสิทธิภาพ จะเป็นการต่อยอดเพื่อพัฒนาและเพิ่มประสิทธิภาพการบริหารจัดการ  โดยให้มีแผนงานโครงการที่สอดคล้องกับยุทธศาสตร์ชาติ และสร้างนวัตกรรมท้องถิ่นให้มีความเป็นเลิศ พัฒนาการให้บริการผ่านระบบออนไลน์ ขณะนี้รัฐบาลกำลังเร่งผลักดันให้ไปสู่เครือข่าย 5G เพื่อแก้ปัญหาและตอบสนองความต้องการของประชาชน สำหรับท้องถิ่นที่ได้รับรางวัลแล้วขอให้เป็นตัวอย่างนำร่องช่วยเหลือท้องถิ่นอื่น ๆ เพื่อนจูงเพื่อน พี่จูงน้อง ช่วยเหลือเกื้อกูลกัน ซึ่งจะทำให้สามารถพัฒนาคุณภาพชีวิตที่ดีขึ้นให้แก่พี่น้องประชาชน และสร้างความเจริญก้าวหน้าอย่างยั่งยืนแก่ท้องถิ่น โดยขอให้ประยุกต์ใช้ให้สอดคล้องกับแนวทางการพัฒนาที่เหมาะสมตามบริบทของแต่ละท้องถิ่น
ในตอนท้าย นายกรัฐมนตรีกล่าวขอบคุณสำนักงานปลัดสำนักนายกรัฐมนตรี และผู้ที่มีส่วนเกี่ยวข้องกับการดำเนินการคัดเลือกองค์กรปกครองส่วนท้องถิ่น  โดยหวังว่า อปท. ทุกหน่วยงานจะได้พัฒนาต่อยอดการบริหารจัดการที่มีประสิทธิภาพ และนำไปสู่การประกวดในระดับสากล เพื่อรับรางวัล United Nations Public Service Awards : UNPSA ขององค์การสหประชาชาติ ดังเช่นที่เทศบาลตำบลเขาพระงาม จังหวัดลพบุรี ได้รับรางวัลที่ 2 สาขานวัตกรรมและความเป็นเลิศในการให้บริการด้านสุขภาพ ผลงานเรื่อง “บ้านต้นแบบสุขภาวะผู้ป่วยเรื้อรังและผู้สูงอายุ เทศบาลตำบลเขาพระงามในปี พ.ศ. 2560 และองค์การบริหารส่วนตำบลหนองตาแต้ม จังหวัดประจวบคีรีขันธ์ ได้รับรางวัลชนะเลิศ สาขาการพัฒนาประสิทธิภาพและความรับผิดชอบในหน่วยงานภาครัฐ ผลงานเรื่อง “ชุมชนไฟฟ้าพลังงานแสงอาทิตย์แบบพึ่งพาตนเอง องค์การบริหารส่วนตำบลหนองตาแต้ม” ในปี พ.ศ. 2562ซึ่งนำชื่อเสียงกลับมาสู่ประเทศไทยได้อย่างน่าภาคภูมิ
ต่อจากนั้น นายกรัฐมนตรีได้เยี่ยมชมนิทรรศการขององค์กรปกครองส่วนท้องถิ่นที่ได้รับรางวัลการบริหารจัดการที่ดี ซึ่งสำนักงานปลัดสำนักนายกรัฐมนตรี โดยสำนักงานคณะกรรมการการกระจายอำนาจให้แก่องค์กรปกครองส่วนท้องถิ่น ได้ส่งเสริมและผลักดันองค์กรปกครองส่วนท้องถิ่นเสนอผลงานจนได้รับรางวัล United Nations Public Service Awards จำนวน 2 แห่ง ได้แก่ เทศบาลตำบลเขาพระงาม จังหวัดลพบุรี ได้รับรางวัลที่ 2 (Second Place) สาขานวัตกรรมและความเป็นเลิศในการให้บริการด้านสุขภาพ (รางวัล UNPSA ปี ค.ศ. 2017 ) ผลงานเรื่องโครงการบ้านต้นแบบสุขภาวะผู้ป่วยเรื้อรังและผู้สูงอายุเทศบาลตำบลเขาพระงาม จังหวัดลพบุรี (Excellent Happy Home Ward) และปีงบประมาณ พ.ศ. 2562 ( รางวัล USPSA ปี ค.ศ 2019) องค์การบริหารส่วนตำบลตาแต้ม จังหวัดประจวบคีรีขันธ์ ได้รับรางวัลชนะเลิศ (First Place) สาขาพัฒนาการพัฒนาประสิทธิภาพและความรับผิดชอบในหน่วยงานภาครัฐ Institutions) ผลงานเรื่อง “ชุมชนไฟฟ้าพลังงานแสงอาทิตย์แบบพึ่งพาตนเอง องค์การบริหารส่วนตำบลหนองตาแต้ม”
------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24187
