รัฐบาลไทย-ข่าวทำเนียบรัฐบาล-กระทรวง​ยุติธรรม​ประชุมตรวจสอบ​ข้อเท็จจริง​และกำหนดแนวทางการดูแลผู้ต้องขัง​ที่มีพฤติการณ์​เป็นภัยต่อสังคม

วันจันทร์ที่ 23 ธันวาคม 2562
กระทรวง​ยุติธรรม​ประชุมตรวจสอบ​ข้อเท็จจริง​และกำหนดแนวทางการดูแลผู้ต้องขัง​ที่มีพฤติการณ์​เป็นภัยต่อสังคม
กระทรวง​ยุติธรรม​ประชุมตรวจสอบ​ข้อเท็จจริง​และกำหนดแนวทางการดูแลผู้ต้องขัง​ที่มีพฤติการณ์​เป็นภัยต่อสังคม
ในวันศุก​ร์ที่​ ๒๐ ธันวาคม​ ๒๕๖๒​ เวลา​ ๑๐.๐๐​ น.​ ณ​ ห้องประชุม​กระทรวง​ยุติธรรม​ ๕​ อาคารราชบุรี​ดิเรก​ฤทธิ์​ ศูนย์​ราชการ​เฉลิม​พระ​เกียรติ​ฯ​ กระทรวงยุติธรรม​ จัดประชุมคณะกรรมการ​ตรวจสอบ​ข้อเท็จจริง​และกำหนดแนวทางการดูแลผู้ต้องขัง​ที่มีพฤติการณ์​เป็นภัยต่อสังคม​ ครั้งที่​ ๑/๒๕๖๒
โอกาสนี้​ ว่าที่ร้อยตรี​ ธน​กฤต​ จิตร​อารี​ย์​รัตน์​ เลขานุการ​รัฐมนตรี​ว่าการ​กระทรวง​ยุติธรรม​ ได้มอบแนวทางการดำเนินการให้แก่คณะกรรมการฯ​ ตามนโยบายเร่งด่วนของนายสมศักดิ์ เทพสุทิน รัฐมนตรีว่าการกระทรวงยุติธรรม ที่มีความห่วงใยและมีข้อสังเกตต่อกรณีที่กระแสสังคมแสดงความเห็นต่อการก่อเหตุคดีฆาตกรรมต่อเนื่องของนายสมคิด พุ่มพวง เป็นที่เรื่องที่ต้องดำเนินการเพื่อเป็นมาตรการแก้ปัญหาอย่างเร่งด่วน​ จึงขอให้คณะกรรมการฯ​ เร่งดำเนินการพิจารณารายละเอียดของกฎหมายที่เกี่ยวข้อง​เพื่อพิจารณาแต่งตั้งคณะกรรมการคณะพิเศษที่มาจากหน่วยงานที่เกี่ยวข้องร่วมบูรณาการ​ออกระเบียบจัดกลุ่มนักโทษที่ก่อคดีร้ายแรงต่อเนื่อง​ และพิจารณาการออกมาตรการควบคุมและติดตามตัวเพื่อไม่ให้กลับมาก่อเหตุกระทำผิดซ้ำภายหลังถูกปล่อยตัวไปสู่สังคม​เพื่อเร่งสร้างความปลอดภัยให้เกิดขึ้นแก่ประชาชนและสังคมต่อไป​ โดยมีพันตำรวจเอก​ สุชาติ​ วงศ์​อนันต์​ชัย​ หัวหน้า​ผู้ตรวจราชการกระทรวง​ยุติธรรม​ ประธานคณะกรรมการฯ​ เป็นประธานการประชุม​ พร้อมด้วย​พันตำรวจเอก​ ทรงศักดิ์​ รักศักดิ์​สกุล​ ผู้ตรวจราชการ​กระทรวง​ยุติธรรม​ นายนิมิต​ ทัพวนานต์  ผู้ตรวจราชการ​กระทรวง​ยุติธรรม​ หัวหน้าส่วนราชการ​และ ข้าราชการ​กรมราชทัณฑ์และหน่วยงาน​ที่เกี่ยวข้อง​ เข้าร่วม​
ทั้งนี้​ ที่ประชุมได้หารือเรื่องแนวทางการแก้ไขปัญหาผู้ต้องขังที่มีพฤติการณ์​เป็นภัยต่อสังคมโดยพิจารณาจากฐานข้อมูลผู้ต้องขังที่ต้องเฝ้าระวังและกระทำความผิด​ซ้ำ​และหลักกฎหมาย เพื่อจะได้กำหนดมาตรการจำแนกแยกกลุ่มผู้ต้องขังและกำหนดมาตรการในเรื่องการจัดชั้น​ การลดวันต้องโทษ​ การพักโทษ​ รวมทั้งพิจารณาแนวทางการปฏิบัติ​ภายหลังจากการพ้นโทษไปแล้ว​ด้วย โดยแนวทางที่จะกำหนดออกมาจะใช้ปฏิบัติกับกลุ่มผู้ต้องขังเฉพาะที่มีพฤติกรรมร้ายแรงต่อเนื่อง​ โดยกำหนดกรอบระยะเวลาการดำเนินงานเพื่อให้ได้ข้อสรุปเสนอรัฐมนตรีว่าการ​กระทรวง​ยุติธรรม​เพื่อพิจารณาภายใน​ ๗ วัน

ที่มา : https://www.thaigov.go.th/news/contents/details/25388
