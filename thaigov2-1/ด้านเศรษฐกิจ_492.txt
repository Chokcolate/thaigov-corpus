รัฐบาลไทย-ข่าวทำเนียบรัฐบาล-กบข. ส่งเสริมการออมเพื่อวัยเกษียณให้ครอบครัวข้าราชการที่ไม่มีสวัสดิการจากรัฐ ได้มีความมั่นคงทางการเงิน”

วันอังคารที่ 24 กันยายน 2562
กบข. ส่งเสริมการออมเพื่อวัยเกษียณให้ครอบครัวข้าราชการที่ไม่มีสวัสดิการจากรัฐ ได้มีความมั่นคงทางการเงิน”
กบข.ลงนามบันทึกข้อตกลงความร่วมมือ กอช. สนับสนุนการพัฒนากองทุนการออมของรัฐ มุ่งบูรณาการความร่วมมือเพื่อผลักดันให้ประชาชนมีความรู้ ความเข้าใจ การออมเงินและบริหารเงิน พร้อมส่งเสริมการวางแผนการออมเงินกับ กอช.
กองทุนบำเหน็จบำนาญข้าราชการ (กบข.) ลงนามบันทึกข้อตกลงความร่วมมือ กองทุนการออมแห่งชาติ (กอช.) สนับสนุนการพัฒนากองทุนการออมของรัฐ มุ่งบูรณาการความร่วมมือเพื่อผลักดันให้ประชาชนมีความรู้ ความเข้าใจ การออมเงินและบริหารเงิน พร้อมส่งเสริมการวางแผนการออมเงินกับ กอช.
นายประสงค์ พูนธเนศ ปลัดกระทรวงการคลัง ในฐานะประธานกรรมการกองทุนบำเหน็จบำนาญข้าราชการ (กบข.) และประธานกรรมการกองทุนการออมแห่งชาติ (กอช.) กล่าวว่า การส่งเสริมให้ประชาชนมีการออมเพื่อการเกษียณที่เพียงพอเป็นภารกิจที่ต้องเร่งรัดผลักดันให้เดินหน้าอย่างเป็นรูปธรรม โดยทั้ง กบข. และ กอช. ต่างเป็นกองทุนการออมของรัฐภายใต้การกำกับดูแลของกระทรวงการคลัง ที่มีวัตถุประสงค์เพื่อส่งเสริมให้การออมเพื่อวัยเกษียณของสมาชิกกองทุนเช่นเดียวกัน จึงนับเป็นคุณูปการที่ทั้ง 2 หน่วยงานได้บูรณาการความร่วมมือกันในครั้งนี้ เพื่อพัฒนาระบบงานต่างๆ ให้บริการเข้าถึงประชาชนอย่างทั่วถึงและมีประสิทธิภาพ การบริหารงานลงทุนให้ได้รับผลตอบแทนระยะยาวที่เหมาะสม จะส่งผลให้กลุ่มเป้าหมายและประชาชนมีการออมที่เพิ่มขึ้น และมีเงินใช้หลังเกษียณอย่างเพียงพอ
นางสาวจารุลักษณ์ เรืองสุวรรณ เลขาธิการคณะกรรมการ กอช. เปิดเผยว่า กอช. เป็นกองทุนบำนาญภาคประชาชน มีภารกิจสำคัญในการผลักดันให้ประชาชนที่ไม่มีสวัสดิการจากรัฐบาลได้เข้าถึงการออมเพิ่มขึ้น เพื่อไว้ใช้จ่ายเป็นรายเดือนหลังอายุ 60 ปี กอช. จึงผนึกกำลังกับ กบข. เพื่อส่งเสริมการออมในวัยเกษียณ และพัฒนาระบบงาน การจัดการกองทุนให้มีประสิทธิภาพ พร้อมทั้งส่งเสริมความรู้การวางแผนการออมเงินกับ กอช. ให้ข้าราชการที่เป็นสมาชิก กบข. ทั่วประเทศ ได้ออมเงินให้กับลูกหลานหรือคนในครอบครัวที่ไม่มีสิทธิสวัสดิการจากรัฐบาลได้ออมเงินไว้ใช้หลังเกษียณ และเกิดการแนะนำบอกต่อเพิ่มขึ้น และเชื่อมั่นว่าการร่วมมือระหว่าง กบข. กับ กอช. ในครั้งนี้จะเป็นการพัฒนาระบบงานด้านลงทุน และบริหารจัดการให้มีความแข็งแรง สามารถรองรับฐานสมาชิก กอช. ที่เพิ่มขึ้นได้อย่างดี การออมเงิน จึงเป็นปัจจัยของความสำเร็จและเป็นรากฐานของการพัฒนาประเทศอย่างยั่งยืน
นายวิทัย รัตนากร เลขาธิการคณะกรรมการ กบข. กล่าวเพิ่มเติมว่า การลงนามบันทึกข้อตกลงความร่วมมือกับ กอช. ในครั้งนี้ เพื่อสนับสนุนให้ กอช. ได้ศึกษาเรียนรู้จากการที่ กบข. มีประสบการณ์การบริหารจัดการกองทุนมาก่อน การที่ทั้งสองหน่วยงานซึ่งมีลักษณะการจัดการที่ใกล้เคียงกันจะได้มีการแลกเปลี่ยนองค์ความรู้ในการดำเนินงานครั้งนี้ เชื่อว่าจะช่วยส่งเสริมให้ กอช. เกิดการพัฒนางานที่รวดเร็วขึ้น สามารถให้บริการประชาชนได้เต็มประสิทธิภาพมากขึ้น โดย กบข. พร้อมให้ความร่วมมือและสนับสนุนภารกิจของ กอช. ภายใต้ขอบเขตความร่วมมือด้าน (1) การพัฒนากระบวนการลงทุนและการบริหารจัดการองค์กร (2) การแลกเปลี่ยนข้อมูล ให้คำปรึกษาแนะนำ หรือการศึกษาดูงาน และ (3) การส่งเสริมการออมและให้ความรู้แก่สมาชิก เพื่อส่งเสริมให้สมาชิกและบุคคลในครอบครัวมีความรู้ทางการเงิน และตระหนักถึงความจำเป็นของการมีเงินเกษียณที่เพียงพอ
ฝ่ายประชาสัมพันธ์และสื่อสารองค์กร: คุณเจษฎา  เจียมใจ (เจต) โทร. 02-049-9000 ต่อ 532 , มือถือ 09-08093609

ที่มา : https://www.thaigov.go.th/news/contents/details/23363
