รัฐบาลไทย-ข่าวทำเนียบรัฐบาล-รองปลัดฯสุรพล เป็นประธานเปิดโครงการ ๑๐ คลองสวยน้ำใส ร้อยดวงใจจิตอาสา

วันพฤหัสบดีที่ 25 กรกฎาคม 2562
รองปลัดฯสุรพล เป็นประธานเปิดโครงการ ๑๐ คลองสวยน้ำใส ร้อยดวงใจจิตอาสา
นายสุรพล ชามาตย์ รองปลัดกระทรวงอุตสาหกรรม และผู้อำนวยการศูนย์จิตอาสากระทรวงอุตสาหกรรม เป็นประธานเปิดโครงการ ๑๐ คลองสวยน้ำใส ร้อยดวงใจจิตอาสา เพื่อเฉลิมพระเกียรติ พระบาทสมเด็จพระวชิรเกล้าเจ้าอยู่หัว
วันนี้ (25 กรกฎาคม 2562) เวลา 09.00 น. นายสุรพล ชามาตย์ รองปลัดกระทรวงอุตสาหกรรม และผู้อำนวยการศูนย์จิตอาสากระทรวงอุตสาหกรรม เป็นประธานเปิดโครงการ ๑๐ คลองสวยน้ำใส ร้อยดวงใจจิตอาสา เพื่อเฉลิมพระเกียรติ พระบาทสมเด็จพระวชิรเกล้าเจ้าอยู่หัว พร้อมด้วย นายอานันท์ ฟักสังข์ อุตสาหกรรมจังหวัดสมุทรปราการ จัดโดย คลินิกผู้ประกอบการ (Clinic for Industry) ร่วมกับเทศบาลเมืองลัดหลวง โดยมี นายอรุณกาญจน์ ไม้เกตุ นายกเทศมนตรีเมืองลัดหลวง นายธวัชชัย พุ่มเรือง ประธานคลินิคผู้ประกอบการ ผู้บริหาร และเจ้าหน้าที่ให้การต้อนรับ ณ ลานอเนกประสงค์หมู่บ้านพรเทพ ตำบลบางครุ อำเภอพระประแดง จังหวัดสมุทรปราการ
สำหรับโครงการ ๑๐ ครองสวยน้ำใส ร้อยดวงใจจิตอาสา เพื่อเฉลิมพระเกียรติ พระบาทสมเด็จพระวชิรเกล้าเจ้าอยู่หัว เป็นความร่วมกันของคลินิคผู้ประกอบการ สถานประกอบการโรงงานอุตสาหกรรมในพื้นที่เทศบาลเมืองลัดหลวง และกลุ่มจิตอาสาโรงงานอุตสาหกรรมในพื้นที่จังหวัดสมุทรปราการ ทั้งนี้โครงการดังกล่าว จัดขึ้นเพื่อเป็นการอนุรักษ์ ฟื้นฟูสภาพคูคลอง ให้มีความสะอาด ภูมิทัศน์สวยงาม และให้มีสภาพสมบูรณ์เหมือนในอดีต พร้อมทั้งเป็นการสร้างความตระหนักและปลูกจิตสำนึกให้กับชุมชนในพื้นที่ในการอนุรักษ์ และรักษาสิ่งแวดล้อมในลำคลองสาธารณะในพื้นที่ โดยเริ่มดำเนินการ ในเดือนกรกฎาคม 2562 ถึง เดือนกรกฎาคม 2563 ตามแนวคูคลองในเขตพื้นที่รับผิดชอบของเทศบาลเมืองลัดหลวง รวมระยะเวลาดำเนินการ 1 ปี 1 เดือน
จากนั้นรองปลัดฯ สุรพล ได้มอบถังดักไขมันอย่างง่าย จำนวน 150 ชุด ซึ่งกระทรวงอุตสาหกรรม ร่วมมือกับ สำนักงานคณะกรรมการอาชีวศึกษา ได้จัดทำขึ้นภายใต้โครงการ "จิตอาสาคลองสวยน้ำใส ชุมชนร่วมใจใช้ถังดักไขมัน" ให้กับเทศบาลเมืองลัดหลวง สำหรับแจกจ่ายให้กับประชาชน เพื่อนำไปติดตั้งในการใช้ดักไขมัน และเศษอาหารในครัวเรือน ณ เทศบาลเมืองลัดหลวง จังหวัดสมุทรปราการ

ที่มา : https://www.thaigov.go.th/news/contents/details/21762
