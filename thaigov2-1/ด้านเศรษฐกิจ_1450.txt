รัฐบาลไทย-ข่าวทำเนียบรัฐบาล-‘เฉลิมชัย’ รุดเคลียร์แกนนำแก้ปัญหาราคายาง พร้อมร่วมคณะ ‘จุรินทร์’ ชี้แจงโครงการประกันรายได้ชาวพัทลุง

วันอังคารที่ 11 กุมภาพันธ์ 2563
‘เฉลิมชัย’ รุดเคลียร์แกนนำแก้ปัญหาราคายาง พร้อมร่วมคณะ ‘จุรินทร์’ ชี้แจงโครงการประกันรายได้ชาวพัทลุง
‘เฉลิมชัย’ รุดเคลียร์แกนนำแก้ปัญหาราคายาง พร้อมร่วมคณะ ‘จุรินทร์’ ชี้แจงโครงการประกันรายได้ชาวพัทลุง
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ประชุมหารือกับแกนนำกลุ่มเกษตรกรชาวสวนยาง พร้อมด้วย นายกู้เกียรติ วงศ์กระพันธ์ุ ผู้ว่าราชการจังหวัดพัทลุง นายณกรณ์ ตรรกวิรพัท รองผู้ว่าการการยางแห่งประเทศไทย และหัวหน้าส่วนที่เกี่ยวข้อง เพื่อหารือแนวทางแก้ไขปัญหาราคายาง ณ ห้องประชุมองค์การบริหารส่วนตำบลนาหมอบุญ ต.นาหมอบุญ อ.จุฬาภรณ์ จ.นครศรีธรรมราช ก่อนออกเดินทางไปยังศาลาประชาคม อ.ควนขนุน จ.พัทลุง เพื่อร่วมคณะชี้แจงโครงการประกันรายได้แก่เกษตรกร โดย นายจุรินทร์ ลักษณวิศิษฐ์ รองนายกรัฐมนตรีและรัฐมนตรีว่าการกระทรวงพาณิชย์
นายเฉลิมชัย เปิดเผยภายหลังหารือร่วมกับกลุ่มแกนนำเกษตรกรชาวสวนยาง ว่า วันนี้ได้หารือกับทุกภาคส่วนในการร่วมมือกันแก้ไขปัญหาและยกระดับราคายางพารา ซึ่งขณะนี้ได้สั่งการให้แต่งตั้งคณะกรรมการเพื่อขับเคลื่อนดูแลแก้ไขราคายางพารา โดยมีตัวแทนจากภาครัฐ การยางแห่งประเทศไทย และเกษตรกรชาวสวนยาง ร่วมเป็นคณะกรรมการ ให้มีการประชุมร่วมกันเพื่อนำเสนอและร่วมหามาตรการแก้ไข ผลักดันให้มีราคาที่สูงขึ้น ในเบื้องต้นได้สั่งการให้ปลัดกระทรวงเกษตรและสหกรณ์ยกร่างคำสั่ง คาดว่าภายในสัปดาห์นี้จะแล้วเสร็จ อย่างไรก็ตาม ที่ผ่านมายอมรับว่าการทำงานติดขัดด้วยระเบียบต่าง ๆ จึงต้องกลับไปทบทวนและปรับปรุงแก้ไข เพื่อให้การทำงานราบรื่น และให้เป็นองค์กรของชาวสวนยางอย่างแท้จริง ซึ่งโครงการประกันรายได้ยางพาราขณะนี้ได้ผ่านระยะแรกจากความเห็นชอบของ ครม. ไปแล้ว เหลือแต่กระบวนการตรวจสอบพื้นที่ที่อาจล่าช้า ก็ได้เร่งรัดให้ กยท. เข้าตรวจสอบ
สำหรับข้อเรียกร้องเร่งด่วนที่แกนนำได้เสนอในวันนี้ จะดำเนินการแก้ไขผ่านคณะกรรมการขับเคลื่อนดูแลแก้ไขราคายางพาราที่อยู่ระหว่างการยกร่างคำสั่ง ประกอบด้วย 1) ขอให้มีมาตรการควบคุม ติดตามและดูแลราคายางทุกชนิด เพื่อไม่ให้ถูกกดราคาจากพ่อค้าผู้ส่งออก เช่น ราคาน้ำยางสด ราคายางแผ่นดิบ และราคายางแผ่นรมควัน เพื่อให้เกษตรกรและสถาบันเกษตรกร ได้ขายยางด้วยราคาตามตลาดที่เป็นจริง และ 2) ในโครงการประกันรายได้ ให้คิดราคายางโดยลบค่าการจัดการและค่าขนส่งจากราคาโรงงานน้ำยางข้น จำนวนกิโลกรัมละ 4.50 บาท ก่อนการนำมาคำนวณ เป็นราคาอ้างอิงในการประกันรายได้ ส่วนข้อ 3) ขอให้ปรับเปลี่ยนวิธีการจ่ายเงินในโครงการรายได้ระยะที่ 3 ให้เป็นการจ่ายแบบครอบคลุมและทั่วถึง แทนการคำนวณเป็นราคาอ้างอิงแต่ละชนิดยางนั้น จะขอนำกลับไปพิจารณาดูความเหมาะสม และจะเสนอกลับมายังตัวแทนอีกครั้ง
จากนั้น รมว.เกษตรฯ เดินทางไปยังศาลาประชาคม อ.ควนขนุน จ.พัทลุง เพื่อร่วมคณะรับฟังชี้แจงโครงการประกันรายได้แก่เกษตรกร โดย นายจุรินทร์
ลักษณวิศิษฐ์ รองนายกรัฐมนตรีและรัฐมนตรีว่าการกระทรวงพาณิชย์ พร้อมด้วย นายนิพนธ์ บุญญามณี รัฐมนตรีช่วยว่าการกระทรวงมหาดไทย นายถาวร เสนเนียม รัฐมนตรีช่วยว่าการกระทรวงคมนาคม หัวหน้าส่วนราชการต่าง ๆ เข้าร่วม
นายเฉลิมชัย กล่าวถึงความก้าวหน้าการช่วยเหลือเกษตรกรของกระทรวงเกษตรและสหกรณ์ตามนโยบายรัฐบาล พื้นที่จังหวัดพัทลุง (ข้อมูล ณ วันที่ 5 ก.พ.63) กระทรวงเกษตรและสหกรณ์ กระทรวงพาณิชย์ ธนาคารเพื่อการเกษตร และสหกรณ์การเกษตร ได้ดำเนินโครงการประกันรายได้ให้แก่เกษตรกรผู้ผลิตสินค้าเกษตรต่าง ๆ ที่ประสบปัญหาราคาสินค้าเกษตรตกต่ำ และโครงการตามนโยบายรัฐบาลอื่น ๆ โดยมีผลการดำเนินงาน ดังนี้ 1) โครงการสนับสนุนต้นทุนการผลิตให้เกษตรกรผู้ปลูกข้าวนาปี ปีการผลิต 2562/63 มีเกษตรกรขึ้นทะเบียนจำนวน 17,012 ครัวเรือน พื้นที่ 119,393.03 ไร่ ธ.ก.ส. จ่ายเงินแล้วจำนวน 12,246 ราย เป็นเงิน 40,842,000 บาท 2) โครงการประกันรายได้เกษตรกรชาวสวนปาล์มน้ำมัน ปี 2562/63 มีเกษตรกรชาวสวนปาล์มขึ้นทะเบียนจำนวน 12,156 ครัวเรือน พื้นที่ 100,514.50 ไร่ ธ.ก.ส.จ่ายเงินชดเชยให้เกษตรกรแล้วจำนวน 9,959 ครัวเรือนเป็นเงิน 51,256,717.23 บาท 3) โครงการประกันรายได้เกษตรกรชาวสวนยาง ปี 2562/2563 มีพื้นที่ปลูกยาง 1,001,904 ไร่ มีเกษตรกรชาวสวนยางเข้าร่วมโครงการที่มีเอกสารสิทธิ์ (บัตรเขียว) จำนวน 67,886 ราย จำนวน 663,498.90 ไร่ มีเกษตรกรชาวสวนยางเข้าร่วมโครงการที่ไม่มีเอกสารสิทธิ์ (บัตรสีชมพู) จำนวน 10,614 ราย จำนวน 116,585.82 ไร่ ธ.ก.ส. จ่ายเงินแล้ว จำนวน 61,857 ราย เป็นเงิน 677,178,705.45 บาท 4) โครงการประกันรายได้เกษตรกรผู้ปลูกข้าว ปีการผลิต 2562/2563 มีเกษตรกรขึ้นทะเบียนจำนวน 17,012 ครัวเรือน พื้นที่ 119,393.03 ไร่ มีการจ่ายเงินให้เกษตรกรแล้ว จำนวน 4,775 ราย เป็นเงิน 75,983,832.24 บาท 5) โครงการช่วยเหลือค่าเก็บเกี่ยวและปรับปรุงคุณภาพข้าว ปีการผลิต 2562/2563 มีการจ่ายเงินให้เกษตรกร จำนวน 15 ราย เป็นเงิน 61,750.00 บาท
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/26421
