รัฐบาลไทย-ข่าวทำเนียบรัฐบาล-รัฐบาลสนับสนุน วิจัยและพัฒนา ผลิตวัคซีนอย่างมีประสิทธิภาพ

วันศุกร์ที่ 20 กันยายน 2562
รัฐบาลสนับสนุน วิจัยและพัฒนา ผลิตวัคซีนอย่างมีประสิทธิภาพ
นายอนุทิน ชาญวีรกุล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานการประชุมคณะกรรมการวัคซีนแห่งชาติ ครั้งที่ 3/2562
วันนี้ (20 กันยายน 2562) เวลา 09.00 น. ณ ห้องประชุม 301 ตึกบัญชาการ 1 ทำเนียบรัฐบาล นายอนุทิน ชาญวีรกุล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานการประชุมคณะกรรมการวัคซีนแห่งชาติ ครั้งที่ 3/2562 โดยมี นายสาธิต ปิตุเตชะ รัฐมนตรีช่วยว่าการกระทรวงสาธารณะสุข และหน่วยงานที่เกี่ยวข้อง เข้าร่วมประชุม
โดยที่ประชุมได้รับทราบสรุปผลการพิจารณาร่างปฏิญญาผู้นำอาเซียนว่าด้วยความมั่นคง การพึ่งพาตนเองด้านวัคซีนในภูมิภาคอาเซียน (ASEAN Vaccine Security and Self-Reliance; AVSSR) ที่มอบหมายให้ประเทศไทย โดยสถาบันวัคซีนแห่งชาติ เป็นผู้รับผิดชอบหลักในประเด็นการสร้างความมั่นคงและการพึ่งพาตนเองด้านวัคซีน พร้อมทั้ง รับทราบความก้าวหน้าร่างปฏิญญาผู้นำอาเซียนว่าด้วยความมั่นคงและการพึ่งพาอาศัยตนเองด้านวัคซีน ตามที่สถาบันวัคซีนแห่งชาติเสนอ ซึ่งผ่านการพิจารณาโดยที่ประชุมระดับรัฐมนตรีว่าการกระทรวงสาธารณสุขอาเซียน ครั้งที่ 14 ณ ประเทศกัมพูชา เมื่อวันที่ 29 สิงหาคม 2562 ที่ผ่านมา และจะเข้าสู่กับรับรองโดยเวทีผู้นำอาเซียน ครั้งที่ 35 ซึ่งนายกรัฐมนตรีประเทศไทยจะเป็นประธานในเดือนพฤศจิกายน 2562
พร้อมกันนี้ที่ประชุมมีมติเห็นชอบการแต่งตั้งที่ปรึกษาในคณะกรรมการวัคซีนแห่งชาติ ตามที่ฝ่ายเลขานุการฯ เสนอ จำนวน 3 ราย ได้แก่ 1.) นายแพทย์ธวัช สุนทราจารย์ 2.) ศาสตราจารย์กิตติคุณ นายแพทย์ภิรมย์ กมลรัตนกุล และ 3.) นายแพทย์ศุภมิตร ชุณห์สุทธิวัฒน์ โดยมอบหมายให้ฝ่ายเลขานุการฯ จัดทำร่างคำสั่งแต่งตั้งที่ปรึกษาในคณะกรรมการวัคซีนแห่งชาติ เสนอต่อประธานคณะกรรมการวัคซีนแห่งชาติลงนามต่อไป
นอกจากนี้ ที่ประชุมมีมติเห็นชอบร่างระเบียบคณะกรรมการวัคซีนแห่งชาติ ว่าด้วยการให้ทุน การส่งเสริม การสนับสนุน และการสร้างความร่วมมือ เพื่อการวิจัย การพัฒนา การผลิต วัคซีน พ.ศ. .... โดยมีวัตถุประสงค์เพื่อให้การลงทุน ส่งเสริม สนับสนุน และการสร้างความร่วมมือเพื่อการวิจัย พัฒนา การผลิตวัคซีนของประเทศเป็นไปอย่างมีประสิทธิภาพ สอดคล้องกับนโยบายและแผนยุทธศาสตร์ความมั่นคงด้านวัคซีนแห่งชาติ และทำให้ประเทศมีศักยภาพในการพึ่งพาตนเองด้านวัคซีน ซึ่งเป็นไปตามเจตนารมณ์ของพระราชบัญญัติความมั่นคงด้านวัคซีนแห่งชาติ พ.ศ. 2561
รองนายกรัฐมนตรี ได้กล่าวถึงนโยบายนายกรัฐมนตรีเน้นย้ำเกี่ยวกับวัคซีนว่า การวิจัยและพัฒนาหรือ R&D ให้ทำต่อไป โดยให้พิจารณาถึงผลตอบแทนทางเศรษฐกิจที่คุ้มค่าและเกิดประโยชน์สูงสุด ทั้งนี้รัฐบาลพร้อมให้การสนับสนุนการวิจัยและพัฒนาอย่างเต็มที่
………………………………..
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23254
