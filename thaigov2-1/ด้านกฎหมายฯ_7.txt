รัฐบาลไทย-ข่าวทำเนียบรัฐบาล-กระทรวงยุติธรรม แถลงข่าวร่วมกับคณะนิติศาสตร์ มหาวิทยาลัยธรรมศาสตร์ถึงแนวทางการให้ความช่วยเหลือผู้เสียหายจากคดี “แพรวา”

วันอังคารที่ 23 กรกฎาคม 2562
กระทรวงยุติธรรม แถลงข่าวร่วมกับคณะนิติศาสตร์ มหาวิทยาลัยธรรมศาสตร์ถึงแนวทางการให้ความช่วยเหลือผู้เสียหายจากคดี “แพรวา”
กระทรวงยุติธรรม แถลงข่าวร่วมกับคณะนิติศาสตร์ มหาวิทยาลัยธรรมศาสตร์ถึงแนวทางการให้ความช่วยเหลือผู้เสียหายจากคดี “แพรวา”
ในวันอังคารที่ ๒๓ กรกฎาคม ๒๕๖๒ เวลา ๑๐.๐๐ น. ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ดร.กรศุทธิ์ ขอพ่วงกลาง ผู้อำนวยการศูนย์นิติศาสตร์ คณะนิติศาสตร์ มหาวิทยาลัยธรรมศาสตร์ และผู้ที่เกี่ยวข้อง แถลงข่าวร่วมกันถึงแนวทางการให้ความช่วยเหลือผู้เสียหายจากคดี “แพรวา”
รัฐมนตรีว่าการกระทรวงยุติธรรม กล่าวว่า กระทรวงยุติธรรมกับศูนย์นิติศาสตร์ คณะนิติศาสตร์ มหาวิทยาลัยธรรมศาสตร์ ได้มีการหารือร่วมกันเพื่อรับทราบแนวทางการดำเนินการเกี่ยวกับคดีอุบัติเหตุฯ ซึ่งพบว่า คดีดังกล่าวมีผู้เสียหายที่เป็นโจทก์ มีจำนวน ๒๕ ราย และมีจำเลย จำนวน ๔ ราย โดยศาลฎีกามีคำพิพากษาเมื่อวันที่ ๘ พฤษภาคม ๒๕๖๒ และได้มีการส่งคำบังคับให้จำเลยทั้ง ๔ ราย รับทราบแล้ว และศาลฎีกาได้มีคำพิพากษาให้จำเลยที่ ๑ ถึงที่ ๓ ร่วมกันชำระค่าเสียหายให้แก่โจทก์ในแต่ละคดีรวมเป็นเงินประมาณ ๒๑.๙ ล้านบาท และให้จำเลยที่ ๔ ร่วมรับผิดกับจำเลยที่ ๑ ถึงที่ ๓ จำนวน ๒.๘ ล้านบาท รวมค่าเสียหายที่จำเลยที่ ๑-๔ ต้องร่วมกันชำระ จำนวนประมาณ ๒๕ ล้านบาท ซึ่งจะต้องชำระพร้อมดอกเบี้ย ในอัตราร้อยละ ๗.๕ ต่อปี นับตั้งแต่วันที่ ๒๗ ธันวาคม ๒๕๕๓ (วันเกิดเหตุ) เป็นต้นไปจนกว่าจะชำระเสร็จ ซึ่งเมื่อคำนวณจนถึงปัจจุบัน (เดือนกรกฎาคม ๒๕๖๒) จำเลยทั้ง ๔ จะต้องชำระหนี้รวมเป็นเงินประมาณ ๔๐ ล้านบาท
โดยสถานะของคดีในปัจจุบันอยู่ระหว่างกระบวนการบังคับคดี ซึ่งโจทก์ได้มอบให้ศูนย์นิติศาสตร์ คณะนิติศาสตร์ มหาวิทยาลัยธรรมศาสตร์ เป็นผู้แทนในการดำเนินการ โดยกระทรวงยุติธรรม สามารถให้การสนับสนุนค่าใช้จ่ายในการดำเนินคดีในชั้นบังคับคดีผ่านกองทุนยุติธรรมสำหรับเป็นค่าจ้างทนายความ ค่าธรรมเนียมในการบังคับคดี และค่าใช้จ่ายอื่นๆ ที่เกี่ยวข้องกับการดำเนินคดี ในขณะเดียวกันก็จะมีสำนักงานยุติธรรมจังหวัดช่วยประสานงานอำนวยความสะดวกให้แก่ผู้เสียหายที่มีภูมิลำเนาในจังหวัดต่างๆ ในการยื่นคำขอรับการสนับสนุนจากกองทุนยุติธรรม และช่วยติดตามแจ้งความคืบหน้าการดำเนินการในขั้นตอนต่างๆ ให้ผู้เสียหายได้รับทราบอย่างต่อเนื่อง หากจำเลยไม่ชำระหนี้แก่โจทก์ก็จะมีการยื่นขอให้ศาลออกหมายบังคับคดี ซึ่งกรมบังคับคดี จะสามารถดำเนินการยึดทรัพย์ได้ทันที
และจากกรณีดังกล่าวกระทรวงยุติธรรมและศูนย์นิติศาสตร์ คณะนิติศาสตร์ มหาวิทยาลัยธรรมศาสตร์ได้เห็นความสำคัญในการยกระดับความร่วมมืออย่างใกล้ชิดมากยิ่งขึ้นเพื่อให้ความช่วยเหลือประชาชนเพื่อให้เข้าถึงความยุติธรรม โดยจะมีการจัดทำบันทึกข้อตกลงการบูรณาการความร่วมมือ เพื่อให้ความช่วยเหลือประชาชนร่วมกันต่อไป

ที่มา : https://www.thaigov.go.th/news/contents/details/21709
