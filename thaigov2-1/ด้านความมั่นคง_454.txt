รัฐบาลไทย-ข่าวทำเนียบรัฐบาล-กสร. เชิญชวนเสนอชื่อ “สตรีทำงานดีเด่น 2563”

วันพฤหัสบดีที่ 26 ธันวาคม 2562
กสร. เชิญชวนเสนอชื่อ “สตรีทำงานดีเด่น 2563”
กรมสวัสดิการและคุ้มครองแรงงาน เชิญชวนเสนอชื่อสตรีทำงานดีเด่น ประจำปี 2563 เพื่อเชิดชูเกียรติและรับโล่รางวัลในงานวันสตรีสากล หมดเขต 29 ม.ค. 63
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) กล่าวว่า กรมสวัสดิการและคุ้มครองแรงงาน ได้จัดงานวันสตรีสากลขึ้นเป็นประจำทุกปีเพื่อกระตุ้นให้ทุกภาคส่วนได้ตระหนักถึงความสำคัญของแรงงานสตรีว่าเป็นกำลังสำคัญในการช่วยพัฒนาประเทศทั้งด้านเศรษฐกิจและสังคม โดยมีกิจกรรมหลักคือ การคัดเลือกสตรีทำงานดีเด่น เพื่อเชิดชูเกียรติและยกย่องให้เป็นตัวอย่างที่ดีของสตรีทำงาน สำหรับในปี 2563 นี้ กำหนดจัดขึ้นในวันที่ 6 มีนาคม 2563 ณ โรงแรมมิราเคิล แกรนด์ คอนเวนชั่น กรุงเทพฯ มีแนวคิดหลักในการจัดงานว่า “แรงงานสตรี ร่วมแรงร่วมใจ สร้างความเสมอภาคสู่สังคมไทย” และได้กำหนดประเภทสตรีทำงานดีเด่น จำนวน 8 ประเภท ได้แก่ สตรีนักบริหารดีเด่น สตรีผู้ปฏิบัติการดีเด่น สตรีเครือข่ายด้านแรงงานดีเด่น สตรีผู้ประกอบอาชีพอิสระดีเด่น ศิลปินสตรีดีเด่น สื่อมวลชนสตรีดีเด่น สตรีองค์กรพัฒนาเอกชนดีเด่น และสตรีนักวิชาการด้านแรงงานดีเด่น
อธิบดีกสร. กล่าวต่อไปว่า กสร. ขอเชิญชวนร่วมเสนอชื่อสตรีทำงานดีเด่น ประจำปี 2563 โดยสามารถดาวน์โหลดแบบเสนอประวัติ พร้อมคุณสมบัติ หลักเกณฑ์การคัดเลือกสตรีทำงานดีเด่น และรายละเอียดต่าง ๆ  ได้ที่ www.labour.go.th สอบถามข้อมูลเพิ่มเติมได้ที่ กองคุ้มครองแรงงาน โทร 0 2246 8024, 0 2246 8006 ในวันเวลาราชการ หรืออีเมล lpnd@labour.mail.go.th ตั้งแต่บัดนี้ถึง 29 มกราคม 2563

ที่มา : https://www.thaigov.go.th/news/contents/details/25483
