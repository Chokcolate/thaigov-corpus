รัฐบาลไทย-ข่าวทำเนียบรัฐบาล-กรุงไทยมุ่งสร้างการเติบโตของธุรกิจยึดหลักบรรษัทภิบาลเพื่อสร้างความยั่งยืน

วันอังคารที่ 13 สิงหาคม 2562
กรุงไทยมุ่งสร้างการเติบโตของธุรกิจยึดหลักบรรษัทภิบาลเพื่อสร้างความยั่งยืน
ผู้ว่าการธนาคารแห่งประเทศไทย เยี่ยมชมบูธธนาคารกรุงไทย ในงาน Bangkok Sustainable Banking Forum 2019 โดยมี กรรมการผู้จัดการใหญ่ พร้อมด้วยผู้บริหารธนาคารร่วมให้การต้อนรับภายในงาน ที่ธนาคารแห่งประเทศไทย
ดร.วิรไท สันติประภพ ผู้ว่าการธนาคารแห่งประเทศไทย เยี่ยมชมบูธธนาคารกรุงไทย ในงาน Bangkok Sustainable Banking Forum 2019 โดยมี นายผยง ศรีวณิช กรรมการผู้จัดการใหญ่ พร้อมด้วยผู้บริหารธนาคารร่วมให้การต้อนรับภายในงาน ที่ธนาคารแห่งประเทศไทย โดยธนาคารกรุงไทยได้นำเสนอกรอบการดำเนินธุรกิจ โดยยึดหลักธรรมาภิบาล คำนึงถึงสังคมและสิ่งแวดล้อมด้วยหลากหลายโครงการ มุ่งส่งต่อแนวคิดการพัฒนาอย่างยั่งยืนไปยังภาคส่วนอื่นๆ ควบคู่กับการกำหนดยุทธศาสตร์ก้าวสู่ Invisible Banking
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ภารกิจสำคัญของธนาคารกรุงไทยคือ การร่วมขับเคลื่อนการพัฒนาระบบเศรษฐกิจของประเทศ ควบคู่กับการสร้างการเติบโตของธุรกิจเพื่อก้าวสู่การเป็น Invisible Banking ที่ตอบโจทย์ทุกไลฟ์สไตล์ของลูกค้า บนพื้นฐานของการกำกับดูแลกิจการที่ดี (Corporate Governance ; CG)  และการดำเนินธุรกิจอย่างรับผิดชอบต่อสังคม (Corporate Social Responsibility ; CSR) อันจะนำไปสู่การพัฒนาที่ยั่งยืน โดยแบ่งการดำเนินงานเป็น 3 ด้าน ได้แก่
ด้านสิ่งแวดล้อม ธนาคารให้ความสำคัญกับการลดผลกระทบที่เกิดกับสภาพแวดล้อม สนับสนุนสินเชื่อเพื่อสิ่งแวดล้อมให้กับผู้ประกอบการพลังงานหมุนเวียนไปแล้วกว่า 20,000 ล้านบาท ขณะเดียวกันมุ่งบริหารจัดการทรัพยากรภายในองค์กรให้มีประสิทธิภาพสูงสุด เช่น  โครงการ Internal Digitization - Paperless Branch โดยตั้งเป้าลดปริมาณการใช้กระดาษระหว่างปี 2561-2565 ลง 50% โครงการลดปริมาณขยะ นำเศษอาหารจากห้องอาหารของธนาคาร มาแปรรูปเป็นดิน โครงการทางเดียวกัน ไปด้วยกัน รณรงค์ให้พนักงานที่อยู่เส้นทางเดียวกัน ใช้รถร่วมกัน
ด้านสังคม ธนาคารคำนึงถึงผู้มีส่วนได้ส่วนเสียกลุ่มต่างๆ ที่เกี่ยวข้องควบคู่ไปกับชุมชนผ่าน โครงการกรุงไทยรักชุมชน เพื่อพัฒนาศักยภาพและคุณภาพชีวิตของคนใน 10 ชุมชนทั่วประเทศ เช่น การให้ความรู้ทางการเงิน (Financial  Literacy) ส่งเสริมชุมชนใช้ QR Code รวมทั้งพัฒนาสินค้า บริการ และท่องเที่ยวชุมชน เพื่อสร้างความเข้มแข็งและเติบโตอย่างยั่งยืน ร่วมกับองค์กรภาครัฐและเอกชนดำเนินโครงการ กรุงไทยรักบางกะเจ้า สนับสนุนทั้งด้านบุคลากรและเงินทุน โดยให้ความรู้ทางการเงินกับครูและนักเรียนโรงเรียนวัดป่าเกด รวมทั้งพ่อค้า แม่ค้า ในชุมชนตลาดบางน้ำผึ้ง ให้บริการ e-Donation ภายใต้ชื่อ “กรุงไทย เติมบุญ” รับบริจาคเงินทำบุญที่วัดจากแดง โดยเป็นธนาคารแรกและธนาคารเดียวที่สามารถออกใบอนุโมทนาบุญอิเล็กทรอนิกส์ทางอีเมลได้ทันที ไม่เสียค่าธรรมเนียม พร้อมส่งข้อมูลการบริจาคให้กรมสรรพากร เพื่อประโยชน์ในการลดหย่อนภาษีอีกด้วย
นอกจากนี้ ธนาคารได้สนับสนุนผู้ประกอบการ SME ซึ่งเป็นกลไกสำคัญต่อระบบเศรษฐกิจของประเทศอย่างต่อเนื่อง โดยออกสินเชื่อสนับสนุนลูกค้า SME ขนาดต่างๆ  ด้วยเงื่อนไขและอัตราดอกเบี้ยพิเศษ เช่น สินเชื่อ Krungthai sSME ร้านค้าธงฟ้าประชารัฐ โดยธนาคารให้วงเงินกู้เพื่อต่อยอดหมุนเวียนธุรกิจเป็น 3 เท่าของยอดขายต่อเดือน หากกู้ไม่เกิน 1 ล้านบาท ไม่ต้องมีหลักทรัพย์ค้ำประกัน  สำหรับลูกค้าที่ผ่อนชำระตามเงื่อนไขปีแรก ในปีต่อไปธนาคารปรับลดอัตราดอกเบี้ยลงอีก 1% ต่อปี  อีกทั้งยังสนับสนุน โครงการรวมหนี้ไว้ในที่เดียว (Debt Consolidation) เพื่อช่วยเหลือประชาชน ลดปัญหาการกู้ยืมหนี้นอกระบบ โดยมอบอัตราดอกเบี้ยพิเศษ และสามารถปิดวงเงินกู้เมื่อใดก็ได้ ตามที่ต้องการ โดยไม่มีค่าธรรมเนียม
ด้านธรรมาภิบาล ธนาคารยึดมั่นในการดำเนินธุรกิจบนพื้นฐานของความซื่อสัตย์ สุจริต โปร่งใส เป็นธรรม ปฏิบัติตามกฎเกณท์และกฎหมาย รับผิดชอบต่อสังคม สิ่งแวดล้อม และผู้มีส่วนได้ส่วนเสียทุกกลุ่ม เพื่อขับเคลื่อนธนาคารกรุงไทยสู่การเป็นธนาคารต้นแบบคุณธรรมด้วย โครงการกรุงไทยคุณธรรม ยกระดับการสร้างวัฒนธรรมองค์กรที่ไม่ทนต่อการทุจริต (Zero Tolerance) นำ Market Conduct หรือการบริหารจัดการด้านการให้บริการลูกค้าอย่างเป็นธรรมมาเป็นกรอบในการดำเนินงานอย่างเข้มข้นตรวจสอบได้
ในยุค Technology Disruption  ซึ่งส่งผลให้การดำเนินธุรกิจทั้งระบบงาน การพัฒนาผลิตภัณฑ์และบริการเพื่อตอบสนองความต้องการของลูกค้าที่เปลี่ยนแปลงไป ซึ่งเป็นโอกาสและความท้าทาย ธนาคารจึงได้กำหนดยุทธศาสตร์ในการก้าวสู่ Invisible Banking เพื่อสร้างการเติบโตทางธุรกิจอย่างยั่งยืน ตาม 5 กลุ่มลูกค้าเป้าหมายหลัก ตลอดจนสนับสนุนนโยบาย Thailand 4.0 ของประเทศ  โครงการ National e-Payment และ โครงการบัตรสวัสดิการแห่งรัฐ

ที่มา : https://www.thaigov.go.th/news/contents/details/22194
