รัฐบาลไทย-ข่าวทำเนียบรัฐบาล-กรมบัญชีกลางย้ำ! ร้านค้าชิมช้อปใช้อย่ากังวลได้เงินชัวร์พร้อมเชียร์ปชช.เติมเงินG wallet2 เพื่อรับ Cash back หวังกระตุ้นเศรษฐกิจและท่องเที่ยว

วันจันทร์ที่ 30 กันยายน 2562
กรมบัญชีกลางย้ำ! ร้านค้าชิมช้อปใช้อย่ากังวลได้เงินชัวร์พร้อมเชียร์ปชช.เติมเงินG wallet2 เพื่อรับ Cash back หวังกระตุ้นเศรษฐกิจและท่องเที่ยว
กรมบัญชีกลางย้ำความเชื่อมั่นกับร้านค้าที่เข้าร่วมมาตรการชิมช้อปใช้ได้รับเงินที่ชำระค่าสินค้าและบริการจาก App เป๋าตังแน่นอนพร้อมกระตุ้นประชาชนให้เติมเงินในกระเป๋า G- Wallet 2 เพื่อรับเงินคืน (Cash back) 15 % เป็นการส่งเสริมสนับสนุนให้เกิดการใช้จ่าย
กรมบัญชีกลางย้ำความเชื่อมั่นกับร้านค้าที่เข้าร่วมมาตรการชิมช้อปใช้ได้รับเงินที่ชำระค่าสินค้าและบริการจาก App เป๋าตังแน่นอนพร้อมกระตุ้นประชาชนให้เติมเงินในกระเป๋า G- Wallet 2 เพื่อรับเงินคืน (Cash back) 15 % เป็นการส่งเสริมสนับสนุนให้เกิดการใช้จ่ายและท่องเที่ยวเพื่อกระตุ้นเศรษฐกิจในภาพรวมของประเทศตามนโยบายรัฐบาล
นางสาวสุทธิรัตน์รัตนโชติอธิบดีกรมบัญชีกลางเปิดเผยว่าร้านค้าที่เข้าร่วมมาตรการชิมช้อปใช้ขณะนี้มีจำนวน 76,961ร้านค้าโดยกรมบัญชีกลางและสำนักงานคลังจังหวัดทุกแห่งทั่วประเทศยังคงตั้งจุดรับสมัครต่อเนื่องไปจนถึงวันที่ 15 ต.ค. 62 ในวันและเวลาราชการซึ่งคาดว่าหลังจากปิดรับสมัครจะมีร้านค้าเข้าร่วมมาตรการไม่น้อยกว่า 80,000 ร้านค้าโดยการใช้สิทธิชิมช้อปใช้ในวงเงิน 1,000 บาท (G-Wallet 1) และการเติมเงินในกระเป๋าG-Wallet 2 ได้เริ่มใช้งานจริงตั้งแต่วันที่ 27 ก.ย.62 ผ่าน App เป๋าตังโดยร้านค้าใช้ App ถุงเงินในการรับชำระค่าสินค้าและบริการจากผู้ใช้สิทธิ
“กรมบัญชีกลางมีหน้าที่ในการจ่ายเงินค่าสินค้าและบริการให้กับร้านค้าที่เข้าร่วมมาตรการชิมช้อปใช้โดยมีรอบการจ่ายเงิน ดังนี้
(1) กระเป๋าสิทธิชิมช้อปใช้1,000 บาท(G-Wallet1) จะตัดยอดในเวลาเที่ยงคืนโดย ธ.กรุงไทยจะทำการตรวจสอบความถูกต้องและประมวลผล และกรมบัญชีกลางจะทยอยโอนเงินเข้าบัญชีของร้านค้า ตั้งแต่เวลา 17.00 น.ของวันทำการถัดไปแต่ไม่เกินเวลา 21.00 น. กรณีที่เป็นวันหยุดทำการ (เสาร์-อาทิตย์) จะดำเนินการโอนเงินให้ร้านค้าในวันทำการแรกถัดไปเช่น ร้านค้าที่รับเงินจาก App เป๋าตัง ในวันศุกร์ที่ 27 ก.ย. 62 (ซึ่งเป็นวันแรกที่เริ่มจ่ายเงินร้านค้าตามมาตรการ) จะได้รับเงินในวันจันทร์ที่ 30 ก.ย. 62 ซึ่งรวมกับยอดรายการขายของวันเสาร์ที่ 28 และวันอาทิตย์ที่ 29 ก.ย. 62 ด้วย
(2)กระเป๋า G-Wallet 2 จะตัดยอดในเวลา 23.30 น.โดย ธ.กรุงไทยจะทำการประมวลผลและทยอยโอนเงินเข้าบัญชีของร้านค้าตั้งแต่เวลาเที่ยงคืนแต่ไม่เกินเวลา 05.00 น. ของวันถัดไป โดยไม่เว้นวันหยุดทำการ (เสาร์-อาทิตย์)
ส่วนกรณีที่ร้านค้าต้องการตรวจสอบรายการแสดงการขายในแต่ละวันว่าถูกต้อง ครบถ้วนหรือไม่ สามารถเรียกดูข้อมูลได้จาก App ถุงเงิน ดังนั้นจึงขอให้ผู้ประกอบการร้านค้ามั่นใจได้ว่าได้รับเงินจากการใช้สิทธิของปชช.ที่เข้าร่วมมาตรการชิมช้อปใช้อย่างแน่นอนนอกจากการตรวจสอบรายการแสดงการขายของร้านค้าแล้ว กรมบัญชีกลางและ ธ.กรุงไทย ยังได้ดำเนินการตรวจสอบการดำเนินการของร้านค้าทุกร้านที่เข้าร่วมมาตรการด้วยหากพบว่ามีพฤติกรรมหรือการกระทำที่ผิดวัตถุประสงค์หรือส่อไปในลักษณะการทำผิดเงื่อนไขของมาตรการ จะดำเนินการระงับการจ่ายเงินไว้ก่อนจนกว่าจะตรวจสอบข้อเท็จจริงเรียบร้อย หากร้านค้ามีข้อสงสัยเกี่ยวกับการโอนเงินเข้าบัญชีร้านค้าและการใช้งาน App ถุงเงินติดต่อสอบถามธนาคารกรุงไทยโทร 02 111 1144 ตลอด 24 ชม.ทุกวัน” อธิบดีกรมบัญชีกลางกล่าว

ที่มา : https://www.thaigov.go.th/news/contents/details/23498
