รัฐบาลไทย-ข่าวทำเนียบรัฐบาล-รัฐบาลเตรียมพร้อมอำนวยความสะดวกประชาชนที่จะเดินทางมาเข้าเฝ้าทูลละอองธุลีพระบาท รับเสด็จในการเสด็จพระราชดำเนินเลียบพระนครโดยขบวนพยุหยาตราทางชลมารค เนื่องในพระราชพิธีบรมราชาภิเษก

วันพุธที่ 18 กันยายน 2562
รัฐบาลเตรียมพร้อมอำนวยความสะดวกประชาชนที่จะเดินทางมาเข้าเฝ้าทูลละอองธุลีพระบาท รับเสด็จในการเสด็จพระราชดำเนินเลียบพระนครโดยขบวนพยุหยาตราทางชลมารค เนื่องในพระราชพิธีบรมราชาภิเษก
รัฐบาลเตรียมพร้อมอำนวยความสะดวกประชาชนที่จะเดินทางมาเข้าเฝ้าทูลละอองธุลีพระบาท รับเสด็จในการเสด็จพระราชดำเนินเลียบพระนครโดยขบวนพยุหยาตราทางชลมารค เนื่องในพระราชพิธีบรมราชาภิเษก พุทธศักราช 2562
วันนี้ (18 กันยายน 2562) เวลา 09.00 น. ณ ห้องประชุม 301  ตึกบัญชาการ 1 ทำเนียบรัฐบาล    พลเอก ประวิตร วงษ์สุวรรณ  รองนายกรัฐมนตรี เป็นประธานการประชุมคณะกรรมการฝ่ายรักษาความปลอดภัยและการจราจรงานพระราชพิธีพระบรมราชาภิเษก ครั้งที่1/2562 ร่วมกับหน่วยงานที่เกี่ยวข้อง โดยมีผู้แทนหน่วยงานราชการในพระองค์ เข้าร่วมหารือด้วย
รองนายกรัฐมนตรี ได้เน้นย้ำให้เจ้าหน้าที่ผู้ปฏิบัติงานในการเสด็จพระราชดำเนินเลียบพระนครโดยขบวนพยุหยาตราทางชลมารค เนื่องในพระราชพิธีบรมราชาภิเษก พุทธศักราช 2562 ให้บริการประชาชน ให้มีความปลอดภัยและมีประสิทธิภาพสูงสุดสมพระเกียรติ และเป็นไปตามพระราชประสงค์
โดยที่ประชุมเห็นชอบแผนถวายความปลอดภัย รักษาความปลอดภัยและอำนวยความสะดวกการจราจร การเสด็จพระราชดำเนินเลียบพระนคร โดยขบวนพยุหยาตราทางชลมารค เนื่องในพระราชพิธี บรมราชาภิเษก พุทธศักราช 2562 พร้อมรายงานการเตรียมความพร้อมโดยเฉพาะเรื่องพื้นที่จอดยานพาหนะและรถบริการรับ-ส่งประชาชน เข้ามาในพื้นที่รับเสด็จฯ  สามารถนำยานพาหนะมาจอดได้บริเวณถนนรัชดาภิเษก ตั้งแต่สถานีจอดรถไฟฟ้าใต้ดิน (MRT) ลาดพร้าว สำนักงานอัยการสูงสุด ศาลอาญารัชดา อาคารจอดรถยนต์ธนาคารไทยพาณิชย์สำนักงานใหญ่ซึ่งสามารถรองรับรถยนต์ ได้ 8,550 คัน ส่วนประชาชนที่อยู่ในพื้นที่ปริมณฑลและจังหวัดต่างๆ ที่ต้องการจะเดินทางมาโดยรถยนต์ส่วนตัวหรือรถตู้โดยสาร สามารถนำมาจอดได้ในพื้นที่ 4 มุมเมือง 30,450 คัน ตั้งแต่เมืองทองธานี ศูนย์ราชการแจ้งวัฒนะ สนามกีฬาธูปะเตมีย์ ศูนย์การค้าอิเกีย/ไบเทคบางนาพุทธมณฑล ห้างสรรพสินค้าเซ็นทรัล พระราม 2 /ศาลายา /เซ็นทรัลเวสเกตต์ และอาคารจอดรถสถานีรถไฟฟ้าท่าอิฐ โดยจะมีเจ้าหน้าที่อำนวยความสะดวกและมีรถบริการของ ขสมก.ให้บริการรับ-ส่งในพื้นที่ที่กำหนดโดยไม่คิดค่าบริการ
เมื่อเดินทางเข้ามาถึงพื้นที่ กรุงเทพมหานครได้จัดตั้งโรงครัวพระราชทานและนำอาหารพระราชทานมาบริการประชาชน บริเวณพื้นที่รองรับประชาชนจำนวนมากยังได้ขอความร่วมมือให้มีหน่วยแพทย์ของกระทรวงสาธารณสุขและกรุงเทพมหานคร ให้บริการตรวจร่างกายและให้คำแนะนำด้านสุขภาพก่อนที่เข้าพื้นที่รับเสด็จ สำหรับผู้สูงอายุได้ขอความร่วมมือกระทรวงพัฒนาสังคมและความมั่นคงของมนุษย์ให้จัดรถเข็นรถวิลแชร์พร้อมจิตอาสาให้บริการ ณ พื้นที่รับเสด็จ ทั้งนี้ ได้มีการจัดตั้งจุดคัดกรองจำนวน 16 จุด ก่อนเข้าพื้นที่รับเสด็จ
ทั้งนี้รัฐบาลขอเชิญชวนประชาชนมาร่วมกันเข้าเฝ้าทูลละอองธุลีพระบาทรับเสด็จในการเสด็จเลียบพระนครโดยขบวนพยุหยาตราทางชลมารค เนื่องในพระราชพิธีบรมราชาภิเษก พุทธศักราช 2562 ในวันที่ 24 ตุลาคม 2562 ซึ่งจะประชาชนจะได้ร่วมชื่นชมพระบารมีอย่างใกล้ชิด และได้ชื่นชมขบวนเรือพยุหยาตราทางชลมารคที่สืบทอดมาแต่โบราณราชประเพณีเพียงแห่งเดียวในโลก
ในตอนท้าย รองนายกรัฐมนตรี ได้เน้นย้ำทุกหน่วยงานที่เกี่ยวข้องดูแลเรื่องความปลอดภัยทั้งทางบก ทางน้ำ และอากาศ ให้เป็นไปตามแผนที่กำหนด พร้อมนำเทคโนโลยีมาใช้ในการดูแลความปลอดภัย เพื่อป้องกันภัยคุกคามทุกชนิดที่อาจจะเกิดขึ้น เพื่อให้การถวายความปลอดภัย รักษาความความปลอดภัยและอำนวยความสะดวกการจราจรการเสด็จพระราชดำเนินเลียบพระนคร โดยขบวนพยุหยาตราทางชลมารถ เนื่องในพระราชพิธีบรมราชาภิเษก เป็นไปด้วยความเรียบร้อยสมพระเกียรติ รวมทั้งให้มีการประชาสัมพันธ์เส้นทางการจราจรผ่านสื่อและช่องทางต่าง ๆ ให้ประชาชนได้รับทราบอย่างกว้างขวาง โดยเฉพาะเส้นทางข้ามแม่น้ำเจ้าพระยาทั้งสองฝั่ง รวมไปถึงการดูแลบริการในเรื่องของอาหาร เครื่องดื่ม และรถสุขาให้เพียงพอกับประชาชานที่เดินทางมาร่วมรับเสด็จฯ ตลอดจนการดูแลบริการทางการแพทย์ด้วย ทั้งนี้ขอเป็นกำลังใจให้กับเจ้าหน้าที่ทุกคนในการปฏิบัติงานอย่างเต็มที่และให้การทำงานประสบผลสำเร็จตามแนวทางและแผนที่กำหนดไว้
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23184
