รัฐบาลไทย-ข่าวทำเนียบรัฐบาล-บอร์ด สมอ. ขานรับนโยบายยานยนต์ไฟฟ้าแห่งชาติ เห็นชอบให้ประกาศใช้ “มาตรฐานรถยนต์ไฟฟ้า” แล้ว

วันอังคารที่ 25 กุมภาพันธ์ 2563
บอร์ด สมอ. ขานรับนโยบายยานยนต์ไฟฟ้าแห่งชาติ เห็นชอบให้ประกาศใช้ “มาตรฐานรถยนต์ไฟฟ้า” แล้ว
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) เปิดเผยภายหลังการประชุมคณะกรรมการมาตรฐานผลิตภัณฑ์อุตสาหกรรม (กมอ.)
คณะกรรมการมาตรฐานผลิตภัณฑ์อุตสาหกรรม (กมอ.) เห็นชอบมาตรฐานรถยนต์ไฟฟ้า หลัง สมอ. ชงเข้าบอร์ด คาดประกาศใช้ได้ มี.ค. 63 นี้ ต่อเนื่องจากการประกาศใช้มาตรฐานรถมอเตอร์ไซด์ไฟฟ้าเมื่อเดือน ม.ค. ที่ผ่านมา และเตรียมกำหนดมาตรฐานยานยนต์สมัยใหม่เพิ่มอีก 40 มาตรฐาน เพื่อผลักดันนโยบายรัฐบาลในการขับเคลื่อนการพัฒนาอุตสาหกรรมยานยนต์ไฟฟ้าในประเทศ
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) เปิดเผยภายหลังการประชุมคณะกรรมการมาตรฐานผลิตภัณฑ์อุตสาหกรรม (กมอ.) เมื่อวันที่ 18 กุมภาพันธ์ 2563 ที่ผ่านมา ว่า กมอ. มีมติเห็นชอบร่างมาตรฐานรถยนต์ไฟฟ้าตั้งแต่สี่ล้อขึ้นไปสำหรับขนส่งผู้โดยสารและขนส่งสินค้า มอก.3026-25XX ที่ สมอ. เสนอเข้าที่ประชุม เนื่องจากมีแนวโน้มที่ผู้ผลิตรถยนต์ที่ใช้เครื่องยนต์สันดาปภายใน จะเปลี่ยนมาผลิตรถยนต์ไฟฟ้าที่อาศัยพลังงานไฟฟ้าซึ่งเก็บสะสมอยู่ในแบตเตอรี่มากขึ้น เนื่องจากรัฐบาลได้มีนโยบายในการส่งเสริมการผลิตและการใช้รถยนต์ไฟฟ้าภายในประเทศ โดยกำหนดแนวทางการพัฒนาให้มีการผลักดันการเปลี่ยนผ่านอุตสาหกรรมยานยนต์ทั้งระบบไปสู่อุตสาหกรรมยานยนต์ไฟฟ้าอัจฉริยะ หรือพลังงานทางเลือกอื่นๆ เพื่อลดปริมาณการใช้พลังงานน้ำมัน และลดผลกระทบทางด้านสิ่งแวดล้อม ซึ่งคาดว่ามาตรฐานดังกล่าวจะประกาศใช้ได้ภายในเดือนมีนาคมปีนี้
มาตรฐานรถยนต์ไฟฟ้า มอก.3026-25XX ฉบับนี้ได้อ้างอิงข้อกำหนด UN regulation No. 100 Revision 2 Uniform provision concerning the approval of vehicles with regard to specific requirements for the electric power train และ Amendment 1 ถึง Amendment 4 หรือ UNR 100 ซึ่งเป็นข้อกำหนดของรถยนต์ไฟฟ้าของสหภาพยุโรป ที่ควบคุมด้านความปลอดภัยของแบตเตอรี่ เมื่อนำมาติดตั้งกับรถยนต์แล้วจะยังคงความปลอดภัยในการใช้งาน สามารถนำมาชาร์ตไฟซ้ำได้ มีความแข็งแรง ทนต่อแรงกระแทก ไม่รั่ว และไม่เกิดไฟฟ้าลัดวงจรขณะใช้งาน
เลขาธิการ สมอ. กล่าวเพิ่มเติมว่า สมอ. มีแผนการกำหนดมาตรฐานยานยนต์สมัยใหม่ออกมาอย่างต่อเนื่อง เพื่อให้เป็นไปตามนโยบายรัฐบาล โดยในปี 2563 จะแล้วเสร็จ จำนวน 20 มาตรฐาน และปี 2564 อีก 20 มาตรฐาน ซึ่งในเรื่องนี้ นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ได้กำชับให้ สมอ. เร่งดำเนินการให้เป็นไปตามมติ ครม. อย่างเร่งด่วนเพราะถือเป็นนโยบายที่สำคัญของรัฐบาล

ที่มา : https://www.thaigov.go.th/news/contents/details/26733
