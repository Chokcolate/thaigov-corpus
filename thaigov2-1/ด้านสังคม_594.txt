รัฐบาลไทย-ข่าวทำเนียบรัฐบาล-อนุทิน เปิดคลินิกกัญชา รพ.นครพิงค์ แห่งแรกของ จ.เชียงใหม่

วันพุธที่ 15 มกราคม 2563
อนุทิน เปิดคลินิกกัญชา รพ.นครพิงค์ แห่งแรกของ จ.เชียงใหม่
รองนายกรัฐมนตรีและรัฐมนตรีว่าการกระทรวงสาธารณสุข เปิดคลินิกกัญชาทางการแพทย์โรงพยาบาลนครพิงค์ แห่งแรกของ จ.เชียงใหม่ อบรมทีมรักษา 125 คน พร้อมให้บริการแบบคู่ขนานทั้งการแพทย์แผนไทยและการแพทย์ปัจจุบัน
รองนายกรัฐมนตรีและรัฐมนตรีว่าการกระทรวงสาธารณสุข เปิดคลินิกกัญชาทางการแพทย์โรงพยาบาลนครพิงค์ แห่งแรกของ จ.เชียงใหม่ อบรมทีมรักษา 125 คน พร้อมให้บริการแบบคู่ขนานทั้งการแพทย์แผนไทยและการแพทย์ปัจจุบัน
วันนี้ (15 มกราคม 2563) ที่ จ.เชียงใหม่ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยผู้บริหารกระทรวงสาธารณสุข เปิดคลินิกกัญชาทางการแพทย์โรงพยาบาลนครพิงค์ จังหวัดเชียงใหม่ เป็นทางเลือกให้ผู้ป่วยที่มีความจำเป็นต้องใช้กัญชา เข้าถึงกัญชาเพื่อการรักษาได้อย่างปลอดภัย จากทีมรักษาที่ผ่านการฝึกอบรม  ด้วยสารสกัดกัญชาที่ผลิตผ่านมาตรฐานความปลอดภัย
นายอนุทินกล่าวว่า กระทรวงสาธารณสุขได้ให้โรงพยาบาลที่พร้อมจัดให้มีบริการกัญชาทางการแพทย์เพื่อรักษาบางโรคหรือบางอาการที่ได้รับการพิสูจน์ทางหลักวิชาการแล้วว่าสามารถรักษาด้วยสารสกัดกัญชา โดยแพทย์แผนปัจจุบัน มี 5 กลุ่มโรคได้แก่โรคลมชักในเด็ก โรคพาร์กินสัน โรคปลอกประสาทเสื่อมแข็ง อาการคลื่นไส้อาเจียนจากการใช้ยาเคมีในผู้ป่วยมะเร็ง และรักษาด้วยตำรับยาไทยที่มีกัญชาเป็นส่วนผสม โดยแพทย์แผนไทยได้แก่อาการ นอนไม่หลับ เบื่ออาหาร ลมจุกเสียด ปวดศีรษะข้างเดียว ไมกรน อาการแข็งเกร็งของกล้ามเนื้อ อาการปวดตึงเรื้อรัง อาการสั่นจากกลุ่มโรคประสาท อัมพฤกษ์อัมพาต
สำหรับคลินิกกัญชาทางการแพทย์โรงพยาบาลนครพิงค์ เป็น 1 ใน 37 แห่ง ตามแผนการขยายบริการในระยะที่ 4 นับเป็นแห่งแรกของ จ.เชียงใหม่ มีบริการคู่ขนานทั้งการแพทย์แผนไทยและการแพทย์ปัจจุบัน ได้รับการสนับสนุนสารสกัดกัญชาจากโรงพยาบาลเจ้าพระยาอภัยภูเบศร มีทีมรักษาผ่านการอบรมหลักสูตรของกรมการแพทย์ 125 คน ประกอบด้วย แพทย์ 39 คน ทันตแพทย์ 3 คน เภสัชกร 30 คน พยาบาลวิชาชีพ 49 คน และแพทย์แผนไทย 4 คน ให้บริการให้คำปรึกษา ตรวจคัดกรอง วินิจฉัยผู้ที่มีข้อบ่งชี้ในการใช้กัญชาทางการแพทย์  ให้บริการทุกวันพุธ เวลา 13.00 น.- 16.30 น. ขณะนี้มีผู้ลงทะเบียนเข้าคัดกรองแล้ว 22 คน ส่วนใหญ่ มีอาการนอนไม่หลับ อัมพฤกษ์ อัมพาต มะเร็งระยะประคับประคอง
“การดูแลรักษาสุขภาพของประชาชนด้วยสารสกัดจากกัญชาและยาตำรับแผนไทยที่มีส่วนผสมของกัญชา จะเป็นอีกทางเลือกหนึ่งให้แก่ประชาชน และหวังว่าคลินิกกัญชาของโรงพยาบาลนครพิงค์จะเป็นจุดเริ่มต้นที่ดี ทำให้ประชาชนเข้าถึงการใช้กัญชาทางการแพทย์ได้อย่างปลอดภัย”นายอนุทิน กล่าว

ที่มา : https://www.thaigov.go.th/news/contents/details/25806
