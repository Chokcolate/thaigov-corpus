รัฐบาลไทย-ข่าวทำเนียบรัฐบาล-นายกรัฐมนตรีเป็นประธานในพิธีเลี้ยงต้อนรับ มอบเงินรางวัลและของที่ระลึกให้แก่ผู้เข้าร่วมการแข่งขันกีฬาซีเกมส์ ครั้งที่ 30 ณ สาธารณรัฐฟิลิปปินส์

วันศุกร์ที่ 24 มกราคม 2563
นายกรัฐมนตรีเป็นประธานในพิธีเลี้ยงต้อนรับ มอบเงินรางวัลและของที่ระลึกให้แก่ผู้เข้าร่วมการแข่งขันกีฬาซีเกมส์ ครั้งที่ 30 ณ สาธารณรัฐฟิลิปปินส์
นายกรัฐมนตรีเป็นประธานในพิธีเลี้ยงต้อนรับ มอบเงินรางวัลและของที่ระลึกให้แก่ผู้เข้าร่วมการแข่งขันกีฬาซีเกมส์ ครั้งที่ 30 ณ สาธารณรัฐฟิลิปปินส์
วันนี้ (23 มกราคม 2563) เวลา 18.30 น. ณ ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเลี้ยงต้อนรับและมอบเงินรางวัลให้คณะนักกีฬา ผู้ฝึกสอน สมาคมกีฬา และผู้เกี่ยวข้องในการแข่งขันกีฬาซีเกมส์ ครั้งที่ 30 ณ สาธารณรัฐฟิลิปปินส์  โดยมี พลเอก ประวิตร วงษ์สุวรรณ รองนายกรัฐมนตรี   นายพิพัฒน์   รัชกิจประการ รัฐมนตรีว่าการกระทรวงการท่องเที่ยวและกีฬา   ผู้บริหารกระทรวงการท่องเที่ยวและกีฬา  และผู้บริหารการกีฬาแห่งประเทศไทย นำคณะนักกีฬา ผู้ฝึกสอน สมาคมกีฬา และผู้เกี่ยวข้องในการแข่งขันกีฬาซีเกมส์ เข้าร่วมงานในครั้งนี้
รัฐมนตรีว่าการกระทรวงการท่องเที่ยวและกีฬา กล่าวรายงานว่า การแข่งขันกีฬาซีเกมส์ ครั้งที่ 30   ณ สาธารณรัฐฟิลิปปินส์ จัดขึ้นระหว่างวันที่ 30 พฤศจิกายน – 11 ธันวาคม 2562 เป็นเกมส์กีฬาที่คนทั้งภูมิภาคอาเซียนต่างรอคอย ตลอดระยะเวลาของการแข่งขันนักกีฬาของไทยได้แสดงออกถึงความสามารถ ความทุ่มเททั้งแรงกายและแรงใจอย่างเต็มกำลัง ในการแข่งขันและได้รับแรงเชียร์จากประชาชนคนไทยทุกคนอย่างเป็นน้ำหนึ่งใจเดียวกัน ซึ่งการแข่งขันดังกล่าวสร้างความสุขและความภาคภูมิใจให้คนไทยทั่วประเทศเป็นอย่างมาก ซึ่งผลการแข่งขันของนักกีฬาทีมชาติไทยในการแข่งขันกีฬาซีเกมส์ ครั้งที่ 30 นี้ ประเทศไทยได้อันดับที่ 3 จากประเทศที่เข้าร่วมการแข่งขัน 11 ประเทศ โดยได้รับ 92 เหรียญทอง 103 เหรียญเงิน 123 เหรียญทองแดง  เพื่อเป็นขวัญกำลังใจให้กับคณะนักกีฬาและผู้เข้าร่วมการแข่งขัน ตลอดจนผู้ที่มีส่วนเกี่ยวข้องทุกคน รัฐบาลโดยนายกรัฐมนตรีได้จัดงานมอบเงินรางวัลและแสดงความยินดี ให้กับนักกีฬาที่ประสบความสำเร็จในการแข่งขันกีฬาซีเกมส์ ครั้งที่ 30 เพื่อตอบแทนในฐานะที่ประกอบคุณความดีแก่การกีฬาของชาติและนำชื่อเสียงเกียรติภูมิมาสู่ประเทศชาติ โดยเงินรางวัลที่จะมอบในวันนี้ รวมเป็นเงินทั้งสิ้น 224,362,500 บาท
โอกาสนี้  นายกรัฐมนตรี ได้เป็นประธานฯ มอบของที่ระลึกให้แก่ประธานคณะกรรมการโอลิมปิคแห่งประเทศไทยในพระบรมราชูปถัมภ์ ในฐานะหน่วยงานที่มีหน้าที่ส่งนักกีฬาเข้าร่วมการแข่งขัน รวมทั้งมอบเงินรางวัลและของที่ระลึก ให้แก่คณะนักกีฬา ผู้ฝึกสอน และสมาคมกีฬาที่ได้รับเหรียญรางวัล  และเข้าร่วมการแข่งขันกีฬาซีเกมส์ ครั้งที่ 30 พร้อมกล่าวแสดงความยินดีและต้อนรับคณะนักกีฬาและผู้เกี่ยวข้องทุกคนที่เข้าร่วมการแข่งขันกีฬาซีเกมส์ ครั้งที่ 30 ที่ได้สร้างชื่อเสียงเกียรติประวัติให้แก่ประเทศชาติ นำความภาคภูมิใจมาสู่พี่น้องชาวไทยอีกครั้งหนึ่ง
รัฐบาลพร้อมสนับสนุนทางด้านกีฬาอย่างเต็มที่โดยจะพยายามผลักดันให้เกิดศูนย์วิทยาศาสตร์การกีฬา เพื่อใช้ในการพัฒนานักกีฬาอย่างเป็นระบบ ซึ่งจะทำให้การกีฬาของชาติสามารถแข่งขันกับนานาประเทศได้อย่างทัดเทียม และจะให้เผยแพร่ด้านวิทยาศาสตร์การกีฬาไปสู่เยาวชน  ประชาชนที่สนใจเล่นกีฬา  แข่งขันกีฬาให้มากที่สุด
นายกรัฐมนตรียังกล่าวในตอนท้ายว่า  นักกีฬาทุกคนระลึกไว้เสมอคือ ผลงานที่ทุกคนได้สร้างไว้นั้นถือเป็นเกียรติประวัติของประเทศชาติ และวงศ์ตระกูล และเป็นแบบอย่างให้แก่เยาวชนรุ่นหลังในการที่จะพัฒนากีฬาไปสู่ความเป็นเลิศและเป็นอาชีพ ในระดับต่างๆ ต่อไป จึง ขอให้ทุกคนตั้งใจฝึกซ้อมและทุ่มเทกำลังกาย กำลังใจ เพื่อพัฒนาตนเองให้มีศักยภาพและประสบความสำเร็จในการแข่งขันต่อไป
.......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26015
