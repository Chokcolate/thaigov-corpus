รัฐบาลไทย-ข่าวทำเนียบรัฐบาล-มหาเถรสมาคม และสำนักงานพระพุทธศาสนาแห่งชาติ แถลงข่าวโครงการเปิดสอบธรรมศึกษาประจำปีการศึกษา 2562

วันพุธที่ 30 ตุลาคม 2562
มหาเถรสมาคม และสำนักงานพระพุทธศาสนาแห่งชาติ แถลงข่าวโครงการเปิดสอบธรรมศึกษาประจำปีการศึกษา 2562
มหาเถรสมาคม และสำนักงานพระพุทธศาสนาแห่งชาติ แถลงข่าวโครงการเปิดสอบธรรมศึกษาประจำปีการศึกษา 2562
วันนี้ (30 ตุลาคม 2562) เวลา 15.00 น. ณ ห้องประชุมสมเด็จพระมหารัชมังคลาจารย์ อาคารหอสมุดพระพุทธศาสนามหาสิรินาถ สำนักงานพระพุทธศาสนาแห่งชาติ อำเภอพุทธมณฑล จังหวัดนครปฐม มหาเถรสมาคม โดยสำนักงานแม่กองธรรมสนามหลวง และรัฐบาล โดยสำนักงานพระพุทธศาสนาแห่งชาติ ร่วมกับคณะสงฆ์จังหวัดน่าน ได้ร่วมกันจัดงานแถลงข่าวโครงการเปิดสอบธรรมศึกษา ประจำปีการศึกษา 2562 ภายใต้ชื่อโครงการ “90 ปี สอบธรรมศึกษา สร้างสังคมอุดมปัญญาวิถีพุทธ” เพื่อประชาสัมพันธ์การเปิดสอบธรรมศึกษา ประจำปีการศึกษา 2562 ในวันศุกร์ที่ 29 พฤศจิกายน 2562  โดยมีผู้เข้าร่วมแถลงข่าวประกอบด้วย สมเด็จพระมหาวีรวงศ์ แม่กองธรรมสนามหลวง พระเทพเวที รักษาการเจ้าคณะภาค 6 พระสุนทรมุนี รองเจ้าคณะจังหวัดน่าน ปฏิบัติหน้าที่แทน เจ้าคณะจังหวัดน่าน นายเทวัญ ลิปตพัลลภ รัฐมนตรีประจำสำนักนายกรัฐมนตรี นายณรงค์ ทรงอารมณ์ รองผู้อำนวยการ รักษาราชการแทน ผู้อำนวยการสำนักงานพระพุทธศาสนาแห่งชาติ และผู้แทนคณะสงฆ์จังหวัดน่าน
สมเด็จพระมหาวีรวงศ์ แม่กองธรรมสนามหลวง กล่าวว่า การเรียนการสอนธรรมศึกษานั้น จะเกิดประโยชน์สูงสุด ก็ต่อเมื่อผู้เรียนได้นำหลักธรรมที่ได้เรียนรู้แล้วนั้นไปประพฤติปฏิบัติแม้ว่าจะไม่สามารถปฏิบัติได้ทุกข้อ อย่างน้อยการปฏิบัติเพียงหนึ่งหรือสองข้อ ย่อมเกิดประโยชน์มหาศาลต่อตัวผู้เรียนเอง ต่อครอบครัว ต่อสังคม และต่อประเทศชาติ จึงขอให้สถานศึกษาและหน่วยงานต่าง ๆ ทั้งภาครัฐและเอกชน ได้ให้ความสำคัญกับการเรียนการสอนธรรมศึกษา เพื่อช่วยกันสร้างคนดีให้เกิดขึ้นในสังคมเพิ่มมากขึ้น
นายเทวัญ ลิปตพัลลภ รัฐมนตรีประจำสำนักนายกรัฐมนตรี กล่าวว่า รัฐบาลได้มอบให้สำนักงานพระพุทธศาสนาแห่งชาติ ร่วมกับคณะสงฆ์ โดยสำนักงานแม่กองธรรมสนามหลวง จัดโครงการเปิดสอบธรรมศึกษา ประจำปีการศึกษา 2562 ภายใต้ชื่อโครงการ “90 ปี สอบธรรมศึกษา สร้างสังคมอุดมปัญญาวิถีพุทธ” เพื่อรณรงค์ส่งเสริมให้เยาวชน ข้าราชการ และประชาชนทุกหมู่เหล่า ได้ดำรงชีวิตและประกอบหน้าที่การงาน โดยยึดหลักคุณธรรมและศีลธรรม ซึ่งก็คือ หลักธรรมาภิบาล และได้ศึกษาเรียนรู้หลักวิชาการพุทธศาสนา ในฐานะเป็นพุทธศาสนิกชน เพื่อจะได้น้อมนำหลักธรรมที่ได้ศึกษาแล้วนั้นไปพัฒนาคุณภาพชีวิตให้ดีขึ้นร่วมกันสร้างสังคมให้มีความสงบสุข ซึ่งจะได้ชื่อว่า สังคมอุดมปัญญาตามแนววิถีพุทธวิถีไทย
ด้านนายณรงค์ ทรงอารมณ์ รองผู้อำนวยการ รักษาราชการแทน ผู้อำนวยการสำนักงานพระพุทธศาสนาแห่งชาติ กล่าวว่าการเปิดสอบธรรมศึกษา มีขึ้นครั้งแรก เมื่อปี พ.ศ. 2472 โดยพระเจ้าวรวงศ์เธอกรมหลวงชินวรสิริวัฒน์ สมเด็จพระสังฆราชเจ้า พระองค์ที่ 11 วัดราชบพิธสถิตมหาสีมาราม สำหรับในปี 2562 นี้ การสอบธรรมศึกษาได้ก้าวเข้าสู่ปีที่ 90 แล้ว ซึ่งจะมีการจัดพิธีเปิดสอบในสนามสอบกลาง ในวันศุกร์ที่ 29 พฤศจิกายน 2562 ณ วิทยาลัยสงฆ์นครน่าน มหาวิทยาลัยมหาจุฬาลงกรณราชวิทยาลัย เฉลิมพระเกียรติสมเด็จพระเทพรัตนราชสุดาฯ สยามบรมราชกุมารีฯอำเภอภูเพียง จังหวัดน่าน พร้อมกันกับสนามสอบธรรมศึกษาจำนวนกว่า 6,000 แห่ง ทั่วประเทศ โดยมีผู้สมัครสอบธรรมศึกษากว่าสองล้านคน โอกาสนี้ จึงขอเชิญชวน น้อง ๆ เยาวชน ข้าราชการ และพุทธศาสนิกชน ที่ได้สมัครเรียนและสมัครสอบธรรมศึกษาได้เข้าสอบธรรมศึกษาโดยพร้อมเพรียงกัน

ที่มา : https://www.thaigov.go.th/news/contents/details/24172
