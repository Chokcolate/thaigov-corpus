รัฐบาลไทย-ข่าวทำเนียบรัฐบาล-รองนายกรัฐมนตรีเร่งขับเคลื่อนวิทยาศาสตร์การกีฬา เน้นมีส่วนร่วม สู่งานอาชีพที่มั่นคง บนความเท่าเทียมทางเพศ

วันพุธที่ 27 พฤศจิกายน 2562
รองนายกรัฐมนตรีเร่งขับเคลื่อนวิทยาศาสตร์การกีฬา เน้นมีส่วนร่วม สู่งานอาชีพที่มั่นคง บนความเท่าเทียมทางเพศ
พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการกีฬาแห่งประเทศไทย ครั้งที่ 10/2562
วันนี้ ( 27 พฤศจิกายน 2562) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการกีฬาแห่งประเทศไทย ครั้งที่ 10/2562 ร่วมกับหน่วยงานที่เกี่ยวข้อง ผลการประชุมสรุปได้ดังนี้
ที่ประชุมรับทราบผลการดำเนินงานด้านวิทยาศาสตร์การกีฬา ซึ่งมีแผนงานโครงการดำเนินงานด้านการปรับปรุงศูนย์วิทยาศาสตร์การกีฬาโดยจัดหาเครื่องมืออุปกรณ์วิทยาศาสตร์การกีฬา การปรับปรุงอาคารศูนย์วิทยาศาสตร์การกีฬา การดำเนินการด้านโรงพยาบาลกีฬาซึ่งจะเป็นศูนย์รักษา ฟื้นฟู สภาพร่างกายของนักกีฬามีแพทย์เฉพาะทาง เชี่ยวชาญการผ่าตัดรักษาอาการบาดเจ็บที่เกิดจากกีฬา สร้างเครือข่ายโรงพยาบาลทั้งในกรุงเทพมหานครและภูมิภาค ซึ่งขณะนี้อยู่ระหว่างคณะอนุกรรมการได้ประชุมแนวทางเตรียมการดำเนินการ
พร้อมกันนี้ ที่ประชุมเห็นชอบแต่งตั้งคณะอนุกรรมการการส่งเสริมและพัฒนากีฬาให้เยาวชนและประชาชนและบุคลากรทางการกีฬาในส่วนภูมิภาคสู่ความเป็นเลิศ  โดยมีหน้าที่พิจารณาโครงการ และงบประมาณ กำกับติดตาม แต่งตั้งคณะทำงานด้านต่างๆ รวมทั้งสร้างกระแสความตื่นตัวให้เกิดการมีส่วนร่วมและบูรณาการในการจัดกิจกรรมกีฬาในส่วนภูมิภาค
รองนายกรัฐมนตรี ได้เน้นย้ำให้ทุกฝ่ายที่เกี่ยวข้องเร่งดำเนินการ รวมทั้งติดตามประเมินผลตามตัวชี้วัดพัฒนาการกีฬาให้มีผลการแข่งขันที่ดี ตามมาตรฐานการปฏิบัติตามกฎบัตรโอลิมปิกระหว่างประเทศ (IOC) ตามยุทธศาสตร์ที่มอบหมายไว้  โดยให้การกีฬาแห่งประเทศไทยและกระทรวงการท่องเที่ยวและกีฬาติดตามและรายงานผลความคืบหน้าอย่างต่อเนื่อง  โดยยึดหลักการทำงานแบบมีส่วนร่วมของชุมชน หลักธรรมภิบาล เชื่อมโยงการพัฒนานักกีฬาสู่การเป็นงานอาชีพ ความเท่าเทียมทางเพศ ถูกต้อง รวดเร็วและตรวจสอบได้และมีการใช้เทคโนโลยีที่ทันสมัยมาพัฒนาการกีฬาสู่สากลต่อไป
............................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24864
