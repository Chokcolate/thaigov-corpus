รัฐบาลไทย-ข่าวทำเนียบรัฐบาล-“กยศ. เผยยอดชำระหนี้ทะลุ 31,005 ล้านบาท  มั่นใจว่ามีเงินให้กู้ยืมโดยไม่ต้องพึ่งงบประมาณแผ่นดิน”

วันพุธที่ 2 ตุลาคม 2562
“กยศ. เผยยอดชำระหนี้ทะลุ 31,005 ล้านบาท  มั่นใจว่ามีเงินให้กู้ยืมโดยไม่ต้องพึ่งงบประมาณแผ่นดิน”
กยศ.เผยผลการรับชำระหนี้ปี 2562 จำนวน 31,005 ล้านบาท เกินกว่าเป้าหมาย สูงสุดเป็นประวัติการณ์ของกองทุน พร้อมขอบคุณผู้กู้ยืมรุ่นพี่ทุกคนที่ร่วมชำระหนี้เพื่อส่งต่อโอกาสทางการศึกษาให้รุ่นน้อง มั่นใจว่ามีเงินให้กู้ยืมโดยไม่ต้องพึ่งงบประมาณแผ่นดิน
กองทุนเงินให้กู้ยืมเพื่อการศึกษา (กยศ.) เผยผลการรับชำระหนี้ปี 2562 จำนวน 31,005 ล้านบาท เกินกว่าเป้าหมาย สูงสุดเป็นประวัติการณ์ของกองทุน พร้อมขอบคุณผู้กู้ยืมรุ่นพี่ทุกคนที่ร่วมชำระหนี้เพื่อส่งต่อโอกาสทางการศึกษาให้รุ่นน้อง มั่นใจว่ามีเงินให้กู้ยืมโดยไม่ต้องพึ่งงบประมาณแผ่นดิน
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) ได้เปิดเผยว่า “ในปีงบประมาณ 2562 ที่ผ่านมากองทุนได้รับชำระหนี้จำนวน 31,005 ล้านบาท เพิ่มขึ้นมากกว่าปีที่ผ่านมา 20% สูงสุดในประวัติการณ์การรับชำระหนี้ของกองทุน สาเหตุหลักที่กองทุนมีผลการรับชำระหนี้ดีขึ้นมาก เนื่องจากเป็นปีแรกที่กองทุนได้มีการเริ่มหักเงินเดือนผู้กู้ยืมเพื่อชำระหนี้ผ่านองค์กรนายจ้างภาครัฐและเอกชน ได้แก่ ส่วนราชการที่อยู่ในระบบจ่ายตรงของกรมบัญชีกลาง รัฐวิสาหกิจ องค์กรปกครองส่วนท้องถิ่น และบริษัทเอกชนขนาดใหญ่ อีกทั้ง เป็นผลจากมาตรการชั่วคราว จูงใจให้ผู้กู้ยืมมาชำระหนี้ปิดบัญชีโดยลดเบี้ยปรับ 85% สำหรับผู้กู้ยืมที่ค้างชำระหนี้ ซึ่งมีผู้กู้ยืมเข้าร่วมมาตรการมากกว่า 40,000 ราย
กองทุนต้องขอขอบคุณผู้กู้ยืมรุ่นพี่ทุกท่านที่ชำระเงินคืนเพื่อส่งมอบโอกาสให้รุ่นน้อง รวมถึงหน่วยงานองค์กรนายจ้างทุกแห่งที่ให้ความร่วมมือด้านการหักเงินเดือน โดยเฉพาะอย่างยิ่งเป็นผลมาจากการที่สื่อมวลชนได้ช่วยประชาสัมพันธ์อย่างต่อเนื่อง ทำให้ผู้ที่เกี่ยวข้องทุกภาคส่วนได้รับทราบข้อมูลข่าวสาร         สร้างจิตสำนึกในการชำระหนี้ และความรับผิดชอบให้แก่ผู้กู้ยืม ซึ่งกองทุนจะนำเงินที่ได้รับชำระคืนมาใช้ในการสร้างโอกาสให้แก่นักเรียน นักศึกษาที่มีความจำเป็นต้องกู้ยืมตามวัตถุประสงค์ของกองทุน และมั่นใจว่ากองทุน    มีเงินเพียงพอให้กู้ยืมโดยไม่ต้องใช้งบประมาณแผ่นดิน
สำหรับการให้กู้ยืมปีการศึกษา 2562 เป็นปีแรกที่กองทุนไม่ได้จำกัดโควตาการกู้ยืมสำหรับผู้ที่ขาดแคลนทุนทรัพย์ และขอยืนยันว่าผู้ที่ขาดแคลนทุนทรัพย์จะสามารถกู้ยืมเงินเพื่อสร้างโอกาสได้ทุกคน โดยมีผู้ได้กู้ยืมแล้ว 534,704 ราย คิดเป็นเงินให้กู้ยืม 26,180 ล้านบาท ทั้งนี้ การให้กู้ยืมในปีการศึกษา 2562     ยังไม่เสร็จสิ้น  และในปีการศึกษา 2563 กองทุนจะเพิ่มค่าครองชีพให้กับผู้กู้ยืมทุกระดับอีกรายละ 600 บาทต่อเดือน  ปัจจุบัน กองทุนได้ให้โอกาสแก่นักเรียน นักศึกษาทั่วประเทศไปแล้วทั้งสิ้น 5,648,857 ล้านราย เป็นเงินให้กู้ยืมกว่า 607,491 ล้านบาท ประกอบด้วย ผู้กู้ที่อยู่ระหว่างการศึกษา/ปลอดหนี้ 838,521 ราย ผู้กู้ที่ชำระหนี้เสร็จสิ้นแล้ว 1,107,161 ราย ผู้กู้ที่อยู่ระหว่างการชำระหนี้ 3,645,349 ราย และผู้กู้เสียชีวิต/ทุพพลภาพ 57,826 ราย” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/23571
