รัฐบาลไทย-ข่าวทำเนียบรัฐบาล-“กอช. ชวนประชาชนผู้ประกันตนตามมาตรา 40 ทางเลือก 1ออมเงินสร้างเงินบำนาญรายเดือนหลังเกษียณ”

วันจันทร์ที่ 28 ตุลาคม 2562
“กอช. ชวนประชาชนผู้ประกันตนตามมาตรา 40 ทางเลือก 1ออมเงินสร้างเงินบำนาญรายเดือนหลังเกษียณ”
กอช.เชิญชวนประชาชนผู้ที่ไม่มีสิทธิสวัสดิการบำนาญจากรัฐบาล มีอายุ 15 – 60 ปี อาทิ นักเรียน นิสิต นักศึกษา พ่อค้าแม่ค้า เกษตรกร ผู้ประกอบอาชีพอิสระ เป็นต้น หรือผู้ประกันตนตามมาตรา 40 ทางเลือก 1 สามารถสมัครออมเงินควบคู่ไปกับ กอช.
กองทุนการออมแห่งชาติ หรือ กอช. เชิญชวนประชาชนผู้ที่ไม่มีสิทธิสวัสดิการบำนาญจากรัฐบาล มีอายุ 15 – 60 ปี อาทิ นักเรียน นิสิต นักศึกษา พ่อค้าแม่ค้า เกษตรกร ผู้ประกอบอาชีพอิสระ เป็นต้น หรือ ผู้ประกันตนตามมาตรา 40 ทางเลือก 1 สามารถสมัครออมเงินควบคู่ไปกับ กอช. เพื่อเติมเต็มเงินออมไว้ใช้หลังเกษียณรายเดือนเมื่ออายุ 60 ปี ตอบโจทย์ความมั่นคงทางการเงิน สำหรับผู้ที่สนใจสามารถตรวจสอบสิทธิก่อนการสมัครสมาชิกได้ที่แอปพลิเคชัน “กอช.” หรือ เว็บไซต์ กอช. “www.nsf.or.th”
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า กอช. เป็นหน่วยงานของรัฐ อยู่ภายใต้การกำกับดูแลของกระทรวงการคลัง เป็นกองทุนบำนาญภาคประชาชน เพื่อเสริมสร้างระบบบำนาญให้แก่ผู้ที่เป็นแรงงานนอกระบบที่ไม่มีสวัสดิการบำนาญจากรัฐบาล ไม่เป็นผู้ประกันตนตามมาตรา 33, มาตรา 39, มาตรา 40 ทางเลือก 2, มาตรา 40 ทางเลือก 3  ไม่เป็นสมาชิกกองทุนบำเหน็จบำนาญข้าราชการ (กบข.) และไม่เป็นสมาชิกกองทุนสำรองเลี้ยงชีพ ที่มีช่วงอายุ 15 – 60 ปี อาทิ นักเรียน นิสิต นักศึกษา พ่อค้าแม่ค้า ชาวไร่ชาวนา คนขับมอเตอร์ไซต์รับจ้าง คนขับรถแท็กซี่รับจ้าง ฟรีแลนซ์ เป็นต้น โดยความพิเศษของ กอช. ที่ไม่เหมือนที่อื่น คือ สมาชิกสามารถออมเงินได้เมื่อมี เดือนไหนไม่มีเงินออม สิทธิในการเป็นสมาชิก กอช. ยังคงสภาพการเป็นสมาชิกเหมือนเดิม เพียงออมเงินขั้นต่ำ 50 บาท สูงสุด 13,200 บาทต่อปี
สำหรับผู้ประกันตนตามมาตรา 40 ทางเลือก 1 สามารถสมัครและออมเงินควบคู่ไปกับ กอช. เพื่อที่จะได้เติมเต็มเงินออมไว้ใช้หลังเกษียณเป็นรายเดือนเมื่ออายุ 60 ปี เพื่อตอบโจทย์ความมั่นคงทางการเงิน พร้อมรับสิทธิประโยชน์การออมเงินจาก กอช. เพิ่มอีก 3 ต่อ
ต่อที่ 1 รับเงินสมทบเพิ่มจากรัฐ ตามช่วงอายุของสมาชิก
• ช่วงอายุ 15 - 30 ปี รัฐสมทบให้ 50% ของเงินออมแต่ละครั้ง โดยรวมกันทั้งปีไม่เกิน 600 บาท คิดเป็นดอกเบี้ยเงินฝากธนาคาร 4.54%*
• ช่วงอายุ >30 – 50 ปี รัฐสมทบให้ 80% ของเงินออมแต่ละครั้ง โดยรวมกันทั้งปีไม่เกิน 960 บาท คิดเป็นดอกเบี้ยเงินฝากธนาคาร 7.27%*
• ช่วงอายุ >50 – 60 ปี รัฐสมทบให้ 100% ของเงินออมแต่ละครั้ง โดยรวมกันทั้งปีไม่เกิน 1,200 บาท คิดเป็นดอกเบี้ยเงินฝากธนาคาร 9.09%*
*เงินสมทบจากรัฐบาลคิดเป็นดอกเบี้ยเงินฝากประจำ 12 เดือนโดยประมาณ
ต่อที่ 2  ผลตอบแทนของเงินออมสะสม และเงินสมทบที่นำไปลงทุน
ต่อที่ 3  ลดหย่อนภาษีได้เต็มจำนวนเงินออมสะสม
สำหรับผู้สนใจสามารถดาวน์โหลดแอปพลิเคชัน “กอช.” เพื่อตรวจสอบสิทธิก่อนการสมัครสมาชิก สมัครสมาชิก และดูข้อมูลบัญชีเงินออมสะสมได้ทั้งระบบ iOS และ Android หรือ www.nsf.or.th   สอบถามข้อมูลเพิ่มเติมได้ที่ สายด่วนเงินออม โทร. 02-049-9000 ทั้งนี้ ติดต่อสมัครสมาชิกและสมาชิก รับบริการอื่นๆ ของ กอช. ได้ที่ว่าการอำเภอทั่วประเทศ หรือ ธนาคาร ธ.ก.ส. ธอส. ธนาคารกรุงไทย ธนาคารออมสินทุกสาขา เทสโก้โลตัสทุกสาขา ตู้บุญเติม จุดบริการเคาน์เตอร์เซอร์วิส รวมทั้งที่สำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศ

ที่มา : https://www.thaigov.go.th/news/contents/details/24093
