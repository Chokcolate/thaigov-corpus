รัฐบาลไทย-ข่าวทำเนียบรัฐบาล-“จุติ” ลงพื้นที่ติดตามน้ำท่วมพิษณุโลก สั่งเร่งเยียวยาทุกจังหวัด

วันจันทร์ที่ 2 กันยายน 2562
“จุติ” ลงพื้นที่ติดตามน้ำท่วมพิษณุโลก สั่งเร่งเยียวยาทุกจังหวัด
“จุติ” ลงพื้นที่ติดตามน้ำท่วมพิษณุโลก สั่งเร่งเยียวยาทุกจังหวัด
วันที่ 1 ก.ย. 2562 เวลา 20.00 น. ที่ศูนย์อำนวยการเฉพาะกิจป้องกันและแก้ไขปัญหาจากอุทกภัย วาตภัย และดินโคลน อ.วังทอง จ.พิษณุโลก นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ติดตามสถานการณ์น้ำท่วม โดยประชุมร่วมกับนายพิพัฒน์ เอกภาพันธ์ ผู้ว่าราชการจังหวัดพิษณุโลก และหน่วยงานที่เกี่ยวข้อง เพื่อรับทราบสถานการณ์ในเบื้องต้น พบว่าพื้นที่จังหวัดพิษณุโลกประสบภัยน้ำท่วม 5 อำเภอ ประกอบด้วย อ.เนินมะปราง อ.วังทอง อ.ชาติตระการ อ.นครไทยและ อ.บางกระทุ่ม ซึ่งอำเภอที่ได้รับผลกระทบหนักที่สุด คือ อ.วังทอง เนื่องจากมวลน้ำยังคงท่วมหนักในหลายพื้นที่ มีบ้านเรือนถูกน้ำท่วมเสียหายกว่า 1,000 หลังคาเรือน
นายจุติ กล่าวว่า นายกรัฐมนตรี (พลเอก ประยุทธ์ จันทร์โอชา)ได้แสดงความเป็นห่วงและสั่งการให้มีการดูแลสถานการณ์อย่างใกล้ชิด เพื่อเตรียมความพร้อมในการเยียวยาผู้ประสบภัยน้ำท่วมในพื้นที่ภาคเหนือและภาคอีสาน จำนวน 14 จังหวัด ทั้งนี้ ตนจึงได้เดินทางมาดูแลช่วยเหลือพื้นที่ จ.พิษณุโลก จ.พิจิตร และ จ.เพชรบูรณ์ ซึ่งทางกระทรวง พม. จะเข้ามาเสริมความช่วยเหลือทางด้านโรงครัวเพื่อเป็น เสบียงอาหารสำหรับประชาชนผู้ประสบภัยน้ำท่วม และพร้อมเร่งเปิดศูนย์พักพิงที่สังกัดกระทรวง พม. ในพื้นที่จังหวัดที่ประสบภัยน้ำท่วมทุกแห่ง อีกทั้งร่วมประเมินความเสียหายและเยียวยาประชาชนที่มีประสบปัญหาน้ำท่วม และจะรายงานผลให้นายกรัฐมนตรีทราบในที่ประชุมคณะรัฐมนตรีในวันอังคารนี้ต่อไป
นายจุติ กล่าวอีกว่า สำหรับการเดินทางมาตรวจเยี่ยมพื้นที่ที่ประสบภัยน้ำท่วมอย่างเร่งด่วนในครั้งนี้ เพื่อต้องการให้ประชาชนได้รับการบรรเทาทุกข์และอยู่ได้อย่างปลอดภัย โดยเฉพาะผู้สูงอายุ ผู้พิการ และเด็ก ซึ่งเป็นภารกิจของกระทรวง พม. โดยตรง ส่วนผู้สูงอายุบางรายที่ไม่ยอมออกจากบ้าน เนื่องจากเป็นห่วงทรัพย์สิน ในเบื้องต้น จะมีการระดมนักจิตวิทยา นักสังคมสงเคราะห์ และอาสาสมัครพัฒนาสังคมและความมั่นคงของมนุษย์ (อพม.) เข้ามาดูแลอย่างใกล้ชิด ทั้งนี้ ได้สั่งการให้ อพม. ในพื้นที่ถ่ายรูปสภาพความเสียหายของผู้ประสบภัยน้ำท่วมไว้เป็นหลักฐาน เพื่อแสดงสิทธิสวัสดิการสังคมในการขอรับการเยียวยาให้กับเด็ก ผู้สูงอายุ คนพิการ และผู้มีรายได้น้อย รวมไปถึงการซ่อมแซมบ้านที่อยู่อาศัย หรือหากประชาชนต้องการความช่วยเหลือ ขอให้แจ้งมายังสายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/22717
