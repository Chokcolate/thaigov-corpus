รัฐบาลไทย-ข่าวทำเนียบรัฐบาล-นายกรัฐมนตรี เน้นย้ำดำเนินการแก้ไขปัญหาภัยแล้งแบบบูรณาการ ให้ครอบคลุมทุกพื้นที่ โดยพร้อมสนับสนุนและแก้ไขปัญหาความเดือดร้อนของประชาชนอย่างเต็มที่

วันศุกร์ที่ 17 มกราคม 2563
นายกรัฐมนตรี เน้นย้ำดำเนินการแก้ไขปัญหาภัยแล้งแบบบูรณาการ ให้ครอบคลุมทุกพื้นที่ โดยพร้อมสนับสนุนและแก้ไขปัญหาความเดือดร้อนของประชาชนอย่างเต็มที่
นายกรัฐมนตรี เน้นย้ำดำเนินการแก้ไขปัญหาภัยแล้งแบบบูรณาการ ให้ครอบคลุมทุกพื้นที่ โดยพร้อมสนับสนุนและแก้ไขปัญหาความเดือดร้อนของประชาชนอย่างเต็มที่
วันนี้ (17 มกราคม 2563) เวลา 15.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมพูดคุยกับเกษตรกรจาก จ.ชัยนาท จ.สุพรรณบุรี และเลขาธิการสำนักงานทรัพยากรน้ำแห่งชาติ พร้อมรับฟังและแลกเปลี่ยนความคิดเห็นในการร่วมมือร่วมใจแก้ไขภัยแล้งของคนในชุมชนและการช่วยเหลือจากภาครัฐ ในรายการ Government Weekly สรุปประเด็น ดังนี้
ในช่วงแรก นายกรัฐมนตรีกล่าวถึงปัญหาเรื่องน้ำของประเทศไทยที่มีอยู่ 2 เรื่องหลัก คือ ปัญหาภัยแล้ง และปัญหาน้ำท่วม ซึ่งเกิดจากสภาพภูมิประเทศและภูมิอากาศที่เปลี่ยนแปลง เพราะฉะนั้นการบริหารจัดการน้ำของประเทศจำเป็นต้องทำอย่างจริงจังและต่อเนื่อง สำหรับในปีนี้สถานการณ์ภัยแล้งมีความรุนแรงขึ้น เกิดจากปริมาณน้ำฝนที่ตกน้อยลง ต้องเร่งดำเนินการแก้ไขให้เกิดความยั่งยืน โดยต้องมีแผนการดำเนินการเป็นขั้นตอน ตั้งแต่ระยะรายปี ไปจนถึงระยะ 20 ปี ซึ่งปัญหาภัยแล้งที่เกิดขึ้นส่งผลกระทบในหลายด้าน ไม่ว่าจะเป็นด้านการอุปโภคบริโภค ด้านการเกษตร และด้านอุตสาหกรรม
นายกรัฐมนตรีกล่าวต่อไปว่า ขณะนี้เรามีศูนย์บัญชาการเฉพาะกิจเพื่อแก้ไขปัญหาวิกฤติน้ำ ซึ่งมี 3 ระดับ คือระดับ 1 สถานการณ์มีแนวโน้มรุนแรงเพิ่มขึ้นและต่อเนื่อง มากกว่าร้อยละ 10 ของพื้นที่ ระดับ 2 ภาวะรุนแรง (หรือคาดว่าจะรุนแรง) ครอบคลุมพื้นที่มากกว่าร้อยละ 30 และระดับ 3 ภาวะวิกฤติ (หรือคาดว่าจะเกิดวิกฤติ) ครอบคลุมพื้นที่มากกว่าร้อยละ 60 ซึ่งจะมีขั้นตอนการดำเนินการติดตาม วิเคราะห์ ควบคุม สั่งการ และอำนวยการแก้ไขปัญหาจนกว่าวิกฤติจะผ่านพ้นไป
อย่างไรก็ตามต้องเร่งดำเนินการแก้ไข โดยบูรณาการการทำงานร่วมกับหน่วยงานที่เกี่ยวข้องทั้งภาครัฐ เอกชน และประชาชน ให้ไปในทิศทางเดียวกัน ควบคุมการระบายน้ำและจัดสรรน้ำให้เพียงพอ โดยเฉพาะน้ำเพื่อการอุปโภคบริโภคของประชาชน และขอให้ติดตามสถานการณ์การเพาะปลูกข้าวของเกษตรกร โดยพื้นที่ที่ได้รับผลกระทบต้องหามาตรการชดเชยและเยียวยา ทั้งนี้รัฐบาลพยายามจะแก้ปัญหาให้ประชาชนมีรายได้ในช่วงที่ไม่สามารถทำการเกษตรได้ หรือการทำเกษตรในช่วงฤดูแล้ง เน้นย้ำให้เกษตรกรรู้ถึงกลไกของตลาด โดยเฉพาะการปลูกข้าว พร้อมทั้งประชาสัมพันธ์ทำความเข้าใจกับประชาชนและเกษตรกรถึงเรื่องสถานการณ์น้ำและภัยแล้ง เพื่อให้เกิดความร่วมมือกัน ทั้งการใช้น้ำอย่างประหยัด และการเพาะปลูกพืชที่ใช้น้ำน้อย
ในตอนท้าย นายกรัฐมนตรีได้ย้ำว่า ในฐานะรัฐบาลจะไม่ทอดทิ้งประชาชน และจะทำทุกวิถีทางเพื่อให้ผ่านพ้นวิกฤตินี้ไป โดยขอให้ทุกฝ่ายร่วมมือกันทั้งภาคเอกชน ประชาชน และเกษตรกร พร้อมกำชับให้สำนักงานทรัพยากรน้ำแห่งชาติ ทำหน้าที่อย่างเข้มแข็ง โดยรัฐบาลพร้อมสนับสนุนและแก้ไขปัญหาความเดือดร้อนของประชาชนอย่างเต็มที่
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25887
