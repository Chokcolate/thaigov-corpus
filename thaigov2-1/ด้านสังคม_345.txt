รัฐบาลไทย-ข่าวทำเนียบรัฐบาล-ปส. รับรางวัลนายกรัฐมนตรี “หน่วยงานสนับสนุนนโยบายรัฐยกเลิกใช้สำเนาเอกสารราชการ”

วันพฤหัสบดีที่ 31 ตุลาคม 2562
ปส. รับรางวัลนายกรัฐมนตรี “หน่วยงานสนับสนุนนโยบายรัฐยกเลิกใช้สำเนาเอกสารราชการ”
ปส. รับรางวัลนายกรัฐมนตรี “หน่วยงานสนับสนุนนโยบายรัฐยกเลิกใช้สำเนาเอกสารราชการ”
(30 ตุลาคม 2562) นางเพ็ญนภา กัญชนะ ผู้อำนวยการกองอนุญาตทางนิวเคลียร์และรังสี สำนักงานปรมาณูเพื่อสันติ (ปส.) ได้รับมอบหมายจาก นางสาววิไลวรรณ ตันจ้อย เลขาธิการสำนักงานปรมาณูเพื่อสันติ เข้ารับรางวัลการสนับสนุนนโยบายรัฐบาลตามโครงการยกเลิกสำเนาเอกสารราชการ จาก พลเอกประยุทธ์ จันทร์โอชา นายกรัฐมนตรี ในพิธีมอบรางวัลรัฐบาลดิจิทัล ในงาน “Digital Government Awards 2019” ณ ตึกสันติไมตรี ทำเนียบรัฐบาล
ปส. ภายใต้กระทรวงการอุดมศึกษาฯ (อว.) ได้รับคัดเลือกจากรัฐบาลเข้ารับรางวัลดังกล่าวในฐานะหน่วยงานยกเลิกการใช้สำเนาเอกสารราชการ ภายใต้นโยบายและกฎระเบียบของรัฐบาลดิจิทัล ด้านการบริการอิเล็กทรอนิกส์ของหน่วยงานภาครัฐ โดย ปส. ตอบรับนโยบายดังกล่าวและร่วมสนับสนุนพร้อมผลักดันการดำเนินงานให้ทุกหน่วยงานภายใน “งดเรียกรับสำเนาเอกสารราชการ” ในกิจกรรมทุกด้านอย่างเป็นรูปธรรม อาทิ การยื่นคำขอรับใบอนุญาตหรือขอต่อใบอนุญาตต่าง ๆ ณ จุดรับบริการ (One Stop Service) การสอบขึ้นทะเบียนเจ้าหน้าที่ความปลอดภัยทางรังสี (RSO) การสอบเทียบเครื่องมือวัดรังสี รวมทั้งการสอบบรรจุข้าราชการและพนักงานราชการของหน่วยงาน โดย ปส. ได้นำระบบฐานข้อมูลทะเบียนกลางด้วยระบบคอมพิวเตอร์ โดยวิธีบริการข้อมูลทางอิเล็กทรอนิกส์ (Counter Service) มาใช้เชื่อมโยงฐานข้อมูลบุคคลกับกรมการปกครอง และเชื่อมโยงฐานข้อมูลนิติบุคคลกับกรมพัฒนาธุรกิจการค้า เพื่ออำนวยความสะดวกและรองรับการให้บริการทุกด้านแก่ผู้ประกอบการและประชาชนที่มาติดต่อราชการกับ ปส. แทนการเรียกรับสำเนาบัตรประชาชนและสำเนาทะเบียนบ้าน ถือเป็นการลดขั้นตอนการกรอกข้อมูลและเอกสารจำนวนมาก ผู้รับบริการสามารถใช้เพียงบัตรประชาชนตัวจริงเพื่อนำมายืนยันและพิสูจน์ตัวตน โดยใช้โปรแกรมสำหรับอ่านข้อมูลบัตรประชาชน (Smart Card Reader) ทำให้ประชาชนได้รับบริการด้วยความสะดวก แม่นยำ รวดเร็ว และมีประสิทธิภาพ ถือเป็นการตอบสนองและร่วมขับเคลื่อนองค์กรสู่นโยบาย Thailand 4.0 และแผนการพัฒนาด้านดิจิทัล นำไปสู่การพัฒนาและยกระดับขีดความสามารถขององค์กรสู่รัฐบาลดิจิทัลอย่างแท้จริง
การมอบรางวัลการสนับสนุนนโยบายรัฐบาลตามโครงการยกเลิกสำเนาเอกสารราชการในครั้งนี้ เกิดขึ้นภายใต้การดำเนินงานของสำนักงานพัฒนารัฐบาลดิจิทัล (องค์การมหาชน) หรือ สพร. หน่วยงานในการกำกับดูแลของนายกรัฐมนตรี ซึ่งมีนายสมคิด จาตุศรีพิทักษ์ รองนายกรัฐมนตรี โดย สพร. ได้ดำเนินโครงการสำรวจระดับความพร้อมรัฐบาลดิจิทัลหน่วยงานภาครัฐของประเทศไทย ประจำปี 2562 โดยมีหน่วยงานเข้ารับการคัดเลือก จำนวนทั้งสิ้น 1,858 หน่วยงาน ประกอบด้วย หน่วยงานภาครัฐส่วนกลาง จำนวน 323 หน่วยงาน หน่วยงานภาครัฐส่วนภูมิภาค จำนวน 1,533 หน่วยงาน ครอบคลุมทั้งหมด 76 จังหวัด และองค์กรปกครองท้องถิ่นรูปแบบพิเศษ จำนวน 2 หน่วยงาน เพื่อเป็นฐานข้อมูลด้านการพัฒนารัฐบาลดิจิทัลของประเทศ และใช้เป็นข้อมูลประกอบการจัดทำแผนและนโยบายในการยกระดับพัฒนาหน่วยงานภาครัฐสู่รัฐบาลดิจิทัล ซึ่งในโอกาสนี้ ปส. ได้แสดงศักยภาพเป็นที่ประจักษ์ในการเป็นองค์กรที่มีความพร้อมนำเทคโนโลยีดิจิทัลมาใช้ในการดำเนินงานและนำมาซึ่งการได้รับรางวัลในครั้งนี้
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/24193
