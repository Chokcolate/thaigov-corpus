รัฐบาลไทย-ข่าวทำเนียบรัฐบาล-นางปิยนุช ผู้ตรวจราชการกระทรวงดิจิทัลฯ ร่วมการประชุมคณะกรรมการจัดการ สมัยที่ 43 ขององค์การโทรคมนาคมแห่งเอเซียและแปซิฟิก (APT)

วันจันทร์ที่ 16 ธันวาคม 2562
นางปิยนุช ผู้ตรวจราชการกระทรวงดิจิทัลฯ ร่วมการประชุมคณะกรรมการจัดการ สมัยที่ 43 ขององค์การโทรคมนาคมแห่งเอเซียและแปซิฟิก (APT)
นางปิยนุช ผู้ตรวจราชการกระทรวงดิจิทัลฯ ร่วมการประชุมคณะกรรมการจัดการ สมัยที่ 43 ขององค์การโทรคมนาคมแห่งเอเซียและแปซิฟิก (APT)
เมื่อวันที่ 13 ธันวาคม 2562 นางปิยนุช วุฒิสอน ผู้ตรวจราชการกระทรวงดิจิทัลเพื่อเศรษฐกิจและสังคม ในฐานะหัวหน้าคณะผู้แทนไทย และคณะ ได้เข้าร่วมการประชุมคณะกรรมการจัดการ สมัยที่ 43 ขององค์การโทรคมนาคมแห่งเอเชียและแปซิฟิก (APT) ซึ่งงานจัดขึ้นระหว่างวันที่ 10 – 13 ธันวาคม 2562 ณ โรงแรมรอยัล ออคิด เชอราตัน กรุงเทพมหานคร การประชุมคณะกรรมการจัดการฯ เป็นการประชุมประจำปีของ APT เพื่อพิจารณาโครงการและกิจกรรมของ APT และรายงานผลการดำเนินงานในปีที่ผ่านมา โดยการประชุมครั้งนี้ มีผู้เข้าร่วม 113 คน จากประเทศสมาชิก 24 ประเทศ และองค์การระหว่างประเทศอื่น ๆ ในโอกาสนี้ ผู้ตรวจราชการกระทรวงฯ ได้ร่วมกล่าวถ้อยแถลงแสดงความยินดีกับ APT ในโอกาสครบรอบ 40 ปี ของการก่อตั้งองค์การฯ และกล่าวถึงนโยบายและการดำเนินงานที่สำคัญของกระทรวงฯ อาทิ โครงการเน็ตประชารัฐ การจัดตั้งสถาบัน IoT รวมถึงการออกพระราชบัญญัติการรักษาความมั่นคงปลอดภัยไซเบอร์ พ.ศ. 2562 และพระราชบัญญัติการคุ้มครองข้อมูลส่วนบุคคล พ.ศ. 2562 และมีความสอดคล้องกับแถลงการณ์ของรัฐมนตรี ICT ภูมิภาคเอเชียและแปซิฟิก พ.ศ. 2562 ที่มุ่งเน้นการปรับเปลี่ยนเข้าสู่ยุคดิจิทัล นวัตกรรมและสิ่งสร้างสรรค์ และการสร้างความเชื่อมั่นด้านดิจิทัล ทั้งนี้ ไทยในฐานะประเทศสมาชิกจะร่วมมือและสนับสนุน APT ในการผลักดันให้เกิด การพัฒนาศักยภาพด้านโทรคมนาคมและเทคโนโลยีสารสนเทศในภูมิภาคเอเชียและแปซิฟิกต่อไป
******************

ที่มา : https://www.thaigov.go.th/news/contents/details/25239
