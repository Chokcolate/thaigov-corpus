รัฐบาลไทย-ข่าวทำเนียบรัฐบาล-กระทรวงเกษตรฯ พร้อมสนับสนุนงบประมาณ พัฒนา Young Smart Farmer

วันจันทร์ที่ 23 ธันวาคม 2562
กระทรวงเกษตรฯ พร้อมสนับสนุนงบประมาณ พัฒนา Young Smart Farmer
กระทรวงเกษตรฯ พร้อมสนับสนุนงบประมาณ พัฒนา Young Smart Farmer หวังปฏิรูปภาคการเกษตรของประเทศไทย
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังเยี่ยมชมการดำเนินงานของเครือข่าย Young Smart Farmer 17 จังหวัดภาคเหนือ และกลุ่มวิสาหกิจชุมชนกลุ่มผู้ปลูกเลี้ยงสับปะรดสีและไม้ประดับหายาก ณ ศูนย์บ่มเพาะเกษตรกรรุ่นใหม่จังหวัดเชียงใหม่ (ศูนย์เครือข่าย) อ.แม่ริม จ.เชียงใหม่ ว่า กระทรวงเกษตรและสหกรณ์ โดยกรมส่งเสริมการเกษตร ได้เริ่มดำเนินโครงการ Young Smart Farmer (YSF) ตั้งแต่ปี 2557 มีการพัฒนาเกษตรกรรุ่นใหม่สู่การเป็น Young Smart Farmer ด้วยดีมาโดยตลอด ซึ่งปัจจุบันมีจำนวน Young Smart Farmer ในความรับผิดชอบของสำนักงานส่งเสริมและพัฒนาการเกษตรที่ 6 จังหวัดเชียงใหม่ จำนวน 2,822 ราย จากทั้งสิ้น 17 จังหวัดภาคเหนือ
"กระทรวงเกษตรฯ มุ่งหวังจะสร้าง Young Smart Farmer ให้เป็นส่วนหนึ่งในการปฏิรูปภาคการเกษตรของประเทศไทย จะต้องมีการทำงานอย่างต่อเนื่องและชัดเจน ซึ่งกระทรวงเกษตรฯ พร้อมจะสนับสนุนงบประมาณในการพัฒนา Young Smart Farmer ให้มีความเข้มแข็ง อีกทั้งต้องหาช่องทางการตลาดที่ชัดเจน มีการตั้งเป้าหมายที่เป็นเป้าหมายเดียวกันและต้องเดินไปให้ถึง ซึ่งการทำการเกษตรนั้นจะต้องมีคุณภาพ ลดต้นทุนการผลิต และผลิตตามที่ตลาดต้องการ อีกทั้งต้องมีการทำงานร่วมกันเป็นทีม รวมถึงการนำเทคโนโลยีและนวัตกรรมการผลิตเข้ามาอยู่ในกระบวนการการผลิตด้วย ซึ่งจะทำให้ภาคการเกษตรของเรามีการเปลี่ยนแปลงไปในทางที่ดีขึ้นอย่างแน่นอน" นายเฉลิมชัย กล่าว
ด้าน นายเข้มแข็ง ยุติธรรมดํารง อธิบดีกรมส่งเสริมการเกษตร กล่าวเพิ่มเติมว่า กระทรวงเกษตรฯ โดยกรมส่งเสริมการเกษตรได้กำหนดเป้าหมายในการขับเคลื่อนและพัฒนาโครงการ Young Smart Farmer 4 ขั้น คือ 1) Getting Idea เพื่อปรับ Mind set ของเกษตรกรรุ่นใหม่ในกระบวนการพัฒนาสู่การเป็น Young Smart Farmer ซึ่งดำเนินการโดยจังหวัด จำนวน 3 ครั้ง ๆ ละ 2 วัน เมื่อครบ 3 ครั้งจะมีการประเมินว่าผ่านหรือไม่ผ่าน เพื่อเป็น Young Smart Farmer 2) Set up project เพื่อพัฒนา Young Smart Farmer ให้มีความรู้และทักษะในเรื่องนวัตกรรมและเทคโนโลยีการเกษตร รวมถึงการตลาดในรูปแบบที่เหมาะสมกับผลิตภัณฑ์ที่สร้างมูลค่าสูงสุด ดำเนินการโดยสำนักงานส่งเสริมและพัฒนาการเกษตรที่ 6 จังหวัดเชียงใหม่ จำนวน 1 ครั้ง ๆ ละ 4 วัน และยังเป็นเวทีเครือข่าย Young Smart Farmer ระดับเขต เพื่อเป็นการนำผลงานและผลิตภัณฑ์เด่นของแต่ละจังหวัดมาจัดแสดง และจำหน่าย พร้อมเชื่อมโยงกันทั้งด้านความรู้ การผลิต การตลาด จนไปถึงการทำมาตรฐานเพื่อการส่งออก 3) Start up เพื่อพัฒนา Young Smart Farmer ที่ผ่านกระบวนการทั้งระดับจังหวัดและเขตแล้ว และมีความพร้อมในการพัฒนาสู่การเป็นผู้ประกอบการเกษตร ซึ่งดำเนินการโดยกรมส่งเสริมการเกษตร และ 4) Go to global ในขั้นตอนนี้ กรมส่งเสริมการเกษตรจะดำเนินการเชื่อมโยงกับหลายภาคส่วนเพื่อพัฒนาให้ Young Smart Farmer ที่มีความพร้อมพัฒนาเพื่อส่งออกผลผลิตและผลิตภัณฑ์ต่อไป
สำหรับกิจกรรมที่เป็นจุดเด่นของกลุ่มวิสาหกิจชุมชนกลุ่มผู้ปลูกเลี้ยงสับปะรดสีและไม้ประดับหายากนี้ คือ 1) การผลิตและพัฒนาสายพันธ์สับปะรดสี (ไม้ประดับ) เพื่อการส่งออก 2) การรวบรวมจัดตั้งกลุ่มเกษตรกรผู้ปลูกเลี้ยง เพื่อเพิ่มกำลังการผลิตและอำนาจการต่อรอง เพื่อลดปัญหาการตัดราคากันเอง 3) การวิจัยและพัฒนาองค์ความรู้ทางเทคโนโลยีเพื่อเพิ่มประสิทธิภาพและคุณภาพการผลิตไม้ประดับและรวมถึงการทำเกษตรอินทรีย์ และ 4) การเรียนรู้เทคโนโลยีเพื่อก้าวให้ทันโลกปัจจุบันและรักษาสมดุลระหว่างการใช้เทคโนโลยีสมัยใหม่กับการทำเกษตรอินทรีย์วิถีธรรมชาติ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25398
