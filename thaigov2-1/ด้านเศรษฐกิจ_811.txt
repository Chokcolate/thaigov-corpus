รัฐบาลไทย-ข่าวทำเนียบรัฐบาล-รัฐมนตรีฯ สุริยะ พบปะหารือคณะนักธุรกิจ และผู้ว่าราชการจังหวัดฮอกไกโด

วันศุกร์ที่ 8 พฤศจิกายน 2562
รัฐมนตรีฯ สุริยะ พบปะหารือคณะนักธุรกิจ และผู้ว่าราชการจังหวัดฮอกไกโด
รัฐมนตรีฯ สุริยะ พบปะหารือคณะนักธุรกิจ และผู้ว่าราชการจังหวัดฮอกไกโด
ประเทศญี่ปุ่น - วันนี้ (8 พฤศจิกายน 2562) นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ร่วมคณะ นายสมคิด จาตุศรีพิทักษ์ รองนายกรัฐมนตรี พร้อมด้วย นายกอบชัย สังสิทธิสวัสดิ์ ปลัดกระทรวงอุตสาหกรรม นายณัฐพล รังสิตพล อธิบดีกรมส่งเสริมอุตสาหกรรม นายประกอบ วิวิธจินดา อธิบดีกรมโรงงานอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นางสาวสมจินต์ พิลึก ผู้ว่าการนิคมอุตสาหกรรมแห่งประเทศไทย และคณะผู้บริหาร ร่วมประชุมหารือเพื่อชี้แจงนโยบายการพัฒนาศักยภาพอุตสาหกรรมกับนักธุรกิจจากประเทศญี่ปุ่น จำนวน 30 ราย โดยมี Mr.Ryu Shibata รองประธานหอการค้า Sapporo, Mr.Taketani รองประธาน JETRO Hokkaido และคณะนักธุกิจให้การต้อนรับ ณ โรงแรม ANA Crown Plaza Sapporo
ทั้งนี้ ได้มีผู้ประกอบการจากจังหวัด Hokkaido ที่มีการลงทุนทำกิจการในประเทศไทย จำนวน 5 บริษัท ได้แก่ บริษัท HBA บริษัท Gear 8 บริษัท E-Style Hokkaido บริษัท Wakimizu no Sato และบริษัท Hokkaido Wine ได้กล่าวรายงานและนำเสนอข้อมูลของบริษัทที่ได้ลงทุนในประเทศไทยให้กับคณะผู้บริหารได้ทราบถึงแนวคิด ความก้าวหน้าของกิจการ และผลประกอบการ
จากนั้น รัฐมนตรีฯ สุริยะ พร้อมคณะ ได้เข้าพบพร้อมหารือกับผู้ว่าราชการจังหวัดฮอกไกโดและคณะผู้บริหาร โดยมี Mr. Naomichi Suzuki ผู้ว่าราชการจังหวัดฮอกไกโด ให้การต้อนรับ ณ ห้องประชุมผู้ว่าราชการ ศาลากลางจังหวัดฮอกไกโด โดยทั้งรัฐมนตรีฯ สุริยะ กล่าวว่า "กระทรวงอุตสาหกรรม ให้ความสำคัญกับการเกษตรเป็นอย่างมาก เนื่องจากพื้นฐานของประเทศไทยเป็นประเทศเกษตรกรรม และจากการที่ได้มีโอกาสได้ไปศึกษาเยี่ยมชมแปลงสาธิต Smart Agriculture เพื่อเรียนรู้ในการนำเอาแนวคิดเกษตรอัจฉริยะมาปรับใช้ในการพัฒนา และพร้อมจะผลักดันภาคเกษตรกรรมของไทย ให้ก้าวสู้การเป็น Smart Agriculture ในอนาคต นอกจากนี้ ในปัจจุบันมีนักธุรกิจชาวญี่ปุ่นเข้าไปลงทุนในประเทศไทยเป็นจำนวนมาก ซึ่งกระทรวงอุตสาหกรรมและหน่วยงานที่เกี่ยวข้องพร้อมให้การสนับสนุนและดูแลผู้ประกอบการที่ประสบปัญหา ให้ได้รับความสะดวกในเรื่องต่างๆ อีกด้วย #กระทรวงอุตสาหกรรม #รัฐมนตรีว่าการกระทรวงอุตสาหกรรม #รัฐมนตรีสุริยะ #ปลัดกระทรวงอุตสาหกรรม #ปลัดกอบชัย #เกษตรอุตสาหกรรม (PRMOI : สปอ. ภาพ/ข่าว)

ที่มา : https://www.thaigov.go.th/news/contents/details/24448
