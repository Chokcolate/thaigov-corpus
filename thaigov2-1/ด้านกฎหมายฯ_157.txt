รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรมนำคณะลงพื้นที่รับฟังปัญหาความเดือดร้อนของประชาชนจังหวัดสุรินทร์ และจังหวัดใกล้เคียง

วันอาทิตย์ที่ 29 ธันวาคม 2562
ผู้ช่วยรัฐมนตรีประจำกระทรวงยุติธรรมนำคณะลงพื้นที่รับฟังปัญหาความเดือดร้อนของประชาชนจังหวัดสุรินทร์ และจังหวัดใกล้เคียง
นายสมศักดิ์ เทพสุทิน รัฐมนตรีว่าการกระทรวงยุติธรรม มอบหมายให้ นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ลงพื้นที่รับฟังปัญหาความเดือดร้อนของประชาชนในพื้นที่จังหวัดสุรินทร์และพื้นที่ใกล้เคียง
ในวันพฤหัสบดีที่ ๒๖ ธันวาคม ๒๕๖๒ ณ หอประชุมอำเภอปราสาท จังหวัดสุรินทร์ นายสมศักดิ์ เทพสุทิน รัฐมนตรีว่าการกระทรวงยุติธรรม มอบหมายให้ นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ลงพื้นที่รับฟังปัญหาความเดือดร้อนของประชาชนในพื้นที่จังหวัดสุรินทร์และพื้นที่ใกล้เคียง โดยมี นายประภาส ศรีจันทร์เวียง นายอำเภอปราสาท กล่าวต้อนรับ และมี นายธีระทัศน์ เตียวเจริญโสภา ผู้ช่วยรัฐมนตรีประจำนายกรัฐมนตรี ปฏิบัติงานกระทรวงมหาดไทย นายเรืองศักดิ์ สุวารี อธิบดีกรมคุ้มครองสิทธิและเสรีภาพ นายนิวัติ น้อยผาง รองผู้ว่าราชการจังหวัดสุรินทร์ พันเอก กิตติพงษ์ พุทธิมณี รองผู้อำนวยการกองอำนวยการรักษาความมั่นคงภายในจังหวัดสุรินทร์ นายพิชาญ ลักขษร อัยการจังหวัดคุ้มครองสิทธิและช่วยเหลือทางกฎหมายและการบังคับคดีจังหวัดสุรินทร์ นางสิญา ทองดี ยุติธรรมจังหวัดสุรินทร์ นางคันธมาสิณี หงษ์สุวรรณ ผู้อำนวยการสถานพินิจและคุ้มครองเด็กและเยาวชนจังหวัดสุรินทร์ พันตำรวจเอกยศศักดิ์ โพธิ์สุวรรณ ผู้กำกับการสถานีตำรวจภูธรปราสาท เข้าร่วมรับฟังปัญหาความเดือดร้อนของประชาชนด้วย
สืบเนื่องจากมีประชาชนกลุ่มหนึ่งเข้าร้องเรียนต่อรัฐมนตรีว่าการกระทรวงยุติธรรม กรณีได้นำโฉนดที่ดินไปทำสัญญาขายฝาก/จำนองกับนายทุนในอำเภอปราสาท เมื่อครบกำหนดไถ่ถอนจึงไปไถ่ถอนคืน แต่นายทุนไม่ยอมให้ไถ่ถอน โดยอ้างยอดเงินจำนวนสูงกว่าที่ได้ทำสัญญาขายฝากกันจริง ทำให้เกิดความไม่เป็นธรรมกับผู้เสียหายหลายราย และเมื่อวันที่ ๒๒ ตุลาคม ๒๕๖๒ มีประชาชนจากอำเภอพยุ อำเภอโนนคูณ อำเภออุทุมพรพิสัย จังหวัดศรีสะเกษ และอำเภอปราสาท จังหวัดสุรินทร์ ประมาณ ๕๐ คน เข้ายื่นหนังสือต่อผู้กำกับการสถานีตำรวจภูธรอำเภอปราสาทให้ดำเนินคดีกับนายทุน ซึ่งมีภูมิลำเนาอยู่ในพื้นที่อำเภอปราสาท จังหวัดสุรินทร์ โดยอ้างว่าเป็นสัญญาไม่เป็นธรรม เนื่องจากหลังจากที่ผู้เสียหายได้นำโฉนดไปจดจำนองขายฝากกับนายทุนในอำเภอปราสาทที่สำนักงานที่ดินจังหวัดสุรินทร์ สาขาปราสาทแล้ว นายทุนได้นำโฉนดฉบับดังกล่าวไปกู้กับนายทุนในจังหวัดสุรินทร์ต่อยอดสูงกว่าเดิมหลายเท่า พอครบกำหนดสัญญาจำนองหรือขายฝาก ผู้เสียหายได้ไปขอไถ่ถอนคืน แต่นายทุนอ้างยอดเงินสูงกว่าความจริงหลายเท่า จึงทำให้ได้รับความเดือดร้อนเนื่องจากไม่มีเงินไปไถ่ถอนคืน รวมถึงในพื้นที่อำเภอปราสาทมีประชาชนได้รับความเสียหาย จำนวน ๑๓ ราย (ที่ปรากฎโฉนดที่ สภ.ปราสาท เก็บรักษาไว้) และได้ไปแจ้งความดำเนินคดีที่ สภ.ปราสาทแล้วจำนวน ๔ ราย ส่งสำนวนให้พนักงานอัยการดำเนินคดีแล้ว ๑ ราย ส่วนประชาชนที่ได้รับความเสียหายจากต่างพื้นที่ นับจากจำนวนโฉนดที่ สภ.ปราสาท ครอบครองอยู่ มีดังนี้
๑. จังหวัดอุบลราชธานี ๑๐๗ ฉบับ
๒. จังหวัดศรีสะเกษ ๕๘ ฉบับ
๓. จังหวัดพระนครศรีอยุธยา ๔๒ ฉบับ
๔. จังหวัดสกลนคร ๗ ฉบับ
๕. จังหวัดอำนาจเจริญ ๕ ฉบับ
๖. จังหวัดนครราชสีมา ๓ ฉบับ
๗. จังหวัดบุรีรัมย์ ๒ ฉบับ
๘. จังหวัดยโสธร ๑ ฉบับ
๙. จังหวัดระยอง ๑ ฉบับ
๑๐.จังหวัดสุโขทัย ๑ ฉบับ
๑๑.จังหวัดสุรินทร์ ๔๒ ฉบับ
รวมทั้งสิ้นจำนวน ๒๓๕ ฉบับ
ผู้ช่วยรัฐมนตรีประจำกระทรวงยุติธรรมและคณะ จึงลงพื้นที่เพื่อรับฟังปัญหาและรับเรื่องร้องเรียนดังกล่าวจากประชาชนตามนโยบายของ พลเอก ประยุทธ์ จันทร์โอชา นายกรัฐมนตรี ที่ได้ให้ความสำคัญกับการแก้ไขปัญหาความเดือดร้อนของประชาชน  และนายสมศักดิ์ เทพสุทิน รัฐมนตรีว่าการกระทรวงยุติธรรม ที่ได้เน้นย้ำให้ดำเนินงานยุติธรรมเชิงรุก สร้างสุขให้ประชาชน เพื่อให้ความเป็นธรรมกับประชาชน อย่างเสมอภาคทุกชนชั้น ทั้งนี้ การลงพื้นที่รับฟังปัญหาความเดือดร้อนในวันนี้ เป็นการทำงานเชิงบูรณาการจากหลายหน่วยงานในพื้นที่ ได้แก่ กระทรวงยุติธรรม ฝ่ายปกครอง อัยการ กอ.รมน. ตำรวจ เพื่อแก้ไขปัญหาความเดือดร้อนพี่น้องประชาชนให้ได้คลายทุกข์ต่อไป

ที่มา : https://www.thaigov.go.th/news/contents/details/25540
