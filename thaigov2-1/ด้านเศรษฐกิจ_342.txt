รัฐบาลไทย-ข่าวทำเนียบรัฐบาล-อุทยานวิทยาศาสตร์ภาคเหนือ จัดงาน “NSP INNOVATION FAIR 2019” แสดงสินค้าและผลงานนวัตกรรมยิ่งใหญ่แห่งปีจากผู้ประกอบการของภาคเหนือ พร้อมอัพเดทเทรนด์ธุรกิจ STARTUP และงานวิจัยทำได้จริง

วันพฤหัสบดีที่ 5 กันยายน 2562
อุทยานวิทยาศาสตร์ภาคเหนือ จัดงาน “NSP INNOVATION FAIR 2019” แสดงสินค้าและผลงานนวัตกรรมยิ่งใหญ่แห่งปีจากผู้ประกอบการของภาคเหนือ พร้อมอัพเดทเทรนด์ธุรกิจ STARTUP และงานวิจัยทำได้จริง
เปิดงานแสดงสินค้าและผลงานนวัตกรรมที่ยิ่งใหญ่แห่งปีของภาคเหนือ “NSP Innovation Fair 2019”  จัดโดย อุทยานวิทยาศาสตร์ภาคเหนือ (Northern Science Park: NSP)
เมื่อวันที่ 31 สิงหาคม 2562 ณ ชั้น G ศูนย์การค้าเซ็นทรัลพลาซา เชียงใหม่ แอร์พอร์ต / นายคมสัน สุวรรณอัมพา รองผู้ว่าราชการจังหวัดเชียงใหม่ ให้เกียรติเป็นประธานกล่าวเปิดงานแสดงสินค้าและผลงานนวัตกรรมที่ยิ่งใหญ่แห่งปีของภาคเหนือ “NSP Innovation Fair 2019” จัดโดยอุทยานวิทยาศาสตร์ภาคเหนือ (Northern Science Park: NSP) โดยมี รศ.ดร.สัมพันธ์ สิงหราชวราพันธ์ รองอธิการบดี มหาวิทยาลัยเชียงใหม่ และ ผศ.ดร.ธัญญานุภาพ อานันทนะ ผู้อำนวยการอุทยานวิทยาศาสตร์และเทคโนโลยี มหาวิทยาลัยเชียงใหม่ ร่วมพิธีเปิดงาน “NSP Innovation Fair 2019” ในฐานะมหาวิทยาลัยแม่ข่ายดำเนินงานอุทยานวิทยาศาสตร์ภาคเหนือและผู้จัดงาน พร้อมด้วยนางสาวทิพวัลย์ เวชชการัณย์ ผู้อำนวยการสำนักงานเลขานุการคณะกรรมการส่งเสริมกิจการอุทยานวิทยาศาสตร์ (สอว.) กระทรวงการอุดมศึกษาวิทยาศาสตร์ วิจัยและนวัตกรรม (อว.) ร่วมแสดงความยินดีในฐานะหน่วยงานผู้ดูแลและให้การสนับสนุนอุทยานวิทยาศาสตร์ภูมิภาค เพื่อเป็นเวทีในการแสดงศักยภาพและความพร้อมในการให้บริการของอุทยานวิทยาศาสตร์ภาคเหนือสู่การยกระดับธุรกิจภาคเอกชนให้สามารถแข่งในระดับสากลได้ด้วยวิทยาศาสตร์ เทคโนโลยีและนวัตกรรม โดยสร้างโอกาสให้แก่ผู้ประกอบการได้จัดแสดงและจำหน่ายผลิตภัณฑ์อันเป็นผลผลิตจากการวิจัยและพัฒนา รวมถึงการแนะนำธุรกิจจากกลุ่ม Startup
ผศ.ดร.ธัญญานุภาพ อานันทนะ กล่าวว่า NSP Innovation Fair จัดขึ้นเป็นประจำทุกปี ปีนี้จัดขึ้นเป็นปีที่ 5 ซึ่งที่ผ่านมาได้รับความสนใจจากประชาชนมากขึ้นอย่างต่อเนื่อง สามารถสร้างรายได้แก่ผู้ประกอบการรวมมูลค่ากว่า 1,000,000 บาท นับเป็นการตอกย้ำความสำเร็จในการเร่งพัฒนาศักยภาพ ยกระดับภาคเอกชนตลอดจนถึงภาคอุตสาหกรรม พร้อมเชิญชวนเที่ยวชม ช้อป ชิม สินค้านวัตกรรมมากมายภายในงาน ไม่ว่าจะเป็นผลิตภัณฑ์ในกลุ่มอาหาร เครื่องดื่ม เครื่องสำอางและสิ่งทอ กว่า 100 รายการ อัพเดทเทรนด์ธุรกิจและเทคโนโลยีจากผลงาน Startup แนะนำบริการใหม่จากอุทยานวิทยาศาสตร์ภาคเหนือในการรองรับการทำวิจัยและผลิตสินค้าต้นแบบที่มีคุณภาพและมาตรฐานแก่ผู้ประกอบการและ Startup ในพื้นที่ภาคเหนือ เพื่อสร้างผลิตภัณฑ์อาหารที่มีมูลค่าสูงสอดคล้องกับงบประมาณที่ต้องการลงทุนผ่านโรงงานต้นแบบนวัตกรรมอาหารครบวงจร (Innovative Food Fabrication Pilot Plant) และพร้อมเปิดให้บริการในต้นปี 2563 นอกจากนี้ กิจกรรมในงานยังมีการแนะนำบริการนวัตกรรมจากหน่วยงานพันธมิตร, พิธีมอบรางวัลผู้ชนะเลิศการประกวด NSP Innovation Award 2019, การสาธิตทำอาหารด้วยผลิตภัณฑ์นวัตกรรม NSP Food Innovation, กิจกรรม Hype Dialogue “ทดเวลาบาดเจ็บ” จากเหล่า Startup หน้าใหม่ Hype Club และส่งท้ายด้วยมินิคอนเสิร์ตจากศิลปินดัง เบล-สุพล โดยมีกำหนดจัดงานเป็นเวลา 2 วัน ระหว่างวันที่ 31 สิงหาคม – 1 กันยายน 2562
ด้าน นางสาวทิพวัลย์ เวชชการัณย์ กล่าวเสริมว่า สำนักงานเลขานุการคณะกรรมการส่งเสริมกิจการอุทยานวิทยาศาสตร์ (สอว.) กระทรวงการอุดมศึกษา วิทยาศาสตร์ วิจัยและนวัตกรรม (อว.) มีพันธกิจหลักในการส่งเสริมกิจการอุทยานวิทยาศาสตร์โดยเฉพาะในระดับภูมิภาค เพื่อเป็นโครงสร้างพื้นฐานให้ภาคเอกชนเกิดการลงทุนในภาคธุรกิจ ทำวิจัยและพัฒนา ด้วยการนำวิทยาศาสตร์และเทคโนโลยีมาประยุกต์ใช้เพื่อให้เกิดการสร้างสรรค์นวัตกรรม ยกระดับมาตรฐานผลิตภัณฑ์สู่ผู้บริโภคได้มากขึ้น โดยหวังว่าการให้บริการจากมหาวิทยาลัยในอุทยานวิทยาศาสตร์ภาคเหนือ (มหาวิทยาลัยแม่โจ้ มหาวิทยาลัยแม่ฟ้าหลวง มหาวิทยาลัยพะเยา มหาวิทยาลัยนเรศวร มหาวิทยาลัยราชภัฏอุตรดิตถ์ มหาวิทยาลัยราชภัฏพิบูลสงคราม) ภายใต้การนำโดยมหาวิทยาลัยเชียงใหม่ จะมีโอกาสเพิ่มขีดความสามารถในการแข่งขันของผู้ประกอบการและ Startup รองรับการเติบโตทางเศรษฐกิจในอนาคต

ที่มา : https://www.thaigov.go.th/news/contents/details/22828
