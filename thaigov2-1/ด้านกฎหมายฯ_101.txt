รัฐบาลไทย-ข่าวทำเนียบรัฐบาล-กระทรวงยุติธรรม รับฟังปัญหาความเดือดร้อนประชาชน พร้อมทั้งหารือแนวทางแก้ไขปัญหาของกลุ่มสมัชชาคนจน

วันพฤหัสบดีที่ 17 ตุลาคม 2562
กระทรวงยุติธรรม รับฟังปัญหาความเดือดร้อนประชาชน พร้อมทั้งหารือแนวทางแก้ไขปัญหาของกลุ่มสมัชชาคนจน
กระทรวงยุติธรรม รับฟังปัญหาความเดือดร้อนประชาชน พร้อมทั้งหารือแนวทางแก้ไขปัญหาของกลุ่มสมัชชาคนจน
ในวันพฤหัสบดีที่ ๑๗ ตุลาคม ๒๕๖๒ เวลา ๑๑.๐๐ น.
ณ ห้องประชุมสำนักงานปลัดสำนักนายกรัฐมนตรี
นายสมพาศ นิลพันธุ์ ที่ปรึกษาสำนักงานปลัดสำนักนายกรัฐมนตรี
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม
พร้อมด้วยนายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ
รวมทั้งเจ้าหน้าที่กรมคุ้มครองสิทธิและเสรีภาพ และเจ้าหน้าที่กรมบังคับคดี ได้เข้าร่วมประชุม
รับฟังปัญหาความเดือดร้อนและหารือแนวทางการแก้ไขปัญหาของกลุ่มสมัชชาคนจน
ตามบัญชาของพลเอก ประยุทธ์ จันทร์โอชา นายกรัฐมนตรี ที่เร่งรัดให้ทุกกระทรวง
เร่งช่วยเหลือปัญหาความเดือดร้อนของพ่อแม่พี่น้องสมัชชาคนจน
ซึ่งนายสมศักดิ์ เทพสุทิน รัฐมนตรีว่ากระทรวงยุติธรรม ได้มอบให้
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม
ลงพื้นที่รับฟังปัญหาความเดือดร้อนของสมัชชาคนจน ได้ข้อเรียกร้องดังนี้
๑) กรณีพนักงานเอกชน ถูกบริษัท ซูซูกิ (ประเทศไทย) จำกัด บอกเลิกจ้างและจ่ายค่าชดเชย
ไม่เป็นธรรม จนมีการฟ้องร้องต่อศาลแรงงาน ปัจจุบันคดีอยู่ระหว่างขั้นตอนการบังคับคดี
ทั้งนี้แนวทางการช่วยเหลือมอบหมายให้กองทุนยุติธรรม
ให้ความช่วยเหลือกลุ่มผู้ร้องดังกล่าวต่อไป
๒) กรณีกลุ่มชาวบ้าน ถูกกรมป่าไม้ ฟ้องคดีแพ่งและคดีอาญา ขับไล่ให้ออกจากพื้นที่
ปัจจุบันคดีอยู่ในชั้นบังคับคดี โดยข้อเรียกร้องของผู้ร้องขอให้ทุเลาหรือชะลอการบังคับคดี
อย่างไรก็ตามประเด็นข้อเรียกร้องดังกล่าว กรมบังคับคดีรับไว้ดำเนินการ
และจะได้ตรวจสอบข้อมูลเพิ่มเติมและให้ความช่วยเหลือต่อไป
ซึ่งในวันพรุ่งนี้ (๑๘ ตุลาคม ๒๕๖๒) เวลา ๑๑.๐๐ น. ณ ศูนย์ร้องทุกข์ทำเนียบรัฐบาล
กระทรวงยุติธรรม จะหารือร่วมกับกระทรวงแรงงาน เพื่อแก้ไขปัญหาและให้การช่วยเหลือต่อไป
โดยหลังจากหารือกับกลุ่มแกนนำเสร็จ ได้รับการตอบรับจากแกนนำกลุ่มสมัชชาคนจน
นายสามารถฯ ได้พาเจ้าหน้าที่จากกระทรวงยุติธรรมลงพื้นที่คุยกับชาวบ้านที่เดินทางมาปักหลักชุมนุม
โดยบรรยากาศเป็นไปด้วยรอยยิ้ม โดยชาวบ้านได้ปรบมือขอบคุณนายสามารถฯ ผู้ช่วยรัฐมนตรีประจำกระทรวงยุติธรรม
และข้าราชการทุกคนที่เดินทางมารับฟังปัญหา โดยช่วงท้ายนายสามารถฯ
ได้เน้นว่าท่าน นายกรัฐมนตรี พลเอกประยุทธ์ จันทร์โอชา สั่งการให้เร่งช่วยเหลือพี่น้องทุกคนอย่างเร่งด่วน
โดยกระทรวงยุติธรรมมีสายด่วน ๑๑๑๑ กด ๗๗ พ่อแม่พี่น้องมีปัญหาอะไรที่เกี่ยวข้องกับกระทรวงยุติธรรม
สามารถโทรศัพท์ติดต่อได้ตลอด ๒๔ ชม.
ทั้งนี้นายสมศักดิ์ เทพสุทิน รัฐมนตรีว่าการกระทรวงยุติธรรม
ได้เร่งให้การช่วยเหลือพ่อแม่พี่น้องประชาชนทุกชนชั้นอย่างเท่าเทียม
กระทรวงยุติธรรมมีศูนย์ยุติธรรมสร้างสุข ที่ได้ทำตามบัญชาของนายกรัฐมนตรี
ว่าทุกกระทรวงจะต้องมีศูนย์ในการรับเรื่องของพ่อแม่พี่น้องประชาชน ดังนั้นจะเห็นได้ว่า
ท่านนายกรัฐมนตรีจริงใจในการแก้ปัญหาของพ่อแม่พี่น้องประชาชน
ชาวบ้านที่ได้มาฟังมีรอยยิ้มเสียงหัวเราะ ทำให้บรรยากาศการพูดคุยเป็นไปได้ราบรื่น

ที่มา : https://www.thaigov.go.th/news/contents/details/23897
