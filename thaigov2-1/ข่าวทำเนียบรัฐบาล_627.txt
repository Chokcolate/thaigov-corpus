รัฐบาลไทย-ข่าวทำเนียบรัฐบาล-รอง นรม. วิษณุฯ ส่งเสริมเด็กและเยาวชน มีจิตอาสา รู้คุณค่า ร่วมกันอนุรักษ์เอกลักษณ์ของประเทศชาติ

วันพฤหัสบดีที่ 6 กุมภาพันธ์ 2563
รอง นรม. วิษณุฯ ส่งเสริมเด็กและเยาวชน มีจิตอาสา รู้คุณค่า ร่วมกันอนุรักษ์เอกลักษณ์ของประเทศชาติ
รอง นรม. วิษณุ เป็นประธานการประชุมคณะกรรมการเอกลักษณ์ชองชาติ ครั้งที่ 1/2563 ส่งเสริมเด็กและเยาวชน มีจิตอาสา รู้คุณค่า ร่วมกันอนุรักษ์เอกลักษณ์ของประเทศชาติ
วันนี้ (6 กุมภาพันธ์ 2563) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการประชุมคณะกรรมการเอกลักษณ์ของชาติ ครั้งที่ 1/2563 โดยมี นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมหน่วยงานที่เกี่ยวข้องเข้าร่วม สรุปสาระสำคัญ ดังนี้
ที่ประชุมรับทราบคำสั่งนายกรัฐมนตรี ที่ 167/2562 ซึ่งมอบหมายให้ นายวิษณุ เครืองาม รองนายกรัฐมนตรี ปฏิบัติหน้าที่ประธานกรรมการ และ นายเทวัญ ลิปตพัลลภ รัฐมนตรีประจำสำนักนายกรัฐมนตรีปฏิบัติหน้าที่รองประธานกรรมการ ในคณะกรรมการเอกลักษณ์ของชาติ นอกจากนี้ ยังรับทราบประเด็นอื่นๆ ที่น่าสนใจ อาทิ รายงานการจัดกิจกรรมเฉลิมพระเกียรติ เนื่องในโอกาสวันสำคัญ และกิจกรรมอื่น ๆ ในปี 2562 รายงานการมอบรางวัลค่าของแผ่นดิน ซึ่งคณะกรรมการเอกลักษณ์ฯ กำหนดให้มีการพิจารณาสรรหาบุคคล องค์กร หรือชุมชนที่มุ่งเสียสละอุทิศใจกายกระทำการอย่างหนึ่งอย่างใดเป็นคุณประโยชน์แก่ประชาชน สังคมและประเทศชาติด้วยความสมัครใจในลักษณะจิตอาสาโดยไม่หวังสิ่งตอบแทน การจัดนิทรรศการ "ธงไตรรงค์ ธำรงไทย" รายงานการจัดทำหนังสือราชาศัพท์ รายงานการจัดทำวีดิทัศน์ประกอบเพลงสำคัญของแผ่นดิน และรับทราบโครงการเยาวชนนานาชาติเรียนรู้หลักปรัชญาของเศรษฐกิจพอเพียงสืบสานตามรอยพระยุคลบาท เพื่อน้อมรำลึกพระมหากรุณาธิคุณอันหาที่สุดมิได้ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงพระราชทานแนวพระราชดำริ “หลักปรัชญาเศรษฐกิจพอเพียง” อีกทั้งเพื่อส่งเสริมการเรียนรู้ สืบสาน และน้อมนำแนวทางพระราชดำริ ไปประยุกต์ใช้ในชีวิตประจำวัน
พร้อมกันนี้ ที่ประชุมได้เห็นชอบในหลักการ โครงการค่าของแผ่นดิน ซึ่งมีวัตถุประสงค์เพื่อรำลึกในพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่พระราชทานหลักปรัชญาของเศรษฐกิจพอเพียงให้คนไทยสามารถนำไปใช้เป็นพื้นฐานในการดำเนินชีวิต อีกทั้งเพื่อปลุกจิตสำนึกของคนไทยในปัจจุบันให้มีความภาคภูมิใจในความเป็นไทย มีความจงรักภักดีต่อสถาบันพระมหากษัตริย์ มีคุณธรรม ซื่อสัตย์สุจริต รวมทั้งเห็นชอบในหลักการโครงการสร้างต้นแบบเยาวชนรักสามัคคีและสำนึกความเป็นไทย “เด็กไทยต้นแบบ” เพื่อให้เด็กและเยาวชนมีความภาคภูมิใจในความเป็นไทย มีความจงรักภักดีและสำนึกในพระมหากรุณาธิคุณของสถาบันพระมหากษัตริย์ มีจิตอาสา รู้คุณค่าและช่วยกันอนุรักษ์เอกลักษณ์ของชาติ โดยดำเนินการฝึกอบรมปฏิบัติ จำแนกกิจกรรมสำคัญ ได้แก่ การฝึกอบรมภาควิชาการ การสาธิตและฝึกภาคปฏิบัติ การศึกษาดูงาน การระดมสมองและสรุปบทเรียน และ การติดตามประเมินผล
ในตอนท้าย รองนายกรัฐมนตรี ได้เน้นย้ำให้ทุกหน่วยงานที่เกี่ยวข้องบูรณาการการทำงานร่วมกันอย่างต่อเนื่อง และมอบหมายให้ฝ่ายเลขาฯ นำข้อสังเกตและข้อเสนอแนะของคณะกรรมการฯ ไปพิจารณาดำเนินการปรับปรุงแก้ไขในเรื่องต่าง ๆ ที่ได้มีการหารือร่วมกันวันนี้ให้เกิดความชัดเจน ก่อนนำเสนอที่ประชุมคณะรัฐมนตรี เพื่อพิจารณาต่อไป
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26351
