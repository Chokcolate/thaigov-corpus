รัฐบาลไทย-ข่าวทำเนียบรัฐบาล-นายพุทธิพงษ์ ปุณณกันต์ รมว.กระทรวงดิจิทัลฯ พบสื่อมวลชน พร้อมมอบของขวัญปีใหม่ดิจิทัลให้คนไทย

วันอังคารที่ 24 ธันวาคม 2562
นายพุทธิพงษ์ ปุณณกันต์ รมว.กระทรวงดิจิทัลฯ พบสื่อมวลชน พร้อมมอบของขวัญปีใหม่ดิจิทัลให้คนไทย
นายพุทธิพงษ์ ปุณณกันต์ รมว.กระทรวงดิจิทัลฯ พบสื่อมวลชน พร้อมมอบของขวัญปีใหม่ดิจิทัลให้คนไทย
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม เปิดเผยเมื่อวันที่ 23 ธ.ค. 2562 ว่า ได้เตรียมของขวัญของขวัญปีใหม่เพื่อคนไทย โดยเน้นย้ำในเรื่องส่งความสุข Slow life เริ่มจาก ปณท. เปลี่ยนแพลตฟอร์มของ ปณท ส่งความรักให้กัน ส่งการ์ดเพื่อความทรงจำที่ดี การประดิษฐ์ถ้อยคำ ผมอยากเห็นความรู้สึกของเพื่อนที่ส่งผ่านสิ่งดี ๆ ความรู้สึกผูกพันที่ดีด้วยลายมือ เป็นการถ่ายทอดความรู้สึก เขียนจดหมายเริ่มจากการให้ความรู้สึกดี ๆ เป็นบัตรอวยพร หรือ ส.ค.ส. เน้นย้ำในประเทศฟรี ไม่จำกัดจำนวน ต้องจ่าหน้าซองว่าเป็น “ส.ค.ส.” “ส.ค.ส. 2563” หรือ “ส.ค.ส. 2020” ในช่วงเทศกาลปีใหม่ตั้งแต่วันที่ 25 ธันวาคม 2562 ถึง 5 มกราคม 2563 และส่งความสุขฟรี ให้กับนักเรียนในโรงเรียน ตชด. 218 แห่งทั่วประเทศ ตั้งแต่วันที่ 1 ธ.ค.62 – 15 ม.ค. 63 (กล่องละไม่เกิน 5 กก.) ตลอดจนมีแคมเปญซื้อสินค้า ชิม ช๊อบ ใช้ ออนไลน์ที่ www.thailandpostmart.com สามารถจ่ายค่าสินค้าผ่านชิมช้อปใช้ G-Wallet 2 มีสิทธิ์ได้รับ Cash back 20% สำหรับยอดสะสมทุกๆ 1,000 บาท ได้รับ 1 สิทธิ์ในการลุ้นรับของสมนาคุณกว่า 500 รายการ และของสมนาคุณชิ้นใหญ่ ได้แก่ รถยนต์ Toyota Altis รถกระบ Toyota Hilux Revo เป็นต้น
โดยกระทรวงการคลัง ร่วมกับ ธนาคารกรุงไทย รวมมูลค่ากว่า 12 ล้านบาท มอบโชคถึงวันที่ 31 มกราคม 2563 “สนับสนุนการค้าขายออนไลน์ ขนส่ง โดยมุ่งมั่นที่จะพัฒนาบริการและสร้างสรรนวัตกรรมการขนส่งโลจิสติกส์ ให้สามารถตอบสนองความต้องการของผู้ใช้บริการทุกกลุ่มด้วยคุณภาพ สร้างความพึงพอใจสูงสุด พร้อมทั้งใช้ศักยภาพในการเป็นผู้นำด้านโลจิสติกส์ของคนไทยในการขับเคลื่อนเศรษฐกิจดิจิทัลให้เติบโตในเวทีนานาชาติ ด้วยมาตรฐานสากลที่ผู้ใช้บริการนึกถึงเป็นลำดับแรก และจะใช้ที่ทำการไปรษณีย์เป็นกลไกกลางเชื่อมต่อชาวบ้าน ที่ต้องการจะค้าขายออนไลน์ ตลอดจนการสร้างความเชื่อมั่นในการนำดิจิทัลเข้ามาใช้เป็นเครื่องมือสื่อสาร” TOT มอบของขวัญปีใหม่ให้ประชาชน การบริการโทรศัพท์ประจำที่ของ TOT ทุกเลขหมาย ได้รับสิทธิพิเศษยกเว้นค่าโทรไปยังเลขหมายปลายทางที่เป็นโทรศัพท์ประจำที่ของ TOT ทั่วประเทศ และยกเว้นค่าโทรไปยังเครือข่าย TOT Mobile ทุกเลขหมาย เริ่มวันที่ 30 ธ.ค. 2562 ตั้งแต่ เวลา 00.01 น. จนถึงวันที่ 2 ม.ค. 2563 เวลา 23.59 น. และการบริการ TOT Mobile ระบบรายเดือน (Postpaid) ทุกหมายเลข จะได้รับสิทธิพิเศษ ยกเว้นค่าโทรภายในโครงเครือข่าย TOT Mobile ทุกเลขหมาย ยกเว้นค่าโทรไปยังโครงข่ายโทรศัพท์ประจำที่ของ TOT ทุกเลขหมายทั่วประเทศ เริ่มวันที่ 30 ธ.ค. 2562 ตั้งแต่เวลา 00.01 น. จนถึงวันที่ 2 ม.ค. 2563 เวลา 23.59 น. การรับสิทธิ์ดังกล่าวโดยผู้รับบริการไม่ต้องดำเนินการใดๆ ทั้งสิ้น สำหรับลูกค้า TOT Mobile ระบบเติมเงิน (Prepaid) จะได้รับสิทธิพิเศษ โทรฟรีไปยังทุกโครงข่าย 100 นาที สามารถกดรับสิทธิ์ได้ ตั้งแต่วันที่ 31 ธ.ค. 2562 – 1 ม.ค. 2563 ด้วยการกดผ่านระบบ USSD *9020#กดโทรออก โดยสามารถรับสิทธิ์ได้เพียง 1 ครั้ง CAT มอบของขวัญสำหรับผู้ใช้บริการ my แบบรายเดือน (Postpaid) และแบบเติมเงิน (Prepaid) ใช้บริการโทรฟรีและ SMS ในเครือข่ายฟรี ระหว่างวันที่ 31 ธันวาคม 2562 ถึงวันที่ 1 มกราคม 2563 (รวมระยะเวลา 2 วัน) และมอบการใช้งาน Application LINE ตลอด 24 ชั่วโมง (รองรับเฉพาะการใช้งานภายในประเทศไทยเท่านั้น) เริ่มวันที่ 1 ม.ค. 63 เวลา 24.00 น.
อต. ระบบพยากรณ์อากาศและเฝ้าระวังฝนตกหนักเชิงพื้นที่ด้วยคอมพิวเตอร์สมรรถนะสูงการให้บริการฟรี สำหรับข้อมูลอุตุนิยมวิทยา Open House ศูนย์อุตุนิยมวิทยาภาคต่างๆ เปิดให้ประชาชนเข้าชมได้ โดยไม่เสียค่าใช้จ่ายเจาะลึกสภาพอากาศรายจังหวัด และแนวโน้มเปรียบเทียบ สสช. เผยแพร่ข้อมูลสถิติและสารสนเทศผ่านโมบายแอพพลิเคชั่น THAI STAT เอกสารรายงานทางสถิติในรูปแบบ e-book กว่า 1,000 เล่ม บริการข้อมูลข่าวสารด้านสถิติ ผ่านแอพพลิเคชั่น Line nsoofthailand เพิ่มศักยภาพบุคลากรให้มีความรู้ความเชี่ยวชาญด้านสถิติกว่า 1,900 คน เร่งพัฒนาช่องทางการเผยแพร่ข้อมูลในรูป API สามารถใช้งานได้กลางปี 2563 สดช. บริการอินเทอร์เน็ตความเร็วสูงสาธารณะ ณ แหล่งเรียนรู้ในชุมชน 10,000 แห่งทั่วประเทศ สำหรับ ETDA ขอเชิญชวนทุกท่านมอบความสุขความปรารถนาดีแก่คนที่คุณรักเนื่องในเทศกาลส่งท้ายปีเก่าต้อนรับปีใหม่ ด้วยการส่ง e-Card ชุด “ETDA Bear is Happy” นอกจากนี้ ETDA อยู่ระหว่างขั้นตอนการสรรหาผู้อำนวยการสำนักงาน และได้เตรียมขับเคลื่อนงานสำคัญตามภารกิจตามกฎหมายใหม่ ทั้ง พ.ร.บ. ว่าด้วยธุรกรรมทางอิเล็กทรอนิกส์ ฉบับที่ 3 และฉบับที่ 4 และงานตาม พ.ร.บ.สพธอ. Digital ID หรือ CA ตลอดจนมาตรฐานสำคัญรองรับ Digital Transformation เพื่อให้บริการผ่านช่องทางออนไลน์ เช่น ลายเซ็นต์อิเล็กทรอนิกส์ (Digital Signature) มาตรฐานหรือกรอบการใช้ Block Chain และมาตรฐานเอกสารอิเล็กทรอนิกส์ เป็นต้น และอีกหน่วยงานคือ depa ให้ของขวัญปีใหม่ โดยจัดทำ e-Card สวัสดีปีใหม่ และจะมีงาน World Expo ที่ดูไบในปี 2564 ซึ่งถืองานสำคัญระดับชาติที่ทุกหน่วยงานจะต้องให้ความร่วมมือ
นายพุทธิพงษ์ฯ เพิ่มเติมว่า สำหรับความคาดหวัง เรื่อง Antifakenews Center จะเน้นการสร้างความรับรู้ ให้ความรู้กับประชาชน โดยเริ่มจากเด็กและเยาวชน ซึ่งจะเป็นการหยุดได้ตั้งแต่ต้นทาง โจทย์ต่อไปคือทำอย่างไรที่ให้ความรู้กับประชาชน มีแนวทาง รวมทั้งหารือกับกระทรวงศึกษาธิการ และหน่วยงานที่เกี่ยวข้อง อาจจะเป็นหลักสูตรออนไลน์ viral clip และจะทำ content เพื่อผู้สูงอายุ การดูแลสุขภาพ ซึ่งกระทรวงดิจิทัลฯ จะผลักดันให้ทำข้อมูลสำหรับผู้สูงอายุมากขึ้น โดยอาจทำความร่วมมือกับสตาร์ทอัพ เพื่อให้มีครบมุมมองในทุกมิติ เรื่อง 5G สำหรับประเทศไทย ประโยชน์จากเทคโนโลยี 5G ตอบสนองกับความต้องการของอุตสาหกรรมเป้าหมาย ส่งเสริมศักยภาพและขีดความสามารถในการแข่งขันให้กับผู้ประกอบการในพื้นที่ EEC มากขึ้น กระทรวงฯ ได้จัดทำแผนงานโครงสร้างพื้นฐาน (5G Platform Testbed) โดยจัดทำแผนทดสอบ Network Sharing และ Infrastructure สำหรับ 5G และมีการขออนุมัติการใช้งานคลื่นความถี่ย่าน 26 และ 28 GHz เรียบร้อยแล้ว ได้รับอนุญาตคลื่นความถี่ 3.5 GHz สำหรับทดสอบการรบกวนกันของสัญญาณ “สำหรับเรื่องการควบรวม CAT และ TOT มีนโยบายก่อนสิ้นปี มีการชี้แจงและมองให้เป็นโอกาส ในการควบรวมเพื่อสร้างความแข็งแรงและใช้ประโยชน์จากจุดแข็งที่ทั้ง 2 หน่วยมี จะต้องทำประมูล 5G เพื่อประโยชน์ทางสังคม กรณีโรงเรียนและโรงพยาบาลที่จะต้องใช้เพื่อสังคมจะต้องใช้รัฐวิสาหกิจทั้งสองแห่งนี้ รวมไปถึงเรื่องการใช้ประโยชน์ของ 5G ทางด้านสาธารสุข ใน ร.พ. รพ.สต. หรือพื้นที่ห่างไกล ทั้งนี้ควรใช้กลไกของ CAT และ TOT เนื่องจากมีหน่วยงานทั่วประเทศที่จะสนับสนุนและอำนวยความสะดวกให้กับหน่วยงานราชการ” นายพุทธิพงษ์ฯ กล่าว
*******************

ที่มา : https://www.thaigov.go.th/news/contents/details/25436
