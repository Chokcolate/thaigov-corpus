รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรีรับมอบเงินช่วยเหลือผู้ประสบภัยน้ำท่วม จากผู้บริหารหนังสือพิมพ์ซิงเสียนเยอะเป้าและตัวแทนสมาคมฯ

วันพฤหัสบดีที่ 19 กันยายน 2562
รัฐมนตรีประจำสำนักนายกรัฐมนตรีรับมอบเงินช่วยเหลือผู้ประสบภัยน้ำท่วม จากผู้บริหารหนังสือพิมพ์ซิงเสียนเยอะเป้าและตัวแทนสมาคมฯ
รัฐมนตรีประจำสำนักนายกรัฐมนตรีรับมอบเงินช่วยเหลือผู้ประสบภัยน้ำท่วม จากผู้บริหารหนังสือพิมพ์ซิงเสียนเยอะเป้าและตัวแทนสมาคมฯ
วันนี้ (19 กันยายน 2562) เวลา 11.30 น. ณ ห้องรับรอง 1 ตึกบัญชาการ 1 ทำเนียบรัฐบาล ผู้บริหารบริษัท ซิงเสียนเยอะเป้า จำกัด (หนังสือพิมพ์ซิงเสียนเยอะเป้า) นำคณะเข้าพบนายเทวัญ ลิปตพัลลภ รัฐมนตรีประจำสำนักนายกรัฐมนตรี เพื่อมอบเงินร่วมบริจาคช่วยเหลือผู้ประสบภัยน้ำท่วมในภาคตะวันออกเฉียงเหนือของประเทศไทย สรุปสาระสำคัญดังนี้
รัฐมนตรีประจำสำนักนายกรัฐมนตรี กล่าวขอบคุณผู้บริหารบริษัท ซิงเสียนเยอะเป้า จำกัด ที่ร่วมบริจาคเงินช่วยเหลือ จำนวน 2,000,000 บาท พร้อมชุดกันน้ำ 5,000 ตัว ให้แก่พี่น้องชาวไทยที่ประสบภัยน้ำท่วมในภาคตะวันออกเฉียงเหนือของไทย ทั้งนี้ เงินบริจาคจำนวนดังกล่าวได้รวบรวมจากสมาชิกสมาคมมิตรภาพเยาวชนฉวนโจวโลก ประเทศไทย สมาคม จิ้นเจียง-ฉวนโจว ประเทศไทย และบริษัท ซิงเสียนเยอะเป้า จำกัด
โอกาสนี้ รัฐมนตรีประจำสำนักนายกรัฐมนตรีกล่าวว่า นายกรัฐมนตรีได้มอบหมายให้ตนมารับมอบเงินและสิ่งของบริจาคแทน เนื่องจากนายกรัฐมนตรีมีภารกิจลงพื้นที่ เพื่อติดตามสถานการณ์และเยี่ยมผู้ประสบภัยน้ำท่วม จังหวัดอุบลราชธานี โดยนายกรัฐมนตรีฝากขอบคุณในน้ำใจของทางสมาคมฯ พร้อมย้ำถึงความสัมพันธ์ที่แน่นแฟ้นระหว่างไทย-จีน ที่เปรียบเสมือนพี่น้องกัน โดยเงินและสิ่งของที่บริจาคจะนำไปช่วยเหลือและบรรเทาความเดือดร้อนให้แก่พี่น้องประชาชนในพื้นที่ที่ประสบอุทกภัย
ผู้บริหารบริษัทฯ ขอบคุณรัฐมนตรีประจำสำนักนายกรัฐมนตรีที่สละเวลามาให้การต้อนรับ พร้อมกล่าวแนะนำสมาคมฯ ซึ่งก่อตั้งในประเทศไทยมายาวนานกว่า 70 ปี โดยทางสมาคมฯ มีการจัดกิจกรรมเพื่อช่วยเหลือผู้ยากไร้ในหลายจังหวัดของประเทศไทยมาโดยตลอด

ที่มา : https://www.thaigov.go.th/news/contents/details/23221
