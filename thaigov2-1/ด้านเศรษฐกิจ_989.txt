รัฐบาลไทย-ข่าวทำเนียบรัฐบาล-รองปลัดฯ ภานุวัฒน์ นำคณะผู้บริหาร อก. ศึกษาดูงานโครงการต้นแบบการบริหารจัดการขยะ (ระยองโมเดลเศรษฐกิจหมุนเวียน)

วันพุธที่ 4 ธันวาคม 2562
รองปลัดฯ ภานุวัฒน์ นำคณะผู้บริหาร อก. ศึกษาดูงานโครงการต้นแบบการบริหารจัดการขยะ (ระยองโมเดลเศรษฐกิจหมุนเวียน)
นายภานุวัฒน์ ตริยางกูรศรี รองปลัดกระทรวงอุตสาหกรรม  เข้าเยี่ยมชมกิจกรรมระบบการจัดการขยะชุมชน ณ ชุมชนบ้านเอื้ออาทรวังหว้า และศูนย์กำจัดขยะมูลฝอยรวมแบบครบวงจร จังหวัดระยอง
วันที่ 3 ธันวาคม 2562 นายภานุวัฒน์ ตริยางกูรศรี รองปลัดกระทรวงอุตสาหกรรม พร้อมด้วย นายณัฐพล รังสิตพล อธิบดีกรมส่งเสริมอุตสาหกรรม นายอดิทัต วะสีนนท์ รองผู้อำนวยการสำนักงานเศรษฐกิจอุตสาหกรรม ข้าราชการเจ้าหน้าที่กระทรวงอุตสาหกรรม และผู้บริหารจากสภาอุตสาหกรรมแห่งประเทศไทย เข้าเยี่ยมชมกิจกรรมระบบการจัดการขยะชุมชน ณ ชุมชนบ้านเอื้ออาทรวังหว้า และศูนย์กำจัดขยะมูลฝอยรวมแบบครบวงจร จังหวัดระยอง
ระบบการจัดการขยะชุมชน ณ ชุมชนบ้านเอื้ออาทรวังหว้า อ.แกลง จ.ระยอง เป็นชุมชนต้นแบบ โดยยึดหลักเศรษฐกิจพอเพียงตามศาสตร์พระราชาในหลวงรัชกาลที่ 9 มีจุดเด่นในด้านการบริหารจัดการขยะอย่างชัดเจน ทำให้เกิดรายได้ผ่านกิจกรรม “กลุ่มออมทรัพย์สัจจะขยะรีไซเคิล” นำมาสะสมแต้มแลกสินค้าอุปโภคบริโภคในชุมชน รวมถึงมอบเป็นเงินสวัสดิการต่าง ๆ และมีโรงหมักน้ำชีวภาพ เป็นกิจกรรมที่ต่อเนื่องจากการคัดแยกขยะ เนื่องจากหลังแยกขยะแล้ว จะนำผัก ผลไม้มาทำน้ำหมักชีวภาพ และสามารถนำมาใช้ปรับสภาพน้ำเสียในชุมชนได้อีกด้วย
สำหรับศูนย์กำจัดขยะมูลฝอยรวมแบบครบวงจร จังหวัดระยอง เกิดจากความร่วมมือระหว่าง อบจ.ระยอง และองค์กรปกครองส่วนท้องถิ่น ทั้ง 68 แห่ง กับ บริษัท โกลบอล เพาเวอร์ ซินเนอร์ยี่ จำกัด (มหาชน) หรือ GPSC เพื่อพัฒนาระบบการจัดการขยะมูลฝอยที่มุ่งไปสู่เทคโนโลยีการแปลงขยะมูลฝอยเป็นพลังงานไฟฟ้า ในรูปแบบเชื้อเพลิงแห้ง (Refuse Derived Fuel; RDF) ในกระบวนการผลิตไฟฟ้า ส่วนขยะอินทรีย์ อบจ.ระยอง จะนำไปใช้ประโยชน์ในการผลิตสารปรับปรุงดินให้เกษตรกรในพื้นที่
โดยกิจกรรมศึกษาดูงานโครงการต้นแบบการบริหารจัดการขยะในครั้งนี้ แสดงให้เห็นถึงความร่วมมือและความสามารถในการจัดการขยะชุมชนอย่างเป็นระบบ โดยมุ่งเน้นการนำกลับมาใช้ประโยชน์อย่างคุ้มค่า ซึ่งเป็นการส่งเสริมให้เกิดความรู้ความเข้าใจ และสร้างความร่วมมือระหว่างภาครัฐและเอกชนในการผลักดันแนวคิด Circular Economy ให้เกิดเป็นรูปธรรมต่อไป

ที่มา : https://www.thaigov.go.th/news/contents/details/25002
