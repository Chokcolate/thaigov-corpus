รัฐบาลไทย-ข่าวทำเนียบรัฐบาล-นายกรัฐมนตรี ยืนยันรัฐบาลดูแลประชาชนทุกกลุ่ม

วันอังคารที่ 10 กันยายน 2562
นายกรัฐมนตรี ยืนยันรัฐบาลดูแลประชาชนทุกกลุ่ม
พลเอก ประยุทธ์ จันทร์โอชา นายกรัฐมนตรี ยืนยันรัฐบาลดูแลประชาชนทุกกลุ่ม
วันนี้ (10 กันยายน 2562) เวลา 13.30 น. ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมกล่าวว่า วันนี้รัฐบาลมาจากการเลือกตั้งประกอบด้วยหลายพรรคการเมือง แต่ก็ต้องทำงานตามกรอบราชการบริหารแผ่นดิน ซึ่งการแก้ปัญหาเศรษฐกิจประกอบด้วยหลายภาคส่วน จึงต้องมีการประชุมคณะรัฐมนตรีเศรษฐกิจเป็นการเฉพาะ ซึ่งตนเองจะไปนั่งรับฟังความคิดเห็นจากทุกภาคส่วน เอาปัญหา ผลกระทบต่างๆ มาสังเคราะห์ร่วมกัน เพื่อจะนำเข้าคณะรัฐมนตรีอีกครั้ง หลายมาตรการที่ผ่านการพิจารณาโดยคณะรัฐมนตรีเศรษฐกิจ ก็อาจมีการปรับเปลี่ยนเมื่อนำเข้าที่ประชุมคณะรัฐมนตรี แต่ทั้งหมดนี้ คือการทำงานที่เป็นเอกภาพร่วมกัน
นายกรัฐมนตรียังกล่าวให้มีการสั่งสอบโซเซียลมีเดีย เพื่อตรวจสอบข่าวปลอมต่างๆ และจะต้องมีการดำเนินการจับกุมคนที่เผยแพร่คนแรก เช่น มีการแอบอ้างมาตรช่วยเหลือของรัฐบาลสร้างความเข้าใจผิดให้กับคนทั่วไป ขอยืนยันว่า รัฐบาลจำเป็นต้องดูแลประชาชนทุกกลุ่มตั้งแต่ระดับบน ชั้นกลาง และระดับล่าง วันนี้ประชาชนในระดับฐานรากหรือข้างล่างยังไม่เข้มแข็ง ยังเผชิญปัญหาเศรษฐกิจ ทั้งปัญหาด้านเกษตร น้ำท่วม และฝนแล้ง จึงต้องมีการแก้ไขปัญหาไปพร้อมๆ กัน ทั้งระดับกลางและระดับบน เพิ่มขีดความสามารถทุกภาคส่วนให้เข้มแข็งมากขึ้น
----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22978
