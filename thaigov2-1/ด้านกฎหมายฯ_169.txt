รัฐบาลไทย-ข่าวทำเนียบรัฐบาล-กระทรวงยุติธรรม ขับเคลื่อนโครงการสร้างพื้นที่ปลอดภัยในหมู่บ้าน/ชุมชน พื้นที่จังหวัดพิจิตร

วันอาทิตย์ที่ 19 มกราคม 2563
กระทรวงยุติธรรม ขับเคลื่อนโครงการสร้างพื้นที่ปลอดภัยในหมู่บ้าน/ชุมชน พื้นที่จังหวัดพิจิตร
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการประชุมชี้แจงแกนนำระดับตำบล พื้นที่จังหวัดพิจิตร
ในวันศุกร์ที่ ๑๗ มกราคม ๒๕๖๓ เวลา ๐๙.๓๐ น. ณ อาคารคอนเวนชั่นฮอลล์ ห้างสรรพสินสินค้าแฮปปี้พลาซ่า อำเภอเมือง จังหวัดพิจิตร นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการประชุมชี้แจงแกนนำระดับตำบล พื้นที่จังหวัดพิจิตร ภายใต้โครงกานสร้างพื้นที่ปลอดภัยในหมู่บ้าน/ชุมชน จังหวัดตาก สุโขทัย พิษณุโลก พิจิตร และนครสวรรค์ เพื่อให้เกิดแนวทางป้องกันและเฝ้าระวังยาเสพติด โดยกระบวนการสร้างการมีส่วนร่วมของภาคประชาชน และส่งเสริมให้เกิดการสร้างพื้นที่ปลอดภัยในหมู่บ้าน/ชุมชน ทั้งนี้ นายนิยม เติมศรีสุข เลขาธิการคณะกรรมการป้องกันและปราบปรามยาเสพติด ได้กล่าวรายงานวัตถุประสงค์โครงการ โดยมี นายสิริรัฐ ชุมอุปการ ผู้ว่าราชการจังหวัดพิจิตร กล่าวต้อนรับ พร้อมด้วย นายวิชัย ไชยมงคล ที่ปรึกษาการป้องกันและปราบปรามยาเสพติด หัวหน้าส่วนราชการในจังหวัดพิจิตร สมาชิกสภาผู้แทนราษฎรพรรคพลังประชารัฐ จังหวัดพิจิตร สุโขทัย พิษณุโลก ตาก นครสวรรค์ หน่วยงานในสังกัดกระทรวงยุติธรรมในจังหวัดพิจิตร แกนนำหมู่บ้าน/ประชาชน จังหวัดพิจิตร และผู้เกี่ยวข้องกว่า ๑,๐๐๐ คน เข้าร่วมฯ
ในการนี้ รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า ปัญหายาเสพติดในปัจจุบันมีแนวโน้มเพิ่มขึ้น สาเหตุสำคัญคือ กลุ่มผู้ผลิตยาเสพติดมีขีดความสามารถในการผลิตมากขึ้น ราคายาเสพติดถูกลง มีกลุ่มคนเข้าไปเกี่ยวข้องเพิ่มมากขึ้น สร้างความเดือดร้อนให้กับครอบครัว ชุมชน และสังคม จากสภาพปัญหาดังกล่าว รัฐบาลจึงกำหนดให้การป้องกันและแก้ไขปัญหายาเสพติดเป็นวาระเร่งด่วน ที่ต้องแก้ไขด้วยกระบวนการมีส่วนร่วมจากทุกภาคส่วน ดังนั้น การที่จะทำให้หมู่บ้าน ชุมชน เป็นพื้นที่ปลอดภัยจากยาเสพติด จึงต้องอาศัยความร่วมมือจากทุกภาคส่วน ร่วมวางแผนและลงมือทำ โดยมีส่วนราชการที่เกี่ยวข้องเข้าไปสนับสนุนการดำเนินงาน เพื่อให้เกิดความยั่งยืนและต่อเนื่อง เน้นกระบวนการมีส่วนร่วม ดึงพลังชุมชนให้เข้ามามีบทบาทในการป้องกันและแก้ไขปัญหายาเสพติด
ต่อไป
จากนั้น รัฐมนตรีว่าการกระทรวงยุติธรรมได้ร่วมเป็นสักขีพยานในพิธีมอบเงินสนับสนุนการดำเนินงานป้องกันและเฝ้าระวังปัญหายาเสพติดให้กับเครือข่ายด้านการป้องกันและแก้ไขปัญหายาเสพติดระดับตำบล จำนวน ๘๙ ตำบล และเยี่ยมชมนิทรรศการของหน่วยงานในสังกัดกระทรวงยุติธรรมพื้นที่จังหวัดพิจิตร ภายใต้แนวคิด ชุมชนเข้มแข็ง ยุติธรรมสร้างสุข

ที่มา : https://www.thaigov.go.th/news/contents/details/25895
