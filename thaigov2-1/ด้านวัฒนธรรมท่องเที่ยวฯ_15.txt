รัฐบาลไทย-ข่าวทำเนียบรัฐบาล-รัฐมนตรีท่องเที่ยวและกีฬาเปิดการแข่งขันมวยไทยสมัครเล่นชิงแชมป์โลก 2019

วันพุธที่ 31 กรกฎาคม 2562
รัฐมนตรีท่องเที่ยวและกีฬาเปิดการแข่งขันมวยไทยสมัครเล่นชิงแชมป์โลก 2019
การแข่งขันมวยไทยสมัครเล่นชิงแชมป์โลก 2019 “มหกรรมคืนสู่เหย้าชาวมวยไทย ร้อยรวมใจถวายราชสดุดีองค์ราชัน” จัดขึ้นระหว่างวันที่ 21 - 28 กรกฎาคม 2562 ณ เวทีมหกรรม หน้าอินดอสเดี้ยม หัวหมาก การกีฬาแห่งประเทศไทย โดยมีนักกีฬามวยไทยจากทั่วโลกจำนวน 102 ประเทศ
วันที่ 21 กรกฎาคม 2562 นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เป็นประธานพิธีเปิดการแข่งขันมวยไทยสมัครเล่นชิงแชมป์โลก 2019 ชิงถ้วยพระราชทานพระบาทสมเด็จพระเจ้าอยู่หัว รอยัล โทรฟี (ROYAL TROPHY) ใน “มหกรรมคืนสู่เหย้าชาวมวยไทย ร้อยรวมใจถวายราชสดุดีองค์ราชัน” โดยมี นายวิษณุ ไล่ชะพิษ รองผู้ว่าการการกีฬาแห่งประเทศไทย ฝ่ายส่งเสริมกีฬา, ดร.ศักดิ์ชาย ทัพสุวรรณ ประธานสหพันธ์มวยไทยสมัครเล่นนานาชาติ และ นายกสมาคมกีฬามวยไทยสมัครเล่นแห่งประเทศไทยฯ, นายขจร พราวศรี อุปนายกสมาคมกีฬามวยไทยสมัครเล่นแห่งประเทศไทย และนักมวยไทยสมัครเล่น จาก 102 ประเทศ เข้าร่วมในพิธี ณ เวทีมหกรรม หน้าอินดอร์สเตเดี้ยม หัวหมาก การกีฬาแห่งประเทศไทย
การจัดการแข่งขันในครั้งนี้เป็นครั้งแรกของการแข่งขันมวยไทยสมัครเล่นชิงแชมป์โลกที่มีนักกีฬาระดับนานาชาติเข้าร่วมการแข่งขันมากที่สุด และทำให้มีโอกาสที่มวยไทยสมัครเล่นจะได้เข้าร่วมการแข่งขันกีฬาโอลิมปิกเกมส์ในอนาคต ตามหลักเกณฑ์ใหม่ของ IOC ซึ่งให้การรับรองนักกีฬามวยไทยอาชีพเข้าร่วมการแข่งขันเช่นเดียวกับกีฬามวยสากลหรือกีฬาชนิดอื่นๆ ซึ่งขณะนี้สหพันธ์มวยไทยสมัครเล่นนานาชาติอยู่ในระหว่างการจัดทำข้อตกลงร่วมมือกับสภามวยไทยโลก ในพระบรมราชูปถัมภ์ เพื่อกำหนดบทบาทร่วมกันในการรับรองนักมวยไทยอาชีพเข้าสู่ระบบโอลิมปิกเกมส์ ซึ่งสหพันธ์มวยไทยสมัครเล่นนานาชาติจะเป็นผู้ดำเนินการในเรื่องระบบและวิธีการให้สอดคล้องกับระเบียบข้อบังคับของคณะกรรมการโอลิมปิกสากลให้มากที่สุด
ทั้งนี้ การแข่งขันมวยไทยสมัครเล่นชิงแชมป์โลก 2019 “มหกรรมคืนสู่เหย้าชาวมวยไทย ร้อยรวมใจถวายราชสดุดีองค์ราชัน” จัดขึ้นระหว่างวันที่ 21 - 28 กรกฎาคม 2562 ณ เวทีมหกรรม หน้าอินดอสเดี้ยม หัวหมาก การกีฬาแห่งประเทศไทย โดยมีนักกีฬามวยไทยจากทั่วโลกจำนวน 102 ประเทศ เข้าร่วมการแข่งขัน

ที่มา : https://www.thaigov.go.th/news/contents/details/21884
