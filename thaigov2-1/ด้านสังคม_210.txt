รัฐบาลไทย-ข่าวทำเนียบรัฐบาล-สธ .ลดแออัดโรงพยาบาล ผู้ป่วยรับยา 500 ร้านยา เครือข่าย 50 โรงพยาบาลใหญ่

วันพฤหัสบดีที่ 19 กันยายน 2562
สธ .ลดแออัดโรงพยาบาล ผู้ป่วยรับยา 500 ร้านยา เครือข่าย 50 โรงพยาบาลใหญ่
กระทรวงสาธารณสุข เชิญ 500 ร้านขายยาเครือข่ายโรงพยาบาล 50 แห่ง ชี้แจงแนวทางจ่ายยาให้ผู้ป่วยใกล้บ้าน ตามนโยบายลดความแออัดโรงพยาบาล ให้เป็นตามมาตรฐานสภาวิชาชีพ
กระทรวงสาธารณสุข เชิญ 500 ร้านขายยาเครือข่ายโรงพยาบาล 50 แห่ง ชี้แจงแนวทางจ่ายยาให้ผู้ป่วยใกล้บ้าน ตามนโยบายลดความแออัดโรงพยาบาล ให้เป็นตามมาตรฐานสภาวิชาชีพ
วันนี้ (19 กันยายน 2562) ที่โรงแรมมิราเคิล แกรนด์ คอนเวนชั่น นายแพทย์ประพนธ์ ตั้งศรีเกียรติกุล รองปลัดกระทรวงสาธารณสุข เป็นประธานเปิดการประชุมชี้แจงแนวทางการดำเนินงานลดความแออัดในโรงพยาบาลโดยร้านขายยาแผนปัจจุบัน (ข.ย.1) ตามนโยบายของรัฐมนตรีว่าการกระทรวงสาธารณสุข แก่ เภสัชกรห้องยา เภสัชกรร้านขายยา (ข.ย.1) โดยมีผู้บริหาร และเจ้าหน้าที่จากสำนักงานหลักประกันสุขภาพแห่งชาติสภาเภสัชกรรม สมาคมเภสัชกรรมชุมชน ร่วมประชุมจำนวนกว่า 500 คน
นายแพทย์ประพนธ์ กล่าวว่า รองนายกรัฐมนตรีและรัฐมนตรีว่าการกระทรวงสาธารณสุข มีนโยบายลดความแออัดของโรงพยาบาลสังกัดกระทรวงสาธารณสุข เพิ่มความสะดวกบริการประชาชน โดยให้ผู้ป่วยนำใบสั่งยารับยาที่ร้านยาแผนปัจจุบัน (ข.ย.1) ที่ได้มาตรฐาน GPP ของสำนักงานคณะกรรมการอาหารและยา มีการพัฒนาระบบบริการภายใต้ระบบหลักประกันสุขภาพแห่งชาติ และมีสภาวิชาชีพเภสัชกรรมเป็นผู้กำกับคุณภาพบริการร้านยา โดยจะนำร่องในร้านยา 500 แห่งทั่วประเทศ ที่เป็นเครือข่ายของโรงพยาบาลศูนย์/โรงพยาบาลทั่วไป 50 แห่ง และจะทยอยดำเนินการตั้งแต่ วันที่ 1 ตุลาคม 2562 ตามความพร้อมของโรงพยาบาล ซึ่งจะเพิ่มความปลอดภัยในการใช้ยา และลดการครอบครองยาเกินความจำเป็น
นายแพทย์ประพนธ์ กล่าวต่อว่า เงื่อนไขการรับบริการขึ้นอยู่กับความสมัครใจของผู้ป่วยเป็นหลัก ยาที่ผู้ป่วยได้รับจากร้านยาต้องเป็นตัวเดียวกันกับที่โรงพยาบาลจ่ายไว้เดิม เน้นผู้ป่วย 4 โรค คือ เบาหวาน ความดันโลหิตสูง โรคทางจิตเวช และหอบหืด โดยที่ผู้ป่วยไม่ต้องเสียค่าใช้จ่ายใดๆ เพิ่ม
ทั้งนี้ ปัจจุบันมีร้านยาที่ขึ้นทะเบียนตามมาตรฐาน GPP ของสำนักงานคณะกรรมการอาหารและยา (ร้านขายยา ข.ย.1) จำนวน 17,000 แห่ง  ทั่วประเทศ (อ้างอิงจากสมาคมเภสัชกรรมชุมชน) หากร้านยาสนใจเข้าร่วมโครงการประสานงานได้ที่ โรงพยาบาลแม่ข่าย, กลุ่มงานคุ้มครองผู้บริโภค สำนักงานสาธารณสุขจังหวัด และ สำนักงานหลักประกันสุขภาพแห่งชาติเขต ในพื้นที่
********************************* 19 กันยายน 2562

ที่มา : https://www.thaigov.go.th/news/contents/details/23220
