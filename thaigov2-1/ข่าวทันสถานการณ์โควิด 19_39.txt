รัฐบาลไทย-ข่าวทำเนียบรัฐบาล-นายกฯ กำชับสั่งการมาตรการเพื่อดูแลการแก้ปัญหาโควิด-19

วันเสาร์ที่ 14 มีนาคม 2563
นายกฯ กำชับสั่งการมาตรการเพื่อดูแลการแก้ปัญหาโควิด-19
นายกฯ กำชับสั่งการมาตรการเพื่อดูแลการแก้ปัญหาโควิด-19
ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่านายกรัฐมนตรีกำกับดูแลทุกส่วนราชการที่เกี่ยวข้อง ในการดำเนินการตามข้อสั่งการนายกรัฐมนตรี: มาตรการระยะเร่งด่วน 14 ข้อ ในส่วนของหน้ากากอนามัย นั้น นายกรัฐมนตรีสั่งการอย่างเข้มงวด ห้ามการกักตุน จำหน่ายเกินราคา โดยผู้ฝ่าฝืนจะถูกดำเนินการตามกฎหมาย ทั้งนี้ โรงงานผลิตหน้ากากอนามัยสามารถผลิตเต็มกำลังได้ 1.3 ล้านชิ้นต่อวัน โดยศูนย์การกระจายและบริหารจัดการสินค้าหน้ากากอนามัย ซึ่งมีอธิบดีกรมการค้าภายในเป็น ผอ. ศูนย์ จะเป็นหน่วยงานที่รับผิดชอบการจัดสรรหน้ากากอนามัย โดยเบื้องต้น 7 แสนชิ้นต่อวันจะส่งไปยังสถานพยาบาลเพื่อบุคคลากรทางการแพทย์ และกระจายส่วนที่เหลือไปยังกลุ่มเสี่ยง และจำหน่ายแก่ประชาชน โดยกระทรวงพาณิชย์ และมหาดไทย ร่วมกันจัดเจ้าหน้าที่ตรวจรับทุกจุดจนถึงปลายทาง เพื่อตรวจสอบการจัดสรรหน้ากากอนามัย ป้องกันการกักตุน และจำหน่ายเกินราคา
สำหรับแนวทางปฏิบัติเกี่ยวกับการลาของข้าราชการ สำนักงานคณะกรรมการข้าราชการพลเรือน (ก.พ.) ได้จัดทำหลักเกณฑ์ และแนวทางสำหรับให้ข้าราชการปฏิบัติงานภายในที่พัก เพื่อให้ส่วนราชการพิจารณาดำเนินการตามข้อสั่งการของนายกรัฐมนตรีตามบริบทของการทำงานของส่วนราชการ โดยเป็นไปตามกฎหมายและระเบียบที่เกี่ยวข้อง โดยให้หัวหน้าส่วนราชการหรือผู้ได้รับมอบอำนาจสั่งให้ข้าราชการที่เดินทางกลับมาจาก หรือเดินทางผ่าน หรือมีเส้นทางแวะผ่าน ประเทศที่เสี่ยงต่อการติดเชื้อและแพร่ระบาดของ COVID-19 หรือมีเหตุควรสงสัยว่าเป็น COVID-19 และจำเป็นต้องสังเกตอาการปฏิบัติงานภายในที่พัก 14 วัน โดยไม่ถือเป็นวันลา ตามข้อ 15 ของระเบียบสำนักนายกรัฐมนตรีว่าด้วยการลาของข้าราชการ พ.ศ. 2555 กรณีเป็นปลัดกระทรวง หัวหน้าส่วนราชการขึ้นตรง ให้รัฐมนตรีเจ้าสังกัด หรือผู้ได้รับมอบอำนาจสั่ง และปฏิบัติราชการแทน ซึ่งเมื่อสิ้นสุดระยะเวลาการปฏิบัติงานในที่พักให้กลับไปปฏิบัติงานตามปกติ และการไม่ดำเนินการตามหลักเกณฑ์นี้ ถือเป็นการกระทำผิดวินัยตามระเบียบแบบแผนของทางราชการ ทั้งนี้ หากมีความจำเป็น สำนักงาน ก.พ. จะกำหนดหลักเกณฑ์อื่นเพิ่มเติมต่อไป

ที่มา : https://www.thaigov.go.th/news/contents/details/27254
