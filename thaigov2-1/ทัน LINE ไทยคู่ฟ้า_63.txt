รัฐบาลไทย-ข่าวทำเนียบรัฐบาล-ดันกฎหมายป่าชุมชน ตั้งเป้า 5 ปี ตั้งป่าชุมชน 15,000 แห่ง ดึงประชาชนร่วมดูแลรักษาป่าและใช้ประโยชน์อย่างยั่งยืน

วันศุกร์ที่ 4 ตุลาคม 2562
ดันกฎหมายป่าชุมชน ตั้งเป้า 5 ปี ตั้งป่าชุมชน 15,000 แห่ง ดึงประชาชนร่วมดูแลรักษาป่าและใช้ประโยชน์อย่างยั่งยืน
..
#ไทยคู่ฟ้า พล.อ.ประวิตร วงษ์สุวรรณ รองนายกรัฐมนตรี ดันกฎหมายป่าชุมชน ตั้งเป้า 5 ปี ตั้งป่าชุมชน 15,000 แห่ง ดึงประชาชนร่วมดูแลรักษาป่าและใช้ประโยชน์อย่างยั่งยืน ล่าสุดพิจารณาแผนการออกกฎหมายอนุบัญญัติ เพื่อขับเคลื่อน พ.ร.บ.ป่าชุมชน พ.ศ. 2562 ส่งเสริมให้ประชาชน 18,000 หมู่บ้าน เข้ามามีส่วนร่วมดูแลป่าชุมชนเพิ่มขึ้นถึง 10 ล้านไร่
.
กฎหมายป่าชุมชน เป็นกฎหมายที่ประชาชนรอคอยกันมานานกว่า 28 ปี ประกาศในราชกิจจานุเบกษา เมื่อวันที่ 29 พ.ค. 62 มีเจตนารมณ์ให้คนและชุมชนได้ใช้ประโยชน์จากป่าชุมชน เกิดสำนึกในการดูแลรักษาและจัดการป่าชุมชน เพื่อป้องกันการบุกรุกทำลายทรัพยากรป่าไม้ โดยมีโครงสร้างการบริหาร 3 ระดับ คือ 1) คณะกรรมการนโยบายป่าชุมชน 2) คณะกรรมการป่าชุมชนระดับจังหวัด 3) คณะกรรมการจัดการป่าชุมชน
.
กฎหมายอนุบัญญัติที่ผ่านการพิจารณา ประกอบด้วย กฎกระทรวง 2 ฉบับ ระเบียบคณะกรรมการนโยบายป่าชุมชน 17 ฉบับ และประกาศคณะกรรมการนโยบายป่าชุมชน 1 ฉบับ เช่น กฎกระทรวงกำหนดพื้นที่ให้เป็นพื้นที่ป่าอนุรักษ์ กฎกระทรวงกำหนดไม้ทรงคุณค่า ระเบียบคณะกรรมการนโยบายป่าชุมชนว่าด้วยหลักเกณฑ์กำหนดการปกครองดูแลบำรุงรักษาใช้ประโยชน์จากไม้และใช้ประโยชน์ในพื้นที่ป่าชุมชน ระเบียบคณะกรรมการนโยบายป่าชุมชนว่าด้วยการตรวจสอบติดตามและประเมินผลการจัดการป่าชุมชนในจังหวัดและการจัดทำรายงาน เป็นต้น
.
ประโยชน์ที่ประชาชนจะได้รับจากการจัดตั้งป่าชุมชนมีหลายด้าน เช่น ลดรายจ่ายเพิ่มรายได้ของครัวเรือน สร้างความร่วมมือจัดการป่า พัฒนาอาชีพ ช่วยลดการคุกคามพื้นที่ป่า ฟื้นฟูสภาพป่า และเกิดความหลากหลายทางชีวภาพ

ที่มา : https://www.thaigov.go.th/news/contents/details/23617
