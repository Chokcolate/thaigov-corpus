รัฐบาลไทย-ข่าวทำเนียบรัฐบาล-วธ. จัดกิจกรรมบำเพ็ญกุศลอุทิศถวายพระราชกุศล เนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร

วันศุกร์ที่ 11 ตุลาคม 2562
วธ. จัดกิจกรรมบำเพ็ญกุศลอุทิศถวายพระราชกุศล เนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
วธ. จัดกิจกรรมบำเพ็ญกุศลอุทิศถวายพระราชกุศล เนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
วธ. จัดกิจกรรมบำเพ็ญกุศลอุทิศถวายพระราชกุศล เนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
วันศุกร์ที่ ๑๑ ตุลาคม ๒๕๖๒ เวลา ๐๗.๐๐ น. นายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานพิธีทำบุญตักบาตรพระสงฆ์ จำนวน ๘๙ รูป พร้อมด้วยคณะผู้บริหารกระทรวงวัฒนธรรม ข้าราชการ บุคลากรภาครัฐ ภาคเอกชน อุทิศถวายเป็นพระราชกุศลแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ณ อาคารวัฒนธรรมวิศิษฏ์ กระทรวงวัฒนธรรม เขตห้วยขวาง กรุงเทพมหานคร
นายอิทธิพล คุณปลื้ม รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรม โดยกรมการศาสนา จัดกิจกรรมบำเพ็ญกุศลอุทิศถวายพระราชกุศล เนื่องในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อถวายเป็นพระราชกุศล น้อมรำลึกถึงพระมหากรุณาธิคุณและแสดงความจงรักภักดีเป็นราชสักการะแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ได้สร้างคุณประโยชน์แก่ประเทศชาติอย่างอเนกอนันต์ เพื่อให้ศาสนิกชนทุกศาสนาได้ร่วมสืบทอดศาสนา ปฏิบัติศาสนกิจนำหลักธรรมทางศาสนาไปสู่การปฏิบัติในชีวิตประจำวันและทำกิจกรรมสาธารณประโยชน์เพื่อถวายเป็น พระราชกุศลฯ เสริมสร้างความรัก ความสามัคคีแก่ปวงชนชาวไทยโดยมีสถาบันพระมหากษัตริย์เป็นศูนย์รวมจิตใจ
โดยส่วนกลาง จัดพิธีทำบุญตักบาตรพระสงฆ์ จานวน ๘๙ รูป ถวายเป็นพระราชกุศลแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และจัดกิจกรรมปฏิบัติธรรมถวายเป็นพระราชกุศลฯ ระหว่างวันที่ ๑๑-๑๓ ตุลาคม ๒๕๖๒ ณ ยุวพุทธิกสมาคมแห่งประเทศไทย ในพระบรมราชูปถัมภ์ เขตภาษีเจริญ กรุงเทพมหานคร ในส่วนภูมิภาค ๗๖ จังหวัด มีการจัดพิธีทำบุญตักบาตรพระสงฆ์ ถวายเป็นพระราชกุศลฯ ระหว่างวันที่ ๑๑-๑๓ ตุลาคม ๒๕๖๒ ณ พระอารามหลวง หรือสถานที่ ๆจังหวัดกำหนด
นายกิตติพันธ์ พานสุวรรณ อธิบดีกรมการศาสนา กล่าวเพิ่มเติมว่า กรมการศาสนา ร่วมกับยุวพุทธิกสมาคม แห่งประเทศไทย ในพระบรมราชูปถัมภ์ จัดกิจกรรมการปฏิบัติธรรม ถวายพระราชกุศล พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในวันคล้ายวันสวรรคต ๑๓ ตุลาคม ๒๕๖๒ ระหว่างวันที่ ๑๑-๑๓ ตุลาคม ๒๕๖๒ ณ ยุวพุทธิกสมาคมแห่งประเทศไทย ในพระบรมราชูปถัมภ์ เขตภาษีเจริญ กรุงเทพมหานคร เพื่อเป็นการน้อมรำลึกในพระมหากรุณาธิคุณที่มีต่อประชาชนชาวไทย และแสดงความจงรักภักดี ซึ่งการปฏิบัติธรรมเป็นการพัฒนาจิตใจ มีกระบวนการและขั้นตอนเพื่อให้มีสมาธิ เกิดสติ ปัญญา เป็นการนำศีลธรรมและคุณธรรมมาใช้เป็นแนวทางในการดำรงชีวิตด้วยการปฏิบัติวิปัสสนากรรมฐาน อันเป็นการปฏิบัติธรรมอันสูงสุดตามหลักพระพุทธศาสนา เพื่อขัดเกลากิเลส พัฒนาจิตใจให้เกิดปัญญาและเกิดความสันติสุขแก่ชีวิต ครอบครัว และสังคม รวมถึงประเทศชาติเป็นการพัฒนาคุณธรรมจริยธรรมภาคสังคม เพราะเมื่อได้นำหลักธรรมของพุทธศาสนาไปปฏิบัติย่อมเกิดประโยชน์แก่ตนเอง ใน ๓ ระดับ คือ ประโยชน์ขั้นต่ำ สามารถตั้งตัวเป็นหลักฐานได้ ประโยชน์ขั้นกลาง สามารถตั้งตัวอยู่ในหลักศีลธรรมได้ และประโยชน์ขั้นสูงสุด คือ สามารถดับกิเลส พ้นทุกข์ ได้อย่างแท้จริง

ที่มา : https://www.thaigov.go.th/news/contents/details/23748
