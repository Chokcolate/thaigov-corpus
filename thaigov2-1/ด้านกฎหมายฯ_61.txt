รัฐบาลไทย-ข่าวทำเนียบรัฐบาล-กระทรวงยุติธรรม “ช่วยผู้บริสุทธิ์ เข้าถึงความยุติธรรม เพื่อเงินภาษีเกิดประโยชน์อย่างคุ้มค่า”

วันจันทร์ที่ 9 กันยายน 2562
กระทรวงยุติธรรม “ช่วยผู้บริสุทธิ์ เข้าถึงความยุติธรรม เพื่อเงินภาษีเกิดประโยชน์อย่างคุ้มค่า”
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานการประชุมติดตามผลการดำเนินงานกองทุนยุติธรรม ครั้งที่ ๓/๒๕๖๒
ในวันศุกร์ที่ ๖ กันยายน ๒๕๖๒ เวลา ๐๙.๐๐ น. ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานการประชุมติดตามผลการดำเนินงานกองทุนยุติธรรม ครั้งที่ ๓/๒๕๖๒
เพื่อติดตามความคืบหน้าในการดำเนินการของกองทุนยุติธรรม และเพื่อให้เกิดประโยชน์สูงสุดสู่ภาคประชาชน โดยมี นางสาวรวิวรรณ์ ศรีวนาภิรมย์ ผู้ช่วยปลัดกระทรวงยุติธรรม นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ พร้อมด้วยข้าราชการและเจ้าหน้าที่ที่เกี่ยวข้อง เข้าร่วมประชุม
ด้านผู้ช่วยรัฐมนตรีประจำกระทรวงยุติธรรม กล่าวว่า เรามีเจตนารมณ์ในการช่วยเหลือประชาชนอย่างแท้จริง และขอบคุณเจ้าหน้าที่ทุกท่านที่พยายามผลักดันให้ประชาชนเข้าถึงความช่วยเหลือในทุกช่องทาง ส่วนตนจะเร่งประชาสัมพันธ์และประสานหลาย ๆ องค์กรให้ทราบข้อมูลด้วย และคิดว่าการดำเนินงานของสำนักงานกองทุนยุติธรรมจะมีความคืบหน้ายิ่ง ๆ ขึ้นไป
ในโอกาสนี้ นายมนินธ์ สุทธิวัฒนานิติ ผู้อำนวยการสำนักงานกองทุนยุติธรรม ได้รายงานความคืบหน้าในการเพิ่มช่องทางการสื่อสาร และผลการติดตามคดีฉ้อโกงประชาชนกรณีจำนำข้าว ซึ่งเป็นคดีแบบกลุ่มเหตุเกิด ณ พื้นที่จังหวัดพิษณุโลก รวมถึงการเปิดรับคำขอผ่านช่องทางต่าง ๆ เพื่อให้ประชาชนสามารถเข้าถึงกระบวนการยุติธรรมได้โดยสะดวก ซึ่งสำนักงานกองทุนยุติธรรมจัดให้มีในหลากหลายช่องทางทั้งทาง Mobile Application และ e-platform
รวมทั้งเว็บไซต์กองทุนยุติธรรม www.jfo.moj.go.th เฟสบุ๊คกองทุนยุติธรรมกระทรวงยุติธรรม หรือสามารถติดต่อสอบถามข้อมูลเพิ่มเติมได้ที่ โทรศัพท์ ๐ ๒๕๐๕ ๖๗๖๐

ที่มา : https://www.thaigov.go.th/news/contents/details/22936
