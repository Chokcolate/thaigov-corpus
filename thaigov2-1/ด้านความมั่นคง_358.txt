รัฐบาลไทย-ข่าวทำเนียบรัฐบาล-มท. 1 เป็นประธานมอบประกาศนียบัตร เข็มวิทยฐานะ และโล่รางวัลเรียนดี แก่ผู้สำเร็จการศึกษาอบรมหลักสูตรนักปกครองระดับสูง (นปส.) รุ่นที่ 72 และ 73

วันจันทร์ที่ 18 พฤศจิกายน 2562
มท. 1 เป็นประธานมอบประกาศนียบัตร เข็มวิทยฐานะ และโล่รางวัลเรียนดี แก่ผู้สำเร็จการศึกษาอบรมหลักสูตรนักปกครองระดับสูง (นปส.) รุ่นที่ 72 และ 73
มท. 1 เป็นประธานมอบประกาศนียบัตร เข็มวิทยฐานะ และโล่รางวัลเรียนดี แก่ผู้สำเร็จการศึกษาอบรมหลักสูตรนักปกครองระดับสูง (นปส.) รุ่นที่ 72 และ 73
วันที่ 15 พ.ย. 2562 เวลา 10.00 น. ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีมอบประกาศนียบัตร เข็มวิทยฐานะ และโล่รางวัลเรียนดี ให้แก่ผู้สำเร็จการศึกษาอบรมหลักสูตรนักปกครองระดับสูง (นปส.) รุ่นที่ 72 และรุ่นที่ 73 ประจำปีงบประมาณ พ.ศ. 2562 โดยมี นายฉัตรชัย พรหมเลิศ ปลัดกระทรวงมหาดไทย เป็นผู้กล่าวรายงาน พร้อมด้วยผู้บริหารระดับสูงของกระทรวงมหาดไทย ให้เกียรติเข้าร่วมพิธี
โอกาสนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ให้โอวาทแก่ผู้สำเร็จการศึกษาอบรมทุกท่าน โดยมีใจความว่า ในนามของกระทรวงมหาดไทย ขอแสดงความยินดีแก่ผู้สำเร็จการศึกษาอบรมหลักสูตรนักปกครองระดับสูง ทั้ง 2 รุ่น ซึ่งสามารถผ่านการทดสอบในเบื้องต้นเป็นที่เรียบร้อยแล้ว และที่กล่าวว่าการทดสอบในเบื้องต้น นั้น เพราะบททดสอบที่แท้จริงเป็นการทดสอบว่าท่านจะสามารถนำความรู้ที่ได้รับจากการศึกษาอบรมไปประยุกต์ใช้สำหรับการทำงานที่อำเภอ จังหวัด หรือหน่วยงานของท่านได้อย่างไร และจากการเข้ารับการศึกษาอบรมในครั้งนี้ ผู้บังคับบัญชา เพื่อนร่วมงาน ผู้ใต้บังคับบัญชา หรือผู้ที่เกี่ยวข้อง ตลอดจนพี่น้องประชาชน ย่อมคาดหวังในตัวท่านทั้งหลายว่าจะสามารถนำแนวคิดหรือวิทยาการใหม่ๆ กลับไปใช้ในการปฏิบัติหน้าที่ในราชการได้ ดังนั้น เมื่อท่านกลับไปแล้ว ขอให้นำความรู้ที่ได้รับไปสนับสนุนการทำงานของอธิบดี ผู้ว่าราชการจังหวัด หรือผู้บังคับบัญชา ให้เกิดผลสัมฤทธิ์ในการปฏิบัติราชการ และขอให้ท่านพึงระลึกไว้อยู่เสมอว่า ท่านต้องเป็นผู้นำการเปลี่ยนแปลง เป็นผู้นำที่จะนำความรู้ต่างๆ ที่ได้เรียนรู้  เพื่อกลับไปพัฒนาและขยายผลแก่เพื่อนร่วมงาน ผู้ใต้บังคับบัญชา ทั้งนี้ ขอให้ท่านเป็นผู้นำที่ดีและเก่ง มีคุณภาพควบคู่กับจริยธรรม สามารถบำบัดทุกข์ บำรุงสุข ให้แก่ประชาชนและสังคมโดยส่วนรวมได้อย่างมีประสิทธิภาพ สุดท้ายนี้ ขออำนาจสิ่งศักดิ์สิทธิ์ที่ท่านนับถือ โปรดอำนวยพรให้ท่านมีกำลังกาย กำลังใจ และกำลังสติปัญญา เพื่อที่จะร่วมกันสร้างสรรค์พัฒนาประเทศชาติ อันเป็นที่รักยิ่งของพวกเรา ให้เจริญก้าวหน้ายิ่งๆ ขึ้นไป
สำหรับผู้สำเร็จการศึกษาอบรมในครั้งนี้ มีจำนวนทั้งสิ้น 200 คน ประกอบด้วย หลักสูตรนักปกครองระดับสูง (นปส.) รุ่นที่ 72 จำนวน 100 คน เข้ารับการศึกษาอบรม ระหว่างวันที่ 3 เมษายน – 28 มิถุนายน 2562 และรุ่นที่ 73 จำนวน 100 คน เข้ารับการศึกษาอบรม ระหว่างวันที่ 17 มิถุนายน – 6 กันยายน 2562 ใช้เวลาศึกษาอบรม รุ่นละ 12 สัปดาห์ ณ วิทยาลัยมหาดไทย อำเภอบางละมุง จังหวัดชลบุรี ดำเนินการโดย สถาบันดำรงราชานุภาพ สำนักงานปลัดกระทรวงมหาดไทย ซึ่งเป็นหลักสูตรเพื่อพัฒนาศักยภาพการบริหารงานของผู้บริหารให้เป็นผู้นำที่มีวิสัยทัศน์ มีสมรรถนะด้านการบริหารจัดการที่ดี มีคุณธรรมและจริยธรรม มีความมุ่งมั่นในการปฏิบัติราชการ โดยยึดหลักการบริหารราชการภาครัฐแนวใหม่ และการบริหารกิจการบ้านเมืองที่ดี ทำให้ผู้เข้ารับการศึกษาอบรมสามารถนำความรู้และวิทยาการใหม่ๆ ที่ได้กลับไปประยุกต์ใช้ในการพัฒนางานของหน่วยงาน เพื่อประโยชน์สุขแก่พี่น้องประชาชน และประเทศชาติสืบไป
กองสารนิเทศ สป.มท.
ครั้งที่ 194/2562

ที่มา : https://www.thaigov.go.th/news/contents/details/24635
