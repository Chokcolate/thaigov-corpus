รัฐบาลไทย-ข่าวทำเนียบรัฐบาล-จุรินทร์ รุกถกผู้ประกอบการโรงงานสกัดน้ำมันปาล์ม ระดมกำลังแก้ราคาปาล์ม ทุกมาตรการพร้อมเข้า ครม.อังคารนี้

วันอังคารที่ 27 สิงหาคม 2562
จุรินทร์ รุกถกผู้ประกอบการโรงงานสกัดน้ำมันปาล์ม ระดมกำลังแก้ราคาปาล์ม ทุกมาตรการพร้อมเข้า ครม.อังคารนี้
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี รัฐมนตรีว่าการกระทรวงพาณิชย์  นำคณะ พบปะเกษตรกรชาวสวนปาล์ม และ ผู้ประกอบการโรงงานสกัดปาล์มน้ำมัน ที่โรงงานสกัดน้ำมันปาล์ม บริษัท นิวไบโอดีเซล จำกัด ต.เสวียง อ.ท่าฉาง จ.สุราษฎร์ธานี
โดยรมว. พาณิชย์ และคณะ ได้หารือแลกเปลี่ยนข้อมูลกับผู้ประกอบการปาล์มน้ำมันในเรื่องของปริมาณปาล์มที่ผลิตได้ในประเทศปริมาณการใช้ปาล์มในประเทศ การนำปาล์มไปผลิตพลังงานไฟฟ้า การนำปาล์มไปผลิตเป็นพลังทดแทน และการส่งออก
พร้อมกันนี้ รมว.พาณิชย์ กล่าวย้ำว่าต้องมีมาตรการจัดการขั้นเด็ดขาดกับผู้ลักลอบนำเข้าน้ำมันปาล์มผิดกฎหมายอย่างจริงจังและเด็ดขาดเพราะถือว่าเป็นการทำลายเกษตรกรไทย ทำลายงบประมาณแผ่นดินโดยใช้เวลาหารือเกือบ 2 ชั่วโมง
ภายหลังการหารือ นายจุรินทร์  กล่าวให้สัมภาษณ์กับสื่อมวลชนว่า หลังจากได้พบกับเกษตรกรและผู้ประกอบการโรงสกัดน้ำมัน อ.พุนพิน ก็จะได้นำข้อมูลทั้งหมดเข้าสู่การประชุมครม.วันอังคารนี้ พร้อมกับเสนอนโยบายประกันรายได้ชาวสวนปาล์ม เข้าสู่ที่ประชุมด้วย และเสนอมาตรการควบคู่เพื่อทำให้ราคาปาล์มในประเทศมีราคาสูงขึ้น
ได้แก่ มาตรการ
1. เสนอให้มีการใช้น้ำมัน B10 แบบบังคับ  ภายในก่อนสิ้นปี 2562
2. จะดำเนินการในเรื่องการนำน้ำมันปาล์มไปผลิตกระแสไฟฟ้าของการไฟฟ้าฝ่ายผลิต (กฟผ.) ซึ่งปัจจุบันมีจำนวน 1.3 แสนตัน และจำนวนสำรองอีก 1 แสนตัน รวมเป็น 2.3 แสนตัน
3. ดำเนินการให้มีการติดตั้งมิเตอร์เพื่อที่จะตรวจวัดจำนวนสต็อคปาล์มน้ำมันดิบในประเทศแบบเรียลไทม์นาทีต่อนาที เพื่อทราบชัดเจนว่าปริมาณปาล์มในประเทศมีจำนวนเท่าไหร่ จะเป็นประโยชน์ต่อการบริหารจัดการได้อย่างแม่นยำต่อไป
4. เร่งรัดให้มีการส่งออกน้ำมันปาล์มไปยังประเทศอินเดีย จีน โดยภาครัฐจะสนับสนุนให้มีการส่งออกมากที่สุดเท่าที่จะทำได้
"และเรื่องสำคัญที่สุดอีกเรื่องหนึ่งคือการจัดการการลักลอบนำเข้าปาล์มน้ำมันผิดกฎหมาย ต้องมีมาตรการเด็ดขาด เพราะถือเป็นมะเร็งร้ายทำลายชาวสวนปาล์มมานานหลายปี และจะมีการรายงานการจับกุมให้สาธารณะรับทราบเป็นระยะในภายหลัง"

ที่มา : https://www.thaigov.go.th/news/contents/details/22534
