รัฐบาลไทย-ข่าวทำเนียบรัฐบาล-ศูนย์ต่อต้านการทุจริต มหาดไทย เดินหน้าเสริมพลังเครือข่ายฯ ยึดองค์กรต้นแบบ ศึกษาดูงาน เพื่อพัฒนาสู่การเป็นองค์กรคุณธรรม

วันพฤหัสบดีที่ 25 กรกฎาคม 2562
ศูนย์ต่อต้านการทุจริต มหาดไทย เดินหน้าเสริมพลังเครือข่ายฯ ยึดองค์กรต้นแบบ ศึกษาดูงาน เพื่อพัฒนาสู่การเป็นองค์กรคุณธรรม
ศูนย์ต่อต้านการทุจริต มหาดไทย เดินหน้าเสริมพลังเครือข่ายฯ ยึดองค์กรต้นแบบ ศึกษาดูงาน เพื่อพัฒนาสู่การเป็นองค์กรคุณธรรม
วันนี้ (25 ก.ค. 62) เวลา 09.15 น. ณ ห้องประชุมอัษฏางค์ ชั้น 5 อาคารดำรงราชานุสรณ์ กระทรวงมหาดไทย นายสุธี ทองแย้ม ที่ปรึกษาด้านการปกครอง เป็นประธานเปิดโครงการเสริมสร้างคุณธรรม จริยธรรม เพื่อพัฒนาสู่
การเป็นองค์กรคุณธรรม กระทรวงมหาดไทย ประจำปีงบประมาณ พ.ศ. 2562 จัดโดยศูนย์ปฏิบัติการต่อต้านการทุจริต กระทรวงมหาดไทย (ศปท.มท.) โดยมีวัตถุประสงค์เพื่อเพิ่มพูนความรู้ ความเข้าใจ ทักษะ ด้านคุณธรรม จริยธรรม และสามารถนำมาประยุกต์ใช้ในการปฏิบัติงานได้อย่างเหมาะสมกับบทบาทและภารกิจของหน่วยงาน รวมทั้งสร้างเครือข่ายความร่วมมือในการส่งเสริมคุณธรรมจริยธรรมในองค์กร เพื่อร่วมกันขับเคลื่อนหน่วยงานในสังกัดกระทรวงมหาดไทยให้เป็นองค์กรคุณธรรม โดยกลุ่มเป้าหมาย ประกอบด้วย ข้าราชการสังกัดกระทรวงมหาดไทย ทั้งในระดับกรม/รัฐวิสาหกิจ ที่รับผิดชอบงานศูนย์ปฏิบัติการต่อต้านการทุจริตของหน่วยงาน
นายสุธี ทองแย้ม กล่าวว่า กระทรวงมหาดไทยได้ให้ความสำคัญกับการป้องกัน ปราบปรามการทุจริตและประพฤติมิชอบ และการส่งเสริมคุณธรรม จริยธรรม โดยการสร้างความตระหนักรู้ถึงการสร้างจิตสำนึกข้าราชการให้มีคุณธรรม ปฏิบัติตนยึดมั่นในจริยธรรม และกระทำในสิ่งที่ถูกต้อง มุ่งเน้นผลประโยชน์ส่วนรวมเป็นสำคัญ และปฏิบัติงานด้วยความซื่อสัตย์สุจริต โปร่งใสและตรวจสอบได้ ดังนั้น การส่งเสริมให้บุคลากรของหน่วยงาน เป็นผู้ดำรงตนภายใต้
หลักคุณธรรม ย่อมก่อให้เกิดประสิทธิภาพในการทำงาน สามารถนำไปสู่เป้าหมายที่องค์กรกำหนดไว้ได้ และเพื่อเป็นการพัฒนาและเพิ่มพูนความรู้และประสบการณ์ของบุคลากร ทั้งยังเป็นการเปิดวิสัยทัศน์ให้กว้างไกล ด้วยการศึกษาดูงานจากหน่วยงานอื่นที่เป็นแหล่งเรียนรู้และหน่วยงานต้นแบบ เพื่อนำองค์ความรู้มาพัฒนาการดำเนินงานด้านการส่งเสริมคุณธรรม จริยธรรม และการป้องกันและปราบปรามการทุจริตของหน่วยงาน เพื่อเพิ่มประสิทธิภาพการปฏิบัติงาน
ให้ดียิ่งขึ้น
สำหรับการศึกษาดูงานในโครงการดังกล่าวนี้ เป็นการศึกษาดูงานและแลกเปลี่ยนเรียนรู้ร่วมกัน ณ จังหวัดราชบุรี ซึ่งเป็นจังหวัดคุณธรรมนำร่อง โดยศึกษาดูงานจากองค์กรต้นแบบ บริษัท ริกิ การ์เม้นส์ จำกัด จังหวัดราชบุรี ที่มีจุดเด่นในเรื่องความมีวินัย ในการทำงานและใช้วัฒนธรรม “ความสุข” ในการบริหารองค์กร และในชุมชนวัดเจ็ดเสมียน อำเภอโพธาราม ที่เป็นชุมชนต้นแบบในบริหารจัดการแบบมีส่วนร่วม โดยการสร้างกระบวนการเรียนรู้ร่วมกันในชุมชนอย่างต่อเนื่องสม่ำเสมอ เพื่อให้ผู้เข้าร่วมโครงการได้ศึกษาเรียนรู้ และนำไปปรับใช้ในปฎิบัติงานและร่วมขับเคลื่อนหน่วยงาน เพื่อพัฒนาไปสู่องค์กรคุณธรรม
ท้ายนี้ ที่ปรึกษาด้านการปกครอง ได้เน้นย้ำว่า คนมหาดไทยทุกคนถือเป็นฟันเฟืองสำคัญที่จะขับเคลื่อนกระทรวงมหาดไทยให้เป็นองค์กรคุณธรรมและสร้างสรรค์คุณประโยชน์ที่ดีต่อสังคมส่วนร่วมได้ ดังนั้น การศึกษาดูงาน
ในครั้งนี้ จะเป็นประโยชน์ที่จะส่งเสริมให้เกิดการรับรู้จากแบบอย่างของหน่วยงานต้นแบบที่ขับเคลื่อนภารกิจด้านการส่งเสริมคุณธรรมจริยธรรม ซึ่งกระทรวงมหาดไทยหวังเป็นอย่างยิ่งว่าผู้เข้าร่วมการศึกษาดูงานฯ จะนำองค์ความรู้และประสบการณ์ที่ได้ไปประยุกต์ใช้ในการปฏิบัติงานได้อย่างเหมาะสมกับบทบาท/ภารกิจของหน่วยงาน และเป็นแบบอย่างที่ดีให้กับผู้อื่นได้ ตลอดจนสามารถนำองค์ความรู้ที่ได้รับมาพัฒนางานและถ่ายทอดให้บุคลากรภายในหน่วยงาน เพื่อเพิ่มประสิทธิภาพการปฏิบัติงาน และสนับสนุนภารกิจเพื่อให้หน่วยงานในสังกัดกระทรวงมหาดไทยก้าวไปสู่องค์กรคุณธรรมต่อไป

ที่มา : https://www.thaigov.go.th/news/contents/details/21760
