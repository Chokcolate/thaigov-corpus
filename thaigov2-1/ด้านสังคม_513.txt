รัฐบาลไทย-ข่าวทำเนียบรัฐบาล-รมว.พม. เร่งสร้างสังคมเข้มแข็ง ไร้ความรุนแรงในพื้นที่ภาคเหนือ พร้อมแนะทุกคนควรรู้และร่วมพิทักษ์สิทธิในครอบครัว

วันจันทร์ที่ 23 ธันวาคม 2562
รมว.พม. เร่งสร้างสังคมเข้มแข็ง ไร้ความรุนแรงในพื้นที่ภาคเหนือ พร้อมแนะทุกคนควรรู้และร่วมพิทักษ์สิทธิในครอบครัว
รมว.พม. เร่งสร้างสังคมเข้มแข็ง ไร้ความรุนแรงในพื้นที่ภาคเหนือ พร้อมแนะทุกคนควรรู้และร่วมพิทักษ์สิทธิในครอบครัว
วันที่ 21 ธ.ค. 62 เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดการการสัมมนาเชิงปฏิบัติการ เรื่อง “การพิทักษ์สิทธิของบุคคลในครอบครัว” ซึ่งกระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) ร่วมกับสมาคมบัณฑิตสตรีทางกฎหมายแห่งประเทศไทย ในพระบรมราชินูปถัมภ์ จัดขึ้นระหว่างวันที่ 21 – 22 ธันวาคม 2562 โดยมีนางสาวอุษณี กังวารจิตต์ อธิบดีกรมกิจการสตรีและสถาบันครอบครัว กล่าวรายงาน พร้อมด้วย ผู้แทนจากหน่วยงานในสังกัดกระทรวง พม. จังหวัดพิษณุโลกและพื้นที่ภาคเหนือ หน่วยงานภาครัฐในพื้นที่ภาคเหนือ ศูนย์พัฒนาครอบครัวในชุมชน ศูนย์ปฏิบัติการเพื่อป้องกันการกระทำความรุนแรงในครอบครับระดับจังหวัดและตำบล ทีมสหวิชาชีพจังหวัด อาสาสมัครพัฒนาสังคมและความมั่นคงของมนุษย์ (อพม.) และประชาชนทั่วไป จำนวนทั้งสิ้น 330 คน เข้าร่วมสัมมนา ณ ห้องบุษราคัม โรงแรมไพลิน จังหวัดพิษณุโลก
นายจุติ กล่าวว่า สถานการณ์ครอบครัวไทยในปัจจุบัน มีการเปลี่ยนแปลงที่สำคัญ คือ ครอบครัวขยายมีแนวโน้มลดลง ขณะที่ครอบครัวเดี่ยวมีอัตราเพิ่มสูงขึ้น ส่งผลให้ครัวเรือนไทยมีจำนวนสมาชิกเฉลี่ยลดลง นอกจากนี้ ยังพบว่าภายใต้โครงสร้างครอบครัวเดี่ยวและครอบครัวขยาย ยังมีรูปแบบครอบครัวที่มีลักษณะเฉพาะ 6 ลักษณะ ได้แก่ 1) ครอบครัวพ่อหรือแม่เลี้ยงเดี่ยว คือ ครอบครัวที่พ่อหรือแม่  ต้องเลี้ยงดูบุตรที่ยังไม่บรรลุนิติภาวะโดยลำพัง 2) ครอบครัวข้ามรุ่น คือ ครอบครัวที่มี ปู่ ย่า ตา ยาย อยู่กับหลานตามลำพัง 3) ครอบครัวที่ผู้สูงอายุอยู่ด้วยกันตามลำพัง  คือ ครอบครัวที่ประกอบด้วยสมาชิกอายุตั้งแต่ 60 ปีขึ้นไป ตั้งแต่สองคนขึ้นไป อยู่ร่วมกันโดยไม่มีสมาชิกช่วงวัยอื่นอาศัยอยู่ด้วย 4)ครอบครัวคู่ รักเพศเดียวกัน คือ ครอบครัวที่มีบุคคลเพศเดียวกันใช้ชีวิตอยู่ร่วมกันฉันสามีภริยา 5) ครอบครัวผสม คือ ครอบครัวที่ชายหญิงฝ่ายใดฝ่ายหนึ่งหรือทั้งสองฝ่าย มีบุตรติดมาและได้สมรสหรืออยู่กินกันฉันสามีภริยาเป็นครอบครัวใหม่ และบุตรนั้นอาศัยอยู่ด้วยกัน และ  6) ครอบครัววัยรุ่น คือ ครอบครัวที่ชายและหญิงมีอายุต่ำกว่า  20 ปี ใช้ชีวิตร่วมกันฉันสามีภรรยา นอกจากนี้ ยังพบว่าในอนาคตจะมีครัวเรือนที่จะมีบุคคลที่อาศัยอยู่คนเดียวหรืออาศัยกับบุคคลที่ไม่ใช่ญาติมากขึ้น ทั้งนี้ จากสถานการณ์ดังกล่าว ครอบครัวจึงต้องเผชิญปัญหาที่มีความแตกต่างและหลากหลายรูปแบบ อาทิ ปัญหาความยากจนและหนี้สิน การตั้งครรภ์ของวัยรุ่น ปัญหาความรุนแรงในครอบครัว การขาดความรู้และทักษะในการอบรมเลี้ยงดูบุตร เด็กและผู้สูงอายุถูกทอดทิ้ง เป็นต้น สำหรับสถานการณ์ปัญหาความรุนแรงในครอบครัว จากระบบฐานข้อมูลความรุนแรงต่อเด็ก สตรี และความรุนแรงในครอบครัวในระบบ www.violence.in.th เมื่อพิจารณาจากข้อมูลความรุนแรงในครอบครัวในปี 2561 พบว่ามีการกระทำความรุนแรง จำนวน 1,299 เหตุการณ์ เพิ่มขึ้นจากปี 2560 ซึ่งมีจำนวน 1,200 เหตุการณ์ โดยประเภทการทำความรุนแรงในครอบครัวที่เกิดขึ้นมากที่สุด คือ การทำร้ายร่างกาย รองลงมาคือ การดุด่า ดูถูก การพูดหยาบคาย ตะคอก ประจาน ขู่ และบังคับ ในการนี้ กระทรวง พม. โดย สค.ในฐานะหน่วยงานหลักในการขับเคลื่อนกลไกส่งเสริมการพัฒนาสถาบันครอบครัวให้มีความเข้มแข็ง และคุ้มครองสถาบันครอบครัวจากความรุนแรง ได้ให้ความสำคัญในการเสริมสร้างความรู้เกี่ยวกับความรุนแรงในครอบครัว และการคุ้มครองสิทธิของครอบครัวให้กับภาคีเครือข่ายทั้งภาครัฐ ภาคเอกชน และภาคประชาชน โดยมีแนวทางการพิทักษ์สิทธิของบุคคลในครอบครัว ดังนี้ 1. การพัฒนาศักยภาพครอบครัว 2. การเสริมสร้างความเข้มแข็งของครอบครัว 3. การสร้างหลักประกันความมั่นคงของครอบครัว 4. การพัฒนาระบบฐานข้อมูลด้านครอบครัว โดยกระทรวง พม.ได้ดำเนินโครงการคลังข้อมูลสารสนเทศด้านครอบครัวแห่งชาติ (Family Big Data) ซึ่งในปี 2563 กระทรวง พม. ได้กำหนดแผนการในการดำเนินงานร่วมกับสำนักงานสถิติแห่งชาติทดลองนำร่องวิเคราะห์จำนวนครอบครัวแต่ละประเภท ทั้งในภาพรวมประเทศและรายจังหวัด 5. การส่งเสริมให้มีการแลกเปลี่ยนเรียนรู้ด้านครอบครัว เสริมสร้างสิทธิของบุคคลในครอบครัว 6. การส่งเสริมและสนับสนุนเครือข่ายทางสังคมเพื่อพัฒนาครอบครัว และ 7. การพัฒนากระบวนการสื่อสารสังคมเพื่อพัฒนาครอบครัว
นายจุติ กล่าวต่อไปว่า ในส่วนของการแก้ไขปัญหาความรุนแรงในครอบครัว กระทรวง พม. โดย สค. ได้ขับเคลื่อนการดำเนินงานตามพระราชบัญญัติคุ้มครองผู้ถูกกระทำด้วยความรุนแรงในครอบครัว พ.ศ. 2550 โดยสนับสนุนให้มีการจัดตั้งและเสริมสร้างความเข้มแข็งให้กับเครือข่ายผู้ปฏิบัติงานในพื้นที่จังหวัด ได้แก่ พนักงานเจ้าหน้าที่ตามพระราชบัญญัติฯ ทีมสหวิชาชีพ ศูนย์ปฏิบัติการเพื่อป้องกันการกระทำความรุนแรงในครอบครัว รวมทั้งศูนย์พัฒนาครอบครัวในชุมชน และเครือข่ายอื่น ๆ ที่เกี่ยวข้อง ให้เกิดการเรียนรู้และพัฒนาระบบการดำเนินงานภายในจังหวัดของตนเองร่วมกัน เพื่อให้สามารถคุ้มครองช่วยเหลือครอบครัวที่ประสบความรุนแรงได้อย่างมีประสิทธิภาพ ทั้งนี้ มีความร่วมมือกับสมาคมบัณฑิตสตรีทางกฎหมายแห่งประเทศไทย ในพระบรมราชินูปถัมภ์ ดำเนินการจัดการสัมมนาเชิงปฏิบัติการ เรื่อง “การพิทักษ์สิทธิของบุคคลในครอบครัว” โดยมีวัตถุประสงค์เพื่อเสริมสร้างความรู้ความเข้าใจเกี่ยวกับปัญหาความรุนแรงในครอบครัว และการพิทักษ์สิทธิของบุคคลในครอบครัว รวมถึงพัฒนาบทบาทของเครือข่ายกลไกชุมชน ตลอดจนประชาชนทั่วไป ให้เข้ามามีส่วนร่วมในการป้องกันและแก้ไขปัญหาความรุนแรงต่อเด็ก สตรี และบุคคลในครอบครัว
นายจุติ กล่าวเพิ่มเติมว่า สำหรับกิจกรรมในการสัมมนาในครั้งนี้ ประกอบด้วย การเสวนาเรื่อง การพิทักษ์สิทธิของบุคคลในครอบครัว : กฎหมายที่ควรรู้ การบรรยายพิเศษ เรื่อง แนวทางการพิทักษ์สิทธิของบุคคลในครอบครัว การบรรยาย เรื่องกฎหมายครอบครัว และการอภิปราย เรื่อง กฎหมายที่ควรรู้ ทั้งนี้ การจัดสัมมนาดังกล่าว นับเป็นประโยชน์ต่อภาคีเครือข่าย รวมทั้งภาคประชาชน ในการป้องกันและแก้ไขปัญหาความรุนแรง ซึ่งจะช่วยกระตุ้นให้ทุกภาคส่วน มีความรู้ ความเข้าใจ และร่วมกันเป็นเครือข่ายในการการป้องกัน และแก้ไขความรุนแรงในครอบครัว อันส่งผลให้ครอบครัวมีมั่นคง ปราศจากความรุนแรง สามารถสร้างสังคมที่มีความเข้มแข็งและความสงบสุขต่อไป

ที่มา : https://www.thaigov.go.th/news/contents/details/25395
