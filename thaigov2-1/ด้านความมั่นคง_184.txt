รัฐบาลไทย-ข่าวทำเนียบรัฐบาล-รมว.ทส. ร่วมงานวันสถานปนากรมป่าไม้ ครบรอบ 123 ปี ประกาศเจตนารมณ์ขับเคลื่อนงานป่าไม้ เน้นเกิดประโยชน์ต่อประชาชนและประเทศชาติ

วันพุธที่ 18 กันยายน 2562
รมว.ทส. ร่วมงานวันสถานปนากรมป่าไม้ ครบรอบ 123 ปี ประกาศเจตนารมณ์ขับเคลื่อนงานป่าไม้ เน้นเกิดประโยชน์ต่อประชาชนและประเทศชาติ
รมว.ทส. ร่วมงานวันสถานปนากรมป่าไม้ ครบรอบ 123 ปี ประกาศเจตนารมณ์ขับเคลื่อนงานป่าไม้ เน้นเกิดประโยชน์ต่อประชาชนและประเทศชาติ
รมว.ทส. ร่วมงานวันสถานปนากรมป่าไม้ ครบรอบ 123 ปี ประกาศเจตนารมณ์ขับเคลื่อนงานป่าไม้ เน้นเกิดประโยชน์ต่อประชาชนและประเทศชาติ
วันนี้  (18 กันยายน 2562) กระทรวงทรัพยากรธรรมชาติและสิ่งแวดล้อม โดย กรมป่าไม้ จัดงานวันสถาปนากรมป่าไม้ ครบรอบ 123 ปี  โดยในเวลา 10.00 น. นายวราวุธ ศิลปอาชา  รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายยุทธพล  อังกินันทน์ ที่ปรึกษารัฐมนตรีว่าการกระทรวงทรัพยากรธรรมชาติและสิ่งแวดล้อม นายธเนศพล ธนบุณยวัฒน์ เลขานุการรัฐมนตรีว่าการกระทรวงทรัพยากรธรรมชาติและสิ่งแวดล้อม และนายวิจารย์ สิมาฉา  ปลัดกระทรวงทรัพยากรธรรมชาติและสิ่งแวดล้อม  นำรองปลัดกระทรวงทรัพยากรธรรมชาติและสิ่งแวดล้อม  โฆษกกระทรวง ฯ อธิบดีกรมป่าไม้ อธิบดีกรมอุทยานแห่งชาติ สัตว์ป่าและพันธ์พืช อธิบดีกรมทรัพยากรทางทะเลและชายฝั่ง และข้าราชการ พนักงานในสังกัดกรมป่าไม้  ร่วมถวายเครื่องราชสักการะพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว ถวายเครื่องราชสักการะท้าวมหาพรม ปลูกต้นรวงผึ้ง และวางพวงมาลา ณ อนุสาวรีย์วีรชนป่าไม้
เวลาต่อมา รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้เกียรติเป็นประธานมอบ โล่ ใบประกาศเกียรติคุณ และหนังสือชมเชย ให้แก่ผู้ช่วยเหลือราชการกรมป่าไม้ เกษตรดีเด่น ผู้เกษียณอายุราชการ และหน่วยป้องรักษาป่า และเจ้าหน้าที่ปฏิบัติงานด้านการป้องกันรักษาป่า ดีเด่นระดับประเทศ อีกทั้งได้มอบโล่รางวัลชนะเลิศโครงการประกวดต้นรวงผึ้ง “ต้นไม้ประจำรัชกาล ที่ 10 “ ให้แก่ผู้ชนะการประกวด ณ ห้องประชุม ชั้น1 อาคารเทียมคมกฤส กรมป่าไม้  นอกจากนี้ให้โอวาทและกล่าวกำลังใจแก่เจ้าหน้าที่กรมป่าไม้ทุกท่าน ที่ได้เสียสละ ทุ่มเท กำลังกายและกำลังใจในการปกป้องผืนป่า อนุรักษ์ ฟื้นฟูทรัพยากรป่าไม้และสัตว์ป่า โดยหัวใจสำคัญของกรมป่าไม้  คือ ทำอย่างไรให้คนอยู่กับป่าได้  ให้ประชาชนมีพื้นที่ทำกินได้อย่างถูกกฎหมาย มีการให้ความรู้กับประชาชนให้สามารถดูแลป่าไม้ให้กลับคืนความอุดมสมบูรณ์อย่างยั่งยืน ทั้งนี้ กิจกรรมภายในงาน “วันสถาปนากรมป่าไม้ ครบรอบ 123 ปี”  ในครั้งนี้ จัดขึ้นภายใต้แนวคิด “กรมป่าไม้ รักป่า รักประชาชน” โดยภายในงานประกอบด้วยกิจกรรมดังต่อไปนี้
เวลา 06.00 น. นายอรรถพล เจริญชันษา อธิบดีกรมป่าไม้ ได้นำข้าราชการ พนักงาน และเจ้าหน้าที่ ร่วมพิธีสงฆ์ และพิธีบูชาพระพุทธไตรสสตวรรษานุสรณ์ บูชาท้าวมหาพรหม ตลอดจนถวายเครื่องราชสักการะพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว ถวายสัตย์ปฏิญาณของข้าราชการ พนักงาน กรมป่าไม้ พร้อมทั้งวางพวงมาลาและร่วมสดุดีวีรชนป่าไม้
เวลา 08.30 น. อธิบดีกรมป่าไม้ ได้มอบรางวัล โล่ และประกาศเกียรติคุณ ให้แก่ผู้ชนะเลิศรองอันดับ 2 โครงการประกวดต้นรวงผึ้ง “ต้นไม้ประจำรัชกาลที่ 10” , โครงการคัดเลือกเครือข่ายป่าชุมชนต้นแบบ, โครงการคัดเลือกศูนย์ส่งเสริมวนศาสตร์ชุมชน และโครงการคัดเลือกเจ้าหน้าที่ส่งเสริมป่าไม้ชุมชน ประจำปี 2562
เวลา 09.00 น. นายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อม ได้มอบรางวัล โล่ และประกาศเกียรติคุณ ให้แก่ผู้ชนะเลิศรองอันดับ 1 โครงการประกวดต้นรวงผึ้ง “ต้นไม้ประจำรัชกาลที่ 10” , ผู้เกษียณอายุราชการ ข้าราชการพลเรือนดีเด่น และข้าราชการพลเรือนผู้มีผลงานดี ประจำปี 2561
นอกจากนี้ ภายในงานมีการจัดแสดงนิทรรศการการปฏิบัติงานด้านการป่าไม้ในทุกมิติ อาทิ การนำเทคโนโลยีทันสมัยมาประยุกต์ใช้ในงานป่าไม้ด้านต่าง ๆ ในเรื่องการป้องกันรักษาป่าในการติดตามเฝ้าระวังการเปลี่ยนแปลงของสภาพพื้นที่ป่าด้วยการสร้างแอปพลิเคชัน “พิทักษ์ไพร” ซึ่งเป็นระบบปฏิบัติการผ่านเครือข่ายอินเทอร์เน็ตและโทรศัพท์เคลื่อนที่ การส่งเสริมการมีส่วนร่วมของภาคประชาชนในการติดตามเฝ้าระวังและรักษาป่าไม้ การส่งเสริมให้สร้างเครือข่ายป่าชุมชนเพื่อให้ร่วมเป็นส่วนหนึ่งของการดูแลรักษาป่าควบคู่กับการใช้ประโยชน์จากป่าภายใต้ขอบเขตที่กำหนด การฟื้นฟูพื้นที่ป่าพร้อมทั้งส่งเสริมให้ประชาชนปลูกไม้มีค่าทางเศรษฐกิจ การแก้ไขปัญหาให้ประชาชนสามารถอยู่อาศัยและทำกินอยู่ในพื้นที่ป่าตามแนวทางของคณะกรรมการนโยบายที่ดินแห่งชาติ (คทช.) ภายใต้นิยาม “รัฐได้ป่า ประชาได้ที่ทำกิน บนผืนแผ่นดินเดียวกัน”  รวมถึงงานด้านการป่าไม้ในอีกหลาย ๆ มิติ ที่กรมป่าไม้จะขับเคลื่อนงานเพื่อก้าวย่างเข้าสู่ปีที่ 124 ปฏิรูปการป่าไม้ มุ่งมั่นรักษาป่า ส่งเสริมไม้มีค่า ป่าชุมชน คนอยู่กับป่า เพิ่มพื้นที่สีเขียว เพื่อความสุขของคนไทย สืบไป

ที่มา : https://www.thaigov.go.th/news/contents/details/23195
