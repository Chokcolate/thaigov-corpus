รัฐบาลไทย-ข่าวทำเนียบรัฐบาล-หารือสภาผู้แทนราษฎรเยอรมัน

วันพฤหัสบดีที่ 27 กุมภาพันธ์ 2563
หารือสภาผู้แทนราษฎรเยอรมัน
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ให้การต้อนรับและหารือกับ Dr. Peter Ramsauer ประธานคณะกรรมาธิการความร่วมมือด้านเศรษฐกิจและการพัฒนา สภาผู้แทนราษฎรของสหพันธ์สาธารณรัฐเยอรมนี
เมื่อวันพุธที่ 19 กุมภาพันธ์ 2563 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ให้การต้อนรับและหารือกับ Dr. Peter Ramsauer ประธานคณะกรรมาธิการความร่วมมือด้านเศรษฐกิจและการพัฒนา สภาผู้แทนราษฎรของสหพันธ์สาธารณรัฐเยอรมนี, Mr. Georg Schmidt เอกอัครราชทูตสหพันธ์สาธารณรัฐเยอรมนีประจำประเทศไทย พร้อมด้วยคณะสภาผู้แทนราษฎรสหพันธ์สาธารณรัฐเยอรมนี โดยมีนายอนุชา บูรพชัยศรี เลขานุการรัฐมนตรีว่าการกระทรวงศึกษาธิการ และผู้แทนจากหน่วยงานที่เกี่ยวข้อง ร่วมหารือ ณ ห้องดำรงราชานุภาพ กระทรวงศึกษาธิการ
รมว.ศึกษาธิการ กล่าวว่า กระทรวงศึกษาธิการมีนโยบายในการยกระดับการเรียนการสอนอาชีวศึกษา ด้วยการพัฒนาศักยภาพครูและนักเรียน ทั้งในด้านการพัฒนาทักษะด้านภาษา การเสริมสร้างทักษะอาชีพ การเตรียมกำลังคนให้สอดคล้องกับความต้องการของภาคอุตสาหกรรม ภาคเอกชน และตลาดแรงงาน เนื่องจากกำลังคนอาชีวศึกษามีบทบาทสำคัญในการขับเคลื่อนเศรษฐกิจของประเทศไทยให้เติบโต และสามารถแข่งขันได้ในเวทีโลก จึงขอความร่วมมือฝ่ายเยอรมนีซึ่งมีความเชี่ยวชาญด้านอาชีวศึกษา ช่วยผลักดันการพัฒนาการอาชีวศึกษาไทย ให้มีมาตรฐานและคุณภาพเทียบเท่าในระดับสากล
Dr. Peter Ramsauer ประธานคณะกรรมาธิการความร่วมมือด้านเศรษฐกิจและการพัฒนา สภาผู้แทนราษฎรของสหพันธ์สาธารณรัฐเยอรมนี กล่าวขอบคุณฝ่ายไทย ที่ได้ดำเนินความร่วมมือกับเยอรมนีผ่านหลายหน่วยงานทั้งภาครัฐและภาคเอกชน อาทิ หอการค้าเยอรมัน-ไทย และองค์กรความร่วมมือระหว่างประเทศของเยอรมัน (GIZ) เป็นต้น โดยประเทศไทยถือเป็นเป็นต้นแบบของหุ้นส่วนความร่วมมือ ที่ประสบผลสำเร็จด้วยดี จึงยินดีที่จะช่วยส่งเสริมและสนับสนุนความสัมพันธ์ และความร่วมมือด้านการศึกษา ระหว่างสองประเทศให้แน่นแฟ้นยิ่งขึ้น
Mr. Georg Schmidt เอกอัครราชทูตสหพันธ์สาธารณรัฐเยอรมนีประจำประเทศไทย กล่าวว่า เยอรมนีได้ออกแบบหลักสูตรด้านอาชีวศึกษา เพื่อตอบสนองกับความท้าทายในโลกปัจจุบัน รวมทั้งเชื่อมโยงกับอุตสาหกรรม 4.0 และมุ่งเน้นการพัฒนาอาชีวศึกษาเพื่อให้บุคลากรมีรายได้สูงขึ้น โดยมีความร่วมมือกับสถาบันวิจัยเพื่อการพัฒนาประเทศไทย (Thailand Development Research Institute: TDRI) และเตรียมความพร้อมที่จะขยายความร่วมมือด้านอาชีวศึกษาให้มากขึ้น ทั้งความร่วมมือในระดับสถาบันการศึกษา องค์กร ตลอดจนความร่วมมือระดับกระทรวง
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
ขอบคุณข้อมูลจากสำนักความสัมพันธ์ต่างประเทศ สป.
กลุ่มประชาสัมพันธ์ สร.: รายงาน

ที่มา : https://www.thaigov.go.th/news/contents/details/26781
