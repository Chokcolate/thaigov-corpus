รัฐบาลไทย-ข่าวทำเนียบรัฐบาล-รมว.พม. รุดช่วยเด็ก 2 คน หลังแม่ถูกจับเพราะขโมยเงินกฐิน ที่ย่านอินทามระ พร้อมย้ำยากดีมีจนอย่าทำผิดกฎหมาย หากมีปัญหา โทร.ขอความช่วยเหลือ สายด่วน พม. 1300

วันอาทิตย์ที่ 8 กันยายน 2562
รมว.พม. รุดช่วยเด็ก 2 คน หลังแม่ถูกจับเพราะขโมยเงินกฐิน ที่ย่านอินทามระ พร้อมย้ำยากดีมีจนอย่าทำผิดกฎหมาย หากมีปัญหา โทร.ขอความช่วยเหลือ สายด่วน พม. 1300
รมว.พม. รุดช่วยเด็ก 2 คน หลังแม่ถูกจับเพราะขโมยเงินกฐิน ที่ย่านอินทามระ พร้อมย้ำยากดีมีจนอย่าทำผิดกฎหมาย หากมีปัญหา โทร.ขอความช่วยเหลือ สายด่วน พม. 1300
เมื่อวันที่ 6 ก.ย. 62 เวลา 17.00 น. ที่ซอยอินทามระ29 แขวงสามเสนใน เขตพญาไท กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ช่วยเหลือครอบครัวหญิงวัย 54 ปี ที่ขโมยเงิน จำนวน 160 บาท จากต้นกฐินที่ตั้งอยู่ในห้างสรรพสินค้าแห่งหนึ่งย่านบางซื่อ เพื่อนำเงินซื้อข้าวให้ลูก 2 คน และถูกแจ้งจับดำเนินคดี
นายจุติ กล่าวว่า จากการลงพื้นที่เยี่ยมครอบครัวตรวจสอบพบว่า หญิงที่ขโมยเงินดังกล่าว ประกอบอาชีพพนักงานทำความสะอาดร้านอาหารแห่งหนึ่ง อาศัยอยู่ห้องเช่าย่านอินทามะระกับลูกชายวัย 13 ปี และลูกสาววัย 12 ปี ซึ่งกำลังศึกษาอยู่ชั้น ป.3 และ ป.4 ส่วนสามีเสียชีวิต ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยบ้านพักเด็กและครอบครัว กรุงเทพมหานคร กรมกิจการเด็กและเยาวชน (ดย.) และกองคุ้มครองสวัสดิภาพและเสริมสร้างคุณภาพชีวิต กรมพัฒนาสังคมและสวัสดิการ (พส.) ได้ประเมินครอบครัวเพื่อดำเนินการให้ความช่วยเหลือด้านสิทธิสวัสดิการสังคมตามภารกิจของกระทรวง พม. ในด้านเด็ก และผู้มีรายได้น้อย ซึ่งในเบื้องต้นจะมีการพิจารณาเงินสงเคราะห์ตามระเบียบของกระทรวง พม. การให้คำแนะนำสำหรับการดูแลเลี้ยงดูเด็กให้เหมาะสม การให้คำปรึกษาแนะนำด้านการฝึกอาชีพ และการวางแผนร่วมกับหน่วยงานที่เกี่ยวกับข้องสำหรับการช่วยเหลือในระยะยาวต่อไป นอกจากนี้ ได้มีนักธุรกิจร่วมมอบทุนการศึกษาให้เด็กได้ศึกษาอย่างต่อเนื่อง
"สำหรับประชาชนที่ประสบปัญหาทางสังคม ไม่ควรแก้ไขปัญหาด้วยการทำผิดกฎหมาย และหากต้องการขอความช่วยเหลือให้ด้านต่างๆสามารถโทรแจ้งศูนย์ช่วยเหลือสังคม กระทรวง พม. สายด่วน โทร. 1300 ตลอด 24 ชั่วโมง ซึ่งทางกระทรวง พม. พร้อมประสานหน่วยงานที่เกี่ยวข้อง เพื่อให้คำปรึกษาและความช่วยเหลืออย่างเต็มที่” นายจุติ กล่าวในตอนท้าย

ที่มา : https://www.thaigov.go.th/news/contents/details/22908
