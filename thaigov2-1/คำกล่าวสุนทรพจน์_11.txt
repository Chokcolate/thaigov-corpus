รัฐบาลไทย-ข่าวทำเนียบรัฐบาล-คำกล่าวนายกรัฐมนตรีในการกล่าวปาฐกถาพิเศษในงานสัมมนา Thailand-Korea Business Forum ณ ห้องแกรนด์ บอลรูม โรงแรมอินเตอร์คอนติเนนตัล

วันจันทร์ที่ 2 กันยายน 2562
คำกล่าวนายกรัฐมนตรีในการกล่าวปาฐกถาพิเศษในงานสัมมนา Thailand-Korea Business Forum ณ ห้องแกรนด์ บอลรูม โรงแรมอินเตอร์คอนติเนนตัล
คำกล่าวนายกรัฐมนตรีในการกล่าวปาฐกถาพิเศษในงานสัมมนา Thailand-Korea Business Forum ณ ห้องแกรนด์ บอลรูม โรงแรมอินเตอร์คอนติเนนตัล วันจันทร์ที่ 2 กันยายน 2562
ท่านประธานาธิบดี Moon Jae - In (มุน แช อิน)
ท่านรัฐมนตรี
คณะผู้แทนทั้งภาครัฐ และภาคเอกชนจากสาธารณรัฐเกาหลี
และผู้มีเกียรติทุกท่าน
ผมมีความยินดีเป็นอย่างยิ่งที่ได้มีโอกาสต้อนรับท่านประธานาธิบดี ท่านรัฐมนตรี และคณะนักธุรกิจจากสาธารณรัฐเกาหลีอีกครั้งหนึ่งในงาน “Thailand-Korea Business Forum” ซึ่งเป็นงานที่แสดงถึงความร่วมมือทางด้านธุรกิจอีกมิติหนึ่งที่รัฐบาลไทย โดยสำนักงานคณะกรรมการส่งเสริมการลงทุน และหอการค้าและอุตสาหกรรมของสาธารณรัฐเกาหลีหน่วยงานที่เป็นผู้มีบทบาทในการสร้างความร่วมมือทางธุรกิจที่สำคัญของทั้งสองประเทศร่วมกันจัดขึ้น
ผมรู้สึกดีใจเป็นอย่างมากที่ได้ทราบว่า ในการเยือนประเทศไทยในครั้งนี้ ท่านประธานาธิบดีได้นำนักธุรกิจผู้มีบทบาทสำคัญในอุตสาหกรรมต่าง ๆ ของสาธารณรัฐเกาหลี เข้ามาเยือนประเทศไทยในคราวเดียวกัน ด้วยการที่บริษัทชั้นนำของสาธารณรัฐเกาหลีให้ความสนใจร่วมคณะมากับท่านประธานาธิบดีมากกว่า 100 บริษัท เป็นสัญญาณที่แสดงให้เห็นชัดว่า นักลงทุนจากสาธารณรัฐเกาหลีให้ความสำคัญ  กับประเทศไทยในหุ้นส่วนเศรษฐกิจและการลงทุน
นอกจากนี้ ในช่วงเช้าที่ผ่านมา ผมรู้สึกยินดีเป็นอย่างมากที่ได้เป็นสักขีพยาน ในการลงนามความตกลงร่วมมือกันระหว่างหน่วยงานของไทย และสาธารณรัฐเกาหลีหลายหน่วยงาน รวมทั้งความร่วมมือระหว่างสำนักงานคณะกรรมการส่งเสริมการลงทุน และหอการค้า และอุตสาหกรรมเกาหลี ทุกหน่วยงานที่ได้ลงนามต่างพร้อมที่จะสร้างความร่วมมือกันในหลายด้าน เช่น ด้านการลงทุน เทคโนโลยี อุตสาหกรรม การคมนาคม และการพัฒนาทรัพยากรมนุษย์ นับเป็นการเริ่มต้นความร่วมมือในเชิงมหภาคที่จะสามารถต่อยอดไปสู่ความร่วมมือของภาคธุรกิจอีกนับไม่ถ้วนต่อจากนี้
ท่านผู้มีเกียรติครับ
ในฐานะที่ประเทศไทยเป็นสมาชิกของกลุ่มประเทศอาเซียนและทำหน้าที่ประธานอาเซียนในปีนี้ ผมขอชื่นชมนโยบาย New Southern Policy ภายใต้การนำของท่านประธานาธิบดีที่ได้ประกาศขยายความร่วมมือด้านต่าง ๆ โดยเฉพาะด้านเศรษฐกิจมาสู่ภูมิภาคเอเชียตะวันออกเฉียงใต้ นโยบายนี้มีความหมายที่ลึกซึ้ง และมีความสำคัญอย่างยิ่งไม่เฉพาะต่อประเทศไทย แต่รวมถึงภูมิภาคอาเซียน ซึ่งอยู่ระหว่างการพัฒนาเศรษฐกิจในด้านต่าง ๆ อย่างมีนัยสำคัญ จึงต้องการมหามิตรมาร่วมมือกัน เพื่อสร้างประโยชน์ร่วมกันในอนาคต
ภูมิภาคอาเซียนเป็นภูมิภาคที่มีอัตราการเติบโตทางเศรษฐกิจสูงอย่างต่อเนื่อง โดยเฉพาะกลุ่ม CLMVT ซึ่งประกอบด้วย กัมพูชา ลาว เมียนมา เวียดนาม และประเทศไทยนั้น เป็นหัวใจที่แท้จริงของอาเซียน ทั้งในเชิงของ Connectivity และการเป็นศูนย์กลางการผลิต การค้า การลงทุน และการท่องเที่ยวของภูมิภาค ประเทศใหญ่ไม่ว่าจีน ญี่ปุ่น หรือแม้แต่สหรัฐอเมริกาและยุโรป ต่างก็ให้ความสำคัญและเข้ามามีส่วนร่วมกับพัฒนาการของอนุภูมิภาคนี้
ประเทศไทยซึ่งมีทำเลที่ตั้งอยู่ใจกลางอนุภูมิภาคนี้ มีโครงข่ายคมนาคมที่เชื่อมโยงทั่วถึง และมีระดับพัฒนาการที่สูงโดยเปรียบเทียบในอนุภูมิภาคนี้ อีกทั้งยังมีความสัมพันธ์ที่ดีกับประเทศเพื่อนบ้านในแถบนี้ ย่อมสามารถเป็นประเทศศูนย์กลางของอนุภูมิภาคนี้ได้อย่างดีเยี่ยม ซึ่งมีผลทำให้ธุรกิจยักษ์ใหญ่ต่าง ๆ ของโลกเข้ามาลงทุนขยายธุรกิจ โดยใช้ประเทศไทยเป็นฐาน ในการเชื่อมโยงกับประเทศเพื่อนบ้านอื่นใน CLMVT และอาเซียน รวมไปถึงตลาดโลก ทั้งในแง่ของตลาด ห่วงโซ่อุปทาน (Supply Chain) และโลจิสติกส์
รัฐบาลไทยได้ตระหนักถึงบทบาทที่สำคัญของสาธารณรัฐเกาหลี โดยเฉพาะในด้านการค้าและการลงทุน เนื่องจากเกาหลีเป็นประเทศที่สามารถใช้พลังทางด้านเศรษฐกิจและอุตสาหกรรมที่เข้มแข็ง ผสมผสานกับพลังทางด้านวัฒนธรรมที่มีเอกลักษณ์ในการสร้างเศรษฐกิจให้เจริญก้าวหน้าอย่างก้าวกระโดด และกลายเป็นเครื่องจักรหลักในการขับเคลื่อนเศรษฐกิจในภูมิภาคเอเชีย อีกทั้งผู้ประกอบการในทุกระดับ ตั้งแต่บริษัทขนาดใหญ่ ไปจนถึงเอสเอ็มอี และสตาร์ทอัพของเกาหลีก็มีเทคโนโลยีขั้นสูง และนวัตกรรมที่โดดเด่น นักลงทุนเกาหลีจึงเป็นหนึ่งในนักลงทุนต่างชาติรายสำคัญ และเป็นประเทศเป้าหมายในการสร้างความร่วมมือด้านการลงทุนกับประเทศไทยมาโดยตลอด
การเยือนประเทศไทยของท่านประธานาธิบดีครั้งนี้ ผมจึงเห็นว่า เป็นโอกาสที่ดีอย่างยิ่งที่ประเทศไทยจะได้เชื่อมโยงนโยบายด้านเศรษฐกิจ การค้า การลงทุนของไทยให้สอดคล้องและเป็นรูปธรรมยิ่งขึ้นกับนโยบาย New Southern Policy ของสาธารณรัฐเกาหลี และหวังว่าเราจะได้เห็นบทบาทที่เข้มข้นขึ้นของเกาหลีในฐานะนักลงทุนในประเทศไทย
ท่านผู้มีเกียรติครับ
ผมขอเรียนว่า รัฐบาลไทยมีความมุ่งมั่นที่จะปฏิรูปเศรษฐกิจ ในด้านหนึ่งต้องการลดความเหลื่อมล้ำของคนในประเทศ ในขณะเดียวกันก็ต้องการยกระดับขีดความสามารถในการแข่งขันของประเทศ และเปลี่ยนผ่านประเทศเข้าสู่ยุคดิจิทัล รัฐบาลจึงได้กำหนดนโยบาย Thailand 4.0 ซึ่งมุ่งที่จะขับเคลื่อนการเติบโตทางเศรษฐกิจด้วยนวัตกรรม รัฐบาลไทยตระหนักดีว่าเราต้องใช้ประโยชน์จากทำเลที่ตั้งอันเป็นยุทธศาสตร์ของเราอย่างเต็มที่ จึงได้เร่งลงทุนในโครงสร้างพื้นฐานขนาดใหญ่เพื่อเสริมความโดดเด่นในด้าน Connectivity ไม่ว่าจะเป็นระบบคมนาคมขนส่ง พลังงาน ท่าเรือ สนามบิน และโครงข่ายดิจิทัล ควบคู่ไปกับ  การสร้างอุตสาหกรรมเป้าหมายที่เน้นการเพิ่มมูลค่าด้วยเทคโนโลยีและนวัตกรรม ไม่ว่าจะเป็น Bio Economy ที่ใช้สินค้าเกษตรเป็นพื้นฐาน อุตสาหกรรมยานยนต์แห่งอนาคต อุตสาหกรรมอิเล็กทรอนิกส์อัจฉริยะ (Smart Electronics) อุตสาหกรรมการแพทย์และสุขภาพ และอุตสาหกรรมหุ่นยนต์และระบบอัตโนมัติ เป็นต้น เพื่อรองรับการพัฒนาอุตสาหกรรมเป้าหมายเหล่านี้ โครงการเขตพัฒนาพิเศษภาคตะวันออก หรือ EEC จึงได้ถูกพัฒนาขึ้นเพื่อให้เป็นฐานการลงทุนที่พร้อมสรรพทั้งระบบคมนาคมและโลจิสติกส์ โครงสร้างพื้นฐานที่จะรองรับงานด้านการวิจัยและพัฒนา การสร้างนวัตกรรม การพัฒนาทรัพยากรมนุษย์ ตลอดจนการสร้างเมืองใหม่ที่เป็น Smart City
นอกจากนี้ รัฐบาลยังเร่งเดินหน้าพัฒนาบุคลากรที่มีองค์ความรู้ด้านเทคโนโลยีในสาขาใหม่ ๆ ที่ไม่เคยมีมาก่อนหรือมีอยู่น้อย เช่น ด้านอากาศยาน ด้านหุ่นยนต์และระบบอัตโนมัติ และด้านดิจิทัลขั้นสูง รวมถึงการยกระดับทักษะแรงงานครั้งใหญ่ในกลุ่มอุตสาหกรรมที่มีอยู่เดิม ผ่านการส่งเสริมให้เกิดสถาบันฝึกอบรมเฉพาะทาง และดึงให้เอกชนเข้ามามีส่วนร่วมในการพัฒนาบุคคลากร เพื่อรองรับการลงทุนในอุตสาหกรรมแห่งอนาคต รวมถึงการลงทุนจากเกาหลีที่จะมาตั้งฐานธุรกิจในประเทศไทย ภายใต้นโยบาย New Southern Policy ด้วย
ทุกเรื่องที่ผมกล่าวมาล้วนเป็นสิ่งที่เป็นจุดแข็งของเกาหลีทั้งสิ้น ความสามารถเชิงเทคโนโลยีและประสบการณ์ในหลากหลายอุตสาหกรรมของผู้ประกอบการเกาหลี ล้วนมีความโดดเด่นและได้รับการยอมรับอย่างสูงในระดับโลก ซึ่งทั้งหมดนี้สอดคล้องกับความต้องการพัฒนาประเทศของไทย ในทางกลับกัน ประเทศไทยในฐานะที่เป็นประตูเข้าสู่อนุภูมิภาค CLMVT และเป็นประเทศที่มีบทบาททางเศรษฐกิจสำคัญในอาเซียน ย่อมจะเอื้อประโยชน์ให้กับผู้ประกอบการเกาหลีที่ต้องการขยายฐานธุรกิจเข้าสู่ภูมิภาคใหม่ ๆ ที่มีศักยภาพดังเช่น CLMVT นี่จึงเป็นโอกาสที่ดีที่สุดที่เราจะร่วมมือกัน และสามารถเป็นหุ้นส่วนทางเศรษฐกิจซึ่งกันและกันได้อย่างดียิ่ง ด้วยการสนับสนุนจากภาครัฐของทั้งสองประเทศอย่างเต็มที่
ท่านผู้มีเกียรติทุกท่านครับ
ขณะนี้เป็นช่วงเปลี่ยนผ่านทางอุตสาหกรรมที่สำคัญอย่างยิ่งของประเทศไทย เราต้องการยกระดับการผลิตและบริการให้มีคุณภาพในระดับสากล ผมจึงขอเชิญชวนทุกท่านมาเป็นส่วนหนึ่งในการพัฒนานี้ และขอให้ท่านใช้จุดแข็งที่ท่านมีในการสร้างโอกาสทางธุรกิจใหม่ๆ ในประเทศไทย โดยเฉพาะอย่างยิ่ง ในปีนี้เป็นปีแห่งโอกาสพิเศษ เนื่องจากรัฐบาลไทยโดย BOI ได้ประกาศให้เป็น “ปีแห่งการลงทุน” และได้กำหนดมาตรการส่งเสริมการลงทุนพร้อมสิทธิประโยชน์พิเศษเพิ่มเติมจากปกติสำหรับโครงการที่ลงทุนภายในปีนี้
สุดท้ายนี้ ผมขอขอบคุณทุกท่านอีกครั้งที่มาร่วมเป็นส่วนหนึ่งของความร่วมมือทางธุรกิจในครั้งนี้ ผมขอยืนยันว่าจะดูแลพวกท่านทั้งหลายอย่างดีที่สุด และหวังเป็นอย่างยิ่งว่า ประเทศไทย และสาธารณรัฐเกาหลีจะเป็นหุ้นส่วนทางเศรษฐกิจที่แน่นแฟ้นและยั่งยืนตลอดไป
ขอบคุณครับ

ที่มา : https://www.thaigov.go.th/news/contents/details/22731
