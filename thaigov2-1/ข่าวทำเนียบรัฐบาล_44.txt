รัฐบาลไทย-ข่าวทำเนียบรัฐบาล-นายกรัฐมนตรีเป็นประธานพิธี วางศิลาฤกษ์อาคารที่ทำการ สทนช. อวยพรให้ประสบความสำเร็จ ในการบริหารจัดการทรัพยากรน้ำ ให้เกิดประสิทธิภาพในทุกมิติเพื่อประชาชน

วันศุกร์ที่ 9 สิงหาคม 2562
นายกรัฐมนตรีเป็นประธานพิธี วางศิลาฤกษ์อาคารที่ทำการ สทนช. อวยพรให้ประสบความสำเร็จ ในการบริหารจัดการทรัพยากรน้ำ ให้เกิดประสิทธิภาพในทุกมิติเพื่อประชาชน
นายกรัฐมนตรีเป็นประธานพิธีวางศิลาฤกษ์อาคารที่ทำการ สทนช. ศูนย์กลางการบริหารงานด้านการบริหารจัดการทรัพยากรน้ำแห่งชาติ ศูนย์บัญชาการเฉพาะกิจในกรณีเกิดปัญหาวิกฤตน้ำ อวยพรให้ สทนช. ประสบความสำเร็จในการบริหารจัดการทรัพยากรน้ำ ให้เกิดประสิทธิภาพในทุกมิติ
วันนี้ (9 สิงหาคม 2562 ) เวลา 09.00 น. ณ ที่ทำการสำนักงานทรัพยากรน้ำแห่งชาติ (สทนช.) ณ ถนนติวานนท์ ตำบลบางตลาด อำเภอปากเกร็ด จังหวัดนนทบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีวางศิลาฤกษ์อาคารที่ทำการสำนักงานทรัพยากรน้ำแห่งชาติ (สทนช.) โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เข้าร่วมในพิธี และนายสมเกียรติ ประจำวงษ์ เลขาธิการสำนักงานทรัพยากรน้ำแห่งชาติ (สทนช.) กล่าวรายงาน
สำหรับอาคารที่ทำการสำนักงานทรัพยากรน้ำแห่งชาติ เป็นอาคารสูง 16 ชั้น และชั้นใต้ดิน 1 ชั้น สร้างบนเนื้อที่ 14 ไร่ 1 งาน ในพื้นที่ราชพัสดุ ซึ่งเดิมเป็นพื้นที่บางส่วนของกรมชลประทาน โดย สทนช. ร่วมกับมหาวิทยาลัยมหิดล ออกแบบตามกฎหมายและระเบียบข้อบังคับที่เกี่ยวข้อง เป็นอาคารประหยัดพลังงานที่เลือกใช้กระจกชนิดที่มีค่าการส่งผ่านความร้อนต่ำ (U-value) เพื่อป้องกันความร้อนจากแสงแดดเข้าสู่ตัวอาคาร ลดการใช้พลังงานไฟฟ้าสำหรับระบบปรับอากาศได้เป็นจำนวนมาก อีกทั้งคุณสมบัติพิเศษของกระจกยังไม่ทำให้เกิดการสะท้อนความร้อนไปรบกวนพื้นที่ข้างเคียงอีกด้วย  พร้อมกับจัดทำรายงานการวิเคราะห์ผลกระทบสิ่งแวดล้อมแล้วเสร็จเป็นที่เรียบร้อยแล้ว และจะได้เริ่มดำเนินการก่อสร้างภายในเดือนสิงหาคม 2562 ระยะเวลาก่อสร้าง 18 เดือน (540 วัน) โดย สทนช. ได้พิจารณาคัดเลือกโครงการนี้เข้าร่วมโครงการความโปร่งใสในการก่อสร้างภาครัฐ (CoST) ของกรมบัญชีกลาง ประจำปีงบประมาณ พ.ศ. 2562 และเป็นอาคารเขียวตามมาตรฐาน Thai’s Rating of Energy and Environmental Sustainability for New Construction (TREE-NC) ของสถาบันอาคารเขียวไทย ประหยัดพลังงานและเป็นมิตรกับสิ่งแวดล้อม ภายใต้องค์ประกอบ สถานที่ยั่งยืน ระบบคมนาคมขนส่งสะดวก และมีประสิทธิภาพการใช้น้ำของอาคาร เสริมสร้างภาพลักษณ์ที่ดีในการรักษาสิ่งแวดล้อมให้กับองค์กร
พร้อมทั้งเป็นศูนย์อำนวยการน้ำแห่งชาติ ศูนย์กลางการบริหารงานด้านการบริหารจัดการทรัพยากรน้ำแห่งชาติ สามารถรองรับการประชุมนานาชาติ รวมทั้งยังจะใช้เป็นศูนย์กลางเชื่อมโยงข้อมูลด้านเทคโนโลยีสารสนเทศ เป็นศูนย์วิจัยนวัตกรรม และฝึกอบรมด้านทรัพยากรน้ำ ตลอดจนใช้เป็นศูนย์บัญชาการเฉพาะกิจในกรณีเกิดปัญหาวิกฤตน้ำที่มีนายกรัฐมนตรีเป็นประธาน โดยเฉพาะชั้นที่ 14 จะเป็นที่ตั้งของห้องศูนย์บัญชาการ WAR ROOM รวบรวม จัดเก็บ และวิเคราะห์ข้อมูลด้านทรัพยากรน้ำของประเทศ เพื่อใช้ในการสนับสนุนการตัดสินใจด้านการบริหารจัดการทรัพยากรน้ำของนายกรัฐมนตรี  อีกทั้งภายในอาคารยังได้มีการออกแบบห้องศาสตร์พระราชาเพื่อเฉลิมพระเกียรติในหลวงรัชกาลที่ 9 เพื่อใช้เสริมสร้างการเรียนรู้ และถ่ายทอดองค์ความรู้ด้านการบริหารจัดการทรัพยากรน้ำสู่ภาคประชาชน ตลอดจนสืบสาน ต่อยอดพระราชดำริของรัชกาลที่ 9 อีกด้วย
โอกาสนี้ นายกรัฐมนตรีและรัฐมนตรีว่าการกระทรวงกลาโหมได้ประกอบพิธีวางศิลาฤกษ์อาคารที่ทำการสำนักงานทรัพยากรน้ำแห่งชาติ โดยประพรมน้ำพระพุทธมนต์เครื่องประกอบวางศิลาฤกษ์ เจิมแผ่นศิลาฤกษ์  ตอกไม้มงคล 9 อย่าง วางแผ่นทอง แผ่นนาค แผ่นเงิน วางอิฐทอง อิฐนาค อิฐเงิน วางแผ่นศิลาฤกษ์ พระสงฆ์เจริญชัยมงคลคาถา เจ้าพนักงานลั่นฆ้องชัย วางพวงมาลัยดอกไม้สด  โปรยข้าวตอกดอกไม้บริเวณวางศิลาฤกษ์ กลับสู่ปะรำพิธี กรวดน้ำ พระสงฆ์โมทนา
จากนั้นนายกรัฐมนตรีเดินชมแบบจำลองอาคารและได้ลงนามข้อความว่า “ขอให้ประสบความสำเร็จในการบริหารจัดการทรัพยากรน้ำให้เกิดประสิทธิภาพในทุกมิติเพื่อประชาชนที่รักของเราตลอดไป” และนายกรัฐมนตรีได้ร่วมถ่ายรูปกับผู้บริหาร ข้าราชการ เจ้าหน้าที่สำนักทรัพยากรน้ำแห่งชาติ ก่อนเดินทางกลับ
------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22098
