รัฐบาลไทย-ข่าวทำเนียบรัฐบาล-รมว.ยุติธรรม ในฐานะประธานกรรมการ ศอ.ปส. ประชุมหัวหน้าส่วนราชการสำคัญ ๖ จังหวัดภาคเหนือตอนล่าง บูรณาการงาน “สร้างพื้นที่ปลอดภัย” ในหมู่บ้าน/ชุมชน

วันพุธที่ 19 กุมภาพันธ์ 2563
รมว.ยุติธรรม ในฐานะประธานกรรมการ ศอ.ปส. ประชุมหัวหน้าส่วนราชการสำคัญ ๖ จังหวัดภาคเหนือตอนล่าง บูรณาการงาน “สร้างพื้นที่ปลอดภัย” ในหมู่บ้าน/ชุมชน
นายสมศักดิ์ เทพสุทิน รัฐมนตรีว่าการกระทรวงยุติธรรม ในฐานะประธานกรรมการศูนย์อำนวยการป้องกันและปราบปรามยาเสพติด เป็นประธานการประชุมขับเคลื่อนการสร้างพื้นที่ปลอดภัยในหมู่บ้าน/ชุมชนนำร่องในพื้นที่ ๖ จังหวัดภาคเหนือตอนล่าง
ในวันจันทร์ที่ ๑๗ กุมภาพันธ์ ๒๕๖๓ นายสมศักดิ์ เทพสุทิน รัฐมนตรีว่าการกระทรวงยุติธรรม ในฐานะประธานกรรมการศูนย์อำนวยการป้องกันและปราบปรามยาเสพติด เป็นประธานการประชุมขับเคลื่อนการสร้างพื้นที่ปลอดภัยในหมู่บ้าน/ชุมชนนำร่องในพื้นที่ ๖ จังหวัดภาคเหนือตอนล่าง โดยมีวัตถุประสงค์เพื่อบูรณาการส่วนราชการในพื้นที่ดำเนินการสร้างพื้นที่ปลอดภัยในหมู่บ้าน/ชุมชน ทุกหมู่บ้านชุมชนใน ๕ จังหวัด คือ ตาก สุโขทัย พิษณุโลก พิจิตร นครสวรรค์ และ ๓ อำเภอในกำแพงเพชร ได้แก่ อำเภอพรานกระต่าย  ไทรงาม และลานกระบือ ครอบคลุมพื้นที่ ๕,๒๘๐ หมู่บ้าน/ชุมชน ใน ๕๗ อำเภอ โดยมี​ผู้เข้าร่วมประชุมประกอบด้วย​ ดร.วีริศ อัมระปาล ที่ปรึกษารัฐมนตรีว่าการกระทรวงยุติธรรม (ด้านวิชาการ) นายวิชัย ไชยมงคล ที่ปรึกษาการป้องกันและปราบปรามยาเสพติด​ นายพิพัฒน์ เอกภาพันธ์​ ผู้ว่าราชการจังหวัด​พิษณุโลก​  นายไมตรี  ไตรติลานันท์  ผู้ว่าราชการจังหวัด​สุโขทัย​ นายเชาวลิตร แสงอุทัย ผู้ว่าราชการจังหวัด​กำแพงเพชร​ และผู้แทนหน่วยงานต่างๆ  รวมจำนวนกว่า ๖๐ คน ณ โรงแรมท็อปแลนด์ อำเภอเมือง จังหวัด​พิษณุโลก
รัฐมนตรีว่าการกระทรวงยุติธรรม  กล่าวว่า “ศูนย์อำนวยการป้องกันและปราบปรามยาเสพติดแห่งชาติ (ศอ.ปส.) มีหน้าที่นำนโยบาย ยุทธศาสตร์ ไปสู่การปฏิบัติ และอำนวยการ กำกับดูแลให้การปฏิบัติงานของส่วนราชการเป็นไปอย่างมีประสิทธิภาพ ซึ่งการอำนวยการและประสานเพื่อขับเคลื่อนการปฏิบัติในพื้นที่สำคัญ อย่างภาคเหนือตอนล่างจะช่วยเสริมสร้างการนำนโยบาย ยุทธศาสตร์ และมาตรการต่าง ๆ ไปดำเนินการได้อย่างเต็มประสิทธิภาพ
จากสถานการณ์ในภาคเหนือตอนล่าง ซึ่งเป็นพื้นที่ลำเลียงผ่านของยาเสพติดจากภาคเหนือตอนบน โดยกลุ่มขบวนการค้ายาเสพติดจะหลีกเลี่ยงเส้นทางสายหลักที่มีด่าน/จุดตรวจที่เข้มงวด หันไปใช้เส้นทางสายรองแทน ดังนั้น การสร้างแนวป้องกันยาเสพติดในพื้นที่โดยใช้หมู่บ้าน/ชุมชน จึงเป็น “กลยุทธ์” ที่สอดคล้องกับสถานการณ์ปัญหาในพื้นที่ภาคเหนือตอนล่าง ทั้งนี้ที่ผ่านมาโครงการฯ ได้เริ่มมาตั้งแต่เดือนธันวาคม ๒๕๖๒”
รัฐมนตรีว่าการกระทรวงยุติธรรม กล่าวทิ้งท้ายว่า “หัวใจหลักของแนวคิดพื้นที่ปลอดภัย คือ การมีส่วนร่วมของประชาชนในหมู่บ้านชุมชน และการสนับสนุนจากหน่วยราชการอย่างบูรณาการในทุกมาตรการ ทั้งการป้องกัน การบำบัดรักษา และการขยายผลสืบสวน จับกุมตัวการสำคัญและยึดทรัพย์สินเพื่อตัดวงจรการค้ายาเสพติด” พร้อมเปิดช่องทางให้ประชาชนส่งข้อมูลสถานการณ์ปัญหายาเสพติดผ่านระบบรายงาน แบบ On Line ผ่านโทรศัพท์มือถือถึงสำนักงาน ป.ป.ส. โดยตรงเพื่อให้การบูรณาการของทุกหน่วยงานเข้าแก้ไขปัญหาได้ทันท่วงที สอดคล้องตามนโยบายเร่งด่วนของรัฐบาล
ทั้งนี้ ขอความร่วมมือประชาชนในหมู่บ้าน/ชุมชน หากพบเห็นผู้เข้าไปเกี่ยวข้องกับยาเสพติด หรือเบาะแสยาเสพติด สามารถแจ้งเจ้าหน้าที่ตำรวจ หรือแจ้งผ่านสายด่วน สำนักงาน ป.ป.ส. โทร. ๑๓๘๖ ตลอด ๒๔ ชั่วโมง หรือหากพบเห็นผู้ป่วยผู้ติดยาเสพติด ควรนำเข้ารับการบำบัดรักษาได้ที่สถานพยาบาลของรัฐได้ทุกแห่ง
แจ้งเบาะแสยาเสพติด ผ่านสายด่วน ป.ป.ส. โทร. ๑๓๘๖
****************************

ที่มา : https://www.thaigov.go.th/news/contents/details/26613
