รัฐบาลไทย-ข่าวทำเนียบรัฐบาล-ก.แรงงาน จัดพิธีถวายสัตย์ปฏิญาณฯ ถวายพระพรชัยมงคลเนื่องในวันเฉลิมพระชนมพรรษา

วันอังคารที่ 23 กรกฎาคม 2562
ก.แรงงาน จัดพิธีถวายสัตย์ปฏิญาณฯ ถวายพระพรชัยมงคลเนื่องในวันเฉลิมพระชนมพรรษา
รัฐมนตรีว่าการกระทรวงแรงงาน นำผู้บริหาร ข้าราชการ และเจ้าหน้าที่กระทรวงแรงงาน ร่วมพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน ถวายพระพรชัยมงคล เนื่องในโอกาสวันเฉลิมพระชนมพรรษา พระบาทสมเด็จพระวชิรเกล้าเจ้าอยู่หัว
วันนี้ (23 กรกฎาคม 2562) ที่ห้องประชุมจอมพล ป.พิบูลสงคราม ชั้น 5 อาคารกระทรวงแรงงาน หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน เป็นประธานในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน โดยเปิดกรวยถวายราชสักการะ กล่าวถวายพระพรชัยมงคล กล่าวนำคำถวายสัตย์ปฏิญาณ ถวายความเคารพ ร่วมร้องเพลงสรรเสริญพระบารมี และสดุดีจอมราชา ร่วมกับคณะผู้บริหาร ข้าราชการ และเจ้าหน้าที่หน่วยงานในสังกัดกระทรวงแรงงาน โดยพร้อมเพรียงกัน เพื่อน้อมถวายเป็นราชสักการะ ตลอดจนแสดงออกถึงความจงรักภักดีและน้อมสำนึกในพระมหากรุณาธิคุณของพระบาทสมเด็จพระวชิรเกล้าเจ้าอยู่หัว ที่ทรงมีต่อพสกนิกรชาวไทย จากนั้นผู้บริหาร ข้าราชการ และเจ้าหน้าที่กระทรวงแรงงาน ได้ร่วมลงนามถวายพระพรชัยมงคล เนื่องในโอกาสวันเฉลิมพระชนมพรรษา พระบาทสมเด็จพระวชิรเกล้าเจ้าอยู่หัว รัชกาลที่ 10
ม.ร.ว.จัตุมงคล โสณกุล กล่าวว่า เนื่องในโอกาสวันเฉลิมพระชนมพรรษาของพระบาทสมเด็จพระวชิรเกล้าเจ้าอยู่หัว รัชกาลที่ 10 คณะผู้บริหาร ข้าราชการ และเจ้าหน้าที่กระทรวงแรงงาน ขออานุภาพคุณพระรัตนตรัยและสิ่งศักดิ์สิทธิ์ประทานพรให้ พระองค์ทรงเจริญพระชนมายุยิ่งยืนนาน พร้อมด้วยพิพิธพรมงคลอันโอกาสไพบูลย์ สถิตเสถียรจำรูญจรัสในสิริราชสมบัติ ทรงเปี่ยมพระพลานุภาพ พระเกียรติคุณเกริกไกรขจายขจรทรงพระเกษมสำราญพระราชหฤทัย พระบรมเดชานุภาพแผ่ปกไทยวิวัฒน์สถาพรตราบกาลนานเทอญ
-----------------------------------------------

ที่มา : https://www.thaigov.go.th/news/contents/details/21707
