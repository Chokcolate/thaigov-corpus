รัฐบาลไทย-ข่าวทำเนียบรัฐบาล-ประณามเหตุรุนแรงใต้ นรม. และ รมว.กห. กล่าวแสดงความเสียใจ สั่งติดตามผู้ก่อเหตุมาลงโทษโดยเร็ว

วันพุธที่ 6 พฤศจิกายน 2562
ประณามเหตุรุนแรงใต้ นรม. และ รมว.กห. กล่าวแสดงความเสียใจ สั่งติดตามผู้ก่อเหตุมาลงโทษโดยเร็ว
พล.ท.คงชีพ ตันตระวาณิชย์ โฆษก กห. กล่าวประณาม การกระทำที่รุนแรง ป่าเถื่อนและไร้ซึ่งมนุษยธรรมของกลุ่มผู้ก่อความไม่สงบในพื้นที่ 3 จชต. ที่ใช้ระเบิดขว้างและอาวุธปืน ยิงถล่มใส่ชาวบ้านในพื้นที่ บ้านทางลุม ต.ลำพะยา อ.เมือง จ.ยะลา
พล.ท.คงชีพ ตันตระวาณิชย์ โฆษก กห. กล่าวประณาม การกระทำที่รุนแรง ป่าเถื่อนและไร้ซึ่งมนุษยธรรมของกลุ่มผู้ก่อความไม่สงบในพื้นที่ 3 จชต. ที่ใช้ระเบิดขว้างและอาวุธปืน ยิงถล่มใส่ชาวบ้านในพื้นที่ บ้านทางลุม ต.ลำพะยา อ.เมือง จ.ยะลา เป็นเหตุให้มีประชาชนผู้บริสุทธิ์และเจ้าหน้าที่เสียชีวิต รวม 15 คน และได้รับบาดเจ็บ 4 คน โดยเหตุเกิด เมื่อ 5 พ.ย.62 เวลา 2320 ที่ผ่านมา
พล.อ.ประยุทธ์ จันทร์โอชา นรม. และ รมว.กห. ได้กล่าวแสดงความเสียใจกับครอบครัวผู้สูญเสียและได้รับบาดเจ็บจากเหตุการณ์ดังกล่าว และได้กำชับ กอ.รมน.ภาค 4 เร่งให้การช่วยเหลือและเยียวยาผู้ที่ได้รับบาดเจ็บและสูญเสียอย่างเต็มกำลัง พร้อมสั่งการให้ระดมกำลังติดตามกลุ่มผู้ก่อเหตุและเครือข่ายที่เกี่ยวข้อง มาลงโทษตามกฎหมายให้ถึงที่สุดโดยเร็ว เนื่องจากเป็นการกระทำที่สะเทือนขวัญ มีประชาชนเสียชีวิตและได้รับบาดเจ็บจำนวนมาก
พร้อมกันนี้พล.อ.ประยุทธ์’ ยังได้แสดงความห่วงใยถึงความปลอดภัยของประชาชนใน 3 จชต. ที่หน่วยงานความมั่นคงในพื้นที่ จำเป็นต้องเข้าไปดูแลใกล้ชิดมากขึ้นและตั้งอยู่บนความไม่ประมาท เพื่อสร้างความสันติสุขในพื้นที่ ในขณะที่รัฐบาล โดย ศอ.บต.กำลังเร่งเดินหน้าพัฒนาและขับเคลื่อนเศรษฐกิจฐานรากให้เชื่อมกับภูมิภาค เพื่อยกระดับคุณภาพชีวิตความเป็นอยู่ของประชาชนในพื้นที่ให้มีความเท่าเทียมกัน

ที่มา : https://www.thaigov.go.th/news/contents/details/24354
