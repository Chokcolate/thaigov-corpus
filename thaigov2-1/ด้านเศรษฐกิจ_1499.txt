รัฐบาลไทย-ข่าวทำเนียบรัฐบาล-ชาวคีรีวงโชว์ผลผลิตสมุนไพรพื้นถิ่น รมช.มนัญญา ภาคภูมิใจวิถีดั้งเดิม

วันจันทร์ที่ 17 กุมภาพันธ์ 2563
ชาวคีรีวงโชว์ผลผลิตสมุนไพรพื้นถิ่น รมช.มนัญญา ภาคภูมิใจวิถีดั้งเดิม
ชาวคีรีวงโชว์ผลผลิตสมุนไพรพื้นถิ่น รมช.มนัญญา ภาคภูมิใจวิถีดั้งเดิม แนะเยาวชนรุ่นใหม่ร่วมอนุรักษ์สานต่อพัฒนาของดีเมืองนครฯ
เมื่อวันที่ 15 กุมภาพันธ์ 2563 นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ และคณะ ลงพื้นที่เยี่ยมชมศูนย์การเรียนรู้วิชาชีพกลุ่มบ้านสมุนไพรคีรีวง ณ ตำบลกำโล อำเภอลานสกา จังหวัดนครศรีธรรมราช
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวว่า ศูนย์การเรียนรู้วิชาชีพกลุ่มบ้านสมุนไพรคีรีวง เป็นอีกหนึ่งหมู่บ้านที่มีความเข้มแข็งในการร่วมมือกันบูรณาการจัดการทรัพยากรที่ใช้องค์ความรู้ของคนในชุมชน โดยเฉพาะอย่างยิ่ง การนำสมุนไพร ผัก ผลไม้พื้นถิ่นมาแปรรูป อย่างมังคุด ผลไม้ขึ้นชื่อของคีรีวง โดยริเริ่มจาก “สบู่มังคุด ภายใต้แบรนด์ มิสเตอร์มังคุด” จุดขายที่โดดเด่นของความเป็นสบู่ออร์แกนิก เพราะเลือกใช้มังคุดปลอดสารพิษ และเป็นมังคุดเปลือกสีดำสนิท
โดยกลุ่มรับซื้อจากเกษตรกรในชุมชน และจังหวัดใกล้เคียง ซึ่งปัจจุบันได้รับรางวัลและมาตรฐานการผลิตที่ได้มาตรฐาน สามารถจัดจำหน่ายทั้งในและต่างประเทศ ภายในศูนย์การเรียนรู้ดังกล่าวยังมีการจัดจำหน่ายผลิตภัณฑ์จากสมุนไพรอื่นๆ อาทิ สบู่สมุนไพรเปลือกมังคุดผสมขมิ้น โลชั่นมะหาด โลชั่นลองกอง ขี้ผึ้งเปลือกลูกมังคุด สมุนไพรขจัดกลิ่นเท้า เป็นต้น
"ประเทศไทยเป็นผืนดินที่อุดมสมบูรณ์ มีพืชพรรณ ผลไม้ทางการเกษตรมากมาย ชุมชนคีรีวงขึ้นชื่อว่าเป็นหมูบ้านที่มีอากาศดีที่สุดในประเทศไทย เป็นเพราะคนในพื้นที่ร่วมแรงรวมใจกันดูแลชุมชนของตนเอง ฝากเยาวชนรุ่นใหม่ร่วมกันรักษา ไม่ทำลายทำธรรมชาติและพัฒนาต่อยอดสินค้าทางการเกษตรอื่นๆ ยกระดับให้ได้มาตรฐาน สร้างสินค้าดีมีคุณภาพ เพื่อจัดจำหน่ายให้กับคนในประเทศได้ใช้สินค้าดีมีคุณภาพ ในราคาที่ไม่แพง ลดการนำเข้าจากประเทศอื่นๆ รวมถึงส่งออกไปยังต่างประเทศ สร้างรายได้ที่มั่นคงและยั่งยืนให้กับครอบครัวและชุมชนต่อไป " รมช.กล่าว
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/26557
