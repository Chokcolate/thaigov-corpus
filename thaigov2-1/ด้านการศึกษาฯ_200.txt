รัฐบาลไทย-ข่าวทำเนียบรัฐบาล-สหกิจศึกษาและการศึกษาเชิงบูรณาการกับการทำงาน (CWIE) เพื่อขับเคลื่อนกำลังคน

วันพฤหัสบดีที่ 13 กุมภาพันธ์ 2563
สหกิจศึกษาและการศึกษาเชิงบูรณาการกับการทำงาน (CWIE) เพื่อขับเคลื่อนกำลังคน
สหกิจศึกษาและการศึกษาเชิงบูรณาการกับการทำงาน (CWIE) เพื่อขับเคลื่อนกำลังคน
30 มกราคม 2563 ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เป็นประธานในพิธีเปิดพร้อมมอบนโยบายการพัฒนากำลังคนให้ตอบโจทย์ประเทศในการประชุมวิชาการเพื่อส่งเสริมการจัดสหกิจศึกษาและการศึกษาเชิงบูรณาการกับการทำงาน (Cooperative and Work Integrated Education: CWIE) รวมทั้งเป็นประธานในพิธีลงนามบันทึกข้อตกลงความร่วมมือระหว่างกระทรวงการอุดมศึกษา วิทยาศาสตร์ วิจัยและนวัตกรรม กับ หน่วยงานภาครัฐและเอกชน โดยมีผู้เข้าร่วมประชุมกว่า 500 คน ประกอบไปด้วย บุคลากรจากหน่วยงานภาครัฐ ภาคเอกชน สถานประกอบการและสถาบันอุดมศึกษา ณ โรงแรม รามา การ์เด้นส์ กรุงเทพฯ
รศ. สรนิต ศิลธรรม ปลัดกระทรวงการอุดมศึกษาฯ กล่าววว่า จากสภาวการณ์ปัจจุบันที่พัฒนาการทางเทคโนโลยีดิจิทัลเกิดขึ้นอย่างรวดเร็วส่งผลให้ความต้องการของตลาดแรงงานเปลี่ยนแปลงไป ซึ่งอุดมศึกษาไทยต้องมีการปรับตัวเพื่อรองรับต่อการเปลี่ยนแปลง โดยเฉพาะการปรับหลักสูตรและรูปแบบการเรียนการสอนแบบใหม่เพื่อผลิตกำลังคนให้มีคุณลักษณะที่สอดคล้องรองรับความต้องการในศตวรรษที่ 21 กระทรวงการอุดมศึกษา วิทยาศาสตร์ วิจัยและนวัตกรรม ได้พัฒนาคุณภาพและมาตรฐานการอุดมศึกษา โดยเฉพาะคุณภาพของบัณฑิตให้เป็นผู้มีความรู้ ทักษะ คุณธรรม และจริยธรรม มีคุณสมบัติและสมรรถนะที่ตรงตามความต้องการของตลาดแรงงานและการมีงานทำ ทั้งนี้โดยใช้การจัดสหกิจศึกษาและการศึกษาเชิงบูรณาการกับการทำงาน (CWIE) เป็นแนวทางหนึ่งในการพัฒนาบัณฑิตให้มีคุณลักษณะดังกล่าวเพื่อสร้างความมั่นใจแก่สังคมว่าสถาบันอุดมศึกษาไทยจะสามารถพัฒนาองค์ความรู้และผลิตบัณฑิตที่ตอบสนองความต้องการของประเทศและแข่งขันได้ในประชาคมโลก
ดร.สุวิทย์ เมษินทรีย์ รมว.อว. กล่าวว่า การจัด CWIE สอดรับกับนโยบายหลักประการหนึ่งของรัฐบาล คือ การปฏิรูปกระบวนการเรียนรู้และการพัฒนาศักยภาพของคนไทยทุกช่วงวัย และการให้มีการจัดการศึกษาเชิงบูรณาการกับการทำงานเพื่อพัฒนาสมรรถนะของผู้เรียน ทั้งในส่วนฐานความรู้และระบบความคิดในลักษณะสหวิทยาการ ตรงกับความต้องการของประเทศในอนาคต เป็นผู้เรียนที่สามารถปฏิบัติได้จริงและสามารถกำกับการเรียนรู้ของตนเองได้ รวมถึงมีทักษะทางด้านภาษาอังกฤษและภาษาที่สามที่สามารถสื่อสารและแสวงหาความรู้ได้ มีความพร้อมทั้งทักษะความรู้และทัษะอาชีพ และทักษะชีวิตก่อนเข้าสู่ตลาดแรงงาน ซึ่งภารกิจของกระทรวงคือ Transformative Change ทำให้เกิดการเปลี่ยนแปลงครั้งใหญ่ของประเทศไปสู่ประเทศพัฒนาแล้วในศตวรรษที่ 21 หัวใจสำคัญคือการสร้างคน การสร้างและพัฒนาบัณฑิตให้เป็น Smart Graduate ให้เป็นบัณฑิตที่มีคุณภาพ มีงานทำที่เป็น Career of the Future ตอบโจทย์อนาคต ซึ่งโลกของการทำงานยุคใหม่ต้องการ Skill Sets แบบใหม่ ต้องคิดใหม่ทำใหม่ เปลี่ยนวิธีคิด Mindset ใหม่ ซึ่งเรื่องเหล่านี้เป็นเรื่องที่ยากและท้าทาย ในกระแสความเปลี่ยนแปลงของโลก เป็นสิ่งท้าทายของสถาบันอุดมศึกษาในการปรับเปลี่ยน การเรียนการสอนเพื่อเตรียมความพร้อมนักศึกษาทั้งทางด้านวิชาการ วิชาชีพ วิชาชีวิต และมีสมรรถนะที่จำเป็นต่างๆ ที่สามารถปรับตัวเพื่อการเรียนรู้ สามารถเคลื่อนย้ายไปเรียนและทำงานทั่วโลก
จาก CWIE Platform ที่นำเสนอ ชี้ให้เห็นว่า ทั้งสหกิจศึกษาและการจัดการศึกษาเชิงบูรณาการกับการทำงาน หรือ CWIE สามารถตอบโจทย์การพัฒนากำลังคนตามความต้องการของประเทศในการพัฒนาประเทศไปสู่ Thailand 4.0 และสร้างให้บัณฑิตอยู่ได้ในศตวรรษที่ 21 สะท้อนให้เห็นว่าบัณฑิต CWIE เก่งอาชีพ เก่งการทำงาน และถูกใจองค์กรผู้ใช้ มีทั้ง Hard skill และ Soft Skill ซึ่งไม่เพียงตอบสนองต่อความต้องการของผู้ใช้บัณฑิตภายในประเทศเท่านั้น แต่ยังก้าวไปสู่มาตรฐานสากลผ่าน CWIE นานาชาติ นอกจากนี้ความรู้และประสบการณ์จาก CWIE ยังเป็นรากฐานสำคัญที่ส่งเสริมให้บัณฑิตก้าวสู่การเป็นผู้ประกอบการตามเป้าหมายการขับเคลื่อนประเทศด้วย การประชุมในวันนี้จึงเป็นวาระสำคัญอีกวาระหนึ่งของการแสดงความร่วมมือระหว่างภาคีความร่วมมือทั้งภาครัฐและเอกชน ที่จะร่วมมือกันผนึกกำลัง ผลักดัน และช่วยกันส่งเสริม CWIE ให้เจริญก้าวหน้า เข้มแข็งและยั่งยืนต่อไปในอนาคต เพื่อสร้างโอกาส สร้างอนาคตการศึกษาที่ดีที่สุดแก่เยาวชนของเราต่อไป รมว.อว. กล่าวในตอนท้าย
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/26505
