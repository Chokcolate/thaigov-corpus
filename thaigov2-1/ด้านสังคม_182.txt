รัฐบาลไทย-ข่าวทำเนียบรัฐบาล-รมว.พม. ยก “น้องไอซ์” เป็นตัวอย่างเด็กดี พร้อมชวนแสดงความรัก ความกตัญญู ในครอบครัวอย่างไม่เขินอาย

วันพฤหัสบดีที่ 12 กันยายน 2562
รมว.พม. ยก “น้องไอซ์” เป็นตัวอย่างเด็กดี พร้อมชวนแสดงความรัก ความกตัญญู ในครอบครัวอย่างไม่เขินอาย
รมว.พม. ยก “น้องไอซ์” เป็นตัวอย่างเด็กดี พร้อมชวนแสดงความรัก ความกตัญญู ในครอบครัวอย่างไม่เขินอาย
วันนี้ (12 ก.ย. 62) เวลา 11.00 น. ที่ห้องรับรองชั้น 9 กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบทุนการศึกษาพร้อมกับอุปกรณ์กีฬาให้กับ "น้องไอซ์" ด.ช. อัมรินทร์ มาเยอะ เด็กนักเรียนชั้น ม.1 โรงเรียนคงทองวิทยา ตำบลสามง่าม อำเภอดอนตูม จังหวัดนครปฐม ที่แสดงความรักต่อแม่ทุกวัน เพื่อเป็นขวัญกำลังใจในการแสดงความรักและความกตัญญูต่อแม่ผู้เสียสละในการอบรมเลี้ยงดูลูกให้มีความประพฤติดี อันเป็นแบบอย่างที่ดีสำหรับเด็กและเยาวชนในปัจจุบัน
นายจุติ กล่าวว่า จากกรณีสังคมออนไลน์มีการแชร์คลิปความน่ารักของ "น้องไอซ์” ด.ช. อัมรินทร์ มาเยอะ เด็กนักเรียนชั้น ม.1 โรงเรียนคงทองวิทยา ตำบลสามง่าม อำเภอดอนตูม จังหวัดนครปฐม ที่แสดงความรักต่อแม่ด้วยการหอมแก้มและหน้าผากของแม่ ขณะที่มาส่งหน้าโรงเรียนในตอนเช้าทุกครั้ง นั้น ขอชื่นชมการกระทำดังกล่าว ที่เด็กได้แสดงความรักและความกตัญญู เป็นให้กำลังใจกับผู้เป็นแม่เป็นประจำ โดยในวันนี้ ได้มอบทุนการศึกษาและอุปกรณ์กีฬาให้กับน้องไอซ์ เพื่อเป็นขวัญกำลังใจให้กับน้องไอซ์ในการแสดงความรักและความกตัญญูต่อแม่ผู้เสียสละ ในการอบรมเลี้ยงดูลูกให้มีความประพฤติดี อันเป็นแบบอย่างที่ดีสำหรับเด็กและเยาวชนในปัจจุบัน พร้อมทั้งอยากให้สังคมไทยนำการแสดงความรักภายในครอบครัวของน้องไอซ์ไปเป็นตัวอย่าง และขอชื่นชมคุณแม่น้องไอซ์ ถึงแม้จะเป็นคุณแม่เลี้ยงเดี่ยวและประกอบอาชีพสุจริต ทำงานด้วยการขายผักเพื่อหาเลี้ยงครอบครัวอย่างหนัก แต่สามารถอบรม สั่งสอนให้ลูกชายเป็นคนดี มีความกตัญญู อันเป็นแบบอย่างที่ดี ซึ่งกระทรวง พม. ได้มุ่งเน้นในเรื่องการอบรมเลี้ยงดูลูกของแม่เลี้ยงเดี่ยว จึงได้สนับสนุนและให้กำลังใจครอบครัวดังกล่าว ซึ่งหากครอบครัวมีพื้นฐานมาจากความรัก และความอบอุ่น ย่อมส่งผลให้มีความเข้มแข็ง สามารถป้องกันไม่ให้เกิดปัญหาของสังคมอื่นๆ ตามมาได้
"ทั้งนี้ หากประชาชนที่เป็นแม่เลี้ยงเดี่ยวและประสบปัญหาสังคม สามารถแจ้งมายังศูนย์ช่วยเหลือสังคม สายด่วน พม. 1300 ตลอด 24 ชั่วโมง ซึ่งกระทรวง พม. พร้อมให้คำปรึกษาและช่วยเหลืออย่างเต็มที่ทั่วประเทศ” นายจุติ กล่าวในตอนท้าย

ที่มา : https://www.thaigov.go.th/news/contents/details/23043
