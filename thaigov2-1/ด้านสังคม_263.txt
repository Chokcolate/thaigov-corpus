รัฐบาลไทย-ข่าวทำเนียบรัฐบาล-พม. จับมือนิด้า จัดประชุมระดับภูมิภาค เรื่องการขจัดอคติทางเพศและการใช้ภาษาเชิงลบ ในกระบวนการการศึกษาในระดับประถมศึกษา และมัธยมศึกษา ระยะที่ 1

วันพฤหัสบดีที่ 3 ตุลาคม 2562
พม. จับมือนิด้า จัดประชุมระดับภูมิภาค เรื่องการขจัดอคติทางเพศและการใช้ภาษาเชิงลบ ในกระบวนการการศึกษาในระดับประถมศึกษา และมัธยมศึกษา ระยะที่ 1
พม. จับมือนิด้า จัดประชุมระดับภูมิภาค เรื่องการขจัดอคติทางเพศและการใช้ภาษาเชิงลบ ในกระบวนการการศึกษาในระดับประถมศึกษา และมัธยมศึกษา ระยะที่ 1
วันนี้ (3 ต.ค. 62) เวลา 11.45 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดการประชุมระดับภูมิภาคเรื่องการขจัดอคติทางเพศและการใช้ภาษาเชิงลบในกระบวนการการศึกษาในระดับประถมศึกษา และมัธยมศึกษา ระยะที่ 1 (Regional Meeting on The Elimination of Gender Stereotypes and Sexist Language in Education Materials In Primary and Secondary Levels : Phase 1) ซึ่งกระทรวง พม. โดยกรมกิจการสตรีและสถาบันครอบครัว (สค.) ร่วมกับศูนย์สาธารณประโยชน์และประชาสังคม สถาบันบัณฑิตพัฒนบริหารศาสตร์ จัดการประชุมดังกล่าวขึ้น ระหว่างวันที่ 3 – 4 ตุลาคม 2562 โดยมี รศ.ดร.จุรีวิจิตรวาทการ ประธานศูนย์สาธารณประโยชน์และประชาสังคม สถาบันบัณฑิตพัฒนบริหารศาสตร์ พร้อมด้วยนายธนสุนทร สว่างสาลี รองอธิบดีกรมกิจการสตรีและสถาบันครอบครัว และผู้แทนจากประเทศสมาชิกอาเซียน 10 ประเทศ รวมจำนวนทั้งสิ้น 60 คน เข้าร่วมประชุม ณ โรงแรมไอบิส สไตล์ กรุงเทพ ข้าวสาร เวียงใต้
นายปรเมธี กล่าวว่า การประชุมระดับภูมิภาคเรื่องการขจัดอคติทางเพศ และการใช้ภาษาเชิงลบในกระบวนการการศึกษาในระดับประถมศึกษา และมัธยมศึกษา(Regional Meeting on The Elimination of Gender stereotypes and Sexist Language in Education Materials in Primary and Secondary Levels) เป็นโครงการที่บรรจุไว้ในแผนปฏิบัติการอาเซียนด้านสตรี พ.ศ. 2559 – 2563 (ACW Work Plan 2016 – 2020) ภายใต้ชื่อโครงการ Elimination of Gender stereotypes and Sexist Language in Education Materials in Primary, Secondary and tertiary Levels เป็นโครงการร่วมระหว่างคณะกรรมาธิการอาเซียนว่าด้วยการส่งเสริมและคุ้มครองสิทธิสตรีและสิทธิเด็ก (ASEAN Commission on the Promotion and Protection of the Rights of Women and Children –ACWC) ฟิลิปปินส์ และ ACW ประเทศไทย ซึ่ง ACWC ฟิลิปปินส์ รับผิดชอบในระดับอุดมศึกษาส่วน ACW ประเทศไทย รับผิดชอบในระดับประถมศึกษา และมัธยมศึกษา
นายปรเมธี กล่าวต่อไปว่า สำหรับการจัดประชุมระดับภูมิภาคเรื่องการขจัดอคติทางเพศและการใช้ภาษาเชิงลบในกระบวนการการศึกษาในระดับประถมศึกษา และมัธยมศึกษา ระยะที่ 1 (Regional Meeting on The Elimination of Gender Stereotypes and Sexist Language in Education Materials In Primary and Secondary Levels : Phase 1) ในครั้งนี้ มีวัตถุประสงค์เพื่อเป็นเวทีให้ประเทศสมาชิกอาเซียนได้หารือแลกเปลี่ยนประสบการณ์ร่วมกันในประเด็นปัญหาและข้อท้าทายต่างๆ ในเรื่องอคติทางเพศที่สอดแทรกอยู่ในบทเรียน สื่อการเรียนการสอน และกระบวนการการศึกษาทั้งในระดับประถมศึกษา และมัธยมศึกษา รวมทั้งเพื่อค้นหาบทเรียนที่ดี (Best Practices) ในการขจัดอคติทางเพศ และการใช้ภาษาเชิงลบในกระบวนการศึกษาของประเทศในภูมิภาคอาเซียน เพื่อนำมาจัดทำคู่มือ/สื่อการเรียนการสอนที่มีการบูรณาการเรื่องความเสมอภาคระหว่างเพศในตำราเรียนและการศึกษาทั้งในระดับประถมศึกษา และมัธยมศึกษา ซึ่งมีผู้เข้าร่วมประชุมจำนวนทั้งสิ้น 60 คน โดยเป็นผู้แทนประเทศสมาชิกอาเซียน 10 ประเทศ ได้แก่ บรูไนดารุสซาลาม กัมพูชา อินโดนีเซีย ลาว มาเลเซีย เมียนมา ฟิลิปปินส์ สิงคโปร์ ไทย และเวียดนาม ประกอบด้วย ผู้เชี่ยวชาญด้านการส่งเสริมความเสมอภาคระหว่างเพศ ที่เป็น ACW ประเทศละ 1 คน ผู้เชี่ยวชาญด้านการศึกษาระดับประถมศึกษาและ/หรือมัธยมศึกษาที่เป็นผู้แทน SOMED  ประเทศละ 1 คน ผู้แทนสำนักงานเลขาธิการอาเซียน ผู้แทนภาครัฐ หน่วยงานที่เกี่ยวข้อง และองค์กรระหว่างประเทศที่ทำงาน ด้านความเสมอภาคระหว่างเพศในประเทศไทย
“ทั้งนี้ เมื่อการดำเนินการในระยะที่ 1 เสร็จสิ้น ผู้เชี่ยวชาญด้านการศึกษา และด้านการส่งเสริมความเสมอภาคระหว่างเพศของประเทศสมาชิกอาเซียนจะศึกษาวิเคราะห์ประเด็นสำคัญจาก Best practices เพื่อนำมาพิจารณาร่วมกันอีกครั้งในปีที่ 2 และคณะที่ปรึกษาจะได้จัดทำคู่มือ (Sourcebook) และออกแบบสื่อการเรียนการสอนสมัยใหม่ ที่แต่ละประเทศจะสามารถนำไปใช้ในการจัดระบบการศึกษาในระดับประถมศึกษา และมัธยมศึกษาที่คำนึงถึงความเสมอภาคระหว่างเพศที่เหมาะสมสอดคล้องกับบริบทของแต่ละประเทศสมาชิก” นายปรเมธี กล่าวในตอนท้าย

ที่มา : https://www.thaigov.go.th/news/contents/details/23602
