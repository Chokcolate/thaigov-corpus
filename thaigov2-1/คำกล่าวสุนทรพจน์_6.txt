รัฐบาลไทย-ข่าวทำเนียบรัฐบาล-คำถวายพระพรชัยมงคล เนื่องในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดย พลเอก ประยุทธ์ จันทร์โอชา นายกรัฐมนตรี ในฐานะ ผอ.รมน.

วันจันทร์ที่ 12 สิงหาคม 2562
คำถวายพระพรชัยมงคล เนื่องในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดย พลเอก ประยุทธ์ จันทร์โอชา นายกรัฐมนตรี ในฐานะ ผอ.รมน.
คำถวายพระพรชัยมงคล เนื่องในโอกาสมหามงคลเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดย พลเอก ประยุทธ์ จันทร์โอชา นายกรัฐมนตรี ในฐานะผู้อำนวยการรักษาความมั่นคงภายในราชอาณาจักร
ขอเดชะฝ่าละอองธุลีพระบาทปกเกล้าปกกระหม่อม
ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี ในนามผู้อำนวยการรักษาความมั่นคงภายในราชอาณาจักร พร้อมด้วยคณะกรรมการฯ และผู้แทนกลุ่มมวลชนของกองอำนวยการรักษาความมั่นคงภายในราชอาณาจักร มีความปลาบปลื้มปีติเป็นล้นพ้น ที่ได้มาร่วมกันแสดงความจงรักภักดีและถวายพระพรชัยมงคล เนื่องในวันเฉลิมพระชนมพรรษา 12 สิงหาคม 2562 แห่งใต้ฝ่าละอองธุลีพระบาท ในวันนี้
ปวงข้าพระพุทธเจ้า ต่างสำนึกและซาบซึ้งในพระมหากรุณาธิคุณอันหาที่สุดมิได้ ที่ใต้ฝ่าละอองธุลีพระบาททรงพระราชวิริยะอุตสาหะมุ่งมั่นในการปฏิบัติพระราชกรณียกิจนานัปการ โดยมิได้ทรงย่อท้อต่อความเหนื่อยยาก ในการอุปถัมภ์บำรุงพสกนิกรให้อยู่ดีกินดี มีสุขภาพอนามัยแข็งแรง มีการศึกษา มีรายได้เพิ่มจากการประกอบอาชีพเสริม และนิยมในศิลปวัฒนธรรมประจำชาติ ทรงดูแลรอบด้านไปถึงการอนุรักษ์ทรัพยากรธรรมชาติและสิ่งแวดล้อม พระราชกรณียกิจล้วนเป็นไปเพื่อบรรเทาทุกข์ สร้างความร่มเย็นเป็นสุขแก่อาณาประชาราษฎร์ และบ้านเมืองเสมอมา พระเกียรติคุณแห่งใต้ฝ่าละอองธุลีพระบาทเป็นที่ประจักษ์ชัดแจ้ง ทั้งในหมู่อาณาประชาราษฎร์และนานาประเทศทั่วโลก
ในวาระอันเป็นมิ่งมหามงคลนี้ ข้าพระพุทธเจ้าทั้งหลายขอพระราชทานถวายพระพรชัยมงคล ขออัญเชิญคุณพระศรีรัตนตรัยและพลานุภาพแห่งสรรพสิ่งศักดิ์สิทธิ์ในสากล โปรดอภิบาลบันดาลให้ใต้ฝ่าละอองธุลีพระบาท ทรงพระเกษมสำราญทุกทิพาราตรีกาล พระบารมีแผ่ไพศาล พระพลานามัยสมบูรณ์แข็งแรง สถิตเป็นมิ่งขวัญร่มเกล้าของปวงข้าพระพุทธเจ้าและเหล่าพสกนิกร ตราบนิรันดร์ เทอญ
ด้วยเกล้าด้วยกระหม่อม ขอเดชะ

ที่มา : https://www.thaigov.go.th/news/contents/details/22153
