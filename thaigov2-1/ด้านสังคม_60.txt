รัฐบาลไทย-ข่าวทำเนียบรัฐบาล-สธ.ประชุมทางไกล กำชับโรงพยาบาลทุกแห่ง เตรียมรับภัยแล้ง

วันศุกร์ที่ 9 สิงหาคม 2562
สธ.ประชุมทางไกล กำชับโรงพยาบาลทุกแห่ง เตรียมรับภัยแล้ง
กระทรวงสาธารณสุข ประชุมทางไกลผ่านระบบวิดีโอ กำชับโรงพยาบาลทุกแห่ง และช่วยเหลือบรรเทาความเดือดร้อนของประชาชนผู้ประสบปัญหา
กระทรวงสาธารณสุข ประชุมทางไกลผ่านระบบวิดีโอ กำชับโรงพยาบาลทุกแห่ง และช่วยเหลือบรรเทาความเดือดร้อนของประชาชนผู้ประสบปัญหา
วันนี้ (9 สิงหาคม 2562) ที่กระทรวงสาธารณสุข จ.นนทบุรี นายแพทย์ประพนธ์ ตั้งศรีเกียรติกุล         รองปลัดกระทรวงสาธารณสุข ให้สัมภาษณ์ภายหลังการประชุมทางไกลผ่านระบบวิดีโอกับนายแพทย์สาธารณสุข  ทั่วประเทศ ว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มีความห่วงใยสถานการณ์ภัยแล้งที่เกิดขึ้น ได้ให้ศูนย์ปฏิบัติการฉุกเฉินด้านการแพทย์และสาธารณสุข กรณีภัยแล้งประชุมทางไกลผ่านระบบวิดีโอกับนายแพทย์สาธารณสุขจังหวัดทั่วประเทศ เกี่ยวกับการเตรียมความพร้อมด้านการแพทย์และสาธารณสุขรองรับภัยแล้งที่เกิดขึ้น โดยขอให้ดำเนินการดังนี้ 1.ติดตามสถานการณ์เตรียมแผนรับภาวะภัยแล้งในแต่ละพื้นที่ 2.ประชาสัมพันธ์ให้ความรู้แก่ประชาชน เพิ่มความระมัดระวังเรื่องความสะอาดของอาหาร น้ำดื่ม ภาชนะเก็บกักน้ำ การป้องกันโรคในฤดูร้อน ได้แก่ โรคอุจจาระร่วง อาหารเป็นพิษ เป็นต้น 3.รณรงค์สร้างสุขอนามัยส่วนบุคคล กินร้อน ช้อนกลาง ล้างมือ 4.เตรียมยาและเวชภัณฑ์สำหรับช่วยเหลือรักษาพยาบาลผู้ป่วย 5.สำรองเก็บกักน้ำไว้ใช้ในงานบริการการรักษาพยาบาล และการอุปโภคบริโภคของเจ้าหน้าที่ให้เพียงพออย่างน้อย 3 วัน        6.ขอความร่วมมือเจ้าหน้าที่และผู้รับบริการสนับสนุนมาตรการประหยัดน้ำของโรงพยาบาล
"ท่านรัฐมนตรีว่าการกระทรวงสาธารณสุข มีความห่วงใย ได้กำชับให้ทุกพื้นที่เสี่ยงภัยแล้ง เตรียมสำรองน้ำให้เพียงพอและรายงานสถานการณ์ที่วอร์รูมส่วนกลางทุกวัน เพื่อวางแผนช่วยเหลือได้ทันที ไม่กระทบกับประชาชนผู้รับบริการ โดยในวันอาทิตย์ที่ 11 สิงหาคมนี้ จะลงไปติดตามสถานการณ์ในพื้นที่ด้วยตนเองที่ จังหวัดสุรินทร์" นายแพทย์ประพนธ์ กล่าว
สำหรับสถานการณ์ภัยแล้ง ขณะนี้ส่งผลกระทบกับสถานบริการจำนวน 2 แห่ง คือโรงพยาบาลวิเชียรบุรี จังหวัดเพชรบูรณ์ และโรงพยาบาลสุรินทร์ สำหรับโรงพยาบาลวิเชียรบุรี ขณะนี้สถานการณ์ได้คลี่คลายแล้ว ส่วนโรงพยาบาลสุรินทร์ ทางโรงพยาบาลได้ประกาศภาวะฉุกเฉิน และจัดตั้งศูนย์ปฏิบัติการฉุกเฉินด้านการแพทย์และสาธารณสุข กรณีภัยแล้งเพื่อประเมินสถานการณ์น้ำประจำวัน แต่ยังให้บริการประชาชนได้ตามปกติ โดยได้ประสานความร่วมมือกับสำนักงานป้องกันและบรรเทาสาธารณภัยจังหวัด องค์การปกครองส่วนท้องถิ่น การประปาส่วนภูมิภาคและหน่วยงานอื่น ๆ ที่เกี่ยวข้อง สนับสนุนช่วยลำเลียงน้ำวันละประมาณ 3 แสนลิตร และคาดว่า 2-3 วันนี้ ระบบประปาของจังหวัดจะสามารถจ่ายน้ำได้ตามปกติ
****************************** 9 สิงหาคม 2562
********************************************

ที่มา : https://www.thaigov.go.th/news/contents/details/22128
