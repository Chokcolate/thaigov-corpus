รัฐบาลไทย-ข่าวทำเนียบรัฐบาล-อว. จัดสัมมนา “การใช้ประโยชน์จาก BIG DATA” ให้แก่บุคลากรในสังกัดเพื่อรองรับการทำงานสนองภารกิจใหญ่ของกระทรวงฯ

วันศุกร์ที่ 9 สิงหาคม 2562
อว. จัดสัมมนา “การใช้ประโยชน์จาก BIG DATA” ให้แก่บุคลากรในสังกัดเพื่อรองรับการทำงานสนองภารกิจใหญ่ของกระทรวงฯ
กระทรวงการอุดมศึกษาฯ จัดสัมมนาให้ความรู้แก่บุคลากร เรื่อง “การใช้ประโยชน์จาก BIG DATA” เพื่อใช้ในการทำงานและบริการประชาชน
เมื่อเวลา 09.00 น. (9 สิงหาคม 2562) ณ ห้องภูมิบดินทร์ ชั้น 6 อาคารสถานศึกษาเคมีปฏิบัติ กรมวิทยาศาสตร์บริการ / กระทรวงการอุดมศึกษา วิทยาศาสตร์ วิจัย และนวัตกรรม (อว.) โดย สำนักปลัดกระทรวงฯ (สป.อว.) ศูนย์เทคโนโลยีสารสนเทศและการสื่อสาร (ศท.) จัดสัมมนาเรื่อง “การใช้ประโยชน์จาก Big Data” ให้แก่บุคลากรหน่วยงานในสังกัด อว. ให้เกิดความเข้าใจใน Big Data มากขึ้น เพื่อประโยชน์ในการใช้งาน โดยมีนายปฐม สวรรค์ปัญญาเลิศ รองปลัดกระทรวงการอุดมศึกษาฯ เป็นประธานเปิดการสัมมนาฯ ในครั้งนี้
โอกาสนี้ นายปฐม สวรรค์ปัญญาเลิศ รองปลัดกระทรวงการอุดมศึกษา วิทยาศาสตร์ วิจัยและนวัตกรรม ได้กล่าวในการเปิดสัมมนาฯ ว่า "Big Data เป็นเรื่องที่น่าสนใจมากในปัจจุบัน ดีใจที่ชาว อว. ให้ความสนใจในการใช้ประโยชน์จาก Big Data และในโอกาสที่เรารวมกระทรวงใหม่ (อว.) บทบาทและภารกิจของกระทรวงจะเพิ่มมากขึ้น รวมไปถึงข้อมูลต่างๆ ที่เราจำเป็นจะต้องใช้ประโยชน์ในการทำงาน ก็จำเป็นจะต้องมีการจัดการข้อมูลขนาดใหญ่ เพื่อให้สามารถทำงานสนองภารกิจของกระทรวงฯ และให้บริการแก่ประชาชนได้ดียิ่งขึ้น จึงขอให้ทุกท่านที่เข้าร่วมสัมมนาฯ ในครั้งนี้ เก็บเกี่ยวความรู้อันเป็นประโยชน์จากท่านวิทยากรที่จะมาถ่ายทอดให้เราได้รับฟังกันในวันนี้”
ในการนี้ นางสาวจันทนา วงศ์เยาว์ฟ้า ผู้อำนวยการศูนย์เทคโนโลยีสารสนเทศและการสื่อสาร ได้รายงานถึงวัตถุประสงค์ของการจัดสัมมนา ในครั้งนี้ว่า "ด้วยปัจจุบัน เทคโนโลยีดิจิตอล มีบทบาทสำคัญต่อชีวิตประจำวัน ส่งผลให้เกิดข้อมูลจำนวนมหาศาล และทางรัฐบาลได้มีนโยบายขับเคลื่อนการดำเนินการในเรื่องการจัดการข้อมูลขนาดใหญ่ (Big Data) ซึ่งเป็นส่วนหนึ่งของแผนพัฒนาดิจิตอลเพื่อเศรษฐกิจและสังคม และแผน Thailand 4.0
มีหลายปัจจัย ที่มีผลต่อการดำเนินการในเรื่องดังกล่าว ปัจจัยหนึ่งที่สำคัญเลยคือ “บุคลากรในองค์กร” จะต้องมีความรู้ ความเข้าใจ และสามารถที่จะใช้ประโยชน์จากข้อมูลต่างๆ ซึ่งทาง อว. ได้เล็งเห็นถึงความสำคัญในเรื่องนี้ จึงจัดสัมมนาเรื่อง การใช้ประโยชน์จาก Big Data ขึ้น เพื่อให้บุคลากรภายใต้สังกัดกระทรวง อว. ได้รับความรู้ ความเข้าใจ และนำมาใช้ประโยชน์ในการทำงานต่อไป"
การสัมมนาเรื่อง “การใช้ประโยชน์จาก Big Data” ในครั้งนี้ ได้รับเกียรติจากวิทยากรผู้มีความรู้ ความเชี่ยวชาญ และมากด้วยประสบการณ์ในแวดวงการวิเคราะห์ข้อมูล Big Data อย่าง ดร.ธีรณี อจลากุล ผู้อำนวยการสถาบันส่งเสริมการวิเคราะห์และบริหารข้อมูลขนาดใหญ่ภาครัฐ (GBDi) ที่จะมาถ่ายทอดความรู้เกี่ยวกับการใช้ประโยชน์จาก Big Data ผ่านหัวข้อสัมมนา “กรอบการพัฒนาการใช้ประโยชน์ข้อมูล (ขนาดใหญ่) ขององค์กร และกรณีตัวอย่าง” นอกจากนี้ ยังมีการเสวนาในหัวข้อ “การสร้างภาพข้อมูลในรูปแบบที่เหมาะสมกับข้อมูล โดยใช้เครื่องมือประเภท Data Visualization” จาก 2 Data Sciencetist ของ GBDi คุณศักดิ์สิทธิ์ ศรีมะโรง และคุณปฏิภาณ ประเสริฐสม โดยในช่วงท้ายของการสัมมนา ได้มีกิจกรรม Q&A จากวิทยากรและผู้เข้าร่วมสัมมนา เพื่อไขข้อสงสัยให้เกิดความเข้าใจได้ดียิ่งขึ้น

ที่มา : https://www.thaigov.go.th/news/contents/details/22121
