รัฐบาลไทย-ข่าวทำเนียบรัฐบาล-รมว.เฉลิมชัย ตรวจเยี่ยมการแปรรูปผลิตภัณฑ์ยางพารา

วันพุธที่ 14 สิงหาคม 2562
รมว.เฉลิมชัย ตรวจเยี่ยมการแปรรูปผลิตภัณฑ์ยางพารา
รมว.เฉลิมชัย ตรวจเยี่ยมการแปรรูปผลิตภัณฑ์ยางพารา หวังสร้างมูลค่าเพิ่ม และช่วยเหลือพี่น้องเกษตรกรชาวสวนยาง
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่ตรวจเยี่ยมนิคมอุตสาหกรรมฉลุง (Rubber City) จ.สงขลา ว่า ได้ลงพื้นที่ดูการแปรรูปผลิตภัณฑ์ยาง เพื่อเพิ่มมูลค่าเพิ่มให้กับสินค้ายางพารา โดยมีการดูรูปแบบการแปรรูปและได้มีการหารือร่วมกับนายสุนันท์ นวลพรหมสกุลรักษาการผู้ว่าการการยางแห่งประเทศไทย ถึงการประชาสัมพันธ์สินค้า เพื่อกระตุ้นให้กับประชาชนและภาคเอกชนที่มีความต้องการที่จะใช้ผลิตภัณฑ์จากยางพารา ให้ได้มีโอกาสเลือกใช้ผลิตภัณฑ์ที่มีคุณภาพ และสิ่งที่สำคัญคือได้ช่วยเหลือเกษตรกร ซึ่งจะทำให้ภาครัฐไม่ต้องนำเงินมาชดเชยในส่วนนี้มากจนเกินไป
นายเฉลิมชัย กล่าวต่อไปว่า หลังจากนี้ต้องให้ทางการยางแห่งประเทศไทย (กยท.) ประสานงานกับสหกรณ์ทั่วประเทศที่แปรรูปผลิตภัณฑ์ รวมถึงภาคเอกชนด้วย ซึ่งวันนี้ทุกภาคส่วนต้องมาทำงานร่วมกัน และขยายตลาดให้ได้มากที่สุด ไม่ใช่เฉพาะในประเทศไทย เพราะผลิตภัณฑ์ยางสามารถนำออกไปจำหน่ายยังประเทศต่าง ๆ ทั่วโลกได้ ซึ่งกระทรวงเกษตรฯ จะดำเนินการประสานงานระหว่างกลุ่มเกษตรกรและภาคเอกชนเพื่อเพิ่มมูลค่าของยางพารา อีกทั้งยังเป็นการช่วยพี่น้องเกษตรกรได้อีกด้วย
ทั้งนี้ จะมอบหมายให้กรมส่งเสริมการเกษตรและ กยท. หารือกันถึงวิธีการที่จะช่วยเพิ่มผลิตภัณฑ์ เพิ่มผลผลิต ให้เพียงพอกับความต้องการของตลาด อีกทั้งยังต้องยกคุณภาพการผลิตให้ดียิ่งขึ้นต่อไป
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/22224
