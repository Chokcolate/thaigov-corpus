รัฐบาลไทย-ข่าวทำเนียบรัฐบาล-กระทรวงเกษตรฯ ปลื้มเกษตรกรตื่นตัวโหลด App “เกษตรดิจิตอล”

วันพุธที่ 22 มกราคม 2563
กระทรวงเกษตรฯ ปลื้มเกษตรกรตื่นตัวโหลด App “เกษตรดิจิตอล”
กระทรวงเกษตรฯ ปลื้มเกษตรกรตื่นตัวโหลด App “เกษตรดิจิตอล” เกือบหมื่นรายในระยะเวลาไม่ถึงเดือนทั้ง android และ iosฟุ้งตอบโจทย์เกษตรกรยุคใหม่
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยว่า ตามที่นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์มีนโยบายในการยกระดับการปฏิบัติงานสู่การเป็นกระทรวงที่ก้าวหน้า ทันสมัย โดยใช้เทคโนโลยีเป็นเครื่องในการพลิกโฉมภาคเกษตรกรรม ตั้งแต่ต้นน้ำ กลางน้ำ จนถึงปลายน้ำ เกษตรกรจะต้องได้รับการพัฒนาให้เป็น Smart Farmer ซึ่งจะต้องมีความรู้ความเชี่ยวชาญในการประกอบอาชีพด้านการเกษตรตลอดห่วงโซ่คุณค่าการผลิต ที่สอดคล้องกับวิถีชีวิตและลักษณะการประกอบการของแต่ละบุคคล ให้ความสำคัญในการใช้องค์ความรู้และข้อมูลประกอบการตัดสินใจ มีการตระหนักถึงคุณภาพมาตรฐานและปริมาณตามความต้องการของตลาด รวมถึงความปลอดภัยต่อผู้บริโภคและสิ่งแวดล้อมเป็นสำคัญกระทรวงเกษตรและสหกรณ์ จึงได้พัฒนาโมบายแอปพลิเคชันที่รวบรวมงานบริการด้านการเกษตร องค์ความรู้ด้านการเกษตร และเชื่อมโยงบริการโมบายแอปพลิเคชันของทุกหน่วยงานในสังกัดของกระทรวงและสหกรณ์กว่า 50 แอปพลิเคชันมาไว้ ณ ที่เดียว ในชื่อ “เกษตรดิจิทัล” ซึ่งเปิดให้บริการไปแล้วเมื่อ1 มกราคม 2563นั้น
“โครงการดังกล่าวได้รับความสนใจจากเกษตรกรเกิดความคาดหมาย โดยมีการดาวน์โหลดแอปพลิเคชั่นแล้วจำนวน 8,374 รายแบ่งเป็นระบบ Android 5,111 ราย และ ios 3,263 รายภายในเวลาเพียงไม่ถึงเดือน ซึ่งแอปพลิเคชันเกษตรดิจิตอลจะให้ความสำคัญในการใช้องค์ความรู้และข้อมูลประกอบการตัดสินใจในการทำเกษตรกรรม โดยตระหนักถึงคุณภาพมาตรฐานและปริมาณตามความต้องการของตลาด รวมถึงความปลอดภัยต่อผู้บริโภคและสิ่งแวดล้อม”
โดยภายในแอปพลิเคชัน“เกษตรดิจิทัล” มีข้อมูลจาก 22 หน่วยงาน 52แอปพลิเคชันในสังกัดกระทรวงเกษตรฯ  รวมไว้ในแอปพลิเคชันเดียว ซึ่งให้บริการข้อมูลที่สำคัญ 5 หมวดหมู่ ประกอบด้วย 1) บริการด้านการเกษตร ให้บริการข้อมูลเพื่อประกอบการตัดสินใจ ในการวางแผนและบริหารจัดด้านการผลิตสินค้าเกษตร เช่น ข้อมูลด้านเศรษฐกิจการเกษตร ข้อมูลด้านชลประทาน ข้อมูลสนับสนุนการเพาะปลูก เป็นต้น 2) ความรู้ด้านการเกษตร ให้บริการความรู้ด้านการเกษตรในรูปแบบของ Clip VDO ด้านพืช ประมง ปศุสัตว์ และนโยบายการเกษตร 3) ข่าวสารด้านการเกษตร ให้บริการข้อมูลข่าวสารด้านการเกษตร ในรูปแบบ Info Graphic ที่เข้าใจง่าย 4) ราคาสินค้าเกษตร ให้บริการข้อมูลราคาสินค้าเกษตรรายวัน และ 5) รวม Application ด้านการเกษตร เชื่อมโยงบริการโมบายแอปพลิเคชันของทุกหน่วยงานในสังกัดของกระทรวงเกษตรฯรวมทั้งการบริการรับฟังข้อคิดเห็น และข้อเสนอแนะต่างๆอีกด้วย
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25981
