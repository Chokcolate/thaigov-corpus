รัฐบาลไทย-ข่าวทำเนียบรัฐบาล-ลงพื้นที่แม่ฮ่องสอน

วันศุกร์ที่ 20 ธันวาคม 2562
ลงพื้นที่แม่ฮ่องสอน
นายณัฏฐพล ทีปสุวรรณ​ รัฐมนตรี​ว่าการ​กระทรวง​ศึกษาธิการ​ ลงพื้นที่จังหวัดแม่ฮ่องสอน เพื่อมอบนโยบายและตรวจเยี่ยมสถานศึกษา
เมื่อวันศุกร์ที่ 13 ธันวาคม​ 2562 นายณัฏฐพล ทีปสุวรรณ​ รัฐมนตรี​ว่าการ​กระทรวง​ศึกษาธิการ​ ลงพื้นที่จังหวัดแม่ฮ่องสอน เพื่อมอบนโยบายและตรวจเยี่ยมสถานศึกษา โดยมีนายณรงค์ แผ้วพลสง เลขาธิการคณะกรรมการการอาชีวศึกษา​ นายสุวพงศ์ กิติภัทย์พิบูลย์ ผู้ว่าราชการจังหวัดแม่ฮ่องสอน พร้อมด้วยผู้บริหารกระทรวง​ศึกษาธิการ​ ศึกษาธิการ​ภาค ศึกษาธิการ​จังหวัด ผู้อำนวยการสำนักงานเขตพื้นที่การศึกษา ผู้อำนวยการสำนักงาน กศน. ตลอดจนผู้บริหารสถานศึกษา และคณะครู ให้การต้อนรับและรับฟังนโยบาย
รมว.ศึกษาธิการ​ มอบนโยบายด้านการศึกษา ณ สหกรณ์ออมทรัพย์ครูจังหวัดแม่ฮ่องสอน โดยกล่าวว่า จังหวัดแม่ฮ่องสอนมีสถาบันการศึกษา สังกัดสำนักงานคณะกรรมการการศึกษาขั้นพื้นฐาน (สพฐ.) จำนวน 353 แห่ง, สำนักงานคณะกรรมการ​การอาชีวศึกษา​ (สอศ.) จำนวน 2 แห่ง, สำนักงานคณะกรรมการ​ส่งเสริมการศึกษาเอกชน (สช.) จำนวน 6 แห่ง, องค์กรปกครองส่วนท้องถิ่น (อปท.) จำนวน 11 แห่ง, สำนักงานตำรวจแห่งชาติ จำนวน 17 แห่ง, สำนักงานพระพุทธศาสนาแห่งชาติ จำนวน 2 แห่ง และสังกัดกระทรวงการอุดมศึกษา​ วิทยาศาสตร์​ วิจัยและนวัตกรรม จำนวน 2 แห่ง คือ มหาวิทยาลัยราชภัฏเชียงใหม่ วิทยาเขตแม่ฮ่องสอน และวิทยาลัยชุมชนแม่ฮ่องสอน โดยจัดการศึกษาบนพื้นฐานของความหลากหลายของชาติพันธุ์ และความแตกต่างของภูมิประเทศ ซึ่งความแตกต่างนี้อาจทำให้เกิดข้อจำกัดในการพัฒนาผู้เรียน ตามศักยภาพของพื้นที่ ทั้งอุปสรรคด้านการสื่อสารและการคมนาคมที่ยากลำบาก รวมถึงการมีโครงสร้างพื้นฐานที่ไม่เพียงพอ อย่างไรก็ตาม ผู้บริหารและผู้มีส่วนเกี่ยวข้องทุกฝ่าย มีความพร้อมและยินดีให้ความร่วมมือ ในการพัฒนาคุณภาพการศึกษาของจังหวัดแม่ฮ่องสอนในทุกด้าน
โดยเฉพาะอย่างยิ่งการพัฒนาคุณภาพการศึกษาของโรงเรียนขนาดเล็ก และโรงเรียนที่ตั้งอยู่ในพื้นที่ห่างไกล ซึ่งกระทรวงศึกษาธิการ​ยืนยันว่าการควบรวมโรงเรียนขนาดเล็กนั้น ไม่ใช่ประเด็นสำคัญ แต่สิ่งที่สำคัญ คือ การทำให้โรงเรียนเหล่านี้มีคุณภาพเท่าเทียมกับโรงเรียนอื่น ๆ จึงเป็นหน้าที่ของกระทรวงศึกษาธิการ​ในฐานะตัวแทนรัฐบาล ที่ต้องดูแลความเป็นอยู่ของเด็กและเยาวชนในพื้นที่ พร้อมทั้งลดข้อจำกัดในการจัดการเรียนการสอน ลดความเหลื่อมล้ำทางการศึกษา ตลอดจนส่งเสริมการติดตั้งอินเทอร์เน็ต​ความเร็วสูงในทุกโรงเรียน เพื่อความสะดวกในการเชื่อมต่อข้อมูลกับส่วนกลาง อันจะทำให้ผู้บริหารส่วนกลางรับทราบปัญหาแบบทันท่วงที และแก้ไขได้ทันเวลา อีกทั้งอินเทอร์เน็ตยังเป็นอุปกรณ์​จัดการเรียนการสอนที่สำคัญในยุคดิจิทัลด้วย
นอกจากนี้ จะนำข้อมูลและข้อเสนอแนะที่ได้รับจากการหารือในครั้งนี้ ไปวิเคราะห์เพื่อจัดการศึกษาตามความต้องการของประชาชนในพื้นที่ อาทิ ความต้องการด้านการท่องเที่ยวที่ขยายตัวมากขึ้น ซึ่งจำเป็นต้องจัดการเรียนการสอน ปรับหลักสูตรให้มีความสอดคล้อง และพัฒนาตำราเรียนให้มีประสิทธิภาพ เพื่อเตรียมบุคลากรให้มีความพร้อม เติบโตเป็นกำลังคนที่มีคุณภาพ ​ซึ่งการจะทำสิ่งเหล่านี้ได้นั้น ผู้บริหารและครูในพื้นที่ คือ บุคคลที่มีบทบาทสำคัญในการสะท้อนความเห็น ทิศทางการจัดการศึกษา เนื่องจากเป็นผู้ที่มีความรู้เกี่ยวกับบริบทการศึกษาของพื้นที่ดีที่สุด
โอกาสนี้ รมว.ศึกษาธิการ ได้หารือกับหัวหน้าส่วนราชการ ณ ศาลากลางจังหวัดแม่ฮ่องสอน โดยขอความร่วมมือให้ทุกภาคส่วนร่วมกันพัฒนาการศึกษา เพื่อเตรียมกำลังคนในจังหวัดแม่ฮ่องสอน ให้สามารถรองรับการเจริญเติบโตทางเศรษฐกิจ​ และการขยายตัวด้านการท่องเที่ยว รวมทั้งตรวจเยี่ยมโรงเรียนอนุบาลแม่ฮ่องสอน และมอบผ้าห่มกันหนาวให้กับประชาชนในพื้นที่จังหวัดแม่ฮ่องสอนด้วย
อรพรรณ ฤทธิ์​มั่น​: สรุป
นวรัตน์​ รามสูต: เรียบเรียง
ยุทธ​พงศ์​ เลือก​กลั่น​ดี​: ถ่ายภาพ
กลุ่ม​ประชา​สัมพันธ์​ สร.: รายงาน

ที่มา : https://www.thaigov.go.th/news/contents/details/25360
