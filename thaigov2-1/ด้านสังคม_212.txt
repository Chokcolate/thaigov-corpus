รัฐบาลไทย-ข่าวทำเนียบรัฐบาล-อนุทิน SAY NO สารเคมีอันตรายทางการเกษตร

วันพฤหัสบดีที่ 19 กันยายน 2562
อนุทิน SAY NO สารเคมีอันตรายทางการเกษตร
รองนายกรัฐมนตรีและรัฐมนตรีว่าการกระทรวงสาธารณสุข ยืนยันกระทรวงสาธารณสุขไม่เอาสารเคมีอันตราย เพื่อลดผลกระทบต่อสุขภาพเกษตรกรและประชาชน
รองนายกรัฐมนตรีและรัฐมนตรีว่าการกระทรวงสาธารณสุข ยืนยันกระทรวงสาธารณสุขไม่เอาสารเคมีอันตราย เพื่อลดผลกระทบต่อสุขภาพเกษตรกรและประชาชน
วันนี้ (19 กันยายน 2562) ที่กระทรวงสาธารณสุข จ.นนทบุรี นายอนุทิน  ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า กระทรวงสาธารณสุข ยืนยันว่าการใช้สารเคมีที่ใช้ทางการเกษตร 3 ชนิด ได้แก่ พาราควอต คลอร์ไพริฟอส และไกลโฟเสต มีอันตรายต่อสุขภาพ ซึ่งได้พูดคุยกับรัฐมนตรีช่วยว่าการกระทรวงเกษตรและสหกรณ์  และรัฐมนตรีว่าการกระทรวงอุตสาหกรรม ก็มีความเห็นตรงกันว่าไม่เอาสารเคมีดังกล่าว และขณะนี้หน่วยงานที่เกี่ยวข้องอยู่ระหว่างการหามาตรการทดแทนการใช้สารเคมี เพื่อป้องกันผลกระทบ อันตรายต่อสุขภาพของเกษตรกรและประชาชน
“เพื่อให้เกิดการขับเคลื่อนการทำงาน ได้ตั้งคณะทำงานรณรงค์และขับเคลื่อนการยุติการใช้สารเคมีทางการเกษตรที่อันตรายต่อสุขภาพ เพื่อให้ความรู้ สร้างกระแสให้เกษตรกรและประชาชนเห็นความสำคัญถึงผลกระทบที่มีต่อสุขภาพ เมื่อ 3 กระทรวงร่วมมือกันคาดว่าจะดำเนินการแล้วเสร็จได้ภายในเดือนธันวาคมนี้” นายอนุทินกล่าว
********************************* 19 กันยายน 2562

ที่มา : https://www.thaigov.go.th/news/contents/details/23231
