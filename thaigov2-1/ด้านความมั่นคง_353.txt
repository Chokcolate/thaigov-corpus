รัฐบาลไทย-ข่าวทำเนียบรัฐบาล-มหาดไทย เสริมสร้างองค์ความรู้ให้แก่ข้าราชการบรรจุใหม่ ผ่านหลักสูตร “การเป็นข้าราชการที่ดี” รุ่นที่ 66 เน้นย้ำให้ยึดมั่นในหลักจริยธรรม รู้จักเตรียมความพร้อมและสร้างโอกาสในการปฏิบัติ

วันพฤหัสบดีที่ 14 พฤศจิกายน 2562
มหาดไทย เสริมสร้างองค์ความรู้ให้แก่ข้าราชการบรรจุใหม่ ผ่านหลักสูตร “การเป็นข้าราชการที่ดี” รุ่นที่ 66 เน้นย้ำให้ยึดมั่นในหลักจริยธรรม รู้จักเตรียมความพร้อมและสร้างโอกาสในการปฏิบัติ
มหาดไทย เสริมสร้างองค์ความรู้ให้แก่ข้าราชการบรรจุใหม่ ผ่านหลักสูตร “การเป็นข้าราชการที่ดี” รุ่นที่ 66 เน้นย้ำให้ยึดมั่นในหลักจริยธรรม รู้จักเตรียมความพร้อมและสร้างโอกาสในการปฏิบัติหน้าที่
วันที่ 13 พ.ย. 2562 เวลา 10.00 น. ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายสมคิด จันทมฤก รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานเปิดโครงการศึกษาอบรมหลักสูตร “การเป็นข้าราชการที่ดี” รุ่นที่ 66 ประจำปีงบประมาณ พ.ศ. 2563 จัดโดย สถาบันดำรงราชานุภาพ กระทรวงมหาดไทย เพื่อให้ข้าราชการบรรจุใหม่ได้เรียนรู้ระเบียบแบบแผนของราชการและการเป็นข้าราชการที่ดี มีผู้เข้ารับการศึกษาอบรม จำนวน 100 คน ประกอบด้วย ข้าราชการจากหน่วยงานในสังกัดกระทรวงมหาดไทย (มท.) และกระทรวงการอุดมศึกษา วิทยาศาสตร์ วิจัยและนวัตกรรม (อว.) ใช้ระยะเวลาศึกษาอบรม รวม 10 วัน ระหว่างวันที่ 13 - 22 พฤศจิกายน 2562 ณ วิทยาลัยมหาดไทย อำเภอบางละมุง จังหวัดชลบุรี โดยมี นายอังกูร สุ่นกุล ผู้อำนวยการสถาบันดำรงราชานุภาพ กล่าวรายงาน
โอกาสนี้ นายสมคิด จันทมฤก รองปลัดกระทรวงมหาดไทย ได้กล่าวแสดงความยินดีกับข้าราชการบรรจุใหม่ พร้อมบรรยายพิเศษในหัวข้อเรื่อง “การเป็นข้าราชการที่ดี” โดยมีใจความตอนหนึ่งว่า ขึ้นชื่อว่า ‘ข้าราชการ’ นั้น การตระหนักในเรื่อง ‘จริยธรรมของข้าราชการ’ ย่อมเป็นสิ่งสำคัญและจำเป็นอย่างมาก หากข้าราชการซึ่งเป็นกลไกของทางราชการขาดซึ่งจริยธรรม จิตสำนึก หรืออุดมการณ์เพื่อส่วนรวมแล้ว ก็จะทำให้ข้าราชการประพฤติมิชอบในวงราชการได้ การกระทำหรือผลงานใดๆ ที่ปรากฏออกมาก็จะขาดประสิทธิภาพหรือไม่มีประสิทธิภาพมากเท่าที่ควร ทั้งนี้ เนื่องจากจิตใจหรือจริยธรรมมีส่วนสำคัญในการกำหนดพฤติกรรมของตัวบุคคล ดังนั้น ‘จริยธรรมของข้าราชการ’ จึงมีส่วนแสดงให้เห็นถึงการเป็นข้าราชการที่มี ‘คุณธรรม’ อันเป็นสิ่งที่ข้าราชการทุกคนพึงยึดถือไว้ควบคู่กันกับการเป็นข้าราชการที่มี ‘คุณภาพ’ นอกจากนี้ การเตรียมความพร้อมและสร้างโอกาสให้แก่ตนเอง ย่อมถือเป็นสิ่งสำคัญที่ทำให้แต่ละคนก้าวไปสู่ความสำเร็จในสายอาชีพได้ โดยความพร้อมและโอกาสในที่นี้ย่อมหมายถึง (1) ความพร้อมทางร่างกายและจิตใจ ทั้งในส่วนของบุคลิกภาพ และทัศนคติที่ดีต่อการทำงาน (2) ความพร้อมในด้านความรู้ความสามารถ หมั่นศึกษาและเรียนรู้สิ่งที่จำเป็นต่อการทำงานเพิ่มเติมอยู่เสมอ (3) ความพร้อมในด้านประสบการณ์ สั่งสมความเชี่ยวชาญในสายอาชีพ ซึ่งเป็นสิ่งที่ต้องสังเกตและเรียนรู้ด้วยตนเองจากข้อค้นพบหรือข้อผิดพลาดต่างๆ ที่เกิดขึ้น (4) ความพร้อมในเรื่องครอบครัว สามารถจัดการปัญหาชีวิตส่วนตัวได้ และบริหารทางการเงินเป็น (5) โอกาสที่จะได้รับความไว้วางใจจากผู้บังคับบัญชา สามารถปฏิบัติหน้าที่ของตนจนสำเร็จทุกครั้งเมื่อได้รับการมอบหมายงาน และจัดลำดับความสำคัญก่อนหลังของงานแต่ละงานได้ (6) โอกาสในการได้รับการสนับสนุนจากผู้ร่วมงาน หมั่นสร้างกัลยาณมิตรในหมู่ผู้ร่วมงาน และไม่สร้างศัตรูในที่ทำงาน และ (7) โอกาสในการแสดงศักยภาพได้อย่างเต็มที่ ปฏิบัติงานในตำแหน่งที่เหมาะสมกับความรู้ความสามารถและความถนัดของตน
ท้ายสุด นายสมคิด จันทมฤก รองปลัดกระทรวงมหาดไทย ได้กล่าวว่า การศึกษาอบรมครั้งนี้ถือเป็นจุดเริ่มต้นในการเป็นข้าราชการที่ดี จึงขอให้ผู้เข้ารับการศึกษาอบรมทุกคนตั้งใจเรียนและมีส่วนร่วมในการแลกเปลี่ยนความรู้ระหว่างกัน เพื่อให้สามารถนำสิ่งที่ได้เรียนรู้จากการศึกษาอบรมดังกล่าวไปใช้ในการปฏิบัติราชการได้อย่างมีประสิทธิภาพ และขอให้ใช้โอกาสนี้ในการสานสัมพันธ์ที่ดีระหว่างกัน เพื่อเป็นเครือข่ายการทำงานร่วมกันต่อไปในอนาคต อันจะก่อให้เกิดประโยชน์สูงสุดต่อประชาชน และราชการ พร้อมกันนี้ขอให้ทุกคนร่วมกันสร้างสังคมคุณธรรม ผ่านการพัฒนาตนเองตามหลักคุณธรรม 4 ประการ คือ พอเพียง วินัย สุจริต จิตอาสา เพื่อนำประเทศชาติไปสู่ความมั่นคง มั่งคั่ง ยั่งยืน สืบไป.
กองสารนิเทศ สป.มท.
ครั้งที่ 193/2562

ที่มา : https://www.thaigov.go.th/news/contents/details/24575
