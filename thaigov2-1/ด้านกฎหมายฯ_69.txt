รัฐบาลไทย-ข่าวทำเนียบรัฐบาล-กระทรวงยุติธรรม ให้การช่วยเหลือเยียวยาทายาทนายพอละจี หรือบิลลี่ รักจงเจริญ เหยื่อที่ถูกอุ้มหายแล้ว

วันพฤหัสบดีที่ 12 กันยายน 2562
กระทรวงยุติธรรม ให้การช่วยเหลือเยียวยาทายาทนายพอละจี หรือบิลลี่ รักจงเจริญ เหยื่อที่ถูกอุ้มหายแล้ว
นายสมศักดิ์ เทพสุทิน รัฐมนตรีว่าการกระทรวงยุติธรรม แถลงข่าวแนวทางการให้ความช่วยเหลือเยียวยาครอบครัวของนายพอละจี หรือบิลลี่ รักจงเจริญ
ในวันพฤหัสบดีที่ ๑๒ กันยายน ๒๕๖๒ เวลา ๑๔.๐๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม แถลงข่าวแนวทางการให้ความช่วยเหลือเยียวยาครอบครัวของนายพอละจี หรือบิลลี่ รักจงเจริญ ตาม พ.ร.บ.ค่าตอบแทนผู้เสียหาย และค่าทดแทน และค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ.๒๕๕๙ ณ จุดแถลงข่าว ชั้น  ๑ อาคารรัฐสภา (เกียกกาย)
สืบเนื่องจากเมื่อวันที่ ๓ กันยายน ๒๕๖๒ กรมสอบสวนคดีพิเศษ ร่วมกับหน่วยงานที่เกี่ยวข้องได้แถลงข่าวพบชิ้นส่วนกระดูก อุปกรณ์ทางคดี ผลตรวจพิสูจน์ดีเอ็นเอ (DNA) และพยานหลักฐานสำคัญอื่น ๆ จนเชื่อได้ว่าเป็นศพของนายพอละจี หรือบิลลี่ รักจงเจริญ ซึ่งเกิดจากถูกกลุ่มคนร้ายฆาตกรรมโดยทรมานและการบังคับบุคคลให้สูญหาย
นายสมศักดิ์ เทพสุทิน รัฐมนตรีว่าการกระทรวงยุติธรรม ได้สั่งการให้กรมคุ้มครองสิทธิและเสรีภาพพิจารณาให้การช่วยเหลือครอบครัวนายพอละจี หรือบิลลี่ฯ โดยเร็ว ซึ่งต่อมา นายสมณ์ พรหมรส อธิบดีกรมคุ้มครองสิทธิและเสรีภาพ ได้มอบหมายทีมเจ้าหน้าที่ของกรมคุ้มครองสิทธิฯ ลงพื้นที่ติดตามและเข้าพบทายาทเมื่อวันที่ ๔ กันยายน ๒๕๖๒ เพื่อแจ้งสิทธิและรับคำขอรับค่าตอบแทนตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ. ๒๕๕๙
โดยในวันพฤหัสบดีที่ ๑๒ กันยายน ๒๕๖๒ กรมคุ้มครองสิทธิและเสรีภาพได้นำเรื่องการช่วยเหลือเยียวยาดังกล่าวเข้าที่ประชุมคณะอนุกรรมการพิจารณาค่าตอบแทนและค่าทดแทนและค่าใช้จ่ายแก่จำเลยในคดีอาญากรุงเทพมหานคร ๓ ที่มีอธิบดีกรมคุ้มครองสิทธิและเสรีภาพ เป็นประธาน โดยที่ประชุมเห็นว่านายพอละจี หรือบิลลี่ฯ เสียชีวิตแล้ว และเป็นผู้เสียหายตามพระราชบัญญัติค่าตอบแทนผู้เสียหายฯ จึงมีมติอนุมัติให้จ่ายค่าตอบแทนฯ แก่ทายาทนายพอละจี หรือบิลลี่ฯ ได้แก่ ค่าตอบแทนกรณีถึงแก่ความตาย เป็นเงิน ๘๐,๐๐๐ บาท ค่าจัดการศพ เป็นเงิน ๒๐,๐๐๐ บาท และค่าขาดอุปการะเลี้ยงดู เป็นเงิน ๔๐,๐๐๐ บาท รวมเป็นเงินจำนวน ๑๔๐,๐๐๐ บาท
ทั้งนี้ กระทรวงยุติธรรม โดยกรมคุ้มครองสิทธิและเสรีภาพจะได้ประสานทายาทนายพอละจี หรือบิลลี่ฯ เพื่อรับเงินช่วยเหลือเยียวยาดังกล่าว ภายในเดือนกันยายน ๒๕๖๒ ต่อไป

ที่มา : https://www.thaigov.go.th/news/contents/details/23050
