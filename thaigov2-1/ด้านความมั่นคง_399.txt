รัฐบาลไทย-ข่าวทำเนียบรัฐบาล-กระทรวงมหาดไทยร่วมกับ ป.ป.ช. ขับเคลื่อนภารกิจการป้องกันและปราบปรามการทุจริต ปลูกจิตสำนึก “คนไทยไม่ทนต่อการทุจริต”

วันพฤหัสบดีที่ 5 ธันวาคม 2562
กระทรวงมหาดไทยร่วมกับ ป.ป.ช. ขับเคลื่อนภารกิจการป้องกันและปราบปรามการทุจริต ปลูกจิตสำนึก “คนไทยไม่ทนต่อการทุจริต”
กระทรวงมหาดไทยร่วมกับ ป.ป.ช. ขับเคลื่อนภารกิจการป้องกันและปราบปรามการทุจริต ปลูกจิตสำนึก “คนไทยไม่ทนต่อการทุจริต”
วันที่ 4 ธ.ค.2562 เวลา 10.00 น. ณ ห้องประชุมราชสีห์ ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้มอบหมายให้ นายฉัตรชัย พรหมเลิศ ปลัดกระทรวงมหาดไทย พร้อมด้วยคณะผู้บริหารกระทรวงมหาดไทย ให้การต้อนรับ พลตำรวจเอก วัชรพล ประสารราชกิจ ประธานกรรมการ ป.ป.ช. นายประสาท พงษ์ศิวาภัย กรรมการส่งเสริมและสนับสนุนให้ประชาชนและหน่วยงานของรัฐมีส่วนร่วมการป้องกันและปราบปรามทุจริต และนายอุทิศ บัวศรี รองเลขาธิการคณะกรรมการ ป.ป.ช. ในการประชุมร่วมกับผู้บริหารกระทรวงมหาดไทยและผู้ว่าราชการจังหวัดทุกจังหวัดผ่านระบบวีดิทัศน์ทางไกล (Video Conference System) เพื่อชี้แจงภารกิจการป้องกันและปราบปรามการทุจริต
พลตำรวจเอก วัชรพล ประสารราชกิจ กล่าวว่า ป.ป.ช มีความตั้งใจที่จะแก้ไขปัญหาการทุจริตและประพฤติมิชอบในภาครัฐ โดยการปลูกฝังค่านิยมที่ดีให้แก่ทุกภาคส่วน โดยหัวใจสำคัญของการขับเคลื่อนอยู่ที่กลไกในระดับพื้นที่ซึ่งมีผู้ว่าราชการจังหวัดเป็นหัวหน้าส่วนราชการที่จะเป็นแรงผลักดันภารกิจของการป้องกันและปราบปรามการทุจริตให้หมดไป เพื่อให้เป็นไปตามวิสัยทัศน์ “ประเทศไทยใสสะอาด ไทยทั้งชาติต้านทุจริต (Zero Tolerance and Clean Thailand)” โดยมีประเด็นหารือได้แก่ 1) การขับเคลื่อนการดำเนินงานคณะอนุกรรมการการดำเนินงานตามยุทธศาสตร์ชาติว่าด้วยการป้องกันและปราบปรามการทุจริตจังหวัด โดยขอให้มีการประชุมอย่างต่อเนื่อง 2) การขับเคลื่อนการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ประจำปี 2563 โดยขอให้มีการกำกับติดตามหน่วยงานที่เข้ารับการประเมิน เพื่อยกระดับผลการประเมินให้สูงขึ้น และ 3) การจัดงานต่อต้านคอร์รัปชันสากล (ประเทศไทย) ในวันที่ 9 ธันวาคม 2562 โดยมีนายกรัฐมนตรีเป็นประธาน
นายประสาท พงษ์ศิวาภัย กล่าวว่า สำนักงาน ป.ป.ช. ขอความร่วมมือจากผู้ว่าราชการจังหวัดทุกจังหวัดดำเนินการทั้งด้านการป้องกันและการปราบปรามการทุจริตควบคู่กันไป โดยส่งเสริมความรู้เกี่ยวกับการป้องกันและปราบปรามการทุจริต สร้างมาตรการป้องกันและปราบปรามการทุจริต และรณรงค์ให้ประชาชนเข้ามามีส่วนร่วมในการป้องกันและปราบปรามการทุจริต รวมถึงเน้นย้ำการดำเนินการขับเคลื่อนการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ของจังหวัดให้เป็นไปตามตัวชี้วัดที่กำหนด
นายอุทิศ บัวศรี กล่าวว่า การขับเคลื่อนการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) เป็นเครื่องมือที่หลายประเทศนำมาใช้เพื่อยกระดับการป้องกันและปราบปรามการทุจริต สำหรับในปี 63 จะเปิดให้ลงทะเบียนในวันที่ 1 เมษายน 63 และจะประกาศผลภายในเดือนกันยายน 63 สำนักงาน ป.ป.ช. จึงขอความร่วมมือหน่วยงานดำเนินการตามขั้นตอนต่าง ๆ ให้ครบถ้วน และในส่วนกลไกการทำงานในระดับจังหวัดให้ดำเนินการร่วมกับ ป.ป.ช. จังหวัด ดำเนินการตามตัวชี้วัดเพื่อให้บรรลุเป้าหมายตามที่กำหนด
ในท้ายสุด นายฉัตรชัย พรหมเลิศ กล่าวเน้นย้ำ ให้ผู้ว่าราชการจังหวัดให้ความสำคัญและให้การสนับสนุนการขับเคลื่อนการดำเนินงานตามยุทธศาสตร์ชาติว่าด้วยการป้องกันและปราบปรามการทุจริตจังหวัด และตามยุทธศาสตร์ชาติว่าด้วยการป้องกันและปราบปรามการทุจริต ระยะที่ 3 และการยกระดับคะแนนการประเมิน ITA ประจำปี 2563 ให้ผ่านเกณฑ์มาตรฐาน (85 คะแนน) โดยถอดบทเรียนข้อบกพร่องของการประเมินในปีที่ผ่านมา และมีการประชุมติดตามการดำเนินงานอย่างน้อยไตรมาสละ 1 ครั้ง และขอให้ทุกจังหวัดดำเนินการจัดงานวันต่อต้านคอร์รัปชันสากล ในวันที่ 9 ธันวาคม 2562 เพื่อร่วมกันสื่อสารเจตจำนงในการต่อต้านการทุจริตไปยังทุกภาคส่วน
ในขณะเดียวกัน ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายประจวบ สวัสดิประสงค์ รองเลขาธิการคณะกรรมการ ป.ป.ช. เป็นประธานในการเปิดโครงการวันต่อต้านคอร์รัปชันสากล (กระทรวงมหาดไทย) จัดโดย ศูนย์ปฏิบัติการต่อต้านการทุจริตกระทรวงมหาดไทย เพื่อสร้างการรับรู้เกี่ยวกับวันต่อต้านคอร์รัปชันสากล (ประเทศไทย) และปลุกกระแสสังคมที่ไม่ทนต่อการทุจริต ให้กับบุคลากรของหน่วยงานในสังกัดกระทรวงมหาดไทย มีกลุ่มเป้าหมายในการเข้าร่วมกิจกรรม ได้แก่ ข้าราชการและเจ้าหน้าที่ของสำนักงานปลัดกระทรวงมหาดไทย ตลอดจนกรมและหน่วยงานรัฐวิสาหกิจในสังกัดกระทรวงมหาดไทย รวมทั้งได้รับเกียรติจากนายประจวบ สวัสดิประสงค์ รองเลขาธิการคณะกรรมการ ป.ป.ช. นางฉวีวรรณ นิลวงศ์ ผู้อำนวยการกองยุทธศาสตร์และแผนงาน สำนักงาน ป.ป.ท. และนายสมโภชน์ โตรักษา รองผู้จัดการฝ่ายข่าว สถานีโทรทัศน์สีกองทัพบก ช่อง 7 มาร่วมเป็นวิทยากรอภิปรายในหัวข้อ ร่วมทำ ร่วมคิด “สุจริต โปร่งใส มหาดไทยใสสะอาด” ด้วย.
กองสารนิเทศ สป.มท.
ครั้งที่ 206/2562

ที่มา : https://www.thaigov.go.th/news/contents/details/25049
