รัฐบาลไทย-ข่าวทำเนียบรัฐบาล-รมว.มท. เป็นประธานมอบรางวัล “กำนัน ผู้ใหญ่บ้าน ยอดเยี่ยม ประจำปี 2562” พร้อมมอบโอวาทให้กำนัน ผู้ใหญ่บ้าน "สร้างศรัทธาจากประชาชน" ซื่อสัตย์ สุจริต เป็นที่พึ่งประชาชน

วันศุกร์ที่ 9 สิงหาคม 2562
รมว.มท. เป็นประธานมอบรางวัล “กำนัน ผู้ใหญ่บ้าน ยอดเยี่ยม ประจำปี 2562” พร้อมมอบโอวาทให้กำนัน ผู้ใหญ่บ้าน "สร้างศรัทธาจากประชาชน" ซื่อสัตย์ สุจริต เป็นที่พึ่งประชาชน
รมว.มท. เป็นประธานมอบรางวัล “กำนัน ผู้ใหญ่บ้าน ยอดเยี่ยม ประจำปี 2562” พร้อมมอบโอวาทให้กำนัน ผู้ใหญ่บ้าน "สร้างศรัทธาจากประชาชน" ซื่อสัตย์ สุจริต เป็นที่พึ่งประชาชน
เมื่อวันที่ 8 ส.ค. 62 เวลา 15.00 น. ที่ห้องมัฆวานรังสรรค์ สโมสรทหารบก ถนนวิภาวดีรังสิต กรุงเทพมหานคร
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานพิธีมอบรางวัลกำนัน ผู้ใหญ่บ้านยอดเยี่ยม ประจำปี 2562 โดยมี นายนิพนธ์ บุญญามณี รัฐมนตรีช่วยว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย นายธนาคม จงจิระ รองปลัดกระทรวงมหาดไทย ร้อยตำรวจโท อาทิตย์ บุญญะโสภัต อธิบดีกรมการปกครอง พร้อมด้วยผู้บริหารกรมการปกครอง กำนัน ผู้ใหญ่บ้าน และผู้เกี่ยวข้อง ร่วมพิธีกว่า 1,000 คน
สำหรับการจัดงาน “วันกำนัน ผู้ใหญ่บ้าน” กระทรวงมหาดไทย โดยกรมการปกครอง ได้จัดขึ้นเพื่อ
น้อมรำลึกถึงพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัวที่ได้พระราชทานกำเนิดสถาบันกำนัน ผู้ใหญ่บ้าน ซึ่งในทุกปีได้จัดให้มีการพิจารณาคัดเลือกกำนัน ผู้ใหญ่บ้านยอดเยี่ยม เพื่อยกย่องเชิดชูเกียรติกำนัน ผู้ใหญ่บ้านที่ปฏิบัติหน้าที่ด้วยความตั้งใจ เสียสละ และทุ่มเทความรู้ความสามารถในการ “บำบัดทุกข์บำรุงสุข” ให้แก่
พี่น้องประชาชนในพื้นที่ตำบลและหมู่บ้าน
โอกาสนี้ พลเอก อนุพงษ์ เผ่าจินดา ได้มอบรางวัลกำนัน ผู้ใหญ่บ้าน ยอดเยี่ยม ประจำปี 2562 ซึ่งมี
ผู้ได้รับรางวัลรวมทั้งสิ้น 262 คน แยกเป็น รางวัลกำนันยอดเยี่ยม จำนวน 129 คน โดยเป็นผู้ได้รับรางวัลครั้งแรก จำนวน 126 คน และได้รับรางวัลเป็นครั้งที่ 2 จำนวน 3 คน และรางวัลผู้ใหญ่บ้านยอดเยี่ยม จำนวน 133 คน
โดยเป็นผู้ได้รับรางวัลครั้งแรก จำนวน 128 คน และได้รับรางวัลเป็นครั้งที่ 2 จำนวน 5 คน โดยผู้ได้รับรางวัลกำนัน
ยอดเยี่ยม และรางวัลผู้ใหญ่บ้านยอดเยี่ยม จะได้รับแหนบทองคำ อาวุธปืน และเครื่องแบบปกติขาว
พลเอก อนุพงษ์ เผ่าจินดา ได้กล่าวแสดงความยินดีและให้โอวาทแก่ผู้ได้รับรางวัลกำนัน ผู้ใหญ่บ้าน
ยอดเยี่ยม ประจำปี 2562 โดยกล่าวว่า “ขอให้กำนัน ผู้ใหญ่บ้านทุกท่าน ช่วยกันสร้างศรัทธาจากประชาชนโดยการปฏิบัติหน้าที่ด้วยความซื่อสัตย์สุจริต ปฏิบัติตนให้เป็นแบบอย่างที่ดีและเป็นที่พึ่งให้กับประชาชนได้อย่างแท้จริง สถาบันกำนัน ผู้ใหญ่บ้านจะเป็นที่ยอมรับหรือได้รับศรัทธามากน้อยเพียงใด ขึ้นอยู่กับการทุ่มเทกำลังกายกำลังใจในการ “บำบัดทุกข์ บำรุงสุข” ให้เกิดแก่พี่น้องประชาชนเป็นสำคัญ”

ที่มา : https://www.thaigov.go.th/news/contents/details/22099
