รัฐบาลไทย-ข่าวทำเนียบรัฐบาล-สธ.ให้ทุกหน่วยงานยึดหลักธรรมาภิบาลและโปร่งใส เพิ่มประสิทธิภาพการบริหารจัดการ

วันศุกร์ที่ 15 พฤศจิกายน 2562
สธ.ให้ทุกหน่วยงานยึดหลักธรรมาภิบาลและโปร่งใส เพิ่มประสิทธิภาพการบริหารจัดการ
กระทรวงสาธารณสุข หน่วยงานในสังกัดยึดหลักธรรมาภิบาลและโปร่งใส เพิ่มประสิทธิภาพการบริหารจัดการ ผ่านเกณฑ์การประเมินคุณธรรมและความโปร่งใส (ITA) ไม่ต่ำกว่าร้อยละ 90 บุคลากรสาธารณสุข กล้าคิด กล้าทำในสิ่งที่ถูกต้อง สร้างกระทรวงสาธารณสุขใสสะอาด
กระทรวงสาธารณสุข หน่วยงานในสังกัดยึดหลักธรรมาภิบาลและโปร่งใส เพิ่มประสิทธิภาพการบริหารจัดการ ผ่านเกณฑ์การประเมินคุณธรรมและความโปร่งใส (ITA) ไม่ต่ำกว่าร้อยละ 90 บุคลากรสาธารณสุข กล้าคิด กล้าทำในสิ่งที่ถูกต้อง สร้างกระทรวงสาธารณสุขใสสะอาด เป็นกระทรวงคุณธรรมอย่างยั่งยืน
นายแพทย์ยงยศ  ธรรมวุฒิ รองปลัดกระทรวงสาธารณสุข ให้สัมภาษณ์ภายหลังเปิดโครงการอบรมให้ความรู้การประเมินคุณธรรมและความโปร่งใสในการดำเนินงาน (ITA : Integrity and Transparency Assessment) ของหน่วยงานในสังกัดสำนักงานปลัดกระทรวงสาธารณสุข ส่วนภูมิภาค ประจำปีงบประมาณ พ.ศ. 2563 (เขตสุขภาพที่ 4, 5 และ 6) ว่า รองนายกรัฐมนตรีและรัฐมนตรีว่าการกระทรวงสาธารณสุข มีนโยบายเพิ่มประสิทธิภาพการบริหารจัดการให้ทุกหน่วยงานยึดหลักธรรมาภิบาลและความโปร่งใส และกำหนดตัวชี้วัดให้หน่วยงานทุกระดับทั้งส่วนกลางและภูมิภาค ต้องผ่านเกณฑ์การประเมินคุณธรรมและความโปร่งใสในการดำเนินงานของหน่วยงานไม่ต่ำกว่าร้อยละ 90 เน้นให้หน่วยงานประเมินตนเองจากข้อเท็จจริงที่สามารถตรวจสอบได้ตามแบบสำรวจหลักฐานเชิงประจักษ์ เพื่อนำผลการประเมินมาพัฒนาและปรับปรุงกระบวนการปฏิบัติงาน ให้การบริหารงานมีประสิทธิภาพและประสิทธิผลตามหลักธรรมาภิบาล
“ขอให้บุคลากรสาธารณสุข กล้าคิด กล้าทำในสิ่งที่ถูกต้อง ร่วมกันสร้างกระทรวงสาธารณสุขใสสะอาด ร่วมต้านทุจริต และยึดค่านิยม MOPH คือเป็นนายตนเอง เร่งสร้างสิ่งใหม่ ใส่ใจประชาชน ถ่อมตนอ่อนน้อม รวมทั้งวางแผนการทำงาน เพื่อป้องกันการทุจริต ยกระดับคุณธรรมและความโปร่งใส จากข้อคำถามตามแบบสำรวจหลักฐานเชิงประจักษ์ สร้างนวัตกรรมด้านการต่อต้านการทุจริต ให้กระทรวงสาธารณสุขเป็นกระทรวงคุณธรรมอย่างยั่งยืน” นายแพทย์ยงยศกล่าว
ทั้งนี้ ในปีงบประมาณ 2562 หน่วยงานในสังกัดสำนักงานปลัดกระทรวงสาธารณสุข ผ่านเกณฑ์การประเมิน ITA ร้อยละ 90 จำนวน 1,792 หน่วยงานจากทั้งหมด 1,850 หน่วยงาน คิดเป็นร้อยละ 96.86 สำหรับในปีงบประมาณ 2563 จะใช้การประเมินตนเองแบบอิเล็กทรอนิกส์ผ่านระบบ MITAS (MOPH Integrity and Transparency Assessment System) บนเว็บไซต์ศูนย์ปฏิบัติการต่อต้านการทุจริต กระทรวงสาธารณสุข เพื่อความคล่องตัว และลดการใช้กระดาษ
*******************************************  พฤศจิกายน 2562

ที่มา : https://www.thaigov.go.th/news/contents/details/24594
