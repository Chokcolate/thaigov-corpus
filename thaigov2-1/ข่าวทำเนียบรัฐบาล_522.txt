รัฐบาลไทย-ข่าวทำเนียบรัฐบาล-ติมอร์ฯ ย้ำความสัมพันธ์ไทยเป็นดั่งมิตรแท้ พร้อมสานต่อความร่วมมือทวิภาคีระหว่างกันในทุกมิติ

วันศุกร์ที่ 3 มกราคม 2563
ติมอร์ฯ ย้ำความสัมพันธ์ไทยเป็นดั่งมิตรแท้ พร้อมสานต่อความร่วมมือทวิภาคีระหว่างกันในทุกมิติ
ติมอร์ฯ ย้ำความสัมพันธ์ไทยเป็นดั่งมิตรแท้ พร้อมสานต่อความร่วมมือทวิภาคีระหว่างกันในทุกมิติ
วันนี้ (3 มกราคม 2563) เวลา 13.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายโจอาคิม อามารัล (H.E. Mr. Joaquim Amaral) เอกอัครราชทูตติมอร์-เลสเตประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่ออำลาในโอกาสพ้นหน้าที่ สรุปสาระสำคัญ ดังนี้
นายกรัฐมนตรียินดีต่อความสัมพันธ์อันใกล้ชิดระหว่างไทยกับติมอร์ฯ มีการแลกเปลี่ยนการเยือนระหว่างกันอย่างต่อเนื่อง ทั้งในระดับราชวงศ์และรัฐบาล โดยเฉพาะการเป็นหุ้นส่วนเพื่อการพัฒนาและความร่วมมือทางวิชาการ โอกาสนี้นายกรัฐมนตรีแสดงความขอบคุณเอกอัครราชทูตติมอร์ฯ ที่มีบทบาทสำคัญในการส่งเสริมความสัมพันธ์ระหว่างไทยกับติมอร์ฯ ตลอดระยะเวลา 3 ปีในตำแหน่ง พร้อมยืนยันว่า รัฐบาลไทยพร้อมทำงานร่วมกับเอกอัครราชทูตติมอร์ฯ คนใหม่อย่างใกล้ชิด เพื่อสานต่อความร่วมมืออันดีระหว่างกันต่อไป
เอกอัครราชทูตติมอร์ฯ ยืนยันความสัมพันธ์ระหว่างไทยกับติมอร์แน่นแฟ้นดั่งมิตรแท้ และขอบคุณรัฐบาลไทยที่ให้ความร่วมมือและสนับสนุนการดำเนินงานของสถานเอกอัครราชทูตติมอร์ฯ มาโดยตลอด รวมทั้งสนับสนุนการก่อตั้งสถานกงสุลกิตติมศักดิ์ติมอร์ฯ ณ จังหวัดประจวบคีรีขันธ์ ซึ่งจะมีส่วนสำคัญในการส่งเสริมการค้า การลงทุนและการท่องเที่ยวระหว่างกัน นอกจากนี้เอกอัครราชทูตติมอร์ยังประสงค์ขยายความร่วมมือด้านเศรษฐกิจกับไทยให้มากขึ้น และขอเชิญชวนภาคเอกชนไทยให้เข้าไปลงทุนในติมอร์ด้วย
ทั้งสองฝ่ายยินดีที่ความร่วมมือทวิภาคีระหว่างกันเป็นรูปธรรมมากขึ้นในทุกมิติ ได้แก่ ความร่วมมือทางวิชาการ การศึกษา การเกษตร และประมง ทั้งนี้ติมอร์ฯ ขอรับการสนับสนุนจากไทยในการสมัครเข้าเป็นสมาชิกอาเซียน ซึ่ง นายกรัฐมนตรีกล่าวว่าการรับสมาชิกใหม่ต้องได้รับฉันทามติจากทุกประเทศสมาชิกอาเซียน อย่างไรก็ตามไทยสนับสนุนติมอร์ฯ ในการสมัครเป็นสมาชิกอาเซียน และยินดีดำเนินโครงการต่าง ๆ เพื่อสนับสนุนการเตรียมความพร้อม และเสริมสร้างศักยภาพของติมอร์ฯ ในการเป็นสมาชิกอาเซียนในอนาคต

ที่มา : https://www.thaigov.go.th/news/contents/details/25600
