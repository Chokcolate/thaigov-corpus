รัฐบาลไทย-ข่าวทำเนียบรัฐบาล-คำกราบบังคมทูลถวายราชสดุดีเฉลิมพระเกียรติถวายพระพรชัยมงคล พระบาทสมเด็จพระเจ้าอยู่หัวพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2562

วันพุธที่ 24 กรกฎาคม 2562
คำกราบบังคมทูลถวายราชสดุดีเฉลิมพระเกียรติถวายพระพรชัยมงคล พระบาทสมเด็จพระเจ้าอยู่หัวพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2562
โดย พลเอก ประยุทธ์ จันทร์โอชา นายกรัฐมนตรี วันพุธที่ 24 กรกฎาคม 2562 เวลา 08.15 น.
ขอเดชะฝ่าละอองธุลีพระบาทปกเกล้าปกกระหม่อม
ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี พร้อมด้วยผู้นำศาสนา คณะรัฐมนตรีและคู่สมรส ประธานองค์กรตามรัฐธรรมนูญ และข้าราชการทุกหมู่เหล่า ที่มาชุมนุมพร้อมกัน ณ ที่นี้ มีความปลื้มปีติเป็นล้นพ้นที่ได้มาร่วมกันจัดพิธีทางศาสนามหามงคล 5 ศาสนา เพื่อถวายเป็นพระราชกุศลเนื่องในศุภวาระมหามงคลวันเฉลิมพระชนมพรรษา วันที่ 28 กรกฎาคม 2562
ข้าพระพุทธเจ้าทั้งหลาย ล้วนสำนึกซาบซึ้งในพระมหากรุณาธิคุณอย่างหาที่สุดมิได้ ที่ใต้ฝ่าละอองธุลีพระบาททรงปฏิบัติบำเพ็ญพระราชกรณียกิจนานัปการ เพื่อสร้างความสุขสวัสดีให้พสกนิกรชาวไทยถ้วนหน้าและมีคุณภาพชีวิตที่ดีอย่างยั่งยืน อีกทั้ง ทรงเป็นองค์เอกอัครศาสนูปถัมภก  ทรงทำนุบำรุงทุกศาสนาในพระราชอาณาจักรให้มีความเจริญรุ่งเรืองปวงข้าพระพุทธเจ้าจักเทิดทูนสถิตเสถียรไว้ในดวงใจสืบไป
ณ มหามงคลสมัยแห่งวันเฉลิมพระชนมพรรษา 2562 นี้ ข้าพระพุทธเจ้าทั้งหลายขอพระราชทานถวายพระพรชัยมงคล ขออัญเชิญพลานุภาพคุณพระศรีรัตนตรัยและอำนาจสรรพสิ่งศักดิ์สิทธิ์ทั่วสากล  โปรดอภิบาลรักษาให้ใต้ฝ่าละอองธุลีพระบาท ทรงพระเจริญด้วยจตุรพิธพรชัย พระบารมีแผ่ไพศาล ทรงพระเกษมสําราญมีพระราชประสงค์จำนงหมายสิ่งใด ขอจงสัมฤทธิ์ดั่งพระราชหฤทัยปรารถนา สถิตเป็นมิ่งขวัญปกเกล้าแก่ปวงข้าพระพุทธเจ้า และเหล่าพสกนิกร ตราบกาลนิรันดร์
ด้วยเกล้าด้วยกระหม่อม ขอเดชะ
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/21720
