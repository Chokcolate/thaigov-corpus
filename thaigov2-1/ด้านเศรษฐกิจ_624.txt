รัฐบาลไทย-ข่าวทำเนียบรัฐบาล-กระทรวงดิจิทัลฯ หารือความร่วมมือด้านดิจิทัลกับญี่ปุ่น เน้นส่งเสริมเทคโนโลยีการเกษตร

วันอังคารที่ 15 ตุลาคม 2562
กระทรวงดิจิทัลฯ หารือความร่วมมือด้านดิจิทัลกับญี่ปุ่น เน้นส่งเสริมเทคโนโลยีการเกษตร
กระทรวงดิจิทัลฯ หารือความร่วมมือด้านดิจิทัลกับญี่ปุ่น เน้นส่งเสริมเทคโนโลยีการเกษตร
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม ให้การต้อนรับนายชิโระ ซะโดะชิมะ (H.E. Mr. Shiro Sadoshima) เอกอัครราชทูตญี่ปุ่นประจำประเทศไทย พร้อมคณะ ในโอกาสเข้าเยี่ยมคารวะ ณ ห้องรับรอง ชั้น 9 กระทรวงดิจิทัลเพื่อเศรษฐกิจและสังคม กรุงเทพฯ เมื่อวันที่ 10 ตุลาคม 2562 โดย รมว.กระทรวงดิจิทัลฯ และเอกอัครราชทูตญี่ปุ่นประจำประเทศไทย ได้ร่วมหารือเกี่ยวกับความร่วมมือในด้านดิจิทัลระหว่างกัน โดยทั้งสองฝ่ายจะสนับสนุนความร่วมมือด้านต่างๆ เช่น ความร่วมมือด้านไปรษณีย์ ซึ่งจะมีการจัดทำบันทึกความร่วมมือ (MOU) ฉบับใหม่ในด้านดังกล่าว เพื่อให้เกิดความร่วมมือระหว่างกันอย่างต่อเนื่อง รวมถึงความร่วมมือด้านความมั่นคงปลอดภัยไซเบอร์ ภายใต้ศูนย์ ASEAN – Japan Cybersecurity Capacity Building Center นอกจากนี้ ประเทศญี่ปุ่นประสงค์จะผลักดันความร่วมมือของเมืองอัจฉริยะด้านเกษตรกรรม ซึ่งมีความสอดคล้องกับนโยบายของกระทรวงดิจิทัลฯ ในการส่งเสริมการใช้เทคโนโลยีดิจิทัลเพื่อการเกษตร ในส่วนของกระทรวงดิจิทัลฯ ได้เน้นย้ำและสนับสนุนให้ภาคเอกชนของญี่ปุ่นเข้ามาลงทุนใน Digital Park Thailand จ.ชลบุรี โดยได้สนับสนุนฝ่ายไทยในการพัฒนาทรัพยากรมนุษย์ด้านดิจิทัล ซึ่งจะเป็นประโยชน์ต่อทั้งฝ่ายไทยและภาคเอกชนของญี่ปุ่นที่ประกอบธุรกิจในไทยด้วย เอกอัครราชทูตญี่ปุ่นประจำประเทศไทย ได้เชิญชวนภาครัฐและเอกชนชั้นนำจากญี่ปุ่นมาร่วมจัดกิจกรรม “Japan Pavilion” ภายในงาน “Thailand Digital Big Bang 2019” ซึ่งกระทรวงดิจิทัลฯ จะเป็นเจ้าภาพจัดขึ้นระหว่างวันที่ 28 – 31 ตุลาคม 2562 ณ ศูนย์นิทรรศการและการประชุม ไบเทค บางนา
*****************

ที่มา : https://www.thaigov.go.th/news/contents/details/23831
