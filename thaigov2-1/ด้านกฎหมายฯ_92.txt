รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ตรวจเยี่ยมพร้อมทั้งมอบนโยบายการปฏิบัติราชการสถาบันนิติวิทยาศาสตร์

วันศุกร์ที่ 4 ตุลาคม 2562
รัฐมนตรีว่าการกระทรวงยุติธรรม ตรวจเยี่ยมพร้อมทั้งมอบนโยบายการปฏิบัติราชการสถาบันนิติวิทยาศาสตร์
นายสมศักดิ์ เทพสุทิน รัฐมนตรีว่าการกระทรวงยุติธรรม ตรวจเยี่ยมพร้อมทั้งมอบนโยบายการปฏิบัติราชการสถาบันนิติวิทยาศาสตร์
ในวันศุกร์ที่ ๔ ตุลาคม ๒๕๖๒ เวลา ๑๐.๐๐ น. ณ ห้องประชุม ๑ สถาบันนิติวิทยาศาสตร์ อาคารรัฐประศาสนภักดี ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พันตำรวจเอก ดุษฎี อารยวุฒิ รองปลัดกระทรวงยุติธรรม หัวหน้ากลุ่มภารกิจด้านอำนวยความยุติธรรม และคณะทำงานรัฐมนตรีว่าการกระทรวงยุติธรรม ตรวจเยี่ยมและรับฟังการบรรยายบทบาทภารกิจของสถาบันนิติวิทยาศาสตร์ รวมถึงผลการดำเนินงานที่สำคัญ โดยมี พ.ต.ท. วรรณพงษ์ คชรักษ์  ผู้อำนวยการสถาบันนิติวิทยาศาสตร์ พร้อมด้วยคณะผู้บริหาร ข้าราชการและเจ้าหน้าที่ให้การต้อนรับ
โอกาสนี้ รัฐมนตรีว่าการกระทรวงยุติธรรม ได้เน้นย้ำให้ความสำคัญในการประชาสัมพันธ์บทบาทภารกิจของสถาบันนิติวิทยาศาสตร์ให้ประชาชนได้รับทราบ เพราะจะมีประโยชน์ต่อสังคมและประเทศชาติอย่างมาก  รวมถึงการตรวจดีเอนเอให้ประชาชนโดยไม่เสียค่าใช้จ่าย การตรวจดีเอนเอในเส้นผมซึ่งเป็นเรื่องที่สำคัญควรได้รับการสนับสนุนจากภาครัฐบาล เพราะจะเป็นวิธีการควบคุมพฤติกรรมของเด็กในสถานพินิจและคุ้มครองเด็กและเยาวชน ซึ่งจะช่วยลดการกระทำความผิดซ้ำโดยจะต้องมีการเก็บสถิติเรื่องนี้อย่างต่อเนื่อง เพื่อลดปัญหาการเสพยาเสพติดที่เพิ่มขึ้นในปัจจุบันอีกด้วย จากนั้นรัฐมนตรีว่าการกระทรวงยุติธรรม และคณะ ตรวจเยี่ยมห้องปฏิบัติการด้านนิติวิทยาศาสตร์ กองพัฒนาระบบการติดตามคนหายและการพิสูจน์ศพนิรนาม กลุ่มปฏิบัติการนิติวิทยาศาสตร์ และกลุ่มตรวจพิสูจน์พยานเอกสาร เพื่อติดตามการทำงานและให้กำลังใจเจ้าหน้าที่ในการปฏิบัติงาน

ที่มา : https://www.thaigov.go.th/news/contents/details/23642
