รัฐบาลไทย-ข่าวทำเนียบรัฐบาล-นายกรัฐมนตรีเป็นประธานพิธีมอบนโยบายแก่สภาเกษตรกรแห่งชาติ

วันพฤหัสบดีที่ 10 ตุลาคม 2562
นายกรัฐมนตรีเป็นประธานพิธีมอบนโยบายแก่สภาเกษตรกรแห่งชาติ
คำกล่าว พลเอก ประยุทธ์  จันทร์โอชา นายกรัฐมนตรี  ประธานพิธีมอบนโยบายแก่สภาเกษตรกรแห่งชาติ ณ ห้องมิราเคิล แกรนด์ บอลรูม เอ ชั้น 4 โรงแรมมิราเคิล แกรนด์ กรุงเทพฯ
วันพฤหัสบดีที่ 3 ตุลาคม 2562  เวลา 13.30 น.
คำกล่าว พลเอก ประยุทธ์  จันทร์โอชา นายกรัฐมนตรี
ประธานพิธีมอบนโยบายแก่สภาเกษตรกรแห่งชาติ
ณ ห้องมิราเคิล แกรนด์ บอลรูม เอ ชั้น 4 โรงแรมมิราเคิล แกรนด์ กรุงเทพฯ
วันพฤหัสบดีที่ 3 ตุลาคม 2562  เวลา 13.30 น.
................................
ประธานสภาเกษตรแห่งชาติ
สมาชิกสภาเกษตรกรแห่งชาติ
ประธานสภาเกษตรกรจังหวัด
สมาชิกสภาเกษตรกรจังหวัด
และผู้มีเกียรติทุกท่าน
สมาชิกทุกคนในห้องนี้ถือเป็นตัวแทนของเกษตรกรทั้ง 77 จังหวัด  ประเทศเราเป็นประเทศเกษตรกรรม จึงต้องทำให้เกษตรกรของเรามีรายได้สูงขึ้น มีรายได้ที่มั่นคงขึ้น สอดคล้องกับโลกยุคใหม่ในยุค 4.0  รัฐบาลจำเป็นต้องดูแลทั้ง 2 มาตรการ ทั้งผู้มีรายได้น้อยที่มีรายได้ต่ำกว่า 30,000 บาท ให้ดำรงชีวิตอยู่ได้ ผมรู้สึกปลื้มใจตั้งแต่เดินเข้ามาเมื่อเห็นแต่ละภาคนำเสนอผลงานที่เป็นผลสำเร็จเชิงประจักษ์
ผมตั้งใจมางานวันนี้ เพราะอยากพบเจอพวกเรา วันนี้มาในฐานะนายกรัฐมนตรีและเพื่อน  ทุกคน คือ พ่อ แม่ พี่น้อง เพราะตระกูลผมน่าจะเคยทำไร่ทำนามาก่อน ทุกคนต้องพึ่งพาอาศัยกัน ต้องแก้ไขปัญหาอย่างยั่งยืนเหมือนที่นำเสนอในนิทรรศการ ฯ  ซึ่งการแก้ไขปัญหาโดยการเติมเงิน ไม่ใช่วิธีการที่ดี ในช่วงที่มีปัญหาราคาตกต่ำอาจจะดูแลได้ระยะหนึ่ง ผมคิดตลอดว่าจะทำอย่างไรให้มีเครื่องมือเพิ่มขึ้นอย่างเกษตรแปลงใหญ่เป็นพื้นที่นำร่องในการแก้ไขปัญหา
วันนี้ผมขอเน้นย้ำถึงการจงรักภักดีในชาติ ศาสนา และพระมหากษัตริย์ “ชาติ” คือ สิ่งที่ทุกคนร่วมกันเป็นประเทศมาจนถึงปัจจุบัน ชาติไทย คือ ชาติที่รวมทั้งคนและแผ่นดินผืนน้ำและอากาศประกอบกันเป็นชาติ ดินแดนแหลมทองแห่งนี้ คือพื้นที่ของชนชาติไทยที่ทุกคนต้องรักกันไม่ทิ้งกัน ไม่เอาเปรียบกัน มีจิตใจเป็นสาธารณะ ความรักชาติรักในแผ่นดินต้องเริ่มจากตัวเอง สถาบันชาติถือเป็นหลักยึดเหนี่ยว จากชาติลงมาสู่สังคม สู่ครอบครัว เช่นเดียวกับสภาของเกษตรกร  ส่วน “ศาสนา” ดินแดนนี้เคารพศาสนาอะไรก็ได้ แต่มีศาสนาพุทธเป็นหลัก อย่างน้อยขอให้ยึดมั่นคือเบญจศีล ไม่จำเป็นต้อง 227 ข้อ แต่ต้องนำมาปฏิบัติด้วย ไม่ใช่แค่เข้าวัดทำบุญ ถวายพระ รับพรแล้วจบ ขอให้มีใจที่เข้มแข็ง  “พระมหากษัตริย์” ท่านทรงป้องกันตัวเองไม่ได้ จึงต้องมีกฎหมายเกิดขึ้น การมีกฎหมายเพื่อไม่ให้ไปล่วงล้ำมากเกิน หากไม่ทำผิดกฎหมายก็จะไม่เกิดเรื่องอะไร  ชาติ  ศาสนา  และพระมหากษัตริย์ และที่สำคัญคือประชาชน ผมก็คือ ประชาชนคนหนึ่งเพียงแต่ผมเป็นนายกรัฐมนตรีมีหน้าที่มากกว่าในการดูแลคน 70 กว่าล้านคน ซึ่งแต่ละคนมีความคิดแตกต่างกันไป เมื่อผู้นำทุกระดับเข็มแข็งอย่างนี้ มีการเมืองเข็มแข็งอย่างนี้ ผมรับรองว่าประเทศไทยจะดีกว่านี้ จึงต้องมีศรัทธาในการทำงานตรงนี้  หากทั้งรัฐบาล เกษตรกร ประชาชนทุกหมู่เหล่าทุกอาชีพทุกรายได้ถ้าร่วมมือกัน บ้านเมืองเจริญเข้มแข็งขึ้น โอกาสกำลังรออยู่ข้างหน้า อย่าสิ้นศรัทธาทำอะไรก็ตามหากมีศรัทธาทุกอย่างก็จะสำเร็จ
ผมเห็นด้วยกับการสัมมนา ฯ ของท่านทุกประการ ที่จะขับเคลื่อนสภาเกษตรกรแห่งชาติ ในปีงบประมาณ 2563  มีพี่น้องเกษตรกรทั้ง 72 ล้านครัวเรือนที่ขึ้นทะเบียน ส่วนที่ยังไม่ขึ้นทะเบียนก็จะลำบากที่จะใช้เงินของรัฐบาล เพราะถ้าใช้ผิดก็ติดคุกทันที ซึ่งจะต้องดูทั้งหมดแล้วนำมาขึ้นบัญชีแล้วค่อยจัดลำดับ รัฐบาลไม่มีที่แจก 15 – 20 ไร่ เพราะที่น้อยลงทุกวัน ต่อไปในอนาคตคนก็จะมากขึ้น แต่คนจะทำเกษตรก็น้อยลง ต้องทำให้กลับมาสู่วงจรการเกษตร สิ่งสำคัญต้องมั่นใจในอาชีพในรายได้  ไม่อย่างนั้นก็ไปทำเรื่องอื่น
กว่า10 ล้านครัวเรือนจาก 72 ล้านครัวเรือน มีธุรกิจเชื่อมโยงกับภาคเกษตรกรรม เป็นวงจรภาคการเกษตรทั้งต้นทาง กลางทาง และปลายทาง   เฉพาะข้าวไม่ใช่แค่คนปลูกข้าวอย่างเดียว  โรงสี  ร้านค้า  นี้คือ วงจร  ดังนั้น 1 วงจรไม่ต่ำกว่า 10 ล้าน ที่อยู่ในวงจรทั้งผลิต ขาย แปรรูป ขอฝากนายประพัฒน์ฯ และคณะกรรมการทั้งหมด ช่วยกันทำความเข้าใจง่าย ๆ ผมพร้อมสนับสนุนแนวทางการทำงาน เนื่องจากอยู่ในการขับเคลื่อนของนายกรัฐมนตรีอยู่แล้ว ซึ่งไม่ใช่เรื่องเงินทองอย่างเดียว  แต่เป็นแผนงานโครงการต่างๆ ที่จำเป็นต้องจัดลำดับ สิ่งสำคัญที่สุดคือ ท่านจะเป็นกลไกกลางสร้างความเข้าใจระหว่างรัฐบาลกับเกษตรกร ทำการตลาดให้พืชแต่ละชนิด  หากสั่งการผลิตขั้นต้นมากเกินไป  ตรงกลางและปลายทางก็มีปัญหา ที่เรียกว่า                ดีมาร์นและซัพพลายไม่ต้องกัน ในวงจรภาคการเกษตร พี่น้องเกษตรกร คือ ฐานราก  รากแก้วของแผ่นดิน ใครจะเรียกท่านว่าอย่างไรผมไม่รู้ ผมเรียกเกษตรกรว่า รากแก้ว เกษตรกรคือผู้รักษาผืนแผ่นดินของประเทศไว้
ช่วงที่ผ่านมา บ้านเรามีอยู่ 3 ปัญหา คือ   น้ำท่วม  ฝนแล้ง  ความขัดแย้ง วันนี้ยังเจอสงครามการค้า ความขัดแย้งในภูมิภาค ในโลกเข้าไปอีกส่งผลกระทบทั้งโลกตลาดส่งออกเราทั้งสิ้น  70 % ของผลผลิตเราส่งออกนอกประเทศทั้งสิ้น เมื่อไม่ซื้อ เศรษฐกิจก็ตกต่ำ เราใช้ในประเทศแค่ 30 % เท่านั้นเอง ก็ต้องผลิตนวัตกรรมใหม่ๆขึ้นมา ผมได้พูดกับท่านประธานว่า ข้าวสำหรับคน ข้าวสำหรับผสมอาหารสัตว์ ข้าวสำหรับทำแป้ง ต้องผลิตแยกเป็นพื้นที่ออกมา จะได้มีตลาดที่ไม่ซ้ำกัน ขึ้นอยู่กับดินตรงไหนดีก็ผลิตพืชชนิดนั้นออกมา ไม่แย่งตลาดกัน
น้ำท่วม ฝนแล้ง ความขัดแย้ง ความขัดแย้งมันอยู่ที่เราทั้งหมด ถ้าเราไม่ไปฟังเขามาก ก็ไม่ขัดแย้งกับใคร วันนี้ผมก็สบายใจมาหลายวันแล้ว เพราะผมไม่อ่านหนังสือพิมพ์ พอไม่อ่านแล้วดีมีความสุขคือเมื่อก่อนผมอ่านมากพอสมควร เพราะอยากรู้ว่ามันเกิดอะไรขึ้น อ่านไปอ่านมา ผมไม่ได้อะไรกลับมาเลย ได้แต่ความโมโห เพราะที่ผมทำไปไม่ใช่อย่างนี้ คิดแบบนี้ไม่ถูก วันนี้ พื้นที่อีสานก็เจอปัญหาฝนแล้งเสร็จแล้วเจอน้ำท่วม พายุดีเปรสชันคาจิกิและโพดุลมา 2 ลูก พร้อมกัน ตกมา 500 มิลลิเมตร 5 วัน ปกติปีหนึ่งตกมาแค่ 1,000 กว่ามิลลิเมตร 1,200 - 1,300 ไม่เกินนี้ อันนี้ตกมา 5 วัน เท่าปริมาณน้ำฝนที่ตกมาครึ่งปี  พื้นที่ก็เป็นลุ่มต่ำซะส่วนใหญ่ น้ำป่าก็ไหลลงมาและเป็นแอ่ง เมืองก็ต่ำ เพราะอยู่ในพื้นที่ลุ่มระหว่างภูเขาทั้งสิ้น รัฐบาลต้องใช้เงินเยียวยาแต่ละครั้งหลายหมื่นล้าน  ถามว่าป้องกันเกี่ยวกับน้ำได้ไหม เราก็ทำมาเยอะนะ 4 เท่าของรัฐบาลที่ผ่านมา อ่างเก็บน้ำ ทางระบายน้ำ ต้องซ่อมทั้งหมดเลยเพราะมีมานานแล้ว ของเก่ามันก็ไม่สามารถรับน้ำไว้ได้ เดิมฝนเคยทยอยตกตั้งแต่เหนือสุดลงมาใต้สุด  วันนี้ฝนตกใต้เขื่อนแทน ปัญหาคือน้ำในเขื่อนน้อยจะสร้างเขื่อนใหม่ก็ไม่ได้แล้ว จึงต้องหาวิธีใหม่ เช่น การเก็บน้ำ การทำแก้มลิง การเช่าที่ประชาชนเพื่อเก็บน้ำในพื้นที่ที่น้ำเยอะ ก็กำลังดูว่าจะทำตรงไหนได้บ้าง เช่น กลางประเทศ ภาคเหนือตอนกลาง ตอนล่าง แถวสุโขทัย ตรงน้ำท่วมเยอะที่เป็นทางรวมของน้ำ ฝากพวกเราด้วย ขอให้ดูไม่ใช่เฉพาะปลูกพืช ให้ช่วยกันทำทางระบายน้ำที่ทางน้ำแยกทางซ้ายขวาได้ ในตอนกลางจะมีประตูน้ำกั้นไว้แล้วค่อย ๆ ปล่อยมา ภาคใต้ก็หนักกว่าเขาทุกที ฝน 8 แดด 4 ก็ต้องไปลงทุนให้ สร้างทางระบายน้ำออกทะเล เมืองที่แจกน้ำไปเมืองอื่น คือ นครศรีธรรมราชซึ่งน้ำเยอะที่สุด ก็ต้องระบายน้ำออกทะเลให้เร็วที่สุดจะได้ไม่ไหลไปจังหวัดอื่น ความเสียหายจะได้ลดลง เพราะฉะนั้นการแก้ปัญหา คือ การทำให้พื้นที่ชลประทานเพิ่มมากขึ้น เราทำได้แค่ 40% ของประเทศเท่านั้น มีเนื้อที่อยู่ 100 ไร่ ทำได้แค่ 40 ไร่ ในพื้นที่สูงจะระบายน้ำด้วยระบบใช้ความสูง กาลักน้ำ ก็มีค่าใช่จ่ายสูง ถ้าเก็บน้ำในพื้นที่ ลองเช่าดู พื้นที่ซัก 50 ไร่ 100 ไร่ ขอให้เอาน้ำมาเก็บไว้ที่นี่และเสียค่าเช่าโดยให้มากกว่า กินค่าเช่าดีกว่า วันหน้าอาจจะมีค่าน้ำเป็นของท่านด้วย เรื่องการขุดบ่อ กำลังคิดหาวิธีการการขุดบ่อแลกดิน กระทรวงมหาดไทยกำลังขับเคลื่อนนโยบายนี้อยู่กับกระทรวงเกษตรฯ ที่สำคัญก็คือ น้ำอุปโภคบริโภค มีทั้งน้ำเพื่ออุปโภคบริโภค น้ำเพื่อการเกษตร น้ำเพื่อการอุตสาหกรรม น้ำเพื่อรักษาระบบนิเวศน์  วันนี้อีสานท่วมทั้งหมด 32 จังหวัด ก็ประกาศและเตรียมการช่วยเหลือไปแล้ว เกษตรกรได้รับผลกระทบประมาณ 400,000 ราย บ้านหลายหมื่นหลังก็กำลังซ่อมอยู่ การช่วยเหลือตามมาตรการต่าง ๆ ก็อนุมัติเรียบร้อยหมดแล้ว ใช้เงินเป็นหมื่นล้าน ทั้งเยียวยา ช่วยจัดหาเครื่องมือเครื่องจักร ขยายเวลาชำระหนี้
เรื่องตลาดนำการผลิต เกษตรแปลงใหญ่ การแก้ปัญหาหนี้ต่าง ๆ การแก้ปัญหาเรื่องน้ำต่าง ๆ เหล่านี้ เราดำเนินการมาแล้ว จริงๆแล้ว ปี 57-62 ทำมาแล้วกว่า 60,000 โครงการ เก็บกักน้ำได้เพิ่มขึ้น 3,600 กว่าล้านลูกบาศก์เมตร พื้นที่รับประโยชน์เพิ่มขึ้นกว่า 18 ล้านไร่ นี่คือ 5 ปี ถ้าเปรียบเทียบคือ 4 เท่าของที่ผ่านมา เรื่องที่ดิน คณะอนุกรรมการ คทช. วันนี้ก็มีหลายคณะที่เรียกร้องที่ดินอยู่ P-MOVE ก็ให้ตั้งกรรมการมาคุยให้หมดให้ คณะกรรมการนโยบายที่ดินแห่งชาติ(คทช.) มาขับเคลื่อนทั้งหมด ดูสิว่าจะจัดกันได้ยังไง ซึ่งน่าเห็นใจว่าที่ดินมีอยู่แค่นี้ ที่อยู่อาศัยส่วนหนึ่ง ที่ทำกินส่วนหนึ่งได้ไหม ทำเป็นเกษตรแปลงใหญ่ ต้องหาวิธีการบริหารจัดการใหม่ทั้งหมด วันนี้มีเรื่องตลาดต่างประเทศ ตลาดในประเทศ การส่งสินค้าผลไม้ไปต่างประเทศ มีรายงานส่งมะม่วงไปขายที่อเมริกา ปรากฏขายได้ปีเดียวก็เลิกเพราะเน่า ไปถึงแล้วข้างในเน่ากินไม่ได้ นี่ก็เอาไปอาบรังสี สวยเลย เมื่อวานได้ชิมหวานเจี๊ยบเลย ส่งมะม่วงไปอเมริกาได้ นี้คือการใช้เทคโนโลยีเข้ามาทำแบบเดิมไม่ได้ วิวัฒนาการทางการเกษตรจึงเป็นสิ่งสำคัญทั้งการวิจัยและพัฒนา ขอบคุณทุกมหาวิทยาลัย พระเจ้าอยู่หัวท่านทรงฝากไว้แล้วว่าทุกมหาวิทยาลัยควรจะเป็นมหาวิทยาลัยเพื่อชุมชน อยู่ตรงไหนต้องเอาผลงานวิจัยไปส่งเสริมชุมชนในพื้นที่ ให้เกิดประโยชน์ ไม่ได้ส่งเสริมเฉพาะธุรกิจอย่างเดียว ต้องส่งเสริมความรู้การเรียนรู้ การพัฒนาในแต่ละพื้นที่ด้วย ทั้งมหาวิทยาลัยของรัฐ มหาวิทยาลัยเอกชน ราชภัฎทั้งหมด อยากให้ลูกหลานเรียนและอยู่ในภูมิลำเนาของเรา
รัฐบาลก็ไปเสริมเรื่องอาชีพรายได้ เงินทุน โครงสร้างพื้นฐานทั้งหมด กำลังทำอยู่ตามแนวทางของ                 พระเจ้าอยู่หัวรัชกาลที่ 9 รัชกาลที่ 10 ขับเคลื่อนเศรษฐกิจ BCG คือ Bio Circular Green คือเกษตรชีวภาพ เกษตรที่ไม่ทิ้งวัสดุที่หลงเหลือโดยไม่เกิดประโยชน์สูงสุด เช่น อ้อย กากอ้อยเอาไปทำอย่างอื่นได้อีก ไปสร้างมูลค่าได้ ทำพลาสติก อ้อย กากมันสำปะหลัง กากกาแฟ ทำอย่างอื่นได้แทนที่จะทิ้ง ก็นำกลับมาเพิ่มมูลค่า สิ่งนี้ เรียกว่าหมุนเวียน (Circular)  ชีวภาพ คือ  Bio ส่วน Green คือทำให้โลกเป็นสีเขียว สุขภาพคนก็จะดีขึ้น วันนี้จะทำเกษตรต้องระมัดระวังเพราะเทรนของโลกคือ วิถีโลกวันนี้เน้นสุขภาพอย่างเดียว ปลูกกัญชาก็ทำให้ถูกต้อง ใช้งานทางยาไปก่อน กัญชงเดี๋ยวก็ต้องสนับสนุนอยู่ดี เพราะว่าเป็นพืชที่มีคุณค่าเหมือนกัน ทำเสื้อผ้าก็ได้ ทำอย่างอื่นก็ได้ เศรษฐกิจสีเขียว เกษตรอาหาร พลังงานเคมี ชีวภาพ การแพทย์สุขภาพ การท่องเที่ยว วันนี้การท่องเที่ยวก็เพิ่มขึ้น ปีๆหนึ่งมีคนท่องเที่ยวบ้านเรา  40 ล้านคน เพราะบ้านเรามีดี หนึ่งคือรอยยิ้ม เขาบอกคนไทยยิ้มสวยที่สุดในโลก เพราะยิ้มด้วยความเต็มใจ อาหารอร่อย ราคาไม่แพง แต่ขอให้ควบคุมคุณภาพให้ดี ให้สะอาด อันที่สามคือธรรมชาติงดงาม ไม่ว่าจะภูเขา ป่า ทะเล สวยงามทั้งหมด แล้วมี 4 ภาคหลักๆ ซึ่งแตกต่างกัน มาประเทศไทยต้องมาให้ครบทุกภาค และท้ายที่สุดวันนี้เรามีการท่องเที่ยวเมืองหลัก เมืองรอง 18 เมือง 20 กว่าเมืองแล้วเชื่อมโยงกัน รวมทั้ง โฮมสเตย์ จะสร้างรายได้มากพอสมควร ในระหว่างที่พืชผลยังไม่ออก
การกระจายอำนาจสำคัญที่สุด คือต้องกระจายอำนาจทั้งแนวความคิด นโยบาย ผมสนับสนุนให้มีการกระจายความคิดริเริ่ม วิเคราะห์แก้ปัญหา แก้ไขปัญหาได้ด้วยตนเอง เน้นการทำงานแบบบูรณาการ คำว่า              “บูรณาการ” คือ แผนคน แผนเงิน แผนงบประมาณ แผนงานโอกาส สรุปมาให้ได้ว่าต้องการอะไร จะแก้ปัญหาด้วยอะไร และจะทำอะไร ขั้นตอน 1 2 3 คืออะไร ผลที่คาดการณ์ที่จะเกิดขึ้นในช่วง 1 ปี 3 ปี ปานกลาง 5 ปี เราใช้งบประมาณอย่างนี้ จะได้ไม่สิ้นเปลือง  ใช้จ่ายงบประมาณของรัฐตามกรอบที่สามารถทำได้ เรื่องงบประมาณก็ขอให้ดำเนินการให้สอดคล้องกับยุทธศาสตร์ แผนปฏิรูป แผนสภาพัฒน์ฯ อาจยากหน่อยเพราะมีหลายอย่างคุมเข้มเพราะคือภาษีเป็นเงินของคนทุกคน ต้องมีการประเมินผลการใช้จ่ายงบประมาณที่ผ่านมาด้วย ฉะนั้นทุกโครงการที่ผ่านมาต้องมีผลสัมฤทธิ์ตามที่เขียนไว้ล่วงหน้า ถ้าเขียนมากระดาษ 2 แผ่น อนุมัติไม่ได้  เรื่องการทุจริตถ้าผิดก็ต้องสั่งลงโทษ
ตอนนี้ผมอายุ 65 ย่าง 66 อนาคตสภาเกษตรกร ฯ ก็ต้องมีทายาท ไม่ใช่ว่าจะจบสิ้นสมัยเราแล้วเลิกเกษตรกรวันหน้าอาจจะลดน้อยลง แต่ไม่ใช่เลิกกันไปเลย ฝากไว้ด้วย การพัฒนาศักยภาพของบุคคลากร การเรียนรู้เกษตรรุ่นใหม่ เกษตรอัจฉริยะ สบก. ก็มี 1000 กว่า 10000 แห่ง อย่าไปแยกเลยว่าว่าคนนี้ทำนี้ แทนที่จะทำได้ 2 อย่าง +1 +1 เป็น 3 อย่าง จะกลายเป็น 1+1 1+1 ไม่ได้ 2 แต่ได้ 1 เหมือนเดิม ขอให้ไปรวมกลุ่ม สร้างคน สร้างอาชีพ สร้างรายได้นั่นคือได้ 3 อย่าง
วันนี้ผมกำลังเร่งรัด “เน็ตประชารัฐ” เร่งสำรวจว่าตรงไหนที่ยังไม่ได้ผล ไม่แรงพอ เพราะบ้านเราติดเขาติดป่ากันเยอะก็ต้องแก้ บางพื้นที่มันก็ยังไม่สมบูรณ์ก็ต้องแก้ให้ได้ เรื่องหลักความรู้หลักวิชาการ การใช้ยาปราบศัตรูพืช ลด ละ เลิก ผมก็พยายามจะแก้ไขให้นะ อย่างที่บอกสุขภาพสำคัญที่สุด คนบริโภคก็กลัวโรคภัยไข้เจ็บ เกษตรกรก็คิดอย่าง นักวิชาการก็คิดอย่าง หมอก็คิดอย่าง ต้องหาขอสรุปมาให้ได้ ผมยินดีนะถ้ามันเลิกได้ แต่จะเลิกอย่างไรก็เท่านั้นแหละไปว่ากันมาแล้วกัน ผมไม่ได้ขัดแย้งกับใคร
สินค้าเอกลักษณ์ของท้องถิ่น สินค้าจีไอ เกษตรจีไอที่ขายอยู่ในออนไลน์ รายได้ดีไหมละ เกษตรการหลายคนปลูกทุเรียน สามารถส่งถึงบ้านก็ได้ นั่นแหละการค้าขายออนไลน์ ขายข้าวออนไลน์ วันนี้ กรุงเทพกินข้าว เลิกไปซื้อตลาดแล้ว โทรศัพท์สั่งร้านอร่อยเดี๋ยวมอเตอร์ไซค์มาส่งถึงบ้านเลย วันหน้าถ้าเราปรับการทำเกษตรใหม่ ผมไม่ต้องการให้หยุดแค่นี้นะ อยากให้ทุกคนสามารถรองรับสิ่งที่จะเกิดขึ้นในวันข้างหน้า ทุกอย่างต้องดีกว่าเดิม ถ้าทำแล้วเหมือนเดิมผมว่าป่วยการเปล่า ฉะนั้นเกษตรจีไอ สินค้าจีไอ อินทรีย์ ไปทำมา อาจจะยากนะแต่ก็ต้องค่อย ๆ ทำ ตรงไหนที่มีอยู่แล้วก็แสตมป์ไว้เลย  เพื่อที่จะมีสินค้าที่จะให้คนในประเทศบริโภค บางอย่างต้องราคาสูงส่งต่างประเทศ สินค้าคุณภาพต้องไปดูตลาดให้ดี ตลาดมีทั้งตลาดบน ตลาดกลาง ตลาดล่าง สิ่งที่สำคัญคือต้องพัฒนาร่วมกัน เช่น การลดฝุ่นละออง PM2.5 เกษตรกรช่วยรัฐบาลได้ โดยลดการเผา การเผาในที่โล่งแจ้ง เพราะมีผลกระทบกับคนอื่น  การเผาอ้อยเหมือนกัน วันข้างหน้าจะมีกฎหมายออกมา การจราจร ผู้ประกอบการต้องรับผิดชอบรถควันดำด้วย เพราะมีผลกระทบกับคนอื่น  เราผ่านวันเวลากันมามากพอควร เราต้องร่วมกันเปลี่ยนประเทศไทย ให้เป็นประเทศที่มีความสงบสุข มั่นคง สันติ และต้องช่วยกันพัฒนา ต้องแก้ปัญหาที่ใกล้ตัว ปัญหาที่ไกลตัวก็เป็นไปตามกลไกของกฎหมาย
วันนี้ต่างประเทศก็ต้อนรับผมหมด ผมไปหลายครั้ง ตั้งแต่เป็นหัวหน้าคสช. ทุกประเทศก็ทักทาย ว่า วันนี้ดีกว่าเดิมอีก เลือกตั้งแล้ว ผมก็หวังให้พวกเรารักกันแบบนี้ เดินหน้าประเทศไปให้ได้ สิ่งที่รักคือไม่ใช่รักผม ผมขอให้ท่านรักตัวท่านเอง รักครอบครัวตัวเอง รักชุมชนตนเอง รักประเทศชาติของตนเอง นั่นคือสิ่งที่ผมหวัง ก่อนผมตายผมขอทำหน้าที่นี้เท่านั้นเอง นั่นคือหัวใจของผม หัวใจของอดีตชายชาติทหารคนหนึ่งตลอด 40 ปีในชีวิตข้าราชการทหารของผม ไม่เคยลืมคำว่า “ชาติ ศาสนา พระมหากษัตริย์”วันนี้ ผมเป็นนายกรัฐมนตรี ผมมีคำว่าประชาชนเติมเข้าไปด้วย เราจะต้องไม่ทิ้งใครไว้ข้างหลัง ขอบคุณนะครับ สวัสดีครับ
................

ที่มา : https://www.thaigov.go.th/news/contents/details/23726
