รัฐบาลไทย-ข่าวทำเนียบรัฐบาล-นายพุทธิพงษ์ รมว.กระทรวงดิจิทัลฯ ร่วมหารือทวิภาคีกับ รมว.กระทรวงกิจการภายในฯ ของประเทศญี่ปุ่น เน้นหารือความร่วมมือการพัฒนาด้านดิจิทัลในประเทศไทย

วันพฤหัสบดีที่ 12 ธันวาคม 2562
นายพุทธิพงษ์ รมว.กระทรวงดิจิทัลฯ ร่วมหารือทวิภาคีกับ รมว.กระทรวงกิจการภายในฯ ของประเทศญี่ปุ่น เน้นหารือความร่วมมือการพัฒนาด้านดิจิทัลในประเทศไทย
นายพุทธิพงษ์ รมว.กระทรวงดิจิทัลฯ ร่วมหารือทวิภาคีกับ รมว.กระทรวงกิจการภายในฯ ของประเทศญี่ปุ่น เน้นหารือความร่วมมือการพัฒนาด้านดิจิทัลในประเทศไทย
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม ได้ร่วมหารือทวิภาคีกับ นาย Terada Minoru ตำแหน่ง State Minister กระทรวงกิจการภายในและการสื่อสารแห่งประเทศญี่ปุ่น (MIC) พร้อมด้วย นางปิยนุช วุฒิสอน ผู้ตรวจราชการกระทรวงดิจิทัลฯ และนายณัฐพล นิมมานพัชรินทร์ ผู้อำนวยการสำนักงานส่งเสริมเศรษฐกิจดิจิทัล เมื่อวันที่ ๑๑ ธันวาคม ๒๕๖๒ เวลา ๑๖.๐๐ น. ณ ห้องประชุม ๔๑๒ ชั้น ๔ สัปปายะสภาสถาน รัฐสภา (เกียกกาย) กระทรวงกิจการภายในและการสื่อสารแห่งประเทศญี่ปุ่น (MIC) เป็นกระทรวงคู่ความร่วมมือของกระทรวงดิจิทัลฯ ที่มีความร่วมมืออย่างใกล้ชิดกันมาอย่างยาวนาน ในปัจจุบันมีบันทึกความร่วมมือ (Memorandum of Cooperation) ที่เป็นกลไกสำคัญในการดำเนินความร่วมมือ ๒ ฉบับ ได้แก่ ๑) บันทึกความร่วมมือด้านเทคโนโลยีสารสนเทศและการสื่อสาร และเทคโนโลยีดิจิทัล และ ๒) บันทึกความร่วมมือด้านกิจการไปรษณีย์ ซึ่งอยู่ระหว่างเตรียมการจัดทำ MoC ฉบับใหม่ แทนฉบับเดิมที่หมดอายุลงไปเมื่อเดือนพฤศจิกายน ๒๕๖๒ นายพุทธิพงษ์ และนาย Terada ได้ร่วมหารือเกี่ยวกับความร่วมมือด้านดิจิทัลในความรับผิดชอบของ ทั้งสองฝ่าย ได้แก่ ๑) ความมั่นคงปลอดภัยทางไซเบอร์ (โดยเฉพาะความร่วมมือภายใต้ ศูนย์ ASEAN – Japan Cybersecurity Capacity Building Center) ๒) ความร่วมมือด้านไปรษณีย์ ทั้งในระดับทวิภาคี ซึ่งเน้นส่งเสริมการใช้เพลตฟอร์มของไปรษณีย์ในเรื่อง Cross-border e-commerce และความร่วมมือในกรอบองค์การระหว่างประเทศ (UPU และ APT) ๓) การแลกเปลี่ยนความรู้ในด้านการพัฒนาเมืองอัจฉริยะและเทคโนโลยี 5G และ ๔) ความร่วมมือใน Digital Park และ EEC ในโอกาสนี้ นายพุทธิพงษ์ ได้แสดงความขอบคุณต่อภาครัฐและเอกชนญี่ปุ่นที่ได้ร่วมจัดงาน Digital Thailand Big Bang เป็นประจำทุกปี และนาย Terada ได้ให้ข้อมูลว่า ภาคเอกชนของญี่ปุ่นมีความมั่นใจและจะขยายความร่วมมือใน EEC และ Digital Park โดยภาครัฐของญี่ปุ่นจะให้การสนับสนุนอย่างเต็มที่ ทั้งนี้ สองฝ่ายได้เน้นย้ำถึงความสัมพันธ์อันดีระหว่างสองประเทศ และให้คำมั่นในการผลักดันความร่วมมือในด้านดิจิทัลระหว่างกันต่อไป
********************

ที่มา : https://www.thaigov.go.th/news/contents/details/25177
