รัฐบาลไทย-ข่าวทำเนียบรัฐบาล-รัฐมนตรีว่าการกระทรวงดิจิทัลฯ ลงพื้นที่ตรวจราชการศูนย์ดิจิทัลชุมชนบ้านหนองขุย จ.กาญจนบุรี

วันอังคารที่ 12 พฤศจิกายน 2562
รัฐมนตรีว่าการกระทรวงดิจิทัลฯ ลงพื้นที่ตรวจราชการศูนย์ดิจิทัลชุมชนบ้านหนองขุย จ.กาญจนบุรี
รัฐมนตรีว่าการกระทรวงดิจิทัลฯ ลงพื้นที่ตรวจราชการศูนย์ดิจิทัลชุมชนบ้านหนองขุย จ.กาญจนบุรี
เมื่อวันที่ 11 พฤศจิกายน 2562 เวลา 13.00 น. นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม นำคณะผู้บริหารกระทรวงฯ เยี่ยมชมการดำเนินงานศูนย์ดิจิทัลชุมชนบ้านหนองขุย ต.หนองสาหร่าย อ.พนมทวน จ.กาญจนบุรี โดยได้กล่าวชื่นชมถึงความเข้มแข็งของการบริหารจัดการชุมชน โดยมีผู้นำชุมชนที่สนับสนุนส่งเสริมการให้ความรู้และการใช้ประโยชน์ข้อมูลด้านเทคโนโลยีสารสนเทศให้ก้าวทันตามความเปลี่ยนแปลงของสังคมยุคปัจจุบัน พร้อมทั้งกล่าวถึงแนวนโยบายการปรับปรุงรูปแบบการให้บริการศูนย์ดิจิทัลชุมชน ให้สอดคล้องกับความต้องการของพื้นที่ชุมชน และการสร้างเครือข่ายความร่วมมือกับหน่วยงานต่าง ๆ  ในพื้นที่ให้เกิดการใช้ศูนย์ดิจิทัลแบบบูรณาการ รวมถึงต้องการให้ชุมชนมีรายได้ที่เพิ่มขึ้นโดยการค้นหาคัดเลือกอัตลักษณ์ของสินค้าชุมชนที่โดดเด่น แล้วนำมาขายในระบบออนไลน์ และยังเน้นถึงเรื่องการนำเทคโนโลยีมาช่วยส่งเสริมการตลาด โดยการคัดเลือกเยาวชน คนรุ่นใหม่ของชุมชนที่มีความสนใจด้านเทคโนโลยีประมาณ 10 – 20 คนต่อชุมชน มาฝึกทักษะด้านการใช้เทคโนโลยีดิจิทัลเพื่อช่วยในการประชาสัมพันธ์การขายสินค้าผ่านระบบออนไลน์ โดยมีข้อสั่งการมอบให้สำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) ดูแลคัดเลือกศูนย์ดิจิทัลชุมชนที่มีศักยภาพมาพัฒนาให้มีความเข้มแข็งมากยิ่งขึ้น และมอบหมายให้บริษัท ไปรษณีย์ไทย จำกัด (ปณท) สนับสนุนให้เกิดการค้าขายสินค้าขายชุมชนผ่านระบบออนไลน์มากยิ่งขึ้น โดยคิดอัตราค่าบริการขนส่งสินค้าให้กับชุมชนในราคาพิเศษ และเดินเยี่ยมชมผลิตภัณฑ์สินค้าชุมชนของประชาชนชาว ต.หนองสาหร่าย
******************

ที่มา : https://www.thaigov.go.th/news/contents/details/24515
