รัฐบาลไทย-ข่าวทำเนียบรัฐบาล-กิจกรรม

วันอังคารที่ 17 กันยายน 2562
กิจกรรม
นายถาวร เสนเนียม รัฐมนตรีช่วยว่าการกระทรวงคมนาคม เปิดกิจกรรม "กางปีกเปิดโลกการบินให้น้อง กับกรมท่าอากาศยาน" ครั้งที่ 1
นายถาวร เสนเนียม รัฐมนตรีช่วยว่าการกระทรวงคมนาคม เป็นประธานเปิดกิจกรรม "กางปีกเปิดโลกการบินให้น้อง กับกรมท่าอากาศยาน" ครั้งที่ 1 ในวันที่ 16 กันยายน 2562 ณ โรงเรียนวิเชียรมาตุ จังหวัดตรัง โดยมี นายเจือ ราชสีห์ ผู้ช่วยเลขานุการรัฐมนตรีว่าการกระทรวงคมนาคม นายสาทิตย์ วงศ์หนองเตย นายสุรัฐชา โล่สถาพรพิพิธ สมาชิกสภาผู้แทนราษฎรจังหวัดตรัง นายสมเกียรติ มณีสถิตย์ รองอธิบดีกรมท่าอากาศยาน นายไพบูลย์ โอมาก รองผู้ว่าราชการจังหวัดตรัง ผู้บริหารกรมท่าอากาศยาน หน่วยงานสังกัดกระทรวงคมนาคมในจังหวัดตรัง ผู้แทนสถาบันการบินพลเรือน บริษัท วิทยุการบินแห่งประเทศไทย จำกัด บริษัท การบินไทย จำกัด (มกาชน) สายการบินไทยแอร์เอเชีย ไทยไลอ้อนแอร์ นกแอร์ และนักเรียนจากโรงเรียนในพื้นที่จังหวัดตรัง 6 แห่ง จำนวน 160 คน ร่วมพิธีเปิดและร่วมกิจกรรม
นายถาวร เสนเนียม กล่าวว่า กรมท่าอากาศยาน (ทย.) เป็นหน่วยงานดูแลรับผิดชอบและให้บริการท่าอากาศยานภูมิภาค จำนวน 28 แห่ง ปัจจุบันท่าอากาศยานตรัง มีแผนพัฒนาท่าอากาศยานเพื่อรองรับปริมาณเที่ยวบินและผู้โดยสารที่มีอัตราเพิ่มสูงขึ้น อาทิ การปรับปรุงต่อเติมอาคารที่พักผู้โดยสารและก่อสร้างอาคารที่พักผู้โดยสารหลังใหม่ เพื่อให้รองรับผู้โดยสารได้ 3.4 ล้านคนต่อปี สร้างเสริมความแข็งแรงทางวิ่งสร้างทางขับและลานจอดอากาศยาน ให้สามารถรองรับอากาศยานแบบโบอิ้ง 737 ได้ 14 ลำ ในเวลาเดียวกัน เป็นต้น
กิจกรรม "กางปีกเปิดโลกการบินให้น้อง กับกรมท่าอากาศยาน" เป็นกิจกรรมที่ส่งเสริมประโยชน์ให้กับสังคม โดยให้ความรู้ด้านกิจการขนส่งทางอากาศแก่นักเรียนชั้นมัธยมศึกษาตอนต้นและตอนปลายของโรงเรียนในพื้นที่ใกล้เคียงท่าอากาศยานตรัง เพื่อเป็นแนวทางให้นักเรียนเลือกสาขาศึกษาในอนาคตและส่งเสริมกิจกรรมที่เป็นประโยชน์กับสังคมให้หน่วยงานและชุมชนอยู่ร่วมกันอย่างมีความสุขและยั่งยืน
ในโอกาสนี้ นายถาวร เสนเนียม ได้มอบอุปกรณ์การเรียนและอุปกรณ์กีฬาแก่โรงเรียนต่าง ๆ ที่เข้าร่วมกิจกรรม

ที่มา : https://www.thaigov.go.th/news/contents/details/23144
