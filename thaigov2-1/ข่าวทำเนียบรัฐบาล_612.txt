รัฐบาลไทย-ข่าวทำเนียบรัฐบาล-รัฐบาลเตรียมพร้อมนำคนไทยจากอู่ฮั่นกลับประเทศ ในวันที่ 4 กุมภาพันธ์ 2563

วันอาทิตย์ที่ 2 กุมภาพันธ์ 2563
รัฐบาลเตรียมพร้อมนำคนไทยจากอู่ฮั่นกลับประเทศ ในวันที่ 4 กุมภาพันธ์ 2563
รัฐบาลเตรียมพร้อมนำคนไทยจากอู่ฮั่นกลับประเทศ ในวันที่ 4 กุมภาพันธ์ 2563
วันที่ 2 ก.พ.63 ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่ารัฐบาลได้สั่งการให้ทุกหน่วยงานที่เกี่ยวข้องได้แก่ ทีมแพทย์สาธารณสุข กระทรวงสาธารณสุข กรมการกงสุล สอท กรุงปักกิ่ง ท่าอากาศยานดอนเมือง การท่าอากาศยานไทย สำนักงานตำรวจตรวจคนเข้าเมือง และสายการบินแอร์เอเชีย เตรียมความพร้อมในแต่ละส่วนเพื่อรับคนไทยกลับจากเมืองอู่ฮั่น ประเทศจีน ในวันที่ 4 กุมภาพันธ์ 2563 โดยกำชับทั้งเรื่องความปลอดภัยของเจ้าหน้าที่ที่กำลังจะเดินทางไปรับ และความปลอดภัยของคนไทยที่อยู่ในเมืองอู่ฮั่น
ในส่วนของกระทรวงสาธารณสุข ได้มีการเตรียมการการดูแล ตั้งแต่ก่อนเดินทาง ระหว่างเดินทาง และเมื่อเดินทางมาถึงประเทศไทยโดยมีการเตรียมความพร้อมของทีมแพทย์ รวมทั้งทีมเจ้าหน้าที่จากกรมการกงสุล และเจ้าหน้าที่เกี่ยวข้องประมาณ 10 คน เพื่อร่วมเดินทางไปในภารกิจนี้ พร้อมเตรียมอุปกรณ์ที่จำเป็นในการปฏิบัติภารกิจ โดยการประสานงานทุกภาคส่วนนี้เป็นไปอย่างใกล้ชิด ทั้งทีมแพทย์ไทยและหน่วยงานต่างๆ ที่เกี่ยวข้อง ทั้งทหารและพลเรือน
สำหรับขั้นตอนในการรับกลับนั้น จะมีการตรวจคัดกรองก่อนขึ้นเครื่องบิน และดูแลระหว่างเดินทาง จนถึงเมื่อเดินทางถึงประเทศไทย จะต้องผ่านจุดคัดกรองที่ได้เตรียมไว้ และหากตรวจพบผู้โดยสารมีอาการเข้าเกณฑ์ต้องเฝ้าระวังจะมีการลำเลียงไปยังโรงพยาบาลที่กำหนดด้วยมาตรฐานการควบคุมโรคสูงสุด และส่วนผู้ที่ไม่มีอาการจะมีการตรวจคัดกรอง เฝ้าระวังโรคอย่างเข้มข้นโดยทีมแพทย์ ติดตามต่อเนื่องไปจนครบกำหนด 14 วัน
ทั้งนี้ สถานเอกอัครราชทูตไทย ณ กรุงปักกิ่ง ได้ส่งเจ้าหน้าที่ไปปฏิบัติงานที่อู่ฮั่น เพื่อประสานงานในส่วนที่เกี่ยวข้อง และดูแลการส่งคนไทยกลับด้วยแล้ว

ที่มา : https://www.thaigov.go.th/news/contents/details/26223
