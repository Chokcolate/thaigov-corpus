รัฐบาลไทย-ข่าวทำเนียบรัฐบาล- กระทรวงอุตฯ ดีเดย์ปล่อยขบวนคาราวาน พร้อมส่งต่อสิ่งของยังชีพ ช่วยผู้ประสบภัยน้ำท่วม

วันพุธที่ 11 กันยายน 2562
กระทรวงอุตฯ ดีเดย์ปล่อยขบวนคาราวาน พร้อมส่งต่อสิ่งของยังชีพ ช่วยผู้ประสบภัยน้ำท่วม
นางเบญจมาพร เอกฉัตร์ ผู้ตรวจราชการกระทรวงอุตสาหกรรม เป็นประธานปล่อยขบวนรถคาราวาน “กระทรวงอุตสาหกรรม สานพลัง รวมน้ำใจ ช่วยผู้ประสบภัยน้ำท่วม”  เพื่อช่วยเหลือผู้ประสบอุทกภัยในพื้นที่ภาคตะวันออกเฉียงเหนือและภาคเหนือตอนบน
วันที่ 10 กันยายน 2562 นางเบญจมาพร เอกฉัตร์ ผู้ตรวจราชการกระทรวงอุตสาหกรรม เป็นประธานปล่อยขบวนรถคาราวาน “กระทรวงอุตสาหกรรม สานพลัง รวมน้ำใจ ช่วยผู้ประสบภัยน้ำท่วม” นำเครื่องอุปโภค-บริโภค ข้าวสาร อาหารแห้ง น้ำดื่มและยารักษาโรค เพื่อช่วยเหลือผู้ประสบอุทกภัยในพื้นที่ภาคตะวันออกเฉียงเหนือและภาคเหนือตอนบน   ตาม 7 มาตรการช่วยเหลือผู้ประกอบการที่ประสบอุทกภัยอย่างเร่งด่วน โดยเฉพาะอย่างยิ่ง โครงการคืนความสุข SMEs (SMEs Happy Work and Happy Life) เพื่อเป็นการบรรเทาความเดือดร้อนและ   คืนความสุขให้ผู้ประกอบการและวิสาหกิจที่ประสบอุทกภัย  โดยมี นายภานุวัฒน์  ตริยางกูรศรี  นายเอกภัทร     วังสุวรรณ  นายประกอบ วิวิธจินดา ผู้ตรวจราชการกระทรวงอุตสาหกรรม นายกอบชัย สังสิทธิสวัสดิ์ อธิบดี   กรมส่งเสริมอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม และผู้บริหาร   พร้อมด้วยข้าราชการกระทรวงอุตสาหกรรมเข้าร่วม ณ อาคารกรมส่งเสริมอุตสาหกรรม กระทรวงอุตสาหกรรม
นอกจากนี้ กระทรวงอุตสาหกรรมมีมาตรการช่วยเหลือผู้ประกอบการที่ประสบอุทกภัย 7 มาตรการ ประกอบด้วย 1) ช่วยเหลือผู้ประกอบการเข้าถึงแหล่งเงินทุน 2) Big Cleaning 3) ซ่อมแซม ปรับปรุง ฟื้นฟูอุปกรณ์ เครื่องจักร อาคาร สถานที่ ของสถานประกอบการที่ได้รับผลกระทบ 4) ฟื้นฟูวิสาหกิจแบบบูรณาการผ่านศูนย์สนับสนุนและช่วยเหลือเอสเอ็มอี (SSRC)5) ยกเว้นค่าธรรมเนียมรายปี และค่าธรรมเนียมจดทะเบียนเครื่องจักรให้กับสถานประกอบการที่ได้รับผลกระทบ 6)ร่วมกับบริษัทชั้นนำ และบริษัท ปตท. จำกัด (มหาชน) บริการตรวจเช็คสภาพรถยนต์ เปลี่ยนถ่ายน้ำมันเครื่องฟรี และ 7) เข้าสำรวจ เยี่ยมเยือน ช่วยเหลือผู้ประกอบการที่ได้รับผลกระทบ

ที่มา : https://www.thaigov.go.th/news/contents/details/22992
