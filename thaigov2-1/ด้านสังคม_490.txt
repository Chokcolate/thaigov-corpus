รัฐบาลไทย-ข่าวทำเนียบรัฐบาล-พม. One Home จ.ขอนแก่น ลงพื้นที่เร่งช่วยเหลือครอบครัวเด็กหนุ่มวัย 15 ปี สู้ชีวิต ต้องดูแลพ่อ-แม่ที่ป่วยหนัก ช่วยเหลือตัวเองไม่ได้

วันจันทร์ที่ 16 ธันวาคม 2562
พม. One Home จ.ขอนแก่น ลงพื้นที่เร่งช่วยเหลือครอบครัวเด็กหนุ่มวัย 15 ปี สู้ชีวิต ต้องดูแลพ่อ-แม่ที่ป่วยหนัก ช่วยเหลือตัวเองไม่ได้
พม. One Home จ.ขอนแก่น ลงพื้นที่เร่งช่วยเหลือครอบครัวเด็กหนุ่มวัย 15 ปี สู้ชีวิต ต้องดูแลพ่อ-แม่ที่ป่วยหนัก ช่วยเหลือตัวเองไม่ได้
วันที่ 14 ธ.ค. 62 นายปรเมธี  วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยถึงกรณีสื่อมวลชนมีการนำเสนอข่าวของครอบครัวเด็กหนุ่ม อายุ 15 ปี นักเรียนชั้น ม.3 ที่พี่สาวเสียชีวิต และพ่อป่วยเป็นมะเร็งระยะสุดท้าย อีกทั้งผู้เป็นแม่ป่วยหลายโรค ที่จังหวัดขอนแก่น ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดขอนแก่น (พมจ.ขอนแก่น) พร้อมด้วยเจ้าหน้าที่ศูนย์คุ้มครองคนไร้ที่พึ่งจังหวัดขอนแก่น และบ้านพักเด็กและครอบครัวจังหวัดขอนแก่น ลงพื้นที่เยี่ยมบ้านเพื่อตรวจสอบข้อเท็จจริง  และประเมินทางสังคมของครอบครัวดังกล่าวแล้ว เพื่อให้ความช่วยเหลือตามภารกิจของกระทรวง พม.
นายปรเมธี กล่าวต่อไปว่า จากการลงพื้นที่เยี่ยมบ้าน ได้ทราบข้อมูลเบื้องต้น ดังนี้ ครอบครัวของเด็กหนุ่มดังกล่าว อาศัยอยู่ด้วยกัน 5 คน ประกอบด้วยผู้เป็นพ่อ อายุ 65 ปี ป่วยเป็นโรคมะเร็งไตระยะสุดท้าย ไม่สามารถช่วยเหลือตัวเองได้ และผู้เป็นแม่อายุ 56 ปี ป่วยเป็นโรคเบาหวาน ทำให้ต้องตัดนิ้วที่เท้า และโรคประดูกทับเส้นประสาททำให้ไม่สามารถเดินได้ อีกทั้งมีพี่อีก 2 คน ได้แก่ พี่ชายคนโตอายุ 30 ปี และพี่สาวคนกลางอายุ 26 ปี ที่อำเภอโนนแดง จังหวัดขอนแก่น ต่อมาพี่สาวคนกลางได้เสียชีวิตจากโรคเบาหวาน และไตวาย เมื่อวันที่ 11 ธันวาคม ที่ผ่านมา ทำให้ครอบครัวขาดรายได้หลักเพื่อมาเลี้ยงดูครอบครัว หลังจากที่บิดาและมารดาล้มป่วยจนไม่สามารถทำงานได้ ด้านการเรียนของเด็กหนุ่มดังกล่าว มีผู้บริจาคเพื่อช่วยเหลือด้านการศึกษาทุกปีตั้งแต่มัธยมศึกษาปีที่ 1
นายปรเมธี กล่าวต่อไปอีกว่า ทั้งนี้ กระทรวง พม. โดยทีม One Home จังหวัดขอนแก่น  ซึ่งประกอบด้วย หน่วยงานในพื้นที่สังกัดกระทรวง พม. ได้ดำเนินการวางแผนช่วยเหลือ ดังนี้ พมจ.ขอนแก่น จะดำเนินการนำข้อมูลของครอบครัวดังกล่าวเข้าคณะกรรมการกำกับดูแลการช่วยเหลือผู้ประสบปัญหาทางสังคม ตามภารกิจกระทรวง พม. เป็นการช่วยเหลือในเบื้องต้น มอบเงินสงเคราะห์ผู้มีรายได้น้อยและผู้ไร้ที่พึ่ง และเงินสงเคราะห์เด็กในครอบครัวยากจน อีกทั้งประสานหน่วยงานที่เกี่ยวข้องช่วยเหลือในเรื่องการศึกษาของเด็กหนุ่มดังกล่าวอยในระยะยาว พร้อมทั้งประสาน อบต.โนนแดง โรวพยาบาล สต.โนนแดง และอาสาสมัครพัฒนาสังคมและความมั่นคงของมนุษย์ (อพม.) ในพื้นที่ เยี่ยมครอบครัวอย่างสม่ำเสมอเพื่อให้ความช่วยเหลือตามความต้องการ นอกจากนี้ ได้ให้คำแนะนำในเรื่องสิทธิสวัสดิการจากภาครัฐที่พึงได้รับตามกฎหมาย
นายปรเมธี กล่าวเพิ่มเติมว่า ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษา
และความช่วยเหลืออย่างเต็มที่

ที่มา : https://www.thaigov.go.th/news/contents/details/25235
