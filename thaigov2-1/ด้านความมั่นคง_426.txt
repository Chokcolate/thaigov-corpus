รัฐบาลไทย-ข่าวทำเนียบรัฐบาล-มท.1 เป็นประธานเปิดคลังเก็บสิ่งของช่วยเหลือทางไกลของอาเซียน (Satellite Warehouse) ภายใต้โครงการ DELSA ตามปฏิญญา “One ASEAN One Response”

วันอังคารที่ 17 ธันวาคม 2562
มท.1 เป็นประธานเปิดคลังเก็บสิ่งของช่วยเหลือทางไกลของอาเซียน (Satellite Warehouse) ภายใต้โครงการ DELSA ตามปฏิญญา “One ASEAN One Response”
มท.1 เป็นประธานเปิดคลังเก็บสิ่งของช่วยเหลือทางไกลของอาเซียน (Satellite Warehouse) ภายใต้โครงการ DELSA ตามปฏิญญา “One ASEAN One Response”
เมื่อวันที่ 13 ธ.ค.2562 เวลา 14:00 น. ที่ศูนย์ป้องกันและบรรเทาสาธารณภัย เขต 16 จังหวัดชัยนาท พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานพิธีเปิดคลังเก็บสิ่งของช่วยเหลือทางไกลของอาเซียน (Satellite Warehouse) ภายใต้โครงการจัดตั้งระบบโลจิสติกส์ฉุกเฉินสำหรับใช้ในกรณีเกิดภัยพิบัติของอาเซียน (Disaster Emergency Logistics System for ASEAN: DELSA) โดยมี นายอนุชา โมกขะเวส ที่ปรึกษารัฐมนตรีว่าการกระทรวงมหาดไทย นายมณฑล สุดประเสริฐ อธิบดีกรมป้องกันและบรรเทาสาธารณภัย นายรณภพ เหลืองไพโรจน์ ผู้ว่าราชการจังหวัดชัยนาท MS. Adelina Kamal ผู้อำนวยการบริหารศูนย์ประสานงานอาเซียนเพื่อการให้ความช่วยเหลือเพื่อมนุษยธรรม (ASEAN Coordinating Centre for Humanitarian Assistance on disaster management: AHA Centre) ผู้บริหารระดับสูงของกระทรวงมหาดไทย ผู้แทนภาคีเครือข่ายองค์กรระหว่างประเทศ และผู้เกี่ยวข้องร่วมพิธีกว่า 500 คน
พลเอก อนุพงษ์ เผ่าจินดา กล่าวว่า ในช่วงระยะเวลา 10 ปีที่ผ่านมาจะเห็นได้ว่าภัยพิบัติที่เกิดขึ้นในภูมิภาคอาเซียนทวีความรุนแรงมากขึ้น และส่งผลกระทบต่อประชาชนเป็นจำนวนมาก รัฐบาลไทยในฐานะดำรงตำแหน่งประธานอาเซียน ปี 2562 ได้ให้ความสำคัญกับการส่งเสริมความร่วมมือด้านการจัดการภัยพิบัติในภูมิภาคอาเซียนที่ครอบคลุมทุกมิติ โดยเฉพาะการประสานความร่วมมือระหว่างประเทศในการวางกลไกการจัดเก็บและขนส่งสิ่งของช่วยเหลือเมื่อเกิดภัยพิบัติแก่ประเทศสมาชิกอาเซียนที่มีประสิทธิภาพ ซึ่งประเทศไทยได้รับความไว้วางใจจากประเทศสมาชิกอาเซียน โดยได้ร่วมกับศูนย์ประสานงานอาเซียนเพื่อช่วยเหลือด้านมนุษยธรรมและการจัดการภัยพิบัติ ASEAN coordinating Centre for Humanitarian Assistance on disaster management: AHA Centre คัดเลือกให้ศูนย์ป้องกันและบรรเทาสาธารณภัยเขต 16 ชัยนาท กรมป้องกันและบรรเทาสาธารณภัย กระทรวงมหาดไทย เป็นหนึ่งในที่ตั้งคลังเก็บสิ่งของช่วยเหลือทางไกลของอาเซียน (Satellite Warehouse) ภายใต้โครงการจัดตั้งระบบโลจิสติกส์ฉุกเฉินสำหรับใช้ในกรณีเกิดภัยพิบัติของอาเซียน หรือ DELSA เพื่อสนับสนุนการตอบโต้ภัยพิบัติในระดับภูมิภาคโดยคลัง DELSA แห่งนี้ จะเป็นศูนย์กลางในการขยายระบบโลจิสติกส์และเพิ่มศักยภาพในการช่วยเหลือเมื่อเกิดภัยพิบัติ เพื่อสนับสนุนการตอบโต้ภัยพิบัติในระดับภูมิภาค ซึ่งความร่วมมือในการจัดตั้งคลังสิ่งของช่วยเหลือทางไกลของอาเซียนในประเทศไทย ถือเป็นการยืนยันเจตนารมณ์ของรัฐบาลไทย ในการร่วมขับเคลื่อนปฏิญญาอาเซียนว่าด้วยการเป็นหนึ่งเดียวกันด้านการตอบโต้ภัยพิบัติทั้งภายในและภายนอกภูมิภาคอย่างเป็นรูปธรรม "ASEAN declaration on One ASEAN, One Response" รวมถึงสร้างอาเซียนให้เป็นภูมิภาคที่ "ร่วมมือ ร่วมใจ ก้าวไกล ยั่งยืน : Advancing Partnership for Sustainability" โดยรัฐบาลไทย พร้อมสนับสนุนส่งความช่วยเหลือไปยังประเทศสมาชิกอาเซียนได้ด้วยความรวดเร็วมากขึ้น เพื่อประชาคมที่มีความพร้อมตอบโต้ภัยพิบัติและปลอดภัย
นายมณฑล สุดประเสริฐ กล่าวว่า สืบเนื่องจากในพิธีเปิดการประชุมสุดยอดอาเซียน ครั้งที่ 34 เมื่อวันที่ 12 มิถุนายน 2562 ที่กรุงเทพมหานคร ผู้นำ 10 ประเทศอาเซียนได้ร่วมกันเปิดตัวโครงการจัดตั้งคลังเก็บสิ่งของช่วยเหลือทางไกลของอาเซียนภายใต้โครงการจัดตั้งระบบโลจิสติกส์ฉุกเฉินสำหรับใช้ในกรณีเกิดภัยพิบัติของอาเซียน หรือ DELSA ณ จังหวัดชัยนาท ซึ่งการเปิดตัวโครงการดังกล่าวนั้นเป็นการแนะนำคลังเก็บสิ่งของช่วยเหลือทางไกลของอาเซียนในประเทศไทย หนึ่งในกลไกการตอบโต้ภัยพิบัติและการส่งความช่วยเหลือไปยังประเทศสมาชิกอาเซียนที่ประสบภัยพิบัติได้อย่างรวดเร็วตามปฏิญญาอาเซียนว่าด้วยการตอบโต้ภัยพิบัติอย่างเป็นหนึ่งเดียวกัน หรือ One ASEAN One Response โดยคลังเก็บสิ่งของช่วยเหลือทางไกลของอาเซียนนี้ ออกแบบเพื่อสนับสนุนการตอบโต้ภัยพิบัติและช่วยเหลือเมื่อเกิดภัยพิบัติในประเทศสมาชิกอาเซียน โดยเฉพาะในประเทศไทยและประเทศใกล้เคียง ได้แก่ ราชอาณาจักรกัมพูชา สาธารณรัฐประชาธิปไตยประชาชนลาว สหพันธ์สาธารณรัฐเมียนมา และสาธารณรัฐสังคมนิยมเวียดนาม ทั้งนี้ คลังเก็บสิ่งของช่วยเหลือทางไกลของอาเซียนแห่งนี้ ได้มีการจัดหาสิ่งของช่วยเหลือผู้ประสบภัยที่ได้มาตรฐานสากล มีการปรับประเภทสิ่งของช่วยเหลือให้เหมาะสมกับความต้องการในภูมิภาคอาเซียน ไม่ว่าจะเป็น กล่องบรรจุของช่วยเหลือผู้ประสบภัย ตลอดจนอุปกรณ์สนับสนุนการปฏิบัติงานของเจ้าหน้าที่ที่ปฏิบัติงานช่วยเหลือผู้ประสบภัยในพื้นที่ และทีมสำรวจและประเมินผลกระทบจากภัยพิบัติของอาเซียน (ASEAN Emergency Response and Assessment Team: ASEAN ERAT)
MS. Adelina Kamal กล่าวว่า ตามที่ได้มีการจัดตั้ง AHA Centre และดำเนินโครงการ DELSA มาเป็นระยะเวลา 8 ปี ตั้งแต่ปี 2012 โดยในโครงการนี้มีการจัดตั้งโครงข่ายสิ่งของช่วยเหลืออาเซียน มีที่ตั้งคลังหลักอยู่ที่ประเทศมาเลเซีย ไทย และฟิลิปปินส์ โดยที่ผ่านมาโครงการ DELSA ได้มีการส่งของช่วยเหลือในสถานการณ์ภัยพิบัติที่เกิดขึ้นทั้งหมด 13 สถานการณ์ใน 7 ประเทศสมาชิกอาเซียน นอกเหนือจากสิ่งของที่อยู่ในคลังที่ได้รับการสนับสนุนจากรัฐบาลญี่ปุ่น ขณะนี้รัฐบาลสวิสเซอร์แลนด์ก็ได้ส่งของมาอยู่ในคลังเช่นกัน ซึ่งหวังเป็นอย่างยิ่งว่าการตั้งคลังในครั้งนี้ เป็นการย้ำให้เห็นถึงการเป็นอันหนึ่งอันเดียวกันของอาเซียนในการช่วยเหลือประเทศสมาชิกที่ประสบภัยโดยคำนึงถึงความเร็ว ระยะทาง และความร่วมมือที่เข้มข้น ต่อไป ซึ่งหวังว่าในอนาคต จะได้รับการสนับสนุนความร่วมมือทั้งจากภาครัฐบาล ภาคเอกชน หน่วยงานต่างๆ และประเทศอื่น ๆ ด้วยเช่นกัน.
กองสารนิเทศ สป.มท.
ครั้งที่ 212/2562  วันที่ 13 ธ.ค. 2562

ที่มา : https://www.thaigov.go.th/news/contents/details/25287
