รัฐบาลไทย-ข่าวทำเนียบรัฐบาล-กระทรวงเกษตรฯ เตรียมจัดงาน “Thailand Rubber Expo”

วันพุธที่ 27 พฤศจิกายน 2562
กระทรวงเกษตรฯ เตรียมจัดงาน “Thailand Rubber Expo”
กระทรวงเกษตรฯ เตรียมจัดงาน “Thailand Rubber Expo” ณ ศูนย์แสดงสินค้าและการประชุม อิมแพ็ค เมืองทองธานี ระหว่างวันที่ 29 พ.ย. – 1 ธ.ค. 62 นี้
กระทรวงเกษตรฯ เตรียมจัดงาน “Thailand Rubber Expo” ณ ศูนย์แสดงสินค้าและการประชุม อิมแพ็ค เมืองทองธานี ระหว่างวันที่ 29 พ.ย. – 1 ธ.ค. 62 นี้
นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ เปิดเผยภายหลังการแถลงข่าวการจัดงาน “Thailand Rubber Expo” ณ ศูนย์แสดงสินค้าและการประชุมอิมแพ็ค เมืองทองธานี ว่า กระทรวงเกษตรและสหกรณ์ โดยการยางแห่งประเทศไทย (กยท.) มีกำหนดการจัดงาน “Thailand Rubber Expo” ระหว่างวันที่
29 พฤศจิกายน – 1 ธันวาคม 2562 ณ อิมแพค แอ็กซิบิชั่น ฮอลล์ 5 ศูนย์แสดงสินค้าและการประชุมอิมแพ็ค
เมืองทองธานี โดยภายในงานจะเป็นเวทีในการเจรจาธุรกิจระหว่างผู้ประกอบการด้านยางพาราทั้งในและต่างประเทศ เพื่อให้การยางแห่งประเทศไทยก้าวสู่การเป็น “องค์กรชั้นนำระดับสากลในการบริหารจัดการยางพาราทั้งระบบ”ตามวิสัยทัศน์ที่ได้ตั้งไว้
นายนราพัฒน์ กล่าวต่อไปว่าการยางแห่งประเทศไทย (กยท.) เป็นองค์กรกลางที่รับผิดชอบดูแลการบริหารจัดการยางพาราของประเทศทั้งระบบอย่างครบวงจร มีการพิจารณาให้หน่วยงานรัฐบาลมีนโยบายในการรักษาเสถียรภาพและผลักดันราคายางให้สูงขึ้น อีกทั้งช่วยบรรเทาความเดือดร้อนของเกษตรกรชาวสวนยาง สถาบันเกษตรกรชาวสวนยาง และผู้ประกอบกิจการยางพารา ที่กำลังประสบปัญหาราคายางตกต่ำ ให้มีช่องทางในการขยายตลาดจำหน่ายสินค้าและผลิตภัณฑ์ยางพารา เพื่อเพิ่มศักยภาพในการส่งออก ซึ่งเป็นการบูรณาการร่วมกับกระทรวงพาณิชย์ เดินหน้าทำงานเชิงรุกตามนโยบายอย่างเข้มข้น
ทั้งนี้ภายในงานจะแบ่งออกเป็น 6 โซน ได้แก่ โซนจับคู่ธุรกิจ/นัดหมายเจรจาการค้า โซนออกร้านจำหน่ายสินค้าผลิตภัณฑ์ยางพาราและสินค้าอื่นๆ กว่า 250 ร้านค้า โซนนิทรรศการนวัตกรรมและงานวิจัยยางพารา โซนเสวนาและจัดกิจกรรมพิเศษต่างๆ โซนให้บริการของหน่วยงานภาครัฐและเอกชน ตลอดจนนิทรรศการจากหน่วยงานในสังกัดกระทรวงเกษตรและสหกรณ์ร่วมบูรณาการ
ด้านนายสุนันท์ นวลพรหมสกุล รักษาการผู้ว่าการการยางแห่งประเทศไทย กล่าวเพิ่มเติมว่า การจัดงาน “Thailand Rubber Expo” ระหว่างวันที่ 29 พฤศจิกายน – 1 ธันวาคม 2562 ณ อิมแพค แอ็กซิบิชั่น ฮอลล์ 5 ศูนย์แสดงสินค้าและการประชุม อิมแพ็ค เมืองทองธานีนั้น จะมีพิธีเปิดงานในวันที่ 29 พฤศจิกายน 2562
เวลา 10.00 น. โดยได้รับเกียรติจาก ฯพณฯ นายกรัฐมนตรี พลเอกประยุทธ์ จันทร์โอชา มาเป็นประธานในพิธี

ที่มา : https://www.thaigov.go.th/news/contents/details/24869
