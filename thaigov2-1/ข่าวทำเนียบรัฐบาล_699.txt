รัฐบาลไทย-ข่าวทำเนียบรัฐบาล-นายกรัฐมนตรีกล่าวการชุมนุมเพื่อแสดงออกทำได้ แต่ขอระวังเรื่องกฎหมาย

วันพฤหัสบดีที่ 27 กุมภาพันธ์ 2563
นายกรัฐมนตรีกล่าวการชุมนุมเพื่อแสดงออกทำได้ แต่ขอระวังเรื่องกฎหมาย
นายกรัฐมนตรีกล่าวการชุมนุมเพื่อแสดงออกทำได้ แต่ขอระวังเรื่องกฎหมาย
วันนี้ เวลา 10.05 น. ณ อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชี้แจงกรณีการเคลื่อนไหวของกลุ่มนักศึกษา หรือแฟลชม็อบโดยขอให้ทุกคนที่ร่วมชุมนุมได้รับฟังที่รัฐบาลชี้แจงด้วย ส่วนตัวแล้วไม่ต้องการให้เห็นไปทางใดทางหนึ่ง และพยายามทำอย่างเต็มไม่ให้เกิดผลกระทบใด ๆ ทั้งสิ้น แต่สิ่งที่กังวลคือการดำเนินกิจกรรมใด ๆ ต้องอยู่ภายใต้กฎหมาย การออกมาร่วมชุมนุมก็เช่นกัน ที่ผ่านมามีการดำเนินคดีกับผู้ชุมนุมผิดกฎหมายไม่ว่าจะเป็นสีใดหรือกลุ่มใดก็ตาม พร้อมแสดงความเป็นห่วงอนาคตของนักศึกษามากกว่า และยืนยันว่าไม่ได้โกรธ เพราะเด็กรุ่นใหม่มีแรงกระตุ้น  ไม่เคยสั่งการอะไรให้ใครไปดำเนินการใด ๆ กับกลุ่มนักเรียนนักศึกษาเหล่านี้ เจ้าหน้าที่เพียงเฝ้าระวังไม่ให้ผู้ไม่หวังดีมาสร้างสถานการณ์ และให้เจ้าหน้าที่ป้องกัตัวเองเท่านั้นโดยต้องใช้มาตรการที่เบาที่สุดแต่ขอความเห็นใจให้เจ้าหน้าที่ด้วย  ไม่อยากให้เกิดเหตุการณ์แบบในอดีตที่ผ่านมา โดยขณะนี้มีการนำเรื่องหมิ่นสถาบันเข้าไปขับเคลื่อน ซึ่งต้องย้อนถามว่าทุกคนเห็นว่าเป็นสิ่งที่ถูกต้องหรือไม่  ขอความกรุณาอย่าทำโดยเด็ดขาด วอนทุกฝ่ายรับฟังข้อมูล และการดำเนินกิจกรรมใด ๆ ขอให้ปฏิบัติตามกฎหมาย
นายกรัฐมนตรีกล่าวยกตัวอย่างย้อนถึงเหตุการณ์ในปี 2557 และก่อนหน้านั้นปี 2553 ว่า ทุกคนรู้อยู่ว่าคนที่ออกมาจำนวนมากคือใคร ทำเพื่ออะไร มีการปลุกระดมกันอย่างไร ซึ่งที่ตนเป็นห่วงคือ ห่วงอนาคตของคนเหล่านี้ ไม่โกรธเด็ก ๆ ที่เป็นเหมือนลูกหลาน แต่ตรงกันข้ามอยากทำให้เกิดประโยชน์สูงสุดแก่เด็กเยาวชน และขอทุกคนช่วยคิดอย่างรอบด้าน ขออย่านำเรื่องอ่อนไหวและประเด็นความขัดแย้ง มาสร้างหรือกระตุ้นแรงเห็นต่าง เพราะจะเป็นอันตรายที่สุดและหากเพลี่ยงพล้ำ เด็กจะหมดอนาคตด้วยคดีอาญาต่าง ๆ ซึ่งไม่อยากให้เกิดขึ้นอีก มีเหตุการณ์ปี 2514 และปี 2516 เป็นตัวอย่าง และบทเรียนกับสังคมแล้ว
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26775
