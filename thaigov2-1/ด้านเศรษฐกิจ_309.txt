รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ เปิดงานสัมมนาและนิทรรศการ

วันอังคารที่ 3 กันยายน 2562
ผู้ช่วยรัฐมนตรีฯ เปิดงานสัมมนาและนิทรรศการ
นายธีระยุทธ วานิชชัง ผู้ช่วยรัฐมนตรีประจำกระทรวงอุตสาหกรรม เป็นประธานเปิดงานสัมมนาและนิทรรศการ "ผลสำเร็จการขับเคลื่อน FACTORY 4.0"  ณ โรงแรมมิราเคิลแกรนด์ คอนเวนชั่น กรุงเทพฯ
วันนี้ (2 กันยายน 2562) เวลา 09.30 น. นายธีระยุทธ วานิชชัง ผู้ช่วยรัฐมนตรีประจำกระทรวงอุตสาหกรรม เป็นประธานเปิดงานสัมมนาและนิทรรศการ "ผลสำเร็จการขับเคลื่อน FACTORY 4.0" พร้อมด้วย นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม นางสาวนิสากร จึงเจริญธรรม รองปลัดกระทรวงอุตสาหกรรม นายณัฐพล ณัฏฐสมบูรณ์ ผู้ตรวจราชการกระทรวงอุตสาหกรรม นางเบญจมาพร เอกฉัตร์ นายวิษณุ ทับเที่ยง อธิบดีกรมอุตสาหกรรมพื้นฐานและการเหมืองแร่ นางสาวสิริรัตน์ ไกรวณิช ผู้ช่วยปลัดกระทรวงอุตสาหกรรม โดยมี นายทองชัย ชวลิตพิเชฐ อธิบดีกรมโรงงานอุตสาหกรรม ให้การต้อนรับ ณ โรงแรมมิราเคิลแกรนด์ คอนเวนชั่น กรุงเทพฯ
ผู้ช่วยรัฐมนตรีฯ กล่าวว่า ขณะนี้ รัฐมนตรีว่าการกระทรวงอุตสาหกรรม มีนโยบายให้กรมโรงงานอุตสาหกรรม (กรอ.) เร่งผลักดันการนำเทคโนโลยีดิจิทัลมาร่วมประยุกต์ใช้ในการกำกับดูแลโรงงานอุตสาหกรรม รวมถึงการนำนวัตกรรมด้านความปลอดภัยมาประยุกต์ใช้ควบคู่กับการอนุรักษ์สิ่งแวดล้อม และความมั่นคงทางพลังงานเพื่อขับเคลื่อนอุตสาหกรรมไทยให้สอดรับตามแนวทางนโยบาย Thailand 4.0 ซึ่งที่ผ่านมา กรอ. ได้มีการผลักดันการปรับเปลี่ยนอุตสาหกรรมไทย ภายใต้นโยบาย Factory 4.0 เพื่อให้สอดคล้องกับการเปลี่ยนแปลงโครงสร้างอุตสาหกรรมทั่วโลก ดังนั้น การขับเคลื่อน Factory 4.0 ด้วยการนำเทคโนโลยีและนวัตกรรมที่เป็นมิตรกับสิ่งแวดล้อมมาประยุกต์ใช้ซึ่งจะทำให้อุตสาหกรรมไทยมีศักยภาพมากยิ่งขึ้น
สำหรับภายในงานสัมมนาและนิทรรศการในครั้งนี้ ประกอบด้วยกิจกรรม 3 ส่วนด้วยกัน ประกอบด้วย 1. นิทรรศการ "ผลสำเร็จการขับเคลื่อน Factory 4.0" การตรวจประเมินด้านความปลอดภัยโรงงานอุตสาหกรรมผ่านมือถือ ด้วยแอฟพลิเคชั่น S-Checklist 2. การจัดแสดงเทคโนโลยีและนวัตกรรมรองรับอุตสาหกรรม 4.0 และ 3. การสัมมนาในหัวข้อที่น่าสนใจ ได้แก่ ระบบ Safety Application, การเพิ่มประสิทธิภาพพลังงานในภาคอุตสาหกรรมระบบทำความเย็นที่ใช้แอมโมเนียเป็นสารทำความเย็น, อนาคตอุตสาหกรรมไทยกับความปลอดภัยทางชีวภาพ, และการประยุกต์ใช้ Computer Simulation และเทคโนโลยี 4.0

ที่มา : https://www.thaigov.go.th/news/contents/details/22728
