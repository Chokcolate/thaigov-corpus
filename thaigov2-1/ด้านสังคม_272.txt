รัฐบาลไทย-ข่าวทำเนียบรัฐบาล-รมช.สาธิต ร่วมเทศกาลถือศีลกินผัก จังหวัดภูเก็ต

วันเสาร์ที่ 5 ตุลาคม 2562
รมช.สาธิต ร่วมเทศกาลถือศีลกินผัก จังหวัดภูเก็ต
รัฐมนตรีช่วยว่าการกระทรวงสาธารณสุข ร่วมเทศกาลถือศีลกินผัก จังหวัดภูเก็ต ชื่นชมโรงครัวศาลเจ้าและร้านอาหารเจ ปรุงอาหารเจตามหลักสุขาภิบาลอาหาร ลดหวาน มัน เค็ม แนะนำประชาชน นักท่องเที่ยวเลือกร้านอาหารที่มีป้าย อาหารสะอาด รสชาติอร่อย
วันนี้ (5 ตุลาคม 2562) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยแพทย์หญิงพรรณพิมล วิปุลากร อธิบดีกรมอนามัย ร่วมเทศกาลถือศีลกินผัก จังหวัดภูเก็ต เยี่ยมชมโรงครัวศาลเจ้าและร้านอาหารเจ ที่ศาลเจ้ากระทู้ อ.กระทู้ ศาลเจ้าจุ้ยตุ่ย และศาลเจ้าบางเหนียว อ.เมือง จ.ภูเก็ต และให้สัมภาษณ์ว่า วันนี้ ได้มีโอกาสมาร่วมงานประเพณีถือศีลกินผัก (กินเจ) ของจังหวัดภูเก็ต ซึ่งจัดระหว่างวันที่ 29 กันยายน - 7 ตุลาคม 2562 บริเวณศาลเจ้าในจังหวัดภูเก็ต และได้เยี่ยมชมโรงครัวศาลเจ้าที่เป็นโรงครัวขนาดใหญ่ มีการปรุงอาหารเจได้ถูกต้องตามหลักสุขาภิบาลอาหาร ทั้งการจัดสถานที่สำหรับเตรียม/ ปรุงประกอบอาหาร ผู้สัมผัสอาหาร การกำจัดขยะและน้ำเสีย งดการใช้ภาชนะโฟมบรรจุอาหาร ตามที่สำนักงานสาธารณสุขจังหวัดภูเก็ต ได้ให้คำแนะนำแก่โรงครัวศาลเจ้าทั้ง 29 แห่ง และร้าน/แผงลอยอาหารรอบบริเวณศาลเจ้า ตามแบบตรวจด้านสุขาภิบาลอาหารสำหรับเทศกาลถือศีลกินผักโดยเฉพาะ และสุ่มเก็บตัวอย่างผัก ตรวจหาสารเคมีตกค้าง เพื่อสร้างความมั่นใจแก่ประชาชนและนักท่องเที่ยว
“ขอให้ผู้ร่วมเทศกาลถือศีลกินผักได้อิ่มบุญ และมีสุขภาพดี โดยเลือกอาหารที่ลดหวาน มัน เค็ม นักท่องเที่ยวและประชาชนเลือกซื้ออาหารจากร้านที่มีป้ายสัญลักษณ์อาหารสะอาด รสชาติอร่อย (Clean Food Good Taste) และเมื่อไปไหว้เจ้าควรหลีกเลี่ยงการสัมผัสหรือสูดดมควันธูป” ดร.สาธิตกล่าว
ทางด้าน แพทย์หญิงพรรณพิมล  วิปุลากร  อธิบดีกรมอนามัย กล่าวเสริม พ่อค้าแม่ค้าที่จำหน่ายอาหารเจที่ปรุงประกอบอาหารประเภททอด ได้แก่ เต้าหู้ทอด ปอเปี๊ยะเจทอด กล้วยทอด เผือกทอด มันทอด เป็นต้น ขอความร่วมมือให้เลือกใช้น้ำมันทอดอาหารใหม่ทุกครั้ง เพื่อความปลอดภัยของผู้บริโภคและ เพื่อหลีกเลี่ยงน้ำมันเก่า  เพื่อให้ดีต่อสุขภาพควรเลือกปรุง ประกอบ  อาหารเจประเภทนึ่ง หรือ อบ แทนก็จะดีกว่า
********************* 5 ตุลาคม 2562

ที่มา : https://www.thaigov.go.th/news/contents/details/23652
