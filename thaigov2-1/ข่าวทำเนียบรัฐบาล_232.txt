รัฐบาลไทย-ข่าวทำเนียบรัฐบาล-นายกรัฐมนตรี วอนสังคมเข้าใจระบบ“ชิมช้อปใช้”อาจยุ่งยากระยะแรก ขอให้เรียนรู้ร่วมกันก่อนก้าวไปสู่สังคมไร้เงินสดในอนาคต

วันพุธที่ 2 ตุลาคม 2562
นายกรัฐมนตรี วอนสังคมเข้าใจระบบ“ชิมช้อปใช้”อาจยุ่งยากระยะแรก ขอให้เรียนรู้ร่วมกันก่อนก้าวไปสู่สังคมไร้เงินสดในอนาคต
นายกรัฐมนตรี วอนสังคมเข้าใจระบบ“ชิมช้อปใช้”อาจยุ่งยากระยะแรก ขอให้เรียนรู้ร่วมกันก่อนก้าวไปสู่สังคมไร้เงินสดในอนาคต
วันนี้ (27 ส.ค. 62) เวลา 13.30 น. ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กล่าวถึงมาตรการส่งเสริมการท่องเที่ยวในประเทศ “ชิมช้อปใช้” รับเงินผ่าน "เป๋าตัง" (G-Wallet) เพื่อกระตุ้นเศรษฐกิจ ว่า ระบบดังกล่าวได้มีการให้ประชาชนมาลงทะเบียนรับสิทธิ โดยมีขั้นตอนการดำเนินการที่ชัดเจน ซึ่งทางกระทรวงการคลังสามารถชี้แจงเกี่ยวกับเรื่องดังกล่าวได้ ทั้งนี้อาจจะมีความยุ่งยากในการใช้เงินในระยะแรก แต่ขอให้สังคมเข้าใจ และเรียนรู้ร่วมกัน  เพราะรัฐบาลต้องทำตามระเบียบ กติกา อย่างถูกต้อง  สังคมไทยกำลังก้าวไปสู่สังคมไร้เงินสด โดยการใช้ G-wallet  ตัวอย่างเช่น บัตรสวัสดิการแห่งรัฐ ระยะแรกก็ประสบปัญหาการใช้งานเช่นกัน แต่ขณะนี้ใช้งานได้ตามปกติ จึงขอให้ประชาชนเข้าใจและเรียนรู้ร่วมกัน รัฐบาลต้องควบคุมอย่างมีประสิทธิภาพเพื่อวันหน้าจะได้นำไปใช้ในมาตรการที่เป็นประโยชน์ต่อไป
นอกจากนี้ นายกรัฐมนตรี ได้กล่าวถึงมาตรการแก้ปัญหาสถานการณ์ฝุ่นมลพิษ PM 2.5 ที่เกิดขึ้น ซึ่งที่ประชุมครม. ได้มีมติเห็นชอบแผนปฏิบัติการขับเคลื่อนวาระแห่งชาติการแก้ไขปัญหามลพิษด้านฝุ่นละอองตามที่กระทรวงทรัพยากรธรรมชาติและสิ่งแวดล้อมเสนอแล้ว โดยขณะนี้สถานการณ์ดีขึ้น แต่ยังต้องเข้มงวดมลพิษจากการเผา จึงขอความร่วมมือประชาชนทุกคน ซึ่งเมื่อวานได้สั่งการหน่วยงานที่เกี่ยวข้องเรียบร้อยแล้ว และมีการดำเนินตามแผนปฏิบัติการฯ ที่กำหนดไว้ในแต่ละระดับ ตั้งแต่ระดับ1 ระดับ 2 ระดับ 3 ระดับ 4  ซึ่งหากถึงระดับที่อันตรายก็จะต้องมีมาตรการที่ควบคุมเข้มงวด โดยเฉพาะการเผาทุกชนิด และรถยนต์ที่ปล่อยควันดำ ซึ่งกระทรวงคมนาคมจะมีการตั้งจุดตรวจรถในพื้นที่ต่าง ๆ  รวมทั้งกระทรวงอุสาหกรรม จะเข้มงวดสถานที่ก่อสร้าง โรงงานอุตสาหกรรมที่ปล่อยควันพิษ  และกระทรวงมหาดไทยได้เตรียมฉีดพ่นน้ำในพื้นที่ที่มีค่าฝุ่นละออง PM 2.5 สูง โดยกรุงเทพมหานครงดการก่อสร้างที่ส่งผลให้เกิดฝุ่น พร้อมให้กระทรวงสาธารณสุขได้แจ้งเตือนประชาชนในการดูแลตนเอง โดยสวมหน้ากากอนามัยเมื่อต้องออกจากบ้านหรือออกไปทำกิจกรรมข้างนอก โดยเฉพาะกลุ่มเป้าหมายที่อ่อนแอ เช่น เด็ก สตรีมีครรภ์ และผู้สูงอายุ เป็นต้น
.....................................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23532
