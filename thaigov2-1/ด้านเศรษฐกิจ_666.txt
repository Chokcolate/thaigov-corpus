รัฐบาลไทย-ข่าวทำเนียบรัฐบาล-กระทรวงเกษตรฯ เตรียมรับลูกหลังคณะกรรมการวัตถุอันตรายลงมติเรื่อง 3 สาร

วันอังคารที่ 22 ตุลาคม 2562
กระทรวงเกษตรฯ เตรียมรับลูกหลังคณะกรรมการวัตถุอันตรายลงมติเรื่อง 3 สาร
กระทรวงเกษตรฯ เตรียมรับลูกหลังคณะกรรมการวัตถุอันตรายลงมติเรื่อง 3 สารพรุ่งนี้ ย้ำชัดขอรับฟังความคิดเห็นอย่างรอบด้าน โดยยึดหลักผู้บริโภคและเกษตรกรปลอดภัย
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังอนุญาตให้นายสุกรรณ์ สังขวรรณะ เลขาธิการสมาพันธ์เกษตรปลอดภัย พร้อมด้วยผู้แทนสมาคมเกษตรกรผู้ปลูกพืชเศรษฐกิจ 6 ชนิด (อ้อย ปาล์มน้ำมัน ยางพารา มันสำปะหลัง ข้าวโพด และไม้ผล) เข้าพบเพื่อหารือในประเด็นความเดือดร้อนของเกษตรกร หากมีการยกเลิกการใช้สารเคมีในการทำเกษตรกรรมทั้ง 3 ชนิด
(พาราควอต ไกลโฟเซต และคลอร์ไพริฟอส) และร่วมเสนอแนวทางในการหาทางเลือกอื่น ๆ มาทดแทนการใช้สารเคมีดังกล่าว ณ กระทรวงเกษตรและสหกรณ์ ว่า ในวันนี้กระทรวงเกษตรและสหกรณ์ ได้รับฟังเหตุผลและข้อเท็จจริงจากเกษตรกรแต่ละฝ่ายเกี่ยวกับมาตรการยกเลิกการใช้ 3 สารเคมี (พาราควอต ไกลโฟเซต และคลอร์ไพริฟอส) ซึ่งจะได้นำข้อมูลดังกล่าวเสนอต่อคณะกรรมการวัตถุอันตรายประกอบการพิจารณาต่อไป และมั่นใจตัวแทนข้าราชการระดับผู้บริหารทั้ง 5 คนของกระทรวงเกษตรฯ ที่จะเข้าร่วมประชุมคณะกรรมการวัตถุอันตรายในวันพรุ่งนี้ (22 ตุลาคม 2562) พร้อมกันนี้ขอให้ลงมติอย่างเปิดเผยด้วย ซึ่งภายหลังผลการลงมติของคณะกรรมการวัตถุอันตรายออกมาอย่างไร กระทรวงเกษตรฯ ได้เตรียมมาตรการรับมือไว้ทุกด้านแล้ว ทั้งการหาสารทดแทน สารชีวภัณฑ์ และการลดต้นทุนการผลิต เพื่อไม่ให้เกิดผลกระทบต่อเกษตรกร โดยมอบหมายให้กรมวิชาการเกษตรเสนอแผนการดำเนินงานมาแล้ว
“อย่างไรก็ตาม ขอให้รอฟังมติที่ประชุมคณะกรรมการวัตถุอันตรายเสียก่อน จากนั้นกระทรวงเกษตรฯ จะได้เร่งดำเนินการในส่วนที่เกี่ยวข้องต่อไป ซึ่งไม่ว่ามติที่ประชุมฯ จะออกมาอย่างไร ย่อมมีผลกระทบต่อเกษตรกรทั้งสิ้น ทั้งนี้ กระทรวงเกษตรฯ มีหน้าที่แก้ปัญหาให้เกษตรกรโดยยึดหลักสำคัญว่าผู้บริโภคและเกษตรกรต้องปลอดภัย” รมว.กษ. กล่าว
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/23962
