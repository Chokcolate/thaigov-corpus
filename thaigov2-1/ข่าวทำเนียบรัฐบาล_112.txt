รัฐบาลไทย-ข่าวทำเนียบรัฐบาล-นายกรัฐมนตรีห่วงน้ำท่วม - ภัยแล้ง ยันมีมาตรการช่วยเหลือ สั่งจ่ายเงินช่วยเหลือเข้าบัญชีเกษตรกโดยตรง เผยเตรียมพิจารณาเปิดลงทะเบียนบัตรสวัสดิการแห่งรัฐเพิ่ม

วันพุธที่ 28 สิงหาคม 2562
นายกรัฐมนตรีห่วงน้ำท่วม - ภัยแล้ง ยันมีมาตรการช่วยเหลือ สั่งจ่ายเงินช่วยเหลือเข้าบัญชีเกษตรกโดยตรง เผยเตรียมพิจารณาเปิดลงทะเบียนบัตรสวัสดิการแห่งรัฐเพิ่ม
นายกรัฐมนตรีห่วงน้ำท่วม - ภัยแล้ง ยันมีมาตรการช่วยเหลือ สั่งจ่ายเงินช่วยเหลือเข้าบัญชีเกษตรกรโดยตรง เผยเตรียมพิจารณาเปิดลงทะเบียนบัตรสวัสดิการแห่งรัฐเพิ่ม
วันนี้ (28 สิงหาคม 2562) เวลา 14.40 น. ณ พุทธมณฑล อำเภอพุทธมณฑล จังหวัดนครปฐม พลเอก ประยุทธ์ จันทร์โอชา นายกรัฐมนตรีกล่าวถึงสถานการณ์น้ำท่วมและภัยแล้งในขณะนี้ว่า รัฐบาลมีมาตรการออกมาหลายมาตรการ สิ่งสำคัญคือต้องดูแลผู้มีรายได้น้อยให้มาก ซึ่งขณะนี้เศรษฐกิจอยู่ในช่วงข้าวยากหมากแพงและบางพื้นที่เกิดภัยแล้ง ทำให้หลายคนเป็นห่วง รัฐบาลโดยคณะรัฐมนตรี (ครม.) ได้หารือในทุกมิติและใช้เวลาในการพิจารณามากพอสมควรกว่าจะมีมาตรการใด ๆ ออกมา ทั้งนี้ อย่าไปมองว่ารัฐบาลจะให้อย่างเดียว แต่รัฐบาลจะต้องสร้างความเข้มแข็งด้วย ทั้งการปลูกพืชและควบคุมการผลิต ถ้ารัฐบาลไม่มีมาตรการอะไรเลยประชาชนก็ไม่มีแรงจูงใจในการทำอาชีพของตัวเอง
นายกรัฐมนตรีกล่าวต่อไปว่า มาตรการประกันราคาข้าวแตกต่างจากมาตรการจำนำข้าว ซึ่งจะใช้เงินไม่มากตามที่ประมาณการไว้ เพราะราคาข้าวถูก แต่เราก็ต้องเตรียมไว้เพื่อไม่ให้เกิดภาระผูกพัน อย่างไรก็ตามมาตรการเหล่านี้ไม่ใช่มาตรการที่ยั่งยืน โดยวางไว้ 1 ปี บางอย่างแค่ 2 เดือน เฉพาะในช่วงที่เกิดปัญหา และปีหน้าก็ต้องดูกันใหม่ โดยรัฐบาลต้องหาวิธีการที่เหมาะสม ยืนยันว่าจะไม่ทำอะไรให้เสียหายและจะระมัดระวังอย่างที่สุด  ถือเป็นหลักการสำคัญใน 5 ปีที่ผ่านมา และต่อไปก็จะทำแบบเดิมอีก ส่วนจะมีการทุจริตในส่วนไหนหรือไม่ก็ต้องไปดูกัน ซึ่งวันนี้ได้สั่งการหน่วยงานไปแล้วในการ จ่ายเงินให้กับเกษตรกรต้องจ่ายตรงเข้าบัญชี ไม่เช่นนั้นจะเป็นโอกาสที่คนจะใช้ประโยชน์ ขณะเดียวกันเกษตรกรก็ต้องมีการขึ้นทะเบียนไว้ด้วย
นายกรัฐมนตรีกล่าวว่า อย่างไรก็ตาม รู้สึกเห็นใจ หลายปัญหาที่เกิดขึ้นมารัฐบาลพยายามแก้กฎหมาย ปรับเปลี่ยนมาตรการให้ถูกต้องเพื่อดูแล ซึ่งต้องทำให้ถูกต้องเพราะหากไม่ถูกต้องรัฐบาลจะไม่สามารถดูแลได้ เพราะเงินราชการจะจ่ายเรื่อยเปื่อยไม่ได้ จะมีความผิด ดังนั้น ขอให้ทุกคนช่วยกันสร้างการรับรู้ นอกจากนี้อีกประเด็นที่เป็นห่วงคือเรื่องลมฟ้าอากาศ ซึ่งก่อนหน้านี้มีปัญหาภัยแล้ง และตอนนี้กำลังมีพายุโซนร้อนเข้ามาอีกหลายลูก โดยเชื่อว่าจะเป็นโอกาสที่ดีขึ้นในเรื่องของภัยแล้ง แต่ก็ต้องระมัดระวังและป้องกัน สิ่งเหล่านี้นายกรัฐมนตรีเป็นห่วงทุกวัน และอยากให้เกษตรกรเก็บน้ำไว้ในไร่นาของตัวเองบ้าง หากมีพื้นที่น้อยก็รวมกลุ่มกันสร้างที่กักเก็บน้ำดีกว่าปล่อยให้น้ำไหลไปหมด พร้อมกันนี้ต้องปลูกไม้ยืนต้นไว้วันหน้าจะเป็นมรดกให้ลูกหลาน ซึ่งปัญหาคนไทยคือมีที่ทำกินน้อยเกินไป และยังปลูกพืชเชิงเดี่ยว จึงต้องปรับพฤติกรรมในส่วนนี้ วันนี้รัฐบาลคิดทุกอันทุกเรื่อง ซึ่งต้องดูเรื่องการเงินการคลังด้วย
ผู้สื่อข่าวถามว่ามาตรการจ่ายเงินเข้าบัญชีโดยตรงเฉพาะชาวนาหรือในส่วนอื่นด้วยหรือไม่ นายกรัฐมนตรีกล่าวว่า ต่อไปนี้จะให้เข้าบัญชีตรงหมด ซึ่งกระทรวงการคลังได้ทำระบบไว้แล้ว ส่วนบัตรสวัสดิการแห่งรัฐที่มีประชาชนเรียกร้องอยากให้รัฐบาลเปิดลงทะเบียนเพิ่มเติมนั้น ขณะนี้กำลังตรวจสอบ ซึ่งที่ผ่านมาเปิดมสองครั้ง โดยครั้งที่ 2 ได้มีการปลดล็อคบางอย่างให้คนเข้ามาได้มากขึ้น สิ่งสำคัญคือจะต้องมีความซื่อสัตย์สุจริต ใครที่มีเงิน มีที่ดิน และมีบ้านขออย่ามาลงทะเบียน เพราะจะทำให้คนอื่นเสียโอกาส จะต้องมีจิตสำนึกด้วย
--------------------------------------------

ที่มา : https://www.thaigov.go.th/news/contents/details/22591
