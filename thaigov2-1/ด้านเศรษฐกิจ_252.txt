รัฐบาลไทย-ข่าวทำเนียบรัฐบาล-การสัมมนา “เปิดมิติใหม่การลงทุนกับพันธบัตรออมทรัพย์” ภายใต้โครงการ Digital Savings Bond

วันอังคารที่ 27 สิงหาคม 2562
การสัมมนา “เปิดมิติใหม่การลงทุนกับพันธบัตรออมทรัพย์” ภายใต้โครงการ Digital Savings Bond
สบน.จัดสัมมนา “เปิดมิติใหม่การลงทุนกับพันธบัตรออมทรัพย์” โดยการสัมมนามีวัตถุประสงค์เพื่อประชาสัมพันธ์ช่องทางการลงทุนล่าสุดของพันธบัตรออมทรัพย์ของกระทรวงการคลังให้ประชาชนได้ทดลองใช้ ก่อนการเปิดใช้งานจริงในช่วงปลายปี 2562
สำนักงานบริหารหนี้สาธารณะ (สบน.) ได้จัดงานสัมมนา “เปิดมิติใหม่การลงทุนกับพันธบัตรออมทรัพย์” ณ ห้องประชุมวายุภักษ์ 1 กระทรวงการคลัง โดยการสัมมนามีวัตถุประสงค์เพื่อประชาสัมพันธ์ช่องทางการลงทุนล่าสุดของพันธบัตรออมทรัพย์ของกระทรวงการคลังให้ประชาชนได้ทดลองใช้ ก่อนการเปิดใช้งานจริงในช่วงปลายปี 2562
ในปัจจุบันประชาชนสามารถซื้อพันธบัตรออมทรัพย์ได้หลากหลายช่องทางของธนาคารตัวแทนจำหน่ายทั้งผ่านเคาน์เตอร์ธนาคาร Internet Banking ตู้ ATM และ Mobile Banking สำหรับปี 2562 นี้ สบน.ได้พัฒนาช่องทางในการอำนวยความสะดวกให้กับประชาชนในการลงทุนในพันธบัตรออมทรัพย์ให้เท่าทันกับเทคโนโลยีทางการเงินที่เปลี่ยนแปลงไป โดยยกระดับการให้บริการที่สามารถตอบโจทย์และรองรับความต้องการของผู้ลงทุนได้ครบวงจร (One Stop Service) มากขึ้น แบ่งเป็น
(1) การพัฒนา Line@Bond Direct เพื่อเป็นช่องทางการติดต่อสอบถาม ประชาสัมพันธ์ข่าวการจำหน่าย และให้สิทธิพิเศษแก่ผู้ลงทุนที่มีพันธบัตรครบกำหนดสามารถจองพันธบัตรออมทรัพย์ผ่านช่องทางนี้ได้โดยไม่ต้องรอคิวที่ธนาคาร และ
(2) การพัฒนา BOND DIRECT Application รองรับความต้องการลงทุนด้วยฟังก์ชั่นการจอง การซื้อที่ผู้ลงทุนสามารถชำระเงินค่าพันธบัตรออมทรัพย์ได้ทันที ซึ่ง สบน. ได้รับความร่วมมือจากธนาคารกรุงไทย จำกัด (มหาชน) ในฐานะธนาคารตัวแทนจำหน่ายนำร่องในการให้บริการชำระเงินพันธบัตรออมทรัพย์ผ่านแอพพลิเคชั่น Krungthai NEXT ซึ่งผู้ลงทุนสามารถมั่นใจความปลอดภัยในการทำธุรกรรมทางการเงิน นอกจากนี้  ผู้ลงทุนยังสามารถติดตามประวัติการซื้อและดูพอร์ตการลงทุนพันธบัตรออมทรัพย์ของตนเองได้อีกด้วย
ทั้งนี้ สบน. มีแผนเปิดให้บริการจองซื้อพันธบัตรออมทรัพย์ผ่านระบบ Bond Direct ในปลายปี 2562 ผู้สนใจสามารถดาวน์โหลด BOND DIRECT Application หรือเพิ่มเพื่อน Line@bonddirect เพื่อติดตามข่าวสารเกี่ยวกับพันธบัตรออมทรัพย์และข้อมูลต่างๆ รวมถึงการติดตามผ่าน PDMO App และ Facebook Page ของ สบน. ซึ่งจะมีการเผยแพร่บทความและ Infographic ที่น่าสนใจ
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809/ 0 2265 8050 ต่อ 5322

ที่มา : https://www.thaigov.go.th/news/contents/details/22538
