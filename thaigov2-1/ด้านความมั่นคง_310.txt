รัฐบาลไทย-ข่าวทำเนียบรัฐบาล-มท.1 ลงพื้นที่ตรวจเยี่ยมความก้าวหน้าการก่อสร้างเขื่อนคลองเปรมประชากร ช่วงที่ 1 คืบหน้ากว่าร้อยละ 92 และการจัดการที่อยู่อาศัยให้กับประชาชนริมคลองเปรมประชากร

วันพุธที่ 30 ตุลาคม 2562
มท.1 ลงพื้นที่ตรวจเยี่ยมความก้าวหน้าการก่อสร้างเขื่อนคลองเปรมประชากร ช่วงที่ 1 คืบหน้ากว่าร้อยละ 92 และการจัดการที่อยู่อาศัยให้กับประชาชนริมคลองเปรมประชากร
มท.1 ลงพื้นที่ตรวจเยี่ยมความก้าวหน้าการก่อสร้างเขื่อนคลองเปรมประชากร ช่วงที่ 1 คืบหน้ากว่าร้อยละ 92 และการจัดการที่อยู่อาศัยให้กับประชาชนริมคลองเปรมประชากร
วันนี้ (29ต.ค.62) เวลา 15:00 น. ที่บริเวณริมคลองเปรมประชากร หลังวัดเสมียนนารี เขตจตุจักร กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ลงพื้นตรวจเยี่ยมความก้าวหน้าการก่อสร้างเขื่อนคลองเปรมประชากรและการจัดการที่อยู่อาศัยริมคลองเปรมประชากร โดยมี นายชานน วาสิกศิริ ผู้ช่วยปลัดกระทรวงมหาดไทย พลโท ธรรมนูญ วิถี แม่ทัพภาคที่ 1 นายขจิต ชัชวานิชย์ รองปลัดกรุงเทพมหานคร นายธนัช นฤพรพงศ์ ผู้ช่วยผู้อำนวยการสถาบันพัฒนาองค์กรชุมชน (องค์การมหาชน) และหน่วยงานที่เกี่ยวข้อง ร่วมลงพื้นที่ตรวจเยี่ยม
โอกาสนี้ พลเอก อนุพงษ์ เผ่าจินดา และคณะ รับฟังการบรรยายสรุปแผนการดำเนินการก่อสร้างเขื่อนคลองเปรมประชากร ช่วงที่ 1 (จากคลองบ้านใหม่ ถึงบริเวณหมู่บ้านแกรนด์คาแนล) ระยะทาง 581 เมตร โดยสำนักการระบายน้ำ กรุงเทพมหานคร ซึ่งขณะนี้ดำเนินการแล้วเสร็จคิดเป็นร้อยละ 92 ซึ่งเร็วกว่าเป้าหมายที่ตั้งไว้ ได้แก่ ตอกเสาเข็มเขื่อน ได้จำนวน 768 ต้น ติดตั้งแผงกันดินคอนกรีตเสริมเหล็ก ได้จำนวน 760 ช่อง และงานก่อสร้างเขื่อนคอนกรีตเสริมเหล็กคลองแยก ความยาว 8 เมตร โดยอยู่ระหว่างการดำเนินงานระบบท่อรวบรวมน้ำเสีย ความยาว 590 เมตร และติดตั้งราวเหล็กกันตก ความยาว 515 เมตร
สำหรับแนวทางและความก้าวหน้าการจัดการที่อยู่อาศัยให้กับประชาชนริมคลองเปรมประชากร โดยสถาบันพัฒนาองค์กรชุมชน (องค์การมหาชน) ขณะนี้ ได้รับรองสิทธิครัวเรือนแล้ว 28 ชุมชน 6 หมู่บ้าน รวม 34 ชุมชน ดำเนินการจัดตั้งกลุ่มออมทรัพย์ 33 ชุมชน โดยได้จัดตั้งเป็นสหกรณ์แล้ว 5 สหกรณ์ อนุมัติโครงการและงบประมาณแล้ว 4 สหกรณ์ รวม 927 ครัวเรือน วงเงิน 145.27 ล้านบาท อยู่ระหว่างการดำเนินการรังวัดที่ดิน โดยกรมธนารักษ์และกรมที่ดิน ซึ่งมีแผนที่จะดำเนินการให้แล้วเสร็จภายในเดือนพฤศจิกายน 2562 เพื่อออกแบบวางผังชุมชนต่อไป และมีกำหนดแผนรื้อย้ายชุมชนประชาร่วมใจ 2 เขตจตุจักร ซึ่งมีครัวเรือนเข้าร่วมโครงการแล้ว 583 ครัวเรือน โดยจะเริ่มก่อสร้างบ้านเฟสแรกในเดือนมกราคม 2563 และวางแผนรื้อย้ายก่อสร้างอีก 2 สหกรณ์ในเดือนมกราคม 2563
ในด้านการสร้างความเข้าใจกับประชาชนในพื้นที่ ฝ่ายทหาร โดยกองทัพภาคที่ 1 ได้สำรวจพื้นที่และพบปะพูดคุยกับประชาชนและเปิดเวทีประชาคมเพื่อทำความเข้าใจชี้แจงการรื้อถอนบ้านบางส่วนและรับฟังเสียงสะท้อนปัญหาความเดือดร้อนจากการสร้างเขื่อนร่วมกับสถาบันพัฒนาองค์กรชุมชน (องค์การมหาชน) และคณะกรรมการออมทรัพย์ ดำเนินการออมทรัพย์ให้กับครัวเรือนที่เข้าร่วมโครงการ พร้อมร่วมรื้อถอนและขนย้ายสิ่งของในบ้านพักของประชาชนริมคลองเปรมประชากรที่มีความประสงค์กลับภูมิลำเนา
จากนั้น พลเอก อนุพงษ์ เผ่าจินดา และคณะ ลงเรือตรวจเยี่ยมความก้าวหน้าการก่อสร้างเขื่อนคลองเปรมประชากร ระยะที่ 1 บริเวณท่าเรือโซน 4 (จุดรื้อย้าย) ชุมชนประชาร่วมใจ 2 เขตจตุจักร และตรวจเยี่ยมความก้าวหน้าการก่อสร้างเขื่อนคลองเปรมประชากร ระยะที่ 1 ช่วงหมู่บ้านแกรนด์คาแนล – คลองบ้านใหม่
โครงการก่อสร้างเขื่อนคลองเปรมประชากร จากถนนเทศบาลสงเคราะห์ถึงสุดเขตกรุงเทพมหานคร มีที่มาจากคณะรัฐมนตรีได้มีมติเห็นชอบในหลักการเมื่อวันที่ 9 เมษายน 2562 ให้กระทรวงมหาดไทย โดยกรุงเทพมหานคร ดำเนินโครงการก่อสร้างเขื่อนคลองเปรมประชากร จากถนนเทศบาลสงเคราะห์ถึงสุดเขตกรุงเทพมหานคร ระยะเวลาดำเนินการ 4 ปี ตั้งแต่ปีงบประมาณ พ.ศ. 2562 – 2565 ภายในกรอบวงเงิน 3,443 ล้านบาท ซึ่งเมื่อดำเนินการแล้วเสร็จ จะเป็นการยกระดับคุณภาพชีวิตของประชาชนริมคลองเปรมประชากรให้มีสภาพความเป็นอยู่ที่ดีตลอดจนช่วยเพิ่มประสิทธิภาพในการระบายน้ำป้องกันปัญหาน้ำท่วมและแก้ไขปัญหาน้ำเน่าเสีย ช่วยลดมลพิษและสร้างสภาพแวดล้อมในชุมชนให้ดีขึ้น
Link สำหรับโหลดวิดีโอ https://drive.google.com/file/d/17GjR2QMSsLZ3TD00KYr1BmYpesOZAFHx/view?usp=drivesdk
กองสารนิเทศ สป.มท.
ครั้งที่ 181/2562

ที่มา : https://www.thaigov.go.th/news/contents/details/24150
