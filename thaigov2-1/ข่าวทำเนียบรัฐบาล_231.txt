รัฐบาลไทย-ข่าวทำเนียบรัฐบาล-รัฐบาลยินดีที่ผลการจัดอันดับความน่าเชื่อถือของไทยโดย Fitch Ratings ดีขึ้น

วันอังคารที่ 1 ตุลาคม 2562
รัฐบาลยินดีที่ผลการจัดอันดับความน่าเชื่อถือของไทยโดย Fitch Ratings ดีขึ้น
รัฐบาลยินดีที่ผลการจัดอันดับความน่าเชื่อถือของไทยโดย Fitch Ratings ดีขึ้น
วันนี้ (วันอังคารที่ 1 ตุลาคม 2562) เวลา 14.30 น. ณ ห้องรับรองสำนักงานรองนายกรัฐมนตรี ตึกบัญชาการ 1 ทำเนียบรัฐบาล นาย James McCormack กรรมการผู้จัดการและหัวหน้าฝ่ายประเมินความเสี่ยงความน่าเชื่อถือระดับประเทศและระหว่างประเทศ บริษัท Fitch Ratings เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี สรุปสาระสำคัญการหารือดังนี้
รองนายกรัฐมนตรีกล่าวต้อนรับนาย James McCormack และคณะผู้บริหารบริษัท Fitch Ratings ยินดีที่บริษัทฯ ปรับมุมมองความน่าเชื่อถือของรัฐบาลในการออกตราสารหนี้สกุลเงินตราต่างประเทศและสกุลเงินบาทระยะยาวจากระดับมีเสถียรภาพ (Stable outlook) เป็น เชิงบวก (Positive outlook) และคงเพดานอันดับความน่าเชื่อถือของประเทศ ที่ระดับ A- พร้อมทั้งคงอันดับความน่าเชื่อถือของรัฐบาลในการออกตราสารหนี้สกุลเงินตราต่างประเทศและสกุลเงินบาทระยะยาวที่ระดับ BBB+ และระยะสั้นที่ระดับ F1 โดยรองนายกรัฐมนตรีหวังว่าอันดับของไทยจะดีขึ้นเรื่อย ๆ
นาย James McCormack ขอบคุณรองนายกรัฐมนตรีที่สละเวลาให้เข้าพบ พร้อมชื่นชมเสถียรภาพและการดำเนินนโยบายของรัฐบาล โดยกล่าวว่า ไทยมีนโยบายการคลัง และพื้นฐานทางการเงินที่เข้มแข็ง นอกจากนี้ได้สอบถามถึงการดำเนินนโยบายทางการเงินอื่น ๆ ของรัฐบาล และการทำงานภายใต้พรรคร่วมรัฐบาล
โอกาสนี้ ทั้งสองฝ่ายได้หารือในประเด็นการดำเนินนโยบายทางเศรษฐกิจของรัฐบาล โดยรองนายกรัฐมนตรีเน้นย้ำว่า รัฐบาลยังคงจะต่อยอดนโยบายสำคัญ ได้แก่ โครงการเขตพัฒนาพิเศษภาคตะวันออก (EEC) และความเชื่อมโยงภายในภูมิภาค และโครงการรถไฟความเร็วสูง ซึ่งรองนายกรัฐมนตรียืนยันว่า ปัจจัยทางการเมืองไม่มีผลกระทบต่อการตัดสินใจของรัฐบาลที่คำนึงถึงประโยชน์สูงสุดสำหรับประเทศและประชาชนเป็นหลัก

ที่มา : https://www.thaigov.go.th/news/contents/details/23531
