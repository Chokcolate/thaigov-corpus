รัฐบาลไทย-ข่าวทำเนียบรัฐบาล-ธพว. ผนึกกำลังพันธมิตร สานฝันเยาวชนต้นกล้า SMEs ประกาศผลแผนธุรกิจเยี่ยมปูทางสร้าง Startup หน้าใหม่

วันจันทร์ที่ 25 พฤศจิกายน 2562
ธพว. ผนึกกำลังพันธมิตร สานฝันเยาวชนต้นกล้า SMEs ประกาศผลแผนธุรกิจเยี่ยมปูทางสร้าง Startup หน้าใหม่
ความร่วมมือระหว่างธนาคารกับมูลนิธิศุภนิมิตแห่งประเทศไทย มูลนิธิซิตี้ และหน่วยงานพันธมิตรกว่า 30 แห่ง  จัดกิจกรรม “การเตรียมความพร้อมเยาวชนสู่การเป็นผู้ประกอบการ” ผ่านโครงการเสริมศักยภาพเยาวชนเพื่อเตรียมความพร้อมสู่วัยทำงาน ปี 3
ธพว. เดินหน้าพันธกิจสถาบันการเงินเพื่อการพัฒนา ผนึกกำลังมูลนิธิศุภนิมิตแห่งประเทศไทย มูลนิธิซิตี้ และหน่วยงานพันธมิตรกว่า 30 แห่ง สร้างโอกาสผลักดันเยาวชนต้นกล้าสู่การเป็น SMEs Startup หน้าใหม่มืออาชีพ  เปิดเวทีวัดแผนธุรกิจเยี่ยม ครั้งที่ 3 เสริมแกร่งด้วยหลักสูตรอบรมสุดเข้มข้น เผยคนรุ่นใหม่สนใจสมัครเข้าร่วม 51 ราย ผ่านคัดเลือกคว้ารางวัล 6 ราย รับทุนเริ่มธุรกิจมูลค่ากว่า 4 แสนบาท
นางสาวนารถนารี รัฐปัตย์ รองกรรมการผู้จัดการ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยถึงความร่วมมือระหว่างธนาคารกับมูลนิธิศุภนิมิตแห่งประเทศไทย มูลนิธิซิตี้ และหน่วยงานพันธมิตรกว่า 30 แห่ง  จัดกิจกรรม “การเตรียมความพร้อมเยาวชนสู่การเป็นผู้ประกอบการ” ผ่านโครงการเสริมศักยภาพเยาวชนเพื่อเตรียมความพร้อมสู่วัยทำงาน ปี 3  โดยเปิดเวทีแข่งขันการประกวดแผนธุรกิจ SMEs ปี 3  ซึ่งได้รับความสนใจจากเยาวชนคนรุ่นใหม่สมัครเข้าร่วมโครงการ จำนวน 51 ราย และร่วมส่งแผนธุรกิจ SMEs เข้าคัดเลือกจำนวน 38 แผน  คณะกรรมคัดกรองผ่านการคัดเลือกแผนธุรกิจ จำนวน 15 ราย และเมื่อวันที่ 22 พฤศจิกายน 2562 ที่ผ่านมา ได้ประกาศผลผู้คว้ารางวัลแผนธุรกิจดีเด่นอย่างเป็นทางการ โดยมีเยาวชนได้รับรางวัล จำนวน 6 รางวัล  มูลค่าเงินรางวัลรวมกว่า 4 แสนบาท พร้อมกันนี้จัด “ลานกิจกรรมอาชีพเยาวชน ปี3” เพื่อให้เยาวชนที่ได้รับรางวัลได้ออกบูธแสดงผลงานด้วย
สำหรับเยาวชนที่ได้รับรางวัลการประกวดแข่งขันแผนธุรกิจ SMEs ปี 3 ได้แก่
1. รางวัลชนะเลิศ จำนวน 1 รางวัล เงินรางวัลมูลค่า 100,000 บาท
- นางสาวธนธรณ์ เอียการนา อายุ 19 ปี ผู้นำเสนอแผนธุรกิจ “เทียนหยด” ประเภทอาหารไทย  ขยายตลาดรับออเดอร์ผ่านออนไลน์ โดยสแกนคิวอาร์โค้ด
2. รางวัลรองชนะเลิศอันดับ 1 จำนวน 2 รางวัล เงินรางวัลต่อรายมูลค่า 80,000 บาท
- นางสาวอัจฉรา รสพูน อายุ 20 ปี ผู้นำเสนอแผนธุรกิจ“Nookie make up” ประเภทเสริมสวย-แต่งหน้า  บริการนอกสถานที่ แบบดิลิฟเวอร์ลี่
- นางสาวขวัญฤดี อุ่นจิตร์  อายุ 24 ปี ผู้นำเสนอแผนธุรกิจ“Khanitsara fashion shop” ประเภทตัดเย็บเสื้อผ้า ใช้วัสดุจากเศษผ้ามาพลิกโฉมเพิ่มค่า
3. รางวัลรองชนะเลิศอันดับ 2 จำนวน 3 รางวัล เงินรางวัลต่อรายมูลค่า 60,000 บาท
- นางสาวสุรีรัตน์ ปรีสุวรรณ อายุ 17 ปี ผู้นำเสนอแผนธุรกิจ“Cloting Clinic” ไอเดียรับออกแบบ สร้างแพทเทิร์นชุดแฟชั่นมุสลิม
- นางสาวกาญจนา สุหาลา อายุ 17 ปี ผู้นำเสนอแผนธุรกิจ“Cosmetic in Schools” รับแต่งหน้าเด็กนักเรียนทั้งในและนอกโรงเรียน สไตล์ใสๆ เป็นธรรมชาติ
- นายเปรม รองรัตน์ อายุ 23 ปี ผู้นำเสนอแผนธุรกิจ“Saint Barber & Salon” ประเภทเสริมสวยตัดผมชาย-หญิง ในสไตล์วินเทจ
นางสาวนารถนารี กล่าวเพิ่มเติมว่า  ธพว. มีพันธกิจหลักในการเป็นสถาบันการเงินเฉพาะกิจของรัฐบาล เพื่อการพัฒนาผู้ประกอบการ ทั้งรายเดิม และหน้าใหม่ ด้วยการเติมความรู้คู่เงินทุน ซึ่งจะช่วยให้ผู้ประกอบการมีศักยภาพเติบโตอย่างเข้มแข็งและยั่งยืน  ซึ่งการร่วมโครงการดังกล่าวฯ จะช่วยส่งเสริมเยาวชนที่มีความคิดสร้างสรรค์ นวัตกรรม และมีความมุ่งมั่น ได้มีกิจการเป็นของตนเอง ซึ่งธนาคารได้เล็งเห็นถึงความสำคัญ และพร้อมผลักดันให้เยาวชนกลุ่มนี้ได้รับโอกาสก้าวสู่การเป็น Startup SMEs หน้าใหม่ ผ่านการอบรมหลักสูตรสร้างและยกระดับผู้ประกอบการจากผู้เชี่ยวชาญในโครงการ SME D Campus ของ ธพว. ซึ่งจะคอยติดตามให้คำปรึกษาแนะนำอย่างเข้มข้น
สำหรับหลักสูตรเตรียมความพร้อมเป็นผู้ประกอบการให้แก่เยาวชนในโครงการนี้ จำนวน 30 ชั่วโมง  ซึ่งเป็นความรู้ที่เหมาะสมและจำเป็นต่อการประกอบธุรกิจในยุคปัจจุบัน เช่น  หลักสูตร Business Model Canvas (BMC)  การเขียนแผนธุรกิจ องค์ประกอบและประโยชน์ของแผน การวิเคราะห์ SWOT  แผนกลยุทธ์การตลาด  การบัญชี ด้านธรรมาภิบาล และวินัยทางการเงิน   เป็นต้น ซึ่งธนาคาร มั่นใจว่ากิจกรรมดังกล่าว เยาวชนที่ผ่านการคัดเลือกและได้รับรางวัล จะก้าวสู่การเป็นผู้ประกอบการเลือดใหม่ที่มีศักยภาพเป็นพลังสำคัญขับเคลื่อนเศรษฐกิจไทยในอนาคต

ที่มา : https://www.thaigov.go.th/news/contents/details/24780
