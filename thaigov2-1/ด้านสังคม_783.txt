รัฐบาลไทย-ข่าวทำเนียบรัฐบาล-พม. แถลงเตรียมจัดงานวันสตรีสากล ประจำปี 2563 และงานสมัชชาสภาองค์กรชุมชน ร่วมออกแบบ และขับเคลื่อนประเทศไทย พร้อมเตรียมมอบบ้านผู้ประสบภัยน้ำท่วม บ้านมั่นคงบ้านไผ่ จังหวัดขอนแก่น

วันอังคารที่ 3 มีนาคม 2563
พม. แถลงเตรียมจัดงานวันสตรีสากล ประจำปี 2563 และงานสมัชชาสภาองค์กรชุมชน ร่วมออกแบบ และขับเคลื่อนประเทศไทย พร้อมเตรียมมอบบ้านผู้ประสบภัยน้ำท่วม บ้านมั่นคงบ้านไผ่ จังหวัดขอนแก่น
พม. แถลงเตรียมจัดงานวันสตรีสากล ประจำปี 2563 และงานสมัชชาสภาองค์กรชุมชน ร่วมออกแบบ และขับเคลื่อนประเทศไทย พร้อมเตรียมมอบบ้านผู้ประสบภัยน้ำท่วม บ้านมั่นคงบ้านไผ่ จังหวัดขอนแก่น
วันนี้ (27 ก.พ.63) เวลา 13.30 น. กระทรวงการพัฒนาสังคมและความมันคงของมนุษย์ (พม.) จัดแถลงข่าวการดำเนินงานตามภารกิจสำคัญของกระทรวง พม. ดังนี้ 1) งานวันสตรีสากล ประจำปี 2563 ภายใต้แนวคิด 25 ปี ปฏิญญาปักกิ่ง : เสริมพลังสตรีสู่ความเสมอภาคอย่างยั่งยืน โดย นางสาววิจิตา รชตะนันทิกุล รองอธิบดีกรมกิจการสตรีและสถาบันครอบครัว 2) งานสมัชชาสภาองค์กรชุมชน ร่วมออกแบบและขับเคลื่อนประเทศไทย โดย นายชูชาติ ผิวสว่าง ประธานที่ประชุมในระดับชาติของสภาองค์กรชุมชนตำบล และ 3) กิจกรรมมอบบ้านผู้ประสบภัยน้ำท่วม บ้านมั่นคงบ้านไผ่ จังหวัดขอนแก่น โดย นายสยาม นนท์คำจันทร์ โฆษกสถาบันพัฒนาองค์กรชุมชน (องค์การมหาชน) หรือ พอช. โดยมี นายอธิวัฒน์ ธาดาศรีสวัสดิ์ ผู้อำนวยการกลุ่มสื่อสารองค์กร กองเผยแพร่และประชาสัมพันธ์ สำนักงานปลัดกระทรวง พม. เป็นผู้ดำเนินการแถลงข่าว ณ บริเวณโถงชั้น 1 กระทรวง พม. สะพานขาว กรุงเทพฯ
นางสาววิจิตา กล่าวว่า ตามที่องค์การสหประชาชาติได้รับรองให้วันที่ 8 มีนาคมของทุกปี เป็นวันสตรีสากล ทั้งนี้ รัฐบาล โดยกระทรวงการพัฒนาสังคมและความมั่นคงของมนุษย์ (พม.) ได้ดำเนินการจัดงานวันสตรีสากลเป็นประจำทุกปีมาอย่างต่อเนื่อง เพื่อกระตุ้นให้สังคมไทยตระหนักถึงศักยภาพและสิทธิมนุษยชนของสตรี และกระตุ้นให้ทุกภาคส่วนมีส่วนร่วมในการขับเคลื่อน งานพัฒนาสถานภาพสตรีในประเทศไทยอย่างเป็นรูปธรรมให้มากขึ้น รวมทั้งยกระดับการพัฒนาสตรีให้สอดคล้องกับหลักสากล ไปพร้อมกับการจัดกิจกรรมวันสตรีสากล ทั้งการสนับสนุนจัดกิจกรรมในส่วนกลางและภูมิภาค เพื่อยกย่องเชิดชูเกียรติและเสริมสร้างกำลังใจให้แก่สตรี บุคคล และหน่วยงาน องค์กรดีเด่น สำหรับงานวันสตรีสากล ประจำปี 2563 ภายใต้แนวคิด 25 ปี ปฏิญญาปักกิ่ง : เสริมพลังสตรีสู่ความเสมอภาคอย่างยั่งยืน กำหนดจัดขึ้นในวันที่ 4 มีนาคม 2563 เวลา 10.00 - 12.00 น. ณ ตึกสันติไมตรี ทำเนียบรัฐบาล กทม. โดยมี พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดงาน พร้อมด้วย ผู้เข้าร่วมงานจำนวน 500 คน ได้แก่ บุคคลและหน่วยงานที่ได้รับรางวัล ผู้แทนหน่วยงานภาครัฐ ภาคเอกชน และ ภาคประชาสังคม ทั้งในส่วนกลางและภูมิภาค รวมทั้งสื่อมวลชน ทั้งนี้ มีกิจกรรมสำคัญ ประกอบด้วย 1. การกล่าวเปิดงาน และปาฐกถาพิเศษ เรื่อง เรื่อง 25 ปี ปฏิญญาปักกิ่ง : เสริมพลังสตรีสู่ความเสมอภาคอย่างยั่งยืน โดย พลเอก ประยุทธ์ จันทร์โอชา นายกรัฐมนตรี 2. พิธีมอบโล่ประกาศเกียรติคุณให้แก่สตรี บุคคล และหน่วยงานองค์กรดีเด่น 15 สาขา รวม 46 รางวัล อาทิ คุณซินดี้ สิรินยา บิชอพ ได้รับรางวัลสาขาสตรีดีเด่นด้านสื่อมวลชนและสื่อสารมวลชนดีเด่นด้านการคุ้มครองสิทธิและการส่งเสริมความเสมอภาคระหว่างเพศ ประเภทสื่อโซเชียลมีเดีย 3. การนำเสนอวีดิทัศน์ ชุด 25 ปี ปฏิญญาปักกิ่ง : เสริมพลังสตรีสู่ ความเสมอภาคอย่างยั่งยืน และ 4. นิทรรศการวิชาการ เกี่ยวกับประวัติความเป็นมาวันสตรีสากล การประกาศเกียรติคุณสตรี บุคคล หน่วยงานองค์กรดีเด่น และผลงานเกี่ยวกับการดำเนินงานด้านการส่งเสริมสถานภาพสตรี
นายชูชาติ กล่าวต่อไปว่า สภาองค์กรชุมชนจัดตั้งขึ้นตาม พ.ร.บ.สภาองค์กรชุมชน พ.ศ. 2551 โดยกำหนดให้รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นผู้รักษาการและให้สถาบันพัฒนาองค์กรชุมชน (องค์การมหาชน) หรือ พอช. มีอำนาจหน้าที่ส่งเสริม สนับสนุนให้มีการจัดตั้งและพัฒนากิจการของสภาองค์กรชุมชน ปัจจุบันมีการจัดตั้งสภาองค์กรชุมชนทั่วประเทศแล้ว 7,789 แห่ง คิดเป็นร้อยละ 99.54 ของจำนวนตำบล/เทศบาล/เขตทั่วประเทศ มีกลุ่มองค์กรชุมชนที่ได้รับ การจดแจ้ง 157,379 องค์กร และสมาชิกสภาองค์กรชุมชน ซึ่งประกอบด้วยผู้แทนชุมชนและผู้ทรงคุณวุฒิ 254,182 คน นอกจากนี้ พ.ร.บ. ดังกล่าวได้กำหนดให้สภาองค์กรชุมชนแต่ละแห่งจะต้องมีการประชุมอย่างน้อยปีละ 4 ครั้ง ประชุมระดับจังหวัดปีละ 1 ครั้ง และประชุมในระดับชาติของสภาองค์กรชุมชนตำบลอย่างน้อยปีละ 1 ครั้ง ทั้งนี้ พอช. ร่วมกับภาคีเครือข่าย ได้กำหนดจัดงานสมัชชา ในระดับชาติ สภาองค์กรชุมชนออกแบบประเทศไทย และการประชุมสภาองค์กรชุมชนระดับชาติปี 2562 ระหว่างวันที่ 5 - 6 มีนาคม 2563 ณ สำนักงาน พอช. ถนนนวมินทร์ เขตบางกะปิ กรุงเทพฯ โดยมีผู้แทนระดับจังหวัดของสภาองค์กรชุมชนตำบลทั่วประเทศ ผู้ทรงคุณวุฒิ ผู้แทนภาคีเครือข่าย นักวิชาการ และเจ้าหน้าที่ที่เกี่ยวข้องจำนวน 450 คน เข้าร่วมงาน โดยในวันที่ 6 มีนาคม 2563 เป็นวันเปิดประชุมสภาฯ และนายจุติ ไกรฤกษ์ รมว.พม. จะมารับมอบข้อเสนอเชิงนโยบายเพื่อนำข้อเสนอจากที่ประชุมสภาฯ เพื่อเสนอต่อคณะรัฐมนตรีพิจารณาดำเนินการต่อไป
นายสยาม กล่าวเพิ่มเติมว่า ตามที่เกิดพายุฝนโพดุลในหลายจังหวัดของพื้นที่ภาคอีสาน เมื่อช่วงปลายเดือนสิงหาคม ถึงเดือนกันยายน 2562 ที่ผ่านมา ทำให้เกิดน้ำท่วมและบ้านเรือนประชาชนได้รับความเสียจำนวนมากในหลายพื้นที่ รวมทั้ง เขตเทศบาลเมืองบ้านไผ่ อำเภอบ้านไผ่ จังหวัดขอนแก่น พบว่า มีบ้านเรือนของประชาชนได้รับความเสียและขอรับงบประมาณสนับสนุนการซ่อมสร้างบ้านเรือนจาก พอช. 8 ชุมชน รวม 461 หลังคาเรือน คิดเป็นงบประมาณรวม 8,298,000 บาท โดยเริ่มซ่อมแซมตั้งแต่เดือนตุลาคม 2562 จนถึงขณะนี้ ได้ดำเนินการแล้วเสร็จ 61 หลัง ซึ่งในวันที่ 29 กุมภาพันธ์ 2563 นาวาตรีสุธรรม ระหงส์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ จะเดินทางไปที่ชุมชนศาลเจ้า เทศบาลเมืองบ้านไผ่ เพื่อมอบบ้านที่ซ่อมแซมเสร็จแล้ว 6 หลัง ให้กับครอบครัวที่ได้รับผลกระทบ ทั้งนี้ ชุมชนศาลเจ้า เป็นหนึ่งชุมชนที่เข้าร่วมโครงการบ้านมั่นคงของ พอช. เพื่อแก้ไขปัญหาที่ดินและที่อยู่อาศัยในเขตเทศบาลเมืองบ้านไผ่ ซึ่งมีบ้านเรือนที่เสียหาย 63 ครอบครัว และตามแผนงานของชุมชนจะมีการซ่อมแซม 59 หลัง โดย พอช. สนับสนุนงบประมาณรวมเป็นเงิน 1,062,000 บาท ขณะนี้ ได้ซ่อมแซมเสร็จแล้ว 6 หลัง และสร้างบ้านใหม่ 4 หลัง โดยใช้แรงงานและช่างอาสาทั้งในและนอกชุมชนร่วมกัน สำหรับ การซ่อมสร้างบ้านเรือนที่ได้รับผลกระทบจากพายุโพดุลในเขตเทศบาลเมืองขอนแก่นทั้งหมด 8 ชุมชน รวม 461 หลังคาเรือน นั้น ได้แบ่งเป็นการซ่อมแซม 424 หลัง ขณะนี้ ได้ซ่อมเสร็จเรียบร้อยแล้ว 43 หลัง และสร้างใหม่ 37 หลัง ขณะนี้ ได้สร้างเสร็จแล้ว 18 หลัง รวมซ่อมสร้างเสร็จแล้ว 61 หลัง

ที่มา : https://www.thaigov.go.th/news/contents/details/26797
