รัฐบาลไทย-ข่าวทำเนียบรัฐบาล-กระทรวงมหาดไทยให้การต้อนรับคณะกรรมาธิการการปกครอง สภาผู้แทนราษฎร ในโอกาสเข้าเยี่ยม  และแลกเปลี่ยนความคิดเห็นการดำเนินภารกิจของกระทรวงมหาดไทย

วันอังคารที่ 15 ตุลาคม 2562
กระทรวงมหาดไทยให้การต้อนรับคณะกรรมาธิการการปกครอง สภาผู้แทนราษฎร ในโอกาสเข้าเยี่ยม  และแลกเปลี่ยนความคิดเห็นการดำเนินภารกิจของกระทรวงมหาดไทย
กระทรวงมหาดไทยให้การต้อนรับคณะกรรมาธิการการปกครอง สภาผู้แทนราษฎร ในโอกาสเข้าเยี่ยม
และแลกเปลี่ยนความคิดเห็นการดำเนินภารกิจของกระทรวงมหาดไทย
วันนี้ (11 ต.ค. 62) เวลา 09.30 น. ณ ห้องประชุมราชสีห์ ศาลาว่าการกระทรวงมหาดไทย นายนิพนธ์ บุญญามณี รัฐมนตรีช่วยว่าการกระทรวงมหาดไทย พร้อมด้วยผู้บริหารกระทรวงมหาดไทย ให้การต้อนรับ นายไพจิต ศรีวรขาน ประธานคณะกรรมาธิการการปกครอง และคณะ ในโอกาสเข้าเยี่ยม รับฟังการบรรยายสรุป และแลกเปลี่ยนความคิดเห็นเกี่ยวกับการดำเนินภารกิจของกระทรวงมหาดไทย และหน่วยงานในสังกัด เพื่อที่จะได้นำข้อมูลที่ได้รับ เสนอและผลักดันภารกิจงานของกระทรวงมหาดไทยให้เกิดประโยชน์สูงสุดต่อประชาชน
นายนิพนธ์ บุญญามณี กล่าวต้อนรับและขอบคุณคณะกรรมาธิการการปกครอง สภาผู้แทนราษฎรที่ได้มาเยี่ยมกระทรวงมหาดไทยในวันนี้ และร่วมในการแลกเปลี่ยนความคิดเห็นเกี่ยวกับการดำเนินภารกิจของกระทรวงมหาดไทย ปัญหาความเดือดร้อนของประชาชนในประเด็นปัญหาที่สำคัญ อาทิ ปัญหาอุทกภัย ปัญหายาเสพติด ปัญหาประชาชนไร้ที่อยู่อาศัย และไร้ที่ดินทำกิน ปัญหาการรุกที่ดินสาธารณะของประชาชน ปัญหาสาธารณูปโภค และปัญหาทางโครงสร้างผังเมือง และปัญหาการเข้ารับบริการ และการไม่ได้รับการแก้ไขปัญหาจากภาครัฐอย่างมีประสิทธิภาพ ปัญหาการจัดสวัสดิการให้แก่ประชาชนที่ยังไม่ครอบคลุมทุกพื้นที่ รวมถึงปัญหาความเดือดร้อนของพี่น้องประชาชนอื่นที่เกี่ยวข้องกับกระทรวงมหาดไทย เพื่อที่จะหาแนวทางในการแก้ไขปัญหาร่วมกัน
จากนั้น นายบุญธรรม เลิศสุขีเกษม รองปลัดกระทรวงมหาดไทย กล่าวบรรยายสรุปภาพรวมการดำเนินงาน
ของกระทรวงมหาดไทยให้แก่คณะกรรมาธิการได้รับทราบ และได้ให้แต่ละผู้บริหารหน่วยงานของกระทรวงมหาดไทยได้ชี้แจงแนวทางการดำเนินงานและการแก้ไขปัญหาให้กับประชาชนในประเด็นต่างๆซึ่งคณะกรรมาธิการได้ให้ข้อมูล ข้อเสนอแนะ และข้อคิดเห็นที่เป็นประโยชน์ในการแก้ไขปัญหาและตอบสนองความต้องการของประชาชนในระดับพื้นที่แก่กระทรวงมหาดไทย
ในท้ายสุด นายนิพนธ์ บุญญามณี  ได้กล่าวเพิ่มเติมว่า การแก้ไขปัญหาในด้านต่าง ๆ แก่ประชาชน กระทรวงมหาดไทย มีความพร้อมที่จะดำเนินการตามภารกิจ อำนาจหน้าที่ตามกฎหมายโดยยึดแนวทางการบำบัดทุกข์ บำรุงสุข และมุ่งเน้นประชาชนเป็นศูนย์กลาง และพร้อมที่จะบูรณาการความร่วมมือกับหน่วยงานต่าง ๆ ในการแก้ไขปัญหาความเดือดร้อนของพี่น้องประชาชนในทุกพื้นที่.
กลุ่มงานเผยแพร่การประชาสัมพันธ์
กองสารนิเทศ สป.มท.
ครั้งที่  171 / 2562
วันที่ 11 ต.ค. 2562

ที่มา : https://www.thaigov.go.th/news/contents/details/23828
