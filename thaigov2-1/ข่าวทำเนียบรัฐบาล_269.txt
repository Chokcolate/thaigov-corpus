รัฐบาลไทย-ข่าวทำเนียบรัฐบาล-นายกรัฐมนตรีร่วมรณรงค์ การใช้ถุงผ้าแทนถุงพลาสติก พร้อมแนะแปลบทโขน เพื่อสื่อสารให้กับชาวต่างประเทศที่สนใจ ร่วมสืบสานศิลปวัฒนธรรมอันเป็นเอกลักษณ์ของไทย

วันอังคารที่ 15 ตุลาคม 2562
นายกรัฐมนตรีร่วมรณรงค์ การใช้ถุงผ้าแทนถุงพลาสติก พร้อมแนะแปลบทโขน เพื่อสื่อสารให้กับชาวต่างประเทศที่สนใจ ร่วมสืบสานศิลปวัฒนธรรมอันเป็นเอกลักษณ์ของไทย
นายกรัฐมนตรีร่วมรณรงค์ การใช้ถุงผ้าแทนถุงพลาสติก พร้อมแนะแปลบทโขน เพื่อสื่อสารให้กับชาวต่างประเทศที่สนใจ ร่วมสืบสานศิลปวัฒนธรรมอันเป็นเอกลักษณ์ของไทย
วันนี้ (15 ตุลาคม 2562) เวลา 08.30 น. ก่อนการประชุมคณะรัฐมนตรี ณ บริเวณด้านหน้าตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการและกิจกรรมประชาสัมพันธ์ ได้แก่ โครงการ OCAC เราทำความดีด้วยหัวใจ : ฝากหัวใจใส่ถุงผ้าแทนถุงพลาสติก ลดโลกร้อน กิจกรรม "มือที่สะอาด สำหรับทุกคน : Clean Hand of All"  ผลงานวิจัยและนวัตกรรมระบบข้อมูลคุณภาพอากาศแบบเบ็ดเสร็จ และเครื่องมือตรวจวัดฝุ่นละอองขนาดเล็ก Dustboy และการแสดงโขนมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ
นายอิทธิพล คุณปลื้ม รัฐมนตรีว่าการกระทรวงวัฒนธรรม ได้กล่าวรายงาน โครงการ OCAC เราทำความดีด้วยหัวใจ : ฝากหัวใจใส่ถุงผ้าแทนถุงพลาสติก ลดโลกร้อน เป็นการรณรงค์การใช้ถุงผ้าแทนถุงพลาสติก โดยมุ่งสืบสานพระราชปณิธานของพระบาทสมเด็จพระเจ้าอยู่หัว ในการปลุกจิตสำนึกให้คนไทยร่วมกันทำประโยชน์ต่อสังคม ส่งเสริมประชาชนในการใช้ความสามารถด้านศิลปะ เพื่อรับใช้สังคม โดยบูรณาการการทำงานร่วมกันระหว่างสำนักงานศิลปวัฒนธรรมร่วมสมัยกับโรงพยาบาลในโครงการร่วมอาสาทำความดีให้แก่ผู้อื่น โอกาสนี้ นายกรัฐมนตรีได้กล่าวขอบคุณและขอความร่วมมือให้ทุกคนช่วยกันใช้ถุงผ้าแทนถุงพลาสติก เพื่อลดภาวะโลกร้อน ทั้งยังช่วยลดการเกิดขยะได้อีกด้วย
จากนั้น นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นำคณะผู้บริหาร ประชาสัมพันธ์กิจกรรม "มือที่สะอาด สำหรับทุกคน : Clean Hand of All" เนื่องในวันที่ 15 ตุลาคม ของทุกปี เป็นวันล้างมือโลก เพื่อสร้างวัฒนธรรมการล้างมือให้สะอาดถูกอนามัย และตระหนักถึงสุขนิสัยการล้างมือที่ดี โดยเฉพาะการล้างมือในพื้นที่สาธารณะ เช่น โรงเรียน ห้างสรรพสินค้า ตลาดสด หรือสถานที่อื่นๆ ช่วยลดความเสี่ยงในการเกิดโรคและส่งผลต่อสุขภาพดีอย่างยั่งยืน โดยนายกรัฐมนตรี กล่าวชื่นชมพร้อมสนับสนุนว่า ทุกคนควรล้างมือให้ติดเป็นนิสัย ทั้งก่อนทานข้าว หลังทานข้าว รวมทั้งในการทำกิจกรรมต่างๆ เพื่อป้องกันเชื้อโรค และเพื่อสุขอนามัยที่ดี
โอกาสนี้ นายสุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นำคณะแสดงผลงานวิจัยและนวัตกรรม ระบบข้อมูลคุณภาพอากาศแบบเบ็ดเสร็จ และเครื่องมือตรวจวัดฝุ่นละอองขนาดเล็ก Dustboy ซึ่งเป็น Platform ในการตรวจวัดและข้อมูล ค่าฝุ่นละอองที่มีความถูกต้อง แม่นยำ และเป็นมาตรฐานสามารถให้ข้อมูลกับประชาชนได้อย่างทันท่วงที โดยสอดคล้องกับนโยบายกระทรวงฯ ที่มีเป้าหมายขับเคลื่อนงานวิจัย สร้างนวัตกรรม รูปแบบธุรกิจ เพื่อขับเคลื่อนการพัฒนาประเทศอย่างยั่งยืน โดยนายกรัฐมนตรีกล่าวเสนอแนะว่า เครื่องมือจะต้องอำนวยความสะดวก โดยทุกหน่วยงานสามารถเข้าถึงข้อมูลได้ง่าย ซึ่งเยาวชน คนรุ่นใหม่ ควรใช้เทคโนโลยีเพื่อเป็นเครื่องมือในการใช้พัฒนาประเทศต่อไปในอนาคต
อนึ่ง นายอนุชา ทีรคานนท์ คณะกรรมการโขนมูลนิธิ ส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ นำคณะนักแสดงโขน เรื่อง รามเกียรติ์ ตอน “สืบมรรคา” เข้าเยี่ยมคารวะและประชาสัมพันธ์การแสดงโขนมูลนิธิส่งเสริมศิลปาชีพฯ ซึ่งกำเนิดขึ้นด้วยพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ด้วยทรงตระหนึกถึงความสำคัญของการแสดงโขน เพื่อให้เป็นวัฒนธรรมของชาติ และทรงมุ่งหวังให้ประชาชนคนไทยช่วยกันสืบสานวัฒนธรรมอันมีคุณค่านี้ต่อไปการแสดงโขนพระราชทานในปีนี้ จัดแสดง ตอน "สืบมรรคา" กำหนดจัดระหว่างวันที่ 6 พฤศจิกายน – 5 ธันวาคม 2562 นับว่าเป็นการตอกย้ำให้คนทั่วโลกได้เห็นคุณค่าความงดงามของการแสดงโขนไทย โดยนายกรัฐมนตรีกล่าวให้ประชาชนทุกคนร่วมกันสืบสานมรดก ศิลปวัฒนธรรมไทยให้ดำรงอยู่คู่คนไทย พร้อมแนะนำให้มีบทแปลภาษา เพื่อสื่อสารให้ชาวต่างชาติที่สนใจเรียนรู้ได้เข้าใจถึงศิลปวัฒนธรรมของไทยด้วย ซึ่งศิลปวัฒนธรรมไทยยังเป็นอีกหนึ่งตัวชี้วัดและแรงจูงใจในการส่งเสริมการท่องเที่ยวของประเทศไทยอีกด้วย
......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23819
