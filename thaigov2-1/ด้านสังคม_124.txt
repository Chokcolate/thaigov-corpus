รัฐบาลไทย-ข่าวทำเนียบรัฐบาล-หมอนวด เฮ สธ.แจ้งสสจ.ทั่วประเทศ ใช้ใบรับคำขอขึ้นทะเบียนหมอนวดเพื่อสุขภาพ แทนใบจริงได้

วันพฤหัสบดีที่ 29 สิงหาคม 2562
หมอนวด เฮ สธ.แจ้งสสจ.ทั่วประเทศ ใช้ใบรับคำขอขึ้นทะเบียนหมอนวดเพื่อสุขภาพ แทนใบจริงได้
กระทรวงสาธารณสุข ให้กรมสนับสนุนบริการสุขภาพ ทำหนังสือแจ้งเวียนสร้างความเข้าใจให้กับสำนักงานสาธารณสุขจังหวัดทั่วประเทศ ในการใช้แบบใบรับคําขอขึ้นทะเบียนเป็นผู้ให้บริการในสถานประกอบการเพื่อสุขภาพ นำไปใช้ในการประกอบอาชีพได้ในระหว่างรอรับใบรับรองตัวจริง
กระทรวงสาธารณสุข ให้กรมสนับสนุนบริการสุขภาพ ทำหนังสือแจ้งเวียนสร้างความเข้าใจให้กับสำนักงานสาธารณสุขจังหวัดทั่วประเทศ ในการใช้แบบใบรับคําขอขึ้นทะเบียนเป็นผู้ให้บริการในสถานประกอบการเพื่อสุขภาพ นำไปใช้ในการประกอบอาชีพได้ในระหว่างรอรับใบรับรองตัวจริง
วันนี้ (29 สิงหาคม 2562) ที่กระทรวงสาธารณสุข นายแพทย์หม่อมหลวงสมชาย จักรพันธุ์ ประธานคณะที่ปรึกษารัฐมนตรีว่าการกระทรวงสาธารณสุข พร้อมด้วยนายแพทย์ประภาส จิตตาศิรินุวัตร รองอธิบดีกรมสนับสนุนบริการสุขภาพ และนายแพทย์ภัทรพล จึงสมเจตไพศาล ผู้อำนวยการกองสถานประกอบการเพื่อสุขภาพ กรมสนับสนุนบริการสุขภาพ เป็นตัวแทนรับเรื่องร้องเรียนจากตัวแทนผู้ประกอบอาชีพนวดเพื่อสุขภาพ ใน 2 เรื่องความล่าช้าในการการออกใบรับรองผู้ให้บริการ (ใบ สพส.14) และการขอใช้ใบขึ้นทะเบียน (ใบ สพส.13) แทนระหว่างรอใบรับรองตัวจริง
นายแพทย์หม่อมหลวงสมชาย จักรพันธุ์ ประธานคณะที่ปรึกษารัฐมนตรีว่าการกระทรวงสาธารณสุข กล่าวว่า ได้มอบหมายให้กรมสนับสนุนบริการสุขภาพทำหนังสือแจ้งเวียนทำความเข้าใจกับสำนักงานสาธารณสุขจังหวัดทั่วประเทศ อนุญาตให้ผู้ขอใบรับคําขอขึ้นทะเบียนเป็นผู้ให้บริการในสถานประกอบการเพื่อสุขภาพ (ใบ สพส.13) แทนใบรับรองตัวจริงได้ สามารถนำไปประกอบอาชีพโดยไม่ต้องรอใบรับรองตัวจริง และให้หน่วยงานที่เกี่ยวข้องดำเนินการออกใบรับรองตัวจริงให้ได้โดยเร็วที่สุด
ทั้งนี้ ข้อมูลจากกรมสนับสนุนบริการสุขภาพ มีผู้ขึ้นทะเบียนเป็นผู้ให้บริการในสถานประกอบการเพื่อสุขภาพได้รับใบรับรองแล้วกว่า 1 แสนคน และยังมีผู้ไม่มารับใบรับรองตัวจริงอีกประมาณ 8 พันกว่าคน ขอยืนยันว่า ใบ สพส.13 สามารถใช้ในการประกอบการทำงานในสถานประกอบการที่ได้รับอนุญาตได้ รวมทั้งสามารถมอบอำนาจให้ผู้อื่นมารับใบรับรองตัวจริงได้
*******************************  29 สิงหาคม 2562
************************************

ที่มา : https://www.thaigov.go.th/news/contents/details/22628
