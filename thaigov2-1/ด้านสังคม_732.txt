รัฐบาลไทย-ข่าวทำเนียบรัฐบาล-พม. สร้างรอยยิ้มต้อนรับวันแห่งความรัก ส่งมอบบ้านสบายเพื่อยายตาให้ผู้สูงอายุ ใน จ.นครศรีธรรมราช

วันศุกร์ที่ 14 กุมภาพันธ์ 2563
พม. สร้างรอยยิ้มต้อนรับวันแห่งความรัก ส่งมอบบ้านสบายเพื่อยายตาให้ผู้สูงอายุ ใน จ.นครศรีธรรมราช
พม. สร้างรอยยิ้มต้อนรับวันแห่งความรัก ส่งมอบบ้านสบายเพื่อยายตาให้ผู้สูงอายุ ใน จ.นครศรีธรรมราช
วันนี้ (14 ก.พ. 63) เวลา 09.30 น.  นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานในพิธีส่งมอบบ้านผู้สูงอายุ “บ้านสบายเพื่อยายตา” ภายใต้โครงการปรับปรุงที่อยู่อาศัยสำหรับผู้สูงอายุ ซึ่งเป็นผู้มีรายได้น้อยและผู้ยากไร้ของการเคหะแห่งชาติ ในพื้นที่จังหวัดนครศรีธรรมราช จำนวน 8 หลัง โดยมีนายถาวรวัฒน์ คงแก้ว รองผู้ว่าราชการจังหวัดนครศรีธรรมราช นางสุดใจ สมัครัตน์ ผู้ช่วยผู้ว่าการการเคหะแห่งชาติ นางอุบล ทองสลับล้วน พัฒนาสังคมและความมั่นคงของมนุษย์จังหวัดนครศรีธรรมราช ภาคีเครือข่ายภาครัฐและเอกชนในพื้นที่ และผู้อยู่อาศัยในชุมชน เข้าร่วมงาน ณ องค์การบริหารส่วนตำบลบางจาก ตำบลบางจาก อำเภอเมือง จังหวัดนครศรีธรรมราช
นายสากล กล่าวว่า กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) มีภารกิจหลักในการพัฒนาและสร้างที่อยู่อาศัยสำหรับประชาชนผู้มีรายได้น้อยและปานกลาง ควบคู่กับการพัฒนาคุณภาพชีวิตของผู้อยู่อาศัยในชุมชน นอกจากนี้ ยังให้ความสำคัญกับการดำเนินงานด้านความรับผิดชอบต่อสังคม (CSR) โดยจัดทำโครงการ “ปรับปรุงที่อยู่อาศัยสำหรับผู้สูงอายุซึ่งเป็นผู้มีรายได้น้อยและผู้ยากไร้ หรือ “บ้านสบายเพื่อยายตา” ซึ่งดำเนินงานร่วมกับสำนักงานพัฒนาสังคมและความมั่นคงของมนุษย์จังหวัด (พมจ.) องค์กรปกครองส่วนท้องถิ่น (อปท.) เพื่อยกระดับคุณภาพชีวิต ด้านการอยู่อาศัยของผู้สูงอายุ ซึ่งเป็นผู้มีรายได้น้อยด้วยการปรับปรุงซ่อมแซมหรือสร้างที่อยู่อาศัยใหม่ทั้งหลัง รวมทั้งการปรับสภาพแวดล้อมให้เหมาะสมและสอดคล้องกับความต้องการของผู้สูงอายุ
นายสากล กล่าวต่อไปว่า สำหรับโครงการบ้านผู้สูงอายุ “บ้านสบายเพื่อยายตา"  มีการบูรณาการความร่วมมือของข้อมูลด้านกายภาพ สังคม และสิ่งแวดล้อม กับ พมจ. และหน่วยงานภาครัฐ ภาคเอกชนในพื้นที่ ซึ่งส่งผลให้ผู้สูงอายุได้รับการดูแลมีคุณภาพชีวิตที่ดียิ่งขึ้น สำหรับงานในวันนี้ ประกอบด้วยกิจกรรมที่น่าสนใจ อาทิ การส่งมอบบ้านผู้สูงอายุ “บ้านสบายเพื่อยายตา” การมอบเครื่องอุปโภคบริโภคที่จำเป็นสำหรับผู้สูงอายุ 8 หลัง และการตรวจเยี่ยมบ้านผู้สูงอายุที่ได้รับการปรับปรุง 1 หลัง เป็นต้น ทั้งนี้ โครงการ “ปรับปรุงที่อยู่อาศัยสาหรับผู้สูงอายุซึ่งเป็นผู้มีรายได้น้อยและผู้ยากไร้ ได้ดำเนินการมาตั้งแต่ปี พ.ศ.2553 จนถึงปัจจุบันได้ปรับปรุงที่อยู่อาศัยแล้วทั้งสิ้น 176 หลัง สำหรับพื้นที่จังหวัดนครศรีธรรมราช ได้ดำเนินการ จำนวน 8 หลัง ได้แก่ พื้นที่ตำบลปากพูน จำนวน 4 หลัง พื้นที่ตำบลปากนคร จำนวน 1 หลัง พื้นที่ตำบลนาเคียน จำนวน 1 หลัง พื้นที่ตำบลบางจาก จำนวน 1 หลัง และพื้นที่ตำบลท่าไร่ จำนวน 1 หลัง

ที่มา : https://www.thaigov.go.th/news/contents/details/26526
