รัฐบาลไทย-ข่าวทำเนียบรัฐบาล-รมว.พม. หารือผู้แทนจากศูนย์การค้ามาบุญครอง เตรียมจัดงาน “Gift for Give มหกรรมของขวัญถูกใจ...ได้บุญ” พร้อมเชิญชวนผู้สนใจร่วมส่งต่อของขวัญปีใหม่แก่เด็กในสถานสงเคราะห์ทั่วประเทศ

วันจันทร์ที่ 18 พฤศจิกายน 2562
รมว.พม. หารือผู้แทนจากศูนย์การค้ามาบุญครอง เตรียมจัดงาน “Gift for Give มหกรรมของขวัญถูกใจ...ได้บุญ” พร้อมเชิญชวนผู้สนใจร่วมส่งต่อของขวัญปีใหม่แก่เด็กในสถานสงเคราะห์ทั่วประเทศ
รมว.พม. หารือผู้แทนจากศูนย์การค้ามาบุญครอง เตรียมจัดงาน Gift for Give มหกรรมของขวัญถูกใจ...ได้บุญ พร้อมเชิญชวนผู้สนใจร่วมส่งต่อของขวัญปีใหม่แก่เด็กในสถานสงเคราะห์ทั่วประเทศ
วันนี้ (18 พ.ย. 62) เวลา 13.00 น. ที่ห้องประชุมชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้นายสมพล ตรีภพนารถ กรรมการผู้จัดการธุรกิจศูนย์การค้า บริษัท เอ็ม บี เค จำกัด (มหาชน ) พร้อมคณะ เข้าพบเพื่อร่วมหารือประเด็นการจัดโครงการ “Gift for Give มหกรรมของขวัญถูกใจ...ได้บุญ” โดยบริษัท เอ็ม บี เค จำกัด (มหาชน ) ซึ่งกระทรวงการพัฒนาสังคมและความมั่นคงของมนุษย์ (พม.) จะมีการนำผลิตภัณฑ์จากกลุ่มเป้าหมายในหน่วยงานสังกัด พม. จัดจำหน่ายภายในงานระหว่างวันที่ 4-6 ธันวาคม 2562 ณ บริเวณลานจำหน่ายสินค้าชั้นล่าง ด้านหน้าศูนย์การค้ามาบุญครอง
นายจุติ กล่าวว่า ตนขอขอบคุณบริษัท เอ็ม บี เค จำกัด (มหาชน ) ที่ได้มีโอกาสร่วมงานกับกระทรวง พม. ในการพัฒนาอาชีพของกลุ่มเป้าหมายของกระทรวง พม. เพื่อที่จะนำผลิตภัณฑ์ต่างๆ ที่ผลิตขึ้นจากผู้รับบริการของกระทรวง ออกมาจำหน่าย เพื่อสร้างอาชีพ สร้างความหวัง และสร้างโอกาสให้กับเด็กและเยาวชน สตรี คนพิการ และผู้สูงอายุ ที่กำลังพัฒนาทักษะเรื่องอาชีพ ซึ่งจะเป็นทางออกในการขยายผลผลิตและยังเป็นการพัฒนารายได้กลับไปสู่ผู้ผลิตและเจ้าของ อย่างน้อยจะเป็นการสนับสนุนกิจกรรมที่เขากำลังทำอยู่
นายจุติ กล่าวต่อไปว่า นอกจากนี้ กระทรวง พม. และบริษัท เอ็ม บี เค จำกัด (มหาชน ) อยากขอเชิญชวนผู้ที่มาร่วมงานร่วมสนับสนุนสินค้าและผลิตภัณฑ์จากกลุ่มผู้รับบริการของหน่วยงานสังกัดกระทรวง พม. ภายในบูทหน่วยงานของกระทรวง เพื่อส่งต่อเป็นของขวัญในเทศกาลปีใหม่ให้กับเด็กที่อยู่ตามสถานสงเคราะห์ต่างๆ ทั่วประเทศที่มีกว่า 9,000 คน โดยของที่มอบให้เด็กเหล่านี้ เมื่อของขวัญถูกส่งถึงมือเด็กๆ จะมีการเขียนการ์ดแทนใจ เพื่อแสดงถึงการขอบคุณให้กับผู้บริจาคแต่ละท่านที่ได้ร่วมกันทำบุญ และได้เป็นส่วนหนี่งในการสนับสนุนแบ่งปันความสุขให้เด็กๆ เหล่านี้ที่ไม่มีผู้ปกครอง อย่างน้อยเขาได้รู้สึกว่าปีใหม่นี้ยังมีคนคิดถึงเขา และชีวิตเขาก็มีความหวัง มีกำลังใจที่จะเป็นคนดีของสังคม และสู้กับปัญหาความขาดแคลนของชีวิตต่อไป

ที่มา : https://www.thaigov.go.th/news/contents/details/24652
