รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ กล่าวสุนทรพจน์ในงาน “Thailand OpenGov Forum 2019”

วันศุกร์ที่ 18 ตุลาคม 2562
ปลัดกระทรวงดิจิทัลฯ กล่าวสุนทรพจน์ในงาน “Thailand OpenGov Forum 2019”
ปลัดกระทรวงดิจิทัลฯ กล่าวสุนทรพจน์ในงาน “Thailand OpenGov Forum 2019”
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม กล่าวสุนทรพจน์ในหัวข้อ “Transforming the Public Sector into a Digital Government” ภายใต้งาน “Thailand OpenGov Forum 2019” ณ โรงแรม อมารี วอเตอร์เกท กรุงเทพฯ เมื่อวันที่ 17 ตุลาคม 2562 โดยได้แนะนำนโยบายและการดำเนินงานของกระทรวงฯ เกี่ยวกับการปรับเปลี่ยนภาครัฐไปสู่การเป็นรัฐบาลดิจิทัล ซึ่งมีแนวทางการพัฒนาประเทศไทยไปสู่เศรษฐกิจและนวัตกรรมที่ยั่งยืน ประชาชนมีคุณภาพชีวิตที่ดี ซึ่งสามารถให้บริการสาธารณะได้อย่างมีประสิทธิภาพและตรงตามความต้องการของประชาชน พร้อมทั้งกระตุ้นและสนับสนุนให้หน่วยงานภาครัฐดำเนินงานโดยใช้เทคโนโลยีดิจิทัลเป็นเครื่องมือหลัก (Digital Transformation) รวมถึงการสร้างวัฒนธรรมการใช้ประโยชน์ข้อมูลในวงกว้าง (Big Data Analytics) โดยที่กลไกการพัฒนารัฐบาลดิจิทัลในระยะแรกเป็นการวางรากฐานของรัฐบาลดิจิทัล ซึ่งมีการวางแผนและพัฒนาโครงสร้างพื้นฐานทางด้านสารสนเทศ บุคลากร และกฎหมาย ผ่านโครงการต่างๆ อาทิ โครงการเน็ตประชารัฐ โครงการระบบคลาวด์กลางภาครัฐ (Government Data Center and Cloud Service: GDCC) การจัดตั้งสถาบันส่งเสริมการวิเคราะห์และบริหารข้อมูลขนาดใหญ่ภาครัฐ (Government Big Data Institute: GBDi) รวมทั้งการออกกฎหมายใหม่ในปี ๒๕๖๒ ได้แก่ “พรบ. คุ้มครองข้อมูลส่วนบุคคล” “พรบ. การรักษาความมั่นคงปลอดภัยไซเบอร์” และ “พรบ. การบริหารงานและการให้บริการภาครัฐผ่านระบบดิจิทัล” นอกจากนี้ ยังได้กล่าวถึงการดำเนินงานของรัฐบาลไทยในการเชื่อมโยงบูรณาการข้อมูลภาครัฐในองค์รวมและพัฒนาระบบบริการบางส่วน เพื่อให้เกิดประโยชน์โดยตรงกับประชาชน โดยกระทรวงฯ ได้ประสานความร่วมมือไปยังหน่วยงานที่เกี่ยวข้องต่างๆ ซึ่งมีโครงการที่สำคัญ อาทิ Smart Tourism และ Digital Healthcare เป็นต้น
*******************

ที่มา : https://www.thaigov.go.th/news/contents/details/23923
