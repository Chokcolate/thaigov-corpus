รัฐบาลไทย-ข่าวทำเนียบรัฐบาล-พม. ร่วมแถลงเตรียมการประชุมสุดยอดอาเซียน ครั้งที่ 35 และการประชุมสุดยอดที่เกี่ยวข้อง

วันพฤหัสบดีที่ 24 ตุลาคม 2562
พม. ร่วมแถลงเตรียมการประชุมสุดยอดอาเซียน ครั้งที่ 35 และการประชุมสุดยอดที่เกี่ยวข้อง
พม. ร่วมแถลงเตรียมการประชุมสุดยอดอาเซียน ครั้งที่ 35 และการประชุมสุดยอดที่เกี่ยวข้อง
วันนี้ (18 ต.ค. 62) เวลา 10.00 น. นางสาวสราญภัทร อนุมัติราชกิจ ผู้ตรวจราชการกระทรวงการพัฒนาสังคมและความมั่นคงของมนุษย์ ร่วมแถลงข่าวระหว่างกระทรวงการต่างประเทศ (กต.)  กระทรวงพาณิชย์ (พณ.) และกระทรวงการพัฒนาสังคมและความมั่นคงของมนุษย์ (พม.) เรื่องการเตรียมการประชุมสุดยอดอาเซียน ครั้งที่ 35 และการประชุมสุดยอดที่เกี่ยวข้อง โดยมีนางสาวบุษฎี สันติพิทักษ์ อธิบดีกรมสารนิเทศและโฆษกกระทรวงการต่างประเทศ เป็นประธานการแถลงข่าว พร้อมด้วยนายสุริยา จินดาวงษ์ อธิบดีกรมอาเซียน กระทรวงการต่างประเทศ และนางอรมน ทรัพย์ทวีธรรม อธิบดีกรมเจรจาการค้าระหว่างประเทศ กระทรวงพาณิชย์ ร่วมแถลงข่าว ณ ห้องประชุม 3 ชั้น 2 กระทรวงการต่างประเทศ กรุงเทพฯ
นางสาวสราญภัทร กล่าวว่า ด้วยประเทศไทย เป็นเจ้าภาพจัดการประชุมสุดยอดอาเซียน (ASEAN Summit) ครั้งที่ 35 และการประชุมสุดยอดที่เกี่ยวข้อง ที่กำหนดจัดขึ้นระหว่างวันที่ 2 - 4 พฤศจิกายน 2562 ทั้งนี้ กระทรวงการพัฒนาสังคมและความมั่นคงของมนุษย์ (พม.) ในฐานะผู้ประสานงานหลักเสาสังคมและวัฒนธรรมอาเซียน เป็นเจ้าภาพและทำหน้าที่ประธานการประชุมทั้งในระดับเจ้าหน้าที่อาวุโส และระดับคณะมนตรี (ระดับรัฐมนตรี) ระหว่างวันที่ 30 ตุลาคม - 3 พฤศจิกายน 2562 ณ โรงแรมรอยัล ออคิด เชอราตัน ถนนเจริญกรุง กรุงเทพฯ โดยมีการประชุมและกิจกรรมที่สำคัญ ประกอบด้วย 1) การประชุมระดับเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน ครั้งที่ 27 ระหว่างวันที่ 31 ตุลาคม 2562 2) กิจกรรมเฉลิมฉลองครบรอบ 30 ปีอนุสัญญาว่าด้วยสิทธิเด็ก (CRC@30) และการเปิดตัวรายงานเรื่อง “เด็กในอาเซียน เนื่องในโอกาสครบรอบ 30 ปี อนุสัญญาว่าด้วยสิทธิเด็ก โดยกระทรวง พม. เป็นเจ้าภาพร่วมกับยูนิเซฟ ภูมิภาคเอเชียและแปซิฟิก ซึ่งกำหนดจัดขึ้นในวันที่ 1 พฤศจิกายน 2562 โดยกิจกรรมจะแบ่งเป็นกิจกรรมสำหรับผู้ใหญ่ที่ทำงานเกี่ยวข้องกับเด็ก และเพื่อเด็ก และกิจกรรมสำหรับเด็กอาเซียน และ 3) การประชุมคณะมนตรีประชาคมสังคมและวัฒนธรรมอาเซียน ครั้งที่ 22 เป็นการประชุมระดับรัฐมนตรี ซึ่งกำหนดจัดขึ้นในวันที่ 2 พฤศจิกายน 2562

ที่มา : https://www.thaigov.go.th/news/contents/details/23921
