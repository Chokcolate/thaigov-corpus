รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนกุมภาพันธ์ 2563

วันพฤหัสบดีที่ 27 กุมภาพันธ์ 2563
ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนกุมภาพันธ์ 2563
ดัชนี RSI เดือนกุมภาพันธ์ 2563 ชี้ผลสำรวจแนวโน้มอนาคตเศรษฐกิจไทยที่ทรงตัวจากเดือนก่อนหน้า อย่างไรก็ตาม ควรติดตามสถานการณ์ภาคเกษตรของภาคกลาง และสถานการณ์ภาคการท่องเที่ยวของภาคใต้และภาคตะวันออกที่อาจได้รับผลกระทบการแพร่ระบาดของโรคติดเชื้อไวรัสโคโรนา
“ดัชนี RSI เดือนกุมภาพันธ์ 2563 ชี้ผลสำรวจแนวโน้มอนาคตเศรษฐกิจไทยที่ทรงตัวจากเดือนก่อนหน้า อย่างไรก็ตาม ควรติดตามสถานการณ์ภาคเกษตรของภาคกลาง และสถานการณ์ภาคการท่องเที่ยวของภาคใต้และภาคตะวันออกที่อาจได้รับผลกระทบการแพร่ระบาดของโรคติดเชื้อไวรัสโคโรนา 2019 (Coronavirus Disease: COVID-19)”
นายวุฒิพงศ์ จิตตั้งสกุล รองผู้อำนวยการสำนักงานเศรษฐกิจการคลัง รักษาการในตำแหน่งที่ปรึกษาด้านเศรษฐกิจการคลัง ในฐานะรองโฆษกกระทรวงการคลัง พร้อมด้วยนายพิสิทธิ์ พัวพันธ์ ผู้อำนวยการสำนักนโยบายเศรษฐกิจมหภาค เปิดเผยรายงานดัชนีความเชื่อมั่นอนาคตเศรษฐกิจภูมิภาคประจำเดือนกุมภาพันธ์ 2563 ว่า “การประมวลผลข้อมูลการสำรวจภาวะเศรษฐกิจรายจังหวัดล่าสุด จากสำนักงานคลังจังหวัด 76 จังหวัดทั่วประเทศ สภาอุตสาหกรรมแห่งประเทศไทย และสภาหอการค้าแห่งประเทศไทย พบว่า ดัชนีความเชื่อมั่นอนาคตเศรษฐกิจภูมิภาค (คาดการณ์ 6 เดือนข้างหน้า) ชี้ผลสำรวจแนวโน้มอนาคตเศรษฐกิจไทยทึ่ทรงตัวจากเดือนก่อนหน้า อย่างไรก็ตาม ควรติดตามสถานการณ์ภาคเกษตรของภาคกลาง และสถานการณ์ภาคการท่องเที่ยวของภาคใต้และภาคตะวันออกจากผลกระทบการแพร่ระบาดของโรคติดเชื้อไวรัสโคโรนา 2019 (Coronavirus Disease: COVID-19)”
ดัชนีความเชื่อมั่นอนาคตเศรษฐกิจภาคตะวันออกเฉียงเหนือ อยู่ที่ระดับ 60.4 แสดงถึงความเชื่อมั่นเศรษฐกิจในอนาคตที่ปรับตัวดีขึ้น โดยเฉพาะภาคเกษตรและภาคการบริการ เนื่องจากมีนโยบายจากภาครัฐในการขับเคลื่อนและสนับสนุนภาคเกษตรในการเพิ่มประสิทธิภาพการผลิตอย่างต่อเนื่อง และมีนโยบายรัฐบาลที่มีมาตรการส่งเสริมการท่องเที่ยวในประเทศส่งผลให้กิจการด้านการบริการขยายตัวสูงขึ้น สำหรับดัชนีความเชื่อมั่นอนาคตเศรษฐกิจภาคตะวันออก อยู่ที่ระดับ 60.4 สะท้อนถึงการคาดการณ์การปรับตัวดีขึ้นของเศรษฐกิจโดยเฉพาะในภาคอุตสาหกรรมและภาคการจ้างงาน เนื่องจากนักลงทุนมีความมั่นใจเพิ่มมากขึ้น และมีการจัดตั้งนิคมอุตสาหกรรมในเขตพื้นที่ซึ่งเป็นเขตเศรษฐกิจพิเศษ และอีก 6 เดือนข้างหน้าจะเข้าช่วงฤดูกาลของผลผลิตทางการเกษตรที่สำคัญ ไม่ว่าจะเป็นทุเรียน มังคุด ซึ่งส่งผลให้มีความต้องการใช้แรงงานในภาคเกษตรกรรมอย่างมาก อีกทั้งยังเป็นฤดูกาลที่เหมาะสมสำหรับการท่องเที่ยว ซึ่งเป็นปัจจัยทางบวกทำให้มีการขยายตัวของภาคบริการ ส่งผลให้มีความต้องการแรงงานสูง อย่างไรก็ดี ควรติดตามสถานการณ์ภัยแล้งที่ยังมีผลต่อแนวโน้มภาคเกษตรในภาคตะวันออก และสถานการณ์ภาคการท่องเที่ยวจากผลกระทบการแพร่ระบาดของ COVID-19 สำหรับดัชนีความเชื่อมั่นอนาคตเศรษฐกิจภาคเหนืออยู่ที่ 53.2 แสดงถึงความเชื่อมั่นเศรษฐกิจในอนาคตที่ทรงตัว ขณะที่ได้รับปัจจัยสนับสนุนจากภาคเกษตรและภาคอุตสาหกรรมเป็นหลัก เนื่องจากเป็นช่วงเข้าสู่ฤดูกาลเก็บเกี่ยวพืชผลทางการเกษตรหลายชนิด และเข้าสู่ฤดูการเพาะปลูกพืชเศรษฐกิจหลัก และมีจำนวนโรงงานที่ได้รับอนุญาตให้ประกอบกิจการมากขึ้น อย่างไรก็ดี ควรติดตามสถานการณ์หมอกควันในจังหวัดภาคเหนือ รวมถึงเริ่มเข้าสู่ฤดูร้อนและฤดูฝนที่อาจส่งผลต่อการท่องเที่ยวในภาคเหนือ สำหรับดัชนีความเชื่อมั่นอนาคตเศรษฐกิจภาคใต้อยู่ที่ 53.1 ลดลงจากเดือนก่อนหน้า อย่างไรก็ตาม คาดว่าจะได้รับแรงสนับสนุนในภาคการเกษตรและภาคการจ้างงาน ซึ่งเป็นผลจากนโยบายกระตุ้นความต้องการใช้ยางพาราของภาครัฐ เพื่อยกระดับราคายางพาราโดยการใช้ยางพาราในการทำถนน และสินค้าแปรรูป อาทิ ถุงมือ หมอน และรองเท้า เป็นต้น ขณะเดียวกันความต้องการใช้ปาล์มน้ำมันในประเทศยังคงมีอย่างต่อเนื่อง ภายใต้นโยบายภาครัฐที่ส่งเสริมการใช้น้ำมันไบโอดีเซล B10 และ B20 ส่งผลให้ราคาปาล์มน้ำมันในประเทศมีความสมดุลในระยะยาว สอดรับกับอุตสาหกรรมสกัดน้ำมันปาล์มดิบที่คาดว่าใน 3-4 เดือนข้างหน้าจะมีผลปาล์มน้ำมันออกสู่ตลาดในปริมาณมาก อย่างไรก็ดี ควรติดตามสถานการณ์ภาคการท่องเที่ยวจากผลกระทบการแพร่ระบาดของ COVID-19 สำหรับดัชนีความเชื่อมั่นอนาคตเศรษฐกิจของ กทม. และปริมณฑล อยู่ที่ระดับ 53.1 แสดงถึงความเชื่อมั่นเศรษฐกิจในอนาคตที่เพิ่มขึ้น โดยได้รับปัจจัยสนับสนุนจากภาคเกษตรและภาคอุตสาหกรรมเป็นหลัก เนื่องจากมีการพัฒนาสินค้าเกษตรที่มีคุณภาพสูงขึ้น และผลจากมาตรการส่งเสริมการลงทุนของผู้ประกอบการในภาคอุตสาหกรรม อย่างไรก็ดี ควรติดตามสถานการณ์การจ้างงานและการลงทุนในภาคอุตสาหกรรมของ กทม. และปริมณฑล สำหรับดัชนีความเชื่อมั่นอนาคตเศรษฐกิจภาคตะวันตก อยู่ที่ระดับ 51.9 ลดลงจากเดือนก่อนหน้า แต่คาดว่าจะมีปัจจัยสนับสนุนหลักจากภาคเกษตรและภาคอุตสาหกรรมเนื่องจากมีปัจจัยสนับสนุนจากการดำเนินนโยบายด้านการเกษตรที่ต่อเนื่อง ทั้งการบริหารจัดการทรัพยากรน้ำ การส่งเสริมการรวมกลุ่ม การส่งเสริมการใช้เทคโนโลยีในการผลิตและยกระดับคุณภาพสินค้าเกษตร นอกจากนี้ รัฐบาลยังมีนโยบายสนับสนุนให้ภาคเอกชนมีการลงทุนเพิ่มขึ้น ตลอดจนนโยบายกระตุ้นเศรษฐกิจต่าง ๆ ส่งผลให้การผลิตในภาคอุตสาหกรรมและผู้ประกอบการมีการจ้างงานและการลงทุนเพิ่มขึ้น อย่างไรก็ดี ควรติดตามสถานการณ์ภาคการจ้างงานและการลงทุนในหลายจังหวัดที่มีแนวโน้มหดตัวลง สำหรับดัชนีความเชื่อมั่นอนาคตเศรษฐกิจของภาคกลาง ทรงตัวอยู่ที่ระดับ 50.5 โดยควรติดตามสถานการณ์ภาคเกษตรของภาคกลาง โดยเฉพาะปัญหาภัยแล้งในหลายจังหวัด
ตารางสรุปดัชนีความเชื่อมั่นอนาคตเศรษฐกิจภูมิภาค ปี 2563 (ณ เดือนกุมภาพันธ์ 2563)
กทม. และปริมณฑล    ภาคตะวันออก    ภาคตะวันออก
เฉียงเหนือ    ภาคใต้    ภาคกลาง    ภาคเหนือ    ภาคตะวันตก
ภาพรวม
ดัชนีความเชื่อมั่น
อนาคตเศรษฐกิจภูมิภาค    53.1    60.4    60.4    53.1    50.5    53.2    51.9
ดัชนีแนวโน้มรายภาค
1) ภาคเกษตร    59.8    54.1    66.0    61.1    44.9    52.9    58.6
2) ภาคอุตสาหกรรม    56.9    73.7    54.8    51.6    50.5    57.5    52.8
3) ภาคบริการ    53.1    56.4    64.1    50.6    60.0    51.0    50.7
4) ภาคการจ้างงาน    49.3    59.0    58.9    52.1    48.6    52.2    48.3
5) ภาคการลงทุน    46.5    58.7    58.2    50.3    48.2    52.4    49.2
สำนักนโยบายเศรษฐกิจมหภาค สำนักงานเศรษฐกิจการคลัง
โทร. 0-2273-9020 ต่อ 3254 หรือ 3223

ที่มา : https://www.thaigov.go.th/news/contents/details/26789
