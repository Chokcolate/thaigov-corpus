รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิและเสรีภาพ มอบเงินเยียวยาเหยื่ออาชญากรรมตาม พ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉ

วันพุธที่ 22 มกราคม 2563
กระทรวงยุติธรรม โดยกรมคุ้มครองสิทธิและเสรีภาพ มอบเงินเยียวยาเหยื่ออาชญากรรมตาม พ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉ
กระทรวงยุติธรรม โดยกรมคุ้มครองสิทธิและเสรีภาพ มอบเงินเยียวยาเหยื่ออาชญากรรมตาม พ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ. ๒๕๕๙
ในวันจันทร์ที่ ๒๐ มกราคม ๒๕๖๓ ณ โรงแรมอวานี ขอนแก่น โฮเทล แอนด์ คอนเวนชั่น เซ็นเตอร์ จังหวัดขอนแก่น นายสมศักดิ์ เทพสุทิน รัฐมนตรีว่าการกระทรวงยุติธรรม ได้มอบหมายให้ ว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม เป็นประธานเปิดงานพิธีมอบเงินเยียวยาเหยื่ออาชญากรรมตามพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ. ๒๕๕๙ และการประชุมเชิงปฏิบัติการเพื่อวิพากษ์ร่างรายงานประเทศตามกติการะหว่างประเทศว่าด้วยสิทธิทางเศรษฐกิจ สังคม และวัฒนธรรม (ภาคตะวันออกเฉียงเหนือ) โดยมีนางสาวเอมอร เสียงใหญ่ รองอธิบดีกรมคุ้มครองสิทธิและเสรีภาพ กล่าวรายงาน และมีนายปานทอง สระคูพันธ์ รองผู้ว่าราชการจังหวัดขอนแก่น กล่าวต้อนรับ
สำหรับการจัดงานในครั้งนี้ มีวัตถุประสงค์เพื่อพบปะและรับฟังปัญหาต่าง ๆ ของประชาชนที่ตกเป็นผู้เสียหายและจำเลยในคดีอาญา และรณรงค์เผยแพร่ประชาสัมพันธ์ให้ประชาชนในพื้นที่ตระหนักและเห็นความสำคัญเกี่ยวกับบทบาทภารกิจกรมคุ้มครองสิทธิและเสรีภาพ โดยเฉพาะอย่างยิ่งการช่วยเหลือผู้เสียหายและจำเลยในคดีอาญา อีกทั้งยังเป็นการเผยแพร่นโยบายกระจายอำนาจการพิจารณาให้ความช่วยเหลือผู้เสียหายและจำเลยในคดีอาญา และชี้แนะช่องทางการให้ความช่วยเหลือผ่านสำนักงานยุติธรรมจังหวัด ทั้ง ๗๖ จังหวัด รวมถึงรวบรวมข้อมูลและรับฟังความคิดเห็นต่อร่างรายงานประเทศตามกติการะหว่างประเทศว่าด้วยสิทธิทางเศรษฐกิจ สังคม และวัฒนธรรม
พร้อมกันนี้ กระทรวงยุติธรรม โดยกรมคุ้มครองสิทธิและเสรีภาพ ได้มอบเงินเยียวยาให้แก่ผู้เสียหายในคดีอาญาตามพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ. ๒๕๕๙ ในเขตพื้นที่จังหวัดขอนแก่น จำนวน ๒๐ ราย รวมเป็นเงินทั้งสิ้น ๑,๑๗๑,๐๖๖ บาท ต่อจากนั้นเป็นการวิพากษ์ร่างรายงานประเทศตามกติการะหว่างประเทศว่าด้วยสิทธิทางเศรษฐกิจ สังคม และวัฒนธรรม (ภาคตะวันออกเฉียงเหนือ) ที่อยู่ในความรับผิดชอบของกรมคุ้มครองสิทธิและเสรีภาพ กระทรวงยุติธรรม ซึ่งนอกจากกระบวนการจัดทำรายงานประเทศจะเป็นกระบวนการที่เปิดโอกาสให้ทุกภาคส่วนได้มีส่วนร่วมในการทบทวนสถานการณ์ภายในประเทศที่เกี่ยวกับสิทธิทางเศรษฐกิจ สังคม และวัฒนธรรมแล้ว ยังเป็นโอกาสในการเผยแพร่ให้ทุกท่านได้รับทราบถึงหลักการ และสาระสำคัญของกติกาฯ กระบวนการจัดทำรายงานประเทศฯ พัฒนาการ ข้อห่วงกังวล ข้อคิดเห็น และข้อเสนอแนะของคณะกรรมการสหประชาชาติที่มีต่อประเทศไทย เพื่อทุกหน่วยงานจะได้นำไปปรับใช้ หรือปรับปรุงการดำเนินงานต่อไปได้
ทั้งนี้ ผู้เข้าร่วมการประชุมฯ ได้ร่วมกันให้ข้อคิดเห็น และข้อเสนอแนะต่อร่างรายงานประเทศฯ ตลอดจนข้อมูลพัฒนาการ ปัญหา อุปสรรคและข้อท้าทายในดำเนินงาน ภายใต้กรอบกติกาฯ เพื่อกรมคุ้มครองสิทธิและเสรีภาพ กระทรวงยุติธรรม จะได้นำข้อมูลดังกล่าวไปประกอบการจัดทำรายงานประเทศฯ ให้มีความสมบูรณ์ สอดคล้องกับข้อเท็จจริง และบริบทสถานการณ์ปัจจุบันของประเทศไทยต่อไป

ที่มา : https://www.thaigov.go.th/news/contents/details/25988
