รัฐบาลไทย-ข่าวทำเนียบรัฐบาล-พม. จับมือ UNICEF และภาคีเครือข่าย จัดประชุมภูมิภาคอาเซียนว่าด้วยการคุ้มครองเด็กออนไลน์ (ASEAN Regional Forum on Child Online Protection)

วันอังคารที่ 25 กุมภาพันธ์ 2563
พม. จับมือ UNICEF และภาคีเครือข่าย จัดประชุมภูมิภาคอาเซียนว่าด้วยการคุ้มครองเด็กออนไลน์ (ASEAN Regional Forum on Child Online Protection)
พม. จับมือ UNICEF และภาคีเครือข่าย จัดประชุมภูมิภาคอาเซียนว่าด้วยการคุ้มครองเด็กออนไลน์ (ASEAN Regional Forum on Child Online Protection)
วันนี้ (25 ก.พ. 63) เวลา 08.45 น. ที่โรงแรมรอยัล ออคิด เชอราตัน กรุงเทพฯ นายปรเมธี วิมลศิริ ปลัดกระทรวง การพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดการประชุมภูมิภาคอาเซียนว่าด้วยการคุ้มครองเด็กออนไลน์ (ASEAN Regional Forum on Child Online Protection) โดยความร่วมมือระหว่าง กระทรวงการพัฒนาสังคมและความมั่นคงของมนุษย์ (พม.) องค์การทุนเพื่อเด็กแห่งสหประชาชาติ (UNICEF) สหภาพโทรคมนาคมระหว่างประเทศ (International Telecommunication Union: ITU) และสำนักงานป้องกันยาเสพติดและปราบปรามอาชญากรรมแห่งสหประชาชาติ (UN Office on Drugs and Crime: UNDOC) เพื่ออภิปราย แลกเปลี่ยนองค์ความรู้ ขับเคลื่อนงานและแผนการดำเนินงานเกี่ยวกับการปกป้องคุ้มครองเด็กในบริบทออนไลน์ รวมทั้ง เสริมพลังความร่วมมือแก่ผู้ทำงานในระดับองค์กรเฉพาะสาขาของอาเซียน ความร่วมมือระหว่างประเทศและภูมิภาค โดยมีคณะผู้บริหารกระทรวง พม. พร้อมด้วย ผู้แทนจากภาครัฐ ภาคเอกชน ภาคประชาสังคม องค์กรสหประชาชาติ และนักวิชาการ จากประเทศกัมพูชา อินโดนีเซีย ลาว มาเลเซีย เมียนมา ฟิลิปปินส์ สิงคโปร์ เวียดนาม ไทย มองโกเลีย และอัฟกานิสถาน จำนวนทั้งสิ้น 250 คน เข้าร่วม
นายปรเมธี กล่าวว่า การประชุมภูมิภาคอาเซียนว่าด้วยการคุ้มครองเด็กออนไลน์ (ASEAN Regional Forum on Child Online Protection) ครั้งนี้ ตนได้เน้นย้ำถึงการให้ความสำคัญของความมุ่งมั่นในความร่วมมือกันขับเคลื่อนงานด้านการคุ้มครองเด็กในบริบทออนไลน์ โดยเมื่อปี 2562 ผู้นำอาเซียนได้รับรองปฏิญญาว่าด้วยการคุ้มครองเด็กจากการแสวงประโยชน์ในสื่อออนไลน์ ในอาเซียน (Declaration on the Protection of Children from all Forms of Online Exploitation and Abuse in ASEAN) ในระหว่าง การประชุมสุดยอดอาเซียน ครั้งที่ 35 ซึ่งปฏิญญาดังกล่าวเป็นการยืนยันความมุ่งมั่นของอาเซียนในการคุ้มครองเด็กจากการแสวงหาผลประโยชน์ในสื่อออนไลน์ อีกทั้งยังได้นำเสนอความก้าวหน้าในการขับเคลื่อนงานด้านการคุ้มครองเด็กในบริบทออนไลน์ของประเทศไทยต่อที่ประชุม อาทิ การจัดตั้งศูนย์ประสานงานขับเคลื่อนการส่งเสริมและปกป้องคุ้มครองเด็กและเยาวชนในการใช้สื่อออนไลน์ (Child Online Protection Action Thailand : COPAT) และการขับเคลื่อนงานด้านการคุ้มครองเด็กและเยาวชนในการใช้สื่อออนไลน์ ผ่านยุทธศาสตร์ส่งเสริมและปกป้องคุ้มครองเด็กและเยาวชนในการใช้สื่อออนไลน์ พ.ศ. 2560-2564 โดยมีเป้าหมายเพื่อให้สังคมไทยมีการขับเคลื่อนในการส่งเสริมและปกป้องคุ้มครองเด็กและเยาวชนให้รู้เท่าทันและใช้สื่อออนไลน์ได้อย่างสร้างสรรค์และปลอดภัย อีกทั้ง มีกฎหมาย องค์ความรู้ และการจัดการความรู้อย่างมีประสิทธิภาพ ที่ทำให้เด็กและเยาวชนมีความรู้ พฤติกรรม และทักษะการใช้สื่อออนไลน์อย่างสร้างสรรค์และปลอดภัยเพิ่มมากขึ้น
นายปรเมธี กล่าวเพิ่มเติมว่า การประชุมระดับภูมิภาคอาเซียนในวันนี้ นับเป็นโอกาสอันดีที่ทั้งภาครัฐ ภาคเอกชน ภาคประชาสังคม องค์กรสหประชาชาติ และภาคีเครือข่ายที่เกี่ยวข้องทั้งภายในและระหว่างประเทศ จะได้ร่วมกันตระหนักถึงประเด็นการคุ้มครองเด็กออนไลน์แบบองค์รวม และร่วมกันสนับสนุนการอนุวัติปฏิญญาว่าด้วยการคุ้มครองเด็กจากการแสวงหาผลประโยชน์ในสื่อออนไลน์ในอาเซียน (Declaration on the Protection of Children from all Forms of Online Exploitation and Abuse in ASEAN) ไปสู่การปฏิบัติอย่างเป็นรูปธรรมและมีประสิทธิภาพต่อไป

ที่มา : https://www.thaigov.go.th/news/contents/details/26729
