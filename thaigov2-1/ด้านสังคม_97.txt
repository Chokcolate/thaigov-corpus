รัฐบาลไทย-ข่าวทำเนียบรัฐบาล-รมว.พม. กำชับ พมจ.ยะลา เร่งช่วยเหลือเยียวยาผู้ได้รับผลกระทบจากเหตุการณ์ระเบิดในพื้นที่จังหวัดยะลา

วันพุธที่ 21 สิงหาคม 2562
รมว.พม. กำชับ พมจ.ยะลา เร่งช่วยเหลือเยียวยาผู้ได้รับผลกระทบจากเหตุการณ์ระเบิดในพื้นที่จังหวัดยะลา
รมว.พม. กำชับ พมจ.ยะลา เร่งช่วยเหลือเยียวยาผู้ได้รับผลกระทบจากเหตุการณ์ระเบิดในพื้นที่จังหวัดยะลา
วันนี้ (21 ส.ค. 62) เวลา 14.00 น. ที่ กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากการพูดคุยและรับฟังปัญหาในแต่ละพื้นที่จากพัฒนาสังคมและความมั่นคงของมนุษย์จังหวัด (พมจ.) ทุกจังหวัด ในการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 26/2562 โดยระบบการประชุมทางไกล Video Conference ซึ่งได้รับรายงานจาก พมจ. ยะลา ถึงเหตุการณ์คนร้ายลอบวางระเบิดในพื้นที่จังหวัดยะลา เมื่อวันที่ 20 สิงหาคม 2562 ซึ่งมีประชาชนที่ได้รับบาดเจ็บจำนวน 8 ราย แบ่งเป็นผู้ใหญ่ จำนวน 4 ราย แบ่งเป็นชาย 2 ราย และหญิง 2ราย และเด็กอีกจำนวน 4 ราย เป็นหญิงทั้งหมด โดยในส่วนของเด็กนั้นได้รับการรักษาและเดินทางกลับบ้านเรียบร้อยแล้ว ส่วนผู้ใหญ่ จำนวน 4 ราย อยู่ระหว่างรอการประเมินอาการของแพทย์
"ตามที่รัฐบาล นำโดยพลเอก ประยุทธ์ จันทร์โอชา นายกรัฐมนตรี มีความห่วงใยผู้ได้รับผลกระทบจากเหตุการณ์ระเบิดดังกล่าวและได้มอบหมายให้กระทรวง พม. ลงพื้นที่ช่วยเหลือเยียวยาผู้ได้รับผลกระทบอย่างใกล้ชิด ทั้งนี้ พมจ. ยะลาได้เร่งลงพื้นที่ประเมินทางสังคมและได้เยียวยาความเสียหายตามเกณฑ์และระเบียบของทางราชการเป็นที่เรียบร้อยแล้ว โดยกระทรวง พม. ได้เฝ้าติดตามเป็นระยะๆ พร้อมทั้งมีนักจิตวิทยา นักสังคมสงเคราะห์ ลงพื้นที่เยี่ยมและให้กำลังใจ รวมทั้งประเมินสภาพจิตใจของเด็กและสมาชิกในครอบครัวอย่างต่อเนื่อง นอกจากนี้ ยังได้สั่งการให้ พมจ.ยะลา ติดตามอาการบาดเจ็บของเด็กทั้งหมดหลังจากกลับไปพักที่บ้าน และช่วยเหลือเรื่องการศึกษาของเด็กทั้งหมด อย่างไรก็ตาม กระทรวง พม. มีความห่วงใยประชาชนทุกกลุ่มเป้าหมายที่ได้รับผลกระทบจากเหตุการณ์ดังกล่าว และพร้อมช่วยเหลือเยียวยาตามภารกิจของกระทรวง พม.” นายจุติ กล่าวในตอนท้าย

ที่มา : https://www.thaigov.go.th/news/contents/details/22413
