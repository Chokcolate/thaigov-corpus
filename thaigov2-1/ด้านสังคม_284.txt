รัฐบาลไทย-ข่าวทำเนียบรัฐบาล-องคมนตรีตรวจเยี่ยมโรงพยาบาลเสาไห้เฉลิมพระเกียรติ 80 พรรษา จังหวัดสระบุรี

วันพฤหัสบดีที่ 10 ตุลาคม 2562
องคมนตรีตรวจเยี่ยมโรงพยาบาลเสาไห้เฉลิมพระเกียรติ 80 พรรษา จังหวัดสระบุรี
องคมนตรี ตรวจเยี่ยมให้กำลังใจบุคลากรโรงพยาบาลเสาไห้เฉลิมพระเกียรติ 80 พรรษา จังหวัดสระบุรี เป็นโรงพยาบาลชุมชนแห่งแรกของจังหวัดที่ให้บริการทั้งแพทย์แผนไทยและแพทย์แผนปัจจุบัน นำร่องให้การรักษาด้วยตำรับยาแผนไทยที่มีกัญชาปรุงผสม
องคมนตรี ตรวจเยี่ยมให้กำลังใจบุคลากรโรงพยาบาลเสาไห้เฉลิมพระเกียรติ 80 พรรษา จังหวัดสระบุรี เป็นโรงพยาบาลชุมชนแห่งแรกของจังหวัดที่ให้บริการทั้งแพทย์แผนไทยและแพทย์แผนปัจจุบัน นำร่องให้การรักษาด้วยตำรับยาแผนไทยที่มีกัญชาปรุงผสม ได้รับพระราชทานงบประมาณจากมูลนิธิเทพรัตนเวชชานุกูล จัดซื้อครุภัณฑ์ทางการแพทย์ รองรับบริการประชาชน
วันนี้ (10 ตุลาคม 2562) ที่โรงพยาบาลเสาไห้เฉลิมพระเกียรติ 80 พรรษา อำเภอเสาไห้ จังหวัดสระบุรี พลอากาศเอกชลิต พุกผาสุข องคมนตรีและรองประธานกรรมการมูลนิธิเทพรัตนเวชชานุกูล พร้อมด้วยนายวัชรพงศ์ คูวิจิตรสุวรรณ เลขานุการรัฐมนตรีว่าการกระทรวงสาธารณสุข และคณะ ตรวจเยี่ยมการดำเนินงานพัฒนาโรงพยาบาลเสาไห้เฉลิมพระเกียรติ 80 พรรษา โดยได้รับพระราชทานงบประมาณจากมูลนิธิเทพรัตนเวชชานุกูล จัดซื้อครุภัณฑ์ทางการแพทย์ 2 รายการ คือ เครื่องวัดความดันโลหิตดิจิทัลแบบพกพา 4 เครื่อง เครื่องอัลตราซาวน์ชนิดสี 2 หัว จำนวน 1 เครื่อง
นายวัชรพงศ์ คูวิจิตรสุวรรณ เลขานุการรัฐมนตรีว่าการกระทรวงสาธารณสุข กล่าวว่า โรงพยาบาลเสาไห้เฉลิมพระเกียรติเป็นโรงพยาบาลชุมชนแห่งแรกของจังหวัดที่ให้บริการคู่ขนาน ทั้งการแพทย์แผนไทยและการแพทย์แผนปัจจุบันมีชื่อเสียงเกี่ยวกับบริการทับหม้อเกลือในหญิงหลังคลอด พอกเข่าด้วยยาสมุนไพร และเป็นโรงพยาบาลนำร่องให้คำปรึกษาและรักษาผู้ป่วยด้วยตำรับยาแผนไทยที่มีกัญชาปรุงผสม 1 ตำรับคือยาศุขไสยาศน์ สำหรับผู้ป่วยโรคเครียดและนอนไม่หลับ ได้ดำเนินการเพื่อลดความแออัดของโรงพยาบาล โดยให้บริการตามโครงการรับยาใกล้บ้าน เภสัชกรใกล้ใจ ในผู้ป่วยด้วยโรคเบาหวาน ความดันโลหิตสูง โรคทางจิตเวช โรคหอบหืด   ที่มีอาการคงที่ และพาหมอไปหาคนไข้ ตรวจโรคเบาหวานที่โรงพยาบาลส่งเสริมสุขภาพตำบล ลดความแออัดในโรงพยาบาล รวมทั้งดูแลผู้ป่วยโรคหลอดเลือดสมองในระยะกึ่งเฉียบพลัน หลังพ้นภาวะวิกฤตที่บ้าน (Intermediate Care) เพิ่มการเข้าถึงบริการได้ร้อยละ 95 ผู้ป่วยอาการดีขึ้นร้อยละ 75 ทำกิจวัตรประจำวันได้ สร้างนวัตกรรม มือกลยางยืด ช่วยเพิ่มกำลังกล้ามเนื้อและความสามารถการใช้มือของผู้ป่วย สำหรับงานการส่งเสริมป้องกันโรค ได้ร่วมกับโรงเรียนให้บริการทันตกรรมโรงเรียนในเด็กก่อนวัยเรียน เพิ่มอัตราการปราศจากฟันผุของเด็กก่อนวัยเรียนได้ร้อยละ 55 ซึ่งเป็นบริการที่ผู้ป่วยไม่ต้องเสียเวลามาโรงพยาบาล และช่วยลดเวลาความแออัดในโรงพยาบาลด้วย
นอกจากนี้ ยังเป็นโรงพยาบาลเศรษฐกิจพอเพียง มีศูนย์สาธิตการเรียนรู้เศรษฐกิจพอเพียงและภูมิปัญญาท้องถิ่นร่วมกันของชุมชน ปลูกผักสวนครัว ผลิตน้ำยาต่างๆ ใช้ในโรงพยาบาลและขยายผลสู่ชุมชน เป็นการสนับสนุนให้หันมาทำเกษตรอินทรีย์แทนการใช้สารเคมี เป็นการสร้างอาชีพเพิ่มรายได้ให้เกษตรกร และมีตลาดรับซื้อผลผลิต รวมทั้งเป็นเมืองสมุนไพร (Herbal city) โดยทำสวนสมุนไพร Hospital farm ส่งเป็นวัตถุดิบในการผลิต ในโรงผลิตยาสมุนไพรโรงพยาบาลเสาไห้ ซึ่งผ่านมาตรฐาน GMP เพื่อใช้ในโรงพยาบาล โรงพยาบาลในจังหวัดสระบุรี และโรงพยาบาลในเขตสุขภาพที่ 4 จำนวน 8 จังหวัด
ทั้งนี้ โรงพยาบาลเสาไห้เฉลิมพระเกียรติ 80 พรรษา เป็นโรงพยาบาลชุมชน ขนาด 30 เตียง รับผิดชอบประชากร 33,807 คน บุคลากรทั้งสิ้น 217 คน มีโรงพยาบาลส่งเสริมสุขภาพตำบลจำนวน 13 แห่ง ให้บริการผู้ป่วยนอกเฉลี่ย 300 คนต่อวัน โรคที่พบบ่อย ได้แก่ โรคความดันโลหิตสูง โรคเบาหวาน โรคระบบทางเดินหายใจ โรคระบบกล้ามเนื้อ และโรคติดเชื้อระบบทางเดินปัสสาวะ
********************************* 10 ตุลาคม 2562

ที่มา : https://www.thaigov.go.th/news/contents/details/23737
