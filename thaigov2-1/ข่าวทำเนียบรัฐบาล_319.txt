รัฐบาลไทย-ข่าวทำเนียบรัฐบาล-ครม.เศรษฐกิจ เห็นชอบในหลักการ กรอบแนวทางการพัฒนา วิสาหกิจขนาดกลางและขนาดย่อมครบวงจร รวม 7 ด้าน 13 มาตรการ สนับสนุน SME รายย่อย และแก้ปัญหาสำคัญของ SME

วันศุกร์ที่ 1 พฤศจิกายน 2562
ครม.เศรษฐกิจ เห็นชอบในหลักการ กรอบแนวทางการพัฒนา วิสาหกิจขนาดกลางและขนาดย่อมครบวงจร รวม 7 ด้าน 13 มาตรการ สนับสนุน SME รายย่อย และแก้ปัญหาสำคัญของ SME
นายกรัฐมนตรีเป็นประธานประชุม ครม.เศรษฐกิจ เห็นชอบในหลักการกรอบแนวทางการพัฒนาวิสาหกิจขนาดกลางและขนาดย่อมครบวงจร 7 ด้าน 13 มาตรการ เพื่อสนับสนุน SME รายย่อย และแก้ปัญหาสำคัญของ SME
วันนี้ (1 พ.ย.62) เวลา 09.30 น. ณ ห้องสีเขียว ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการรัฐมนตรีฝ่ายเศรษฐกิจ (ครม.เศรษฐกิจ) ครั้งที่ 6/2562 ร่วมกับผู้ที่เกี่ยวข้อง โดยภายหลังการประชุม นายกอบศักดิ์ ภูตระกูล รองเลขาธิการนายกรัฐมนตรีฝ่ายการเมือง  กรรมการและเลขานุการ ครม.เศรษฐกิจ ได้แถลงผลการประชุม สรุปสาระสำคัญดังนี้
ครม.เศรษฐกิจมีมติเห็นชอบในหลักการกรอบแนวทางการพัฒนาวิสาหกิจขนาดกลางและขนาดย่อมครบวงจร รวม 7 ด้าน 13 มาตรการ หรือมาตรการ MSME 2020 ตามที่สำนักงานส่งเสริมวิสาหกิจขนาดกลางและขนาดย่อม (สสว.) เสนอ เพื่อสนับสนุน SME รายย่อย และแก้ 5 ปัญหาสำคัญของ SME ทั้งปัญหาแหล่งเงินทุน ความรู้/ทักษะ/การบริหาร  การพัฒนาผลิตภัณฑ์ การตลาด และฟื้นฟูกิจการ โดยมอบหมายให้หน่วยงานที่รับผิดชอบพิจารณาดำเนินการในส่วนที่เกี่ยวข้องต่อไป สำหรับกรอบแนวทางการพัฒนาวิสาหกิจฯ ทั้ง 7 ด้าน รวม 13 มาตรการ มีดังนี้
ด้านการส่งเสริมเข้าถึงแหล่งเงินทุน ประกอบด้วยมาตรการ 1. การปรับสถานะกองทุนภาครัฐที่เป็นแหล่งเงินทุนสำหรับ MSME ให้เป็นเงินทุนหมุนเวียน (Revolving Fund)  2.  การเพิ่มรูปแบบการค้ำประกันสินเชื่อให้แก่ SME (Direct Approach / Direct Guarantee)  3. สินเชื่อระยะสั้น – กลาง สำหรับผู้ประกอบการรายย่อย
ด้านการพัฒนาระบบการให้ความรู้ผู้ประกอบการในการดำเนินธุรกิจแบบครบวงจร ประกอบด้วยมาตรการ 4. พัฒนาระบบการให้ความรู้ในการดำเนินธุรกิจแบบครบวงจร (SME Academy 365) 5. การส่งเสริมการจัดทำบัญชีของวิสาหกิจชุมชนและวิสาหกิจรายย่อย 5.1) การสนับสนุนให้ MSME ใช้ซอฟต์แวร์/แอปพลิเคชันในการจัดทำบัญชี 5.2) การสร้างนักบัญชีชุมชนและการจัดทำมาตรฐานบัญชีสำหรับวิสาหกิจชุมชน
ด้านการพัฒนาผลิตภัณฑ์และบริการของผู้ประกอบการ ได้แก่ มาตรการ 6. Voucher การพัฒนาผลิตภัณฑ์สำหรับวิสาหกิจรายย่อย/วิสาหกิจชุมชน
ด้านการส่งเสริมด้านการตลาด ประกอบด้วยมาตรการ 7. พัฒนากลไกกลางในการพัฒนาช่องทางการตลาดให้แก่ SME 8. มหกรรมการจำหน่ายสินค้า SME (SME FEST)
ด้านการฟื้นฟูธุรกิจผู้ประกอบการ MSME ประกอบด้วยมาตรการ  9. MSME ล้มแล้วลุก 10. การลดอุปสรรคในการฟื้นฟูธุรกิจ
ด้านการประเมินศักยภาพและฐานข้อมูล SME Big Data ได้แก่ 11. มาตรการพัฒนาระบบการประเมินศักยภาพ MSME (SME Scoring) และฐานข้อมูล SME Big Data
ด้านการพัฒนาระบบการสนับสนุนส่งเสริม SME ให้มีประสิทธิภาพ ได้แก่ 12. มาตรการการพัฒนาระบบให้เอกชนสามารถเป็นหน่วยงานในการให้การส่งเสริม MSME (Business Development Service: BDS)
ด้านการพัฒนาอุตสาหกรรมขนาดเล็ก ได้แก่ 13. มาตรการต้นแบบเทคโนโลยีและนวัตกรรมการพัฒนาระบบเศรษฐกิจหมุนเวียน (Circular Economy)
พร้อมกันนี้ ครม.เศรษฐกิจ มีมติรับทราบโครงการรถไฟฟ้าสายสีเขียว ส่วนต่อขยาย เพื่อให้ประชาชนได้รับการบริการที่ดีที่สุด โดยปัญหาของรถไฟฟ้าสายสีเขียวคือมีการเดินรถหลายช่วง มีผู้ลงทุนหลายราย หากไม่มีการบริหารจัดการที่เหมาะสม จะทำให้ผู้ใช้บริการสายสีเขียวต้องขึ้นและลงตลอดสายรวม 3 ครั้ง จะทำให้มีค่าโดยสารรวมประมาณ 150 กว่าบาท โดยช่วงที่ผ่านมาได้มีคำสั่งตามมาตรา 44 ให้ไปดำเนินการประสานงานเพื่อลดค่าใช้จ่าย และสร้างความสะดวกให้กับประชาชน ซึ่งในที่ประชุม ครม.เศรษฐกิจวันนี้ กรุงเทพมหานครและกระทรวงมหาดไทย ได้รายงานผลการดำเนินการต่อ ครม.เศรษฐกิจ โดยครม.เศรษฐกิจ มีมติรับทราบผลการดำเนินการและอุปสรรค เช่น เรื่องขั้นตอนการทำ EIA ในช่วงสะพานตากสิน รวมทั้งแนวทางการแก้ไขปรับปรุง ซึ่งจะเสนอที่ประชุมคณะรัฐมนตรีต่อไป
นอกจากนี้ ครม.เศรษฐกิจมีมติรับทราบสถานการณ์เศรษฐกิจล่าสุด ในไตรมาสที่ 3 ของปี ตั้งแต่เดือนกรกฎาคมถึงกันยายน 2562 โดยเมื่อดูตัวเลขเศรษฐกิจที่ออกมาจากธนาคารแห่งประเทศไทยเมื่อวานนี้ จะเห็นว่าการบริโภคภาคเอกชนแผ่วลงเล็กน้อย เนื่องจากการซื้อสินค้าคงทนโดยเฉพาะรถยนต์ ชะลอตัวลงจากการที่ผู้บริโภครอรถรุ่นใหม่ ทำให้ยอดขายรถยนต์ในเดือนกันยายนลดลง ส่งผลกระทบทำให้ดัชนีการบริโภคสินค้าคงทนลดลงไปพอสมควร แต่ถือเป็นข้อดีคือเมื่อรถรุ่นใหม่ออกมาในไตรมาสที่ 4 จะทำให้ยอดขายรถยนต์เพิ่มขึ้น ขณะเดียวกันก็ส่งผลกระทบกับดัชนีผลิตภาคอุตสาหกรรมที่ลดลงในเดือนกันยายนเช่นเดียวกัน ทั้งนี้ ต้องรอการประกาศตัวเลขเศรษฐกิจของสภาพัฒนาการเศรษฐกิจและสังคมแห่งชาติ ในวันที่ 18 พฤศจิกายน 2562 จากนั้น ครม.เศรษฐกิจจะประชุมประมาณวันที่ 22 พฤศจิกายน 2562 เพื่อประมาณการตัวเลขเศรษฐกิจตลอดปี 2562 และปี 2563 หากตัวเลขไม่เป็นไปตามกรอบคือ 2.7 – 3.2 ก็จะได้มีการหารือถึงมาตรการเศรษฐกิจที่จะดำเนินการในช่วงโค้งสุดท้ายของปี 2562 ต่อไป
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24224
