รัฐบาลไทย-ข่าวทำเนียบรัฐบาล-รมว.พม. เผยยอดผลิตหน้ากากผ้าฝีมือหน่วยงาน พม. - อพม. ทั้ง 2 วัน กว่า 30,000 ชิ้น พร้อมเชิญชวนจิตอาสาร่วมทำหน้ากากผ้าแจกประชาชน

วันจันทร์ที่ 9 มีนาคม 2563
รมว.พม. เผยยอดผลิตหน้ากากผ้าฝีมือหน่วยงาน พม. - อพม. ทั้ง 2 วัน กว่า 30,000 ชิ้น พร้อมเชิญชวนจิตอาสาร่วมทำหน้ากากผ้าแจกประชาชน
รมว.พม. เผยยอดผลิตหน้ากากผ้าฝีมือหน่วยงาน พม. - อพม. ทั้ง 2 วัน กว่า 30,000 ชิ้น พร้อมเชิญชวนจิตอาสาร่วมทำหน้ากากผ้าแจกประชาชน
เมื่อวันที่ 8 มี.ค. 63 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงข้อสั่งการเรื่องการทำหน้ากากผ้าที่เย็บด้วยมือ เพื่อป้องกันการแพร่ระบาดของเชื้อไวรัสโควิด-19 ว่า มีการจัดสรรวัสดุอุปกรณ์ในการทำหน้ากากผ้าที่เย็บด้วยมือส่งไปยังกรมต่าง ๆ ของกระทรวง พม. เพื่อให้อาสาสมัครพัฒนาสังคมและความมั่นคงของมนุษย์ (อพม.) ทั่วประเทศ ได้ร่วมกันทำหน้ากากผ้าที่เย็บด้วยมือ ขณะนี้ พบว่า หน้ากากอนามัยผลิตไม่ทันต่อความต้องการ เนื่องจากขาดแคลนวัตถุดิบ ขณะเดียวกัน หน้ากากอนามัยควรจะนำไปใช้กับแพทย์และพยาบาลผู้ที่มีความจำเป็นก่อน ส่วนเราสามารถใช้หน้ากากผ้าในการป้องกันตนเองได้ โดยในวันนี้ (8 มี.ค. 63) นับเป็นวันที่ 2 ที่ อพม. ร่วมกันทำหน้ากากผ้าเพื่อแจกจ่ายกันเองภายในชุมชนก่อน และเมื่อผลิตเกินแล้ว จะนำไปแจกจ่ายให้กับพี่น้องประชาชนได้ใช้ต่อไป โดยยอดล่าสุดที่ได้รับรายงานของทุกกรมสังกัดกระทรวง พม. และสำนักงานพัฒนาสังคมและความมั่นคงของมนุษย์ (พมจ.) ทั่วประเทศ รวม 2 วัน (วันที่ 7 - 8 มี.ค. 63) พบว่าสามารถผลิตหน้ากากผ้าได้ทั้งสิ้นกว่า 30,000 ชิ้น ทั้งนี้ ขอเชิญชวนพี่น้องประชาชนทุกท่านที่มีความสนใจมาร่วมกันทำหน้ากากผ้าที่เย็บด้วยมือของตนเองที่ สำนักงาน พมจ. ใกล้บ้านท่าน ซึ่งได้เตรียมวัสดุและอุปกรณ์ไว้ให้ เพื่อสร้างความมั่นใจและป้องกันการแพร่ระบาดของเชื้อไวรัสโควิด-19

ที่มา : https://www.thaigov.go.th/news/contents/details/26999
