รัฐบาลไทย-ข่าวทำเนียบรัฐบาล-ทส. จัดประชุมเตรียมความพร้อมของผู้ประกอบการสวนสัตว์สาธารณะภายใต้พระราชบัญญัติสงวนและคุ้มครองสัตว์ป่า พ.ศ. 2562

วันจันทร์ที่ 21 ตุลาคม 2562
ทส. จัดประชุมเตรียมความพร้อมของผู้ประกอบการสวนสัตว์สาธารณะภายใต้พระราชบัญญัติสงวนและคุ้มครองสัตว์ป่า พ.ศ. 2562
กระทรวงทรัพยากรธรรมชาติและสิ่งแวดล้อม จัดการประชุมเตรียมความพร้อมของผู้ประกอบการสวนสัตว์สาธารณะภายใต้พระราชบัญญัติสงวนและคุ้มครองสัตว์ป่า พ.ศ. 2562 ผู้ประกอบการสวนสัตว์เอกชนร่วมหารือ เตรียมออกกฎกระทรวง ต้นปี 63
ทส. จัดประชุมเตรียมความพร้อมของผู้ประกอบการสวนสัตว์สาธารณะภายใต้พระราชบัญญัติสงวนและคุ้มครองสัตว์ป่า พ.ศ. 2562
กระทรวงทรัพยากรธรรมชาติและสิ่งแวดล้อม จัดการประชุมเตรียมความพร้อมของผู้ประกอบการสวนสัตว์สาธารณะภายใต้พระราชบัญญัติสงวนและคุ้มครองสัตว์ป่า พ.ศ. 2562 ผู้ประกอบการสวนสัตว์เอกชนร่วมหารือ เตรียมออกกฎกระทรวง ต้นปี 63
วันนี้ (21 ตุลาคม 2562) เวลา 09.00 น. ณ ห้องศักดิ์สิทธิ์ตรีเดช รัฐมนตรีว่าการกระทรวงทรัพยากรธรรมชาติและสิ่งแวดล้อม (นายวราวุธ  ศิลปอาชา) พร้อมด้วย ปลัดกระทรวงทรัพยากรธรรมชาติและสิ่งแวดล้อม (นายจตุพร  บุรุษพัฒน์) ร่วมเปิดการประชุมเตรียมความพร้อมของผู้ประกอบการสวนสัตว์สาธารณะภายใต้พระราชบัญญัติสงวนและคุ้มครองสัตว์ป่า พ.ศ. 2562 จัดขึ้นโดย กรมอุทยานแห่งชาติ สัตว์ป่า และพันธุ์พืช มีวัตถุประสงค์ให้ผู้ประกอบกิจการสวนสัตว์ในประเทศไทยรวมถึงหน่วยงานที่เกี่ยวข้อง ร่วมพิจารณาร่างมาตรฐานสำหรับการจัดตั้งและการดำเนินกิจการของสวนสัตว์สาธารณะในประเทศไทย เพื่อเตรียมความพร้อมให้แก่ผู้ประกอบกิจการสวนสัตว์และผู้เกี่ยวข้อง เปิดโอกาสให้นำเสนอความคิดเห็นหรือปัญหาอุปสรรคต่างๆ และในภายหลังการประชุม กรมอุทยานแห่งชาติ สัตว์ป่า และพันธุ์พืช จะได้มีการเชิญตัวแทนผู้ประกอบการและหน่วยงานต่างๆ ที่เกี่ยวข้อง มาร่วมกันพิจารณาในรายละเอียดเพื่อการจัดทำ กฎ ระเบียบ มาตรฐานต่างๆ เพื่อให้เป็นไปอย่างเหมาะสมและมีประสิทธิภาพมากที่สุดต่อไป
โอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้กล่าวเปิดการประชุม โดยเน้นย้ำว่า สิ่งสำคัญของการจัดการสวนสัตว์ คือความเป็นอยู่ของสัตว์ที่อยู่ในความดูแลของพวกเรา ดังนั้น จึงเป็นหน้าที่ของกระทรวงทรัพยากรธรรมชาติและสิ่งแวดล้อม ที่จะต้องออก กฏ ระเบียบต่างๆ ให้ดี โดยกระทรวงทรัพยากรธรรมชาติและสิ่งแวดล้อมเตรียมออกกฎกระทรวงภายในต้นปี 2563 ทั้งนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ฝากให้ผู้เข้าร่วมประชุม ผู้ประกอบกิจการสวนสัตว์เอกชน และหน่วยงานที่เกี่ยวข้อง ร่วมกันเสนอแนวความคิด ข้อคิดเห็น ที่จะทำให้เกิดผลดีที่สุดกับสัตว์ที่พวกเราดูแล และในท้ายที่สุด เพื่อให้สวนสัตว์เอกชนทุกแห่งในประเทศไทยได้รับการยอมรับจากนักท่องเที่ยวทั่วโลก ได้รับการยอมรับจากสังคมโลก สามารถสร้างรายได้ให้กับผู้ประกอบการ และพร้อมเข้าสู่มิติใหม่ของสวนสัตว์สาธารณะของประเทศไทย ภายในเดือนมกราคม พ.ศ. 2563 เป็นต้นไป

ที่มา : https://www.thaigov.go.th/news/contents/details/23938
