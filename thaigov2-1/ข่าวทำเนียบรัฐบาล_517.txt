รัฐบาลไทย-ข่าวทำเนียบรัฐบาล-​ผู้แทนองค์การอนามัยโลกประจำประเทศไทย เข้าเยี่ยมคารวะรองนายกรัฐมนตรี

วันพฤหัสบดีที่ 2 มกราคม 2563
​ผู้แทนองค์การอนามัยโลกประจำประเทศไทย เข้าเยี่ยมคารวะรองนายกรัฐมนตรี
​ผู้แทนองค์การอนามัยโลกประจำประเทศไทย เข้าเยี่ยมคารวะรองนายกรัฐมนตรี
วันนี้ (2 มกราคม 2563) เวลา 14.00 น. Dr. Daniel Kertesz ผู้แทนองค์การอนามัยโลกประจำประเทศไทย เข้าเยี่ยมคารวะนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ณ ห้องประชุม 302 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีกล่าวยินดีที่ได้พบผู้แทนองค์การอนามัยโลกประจำประเทศไทยและคณะในวันนี้ โดยรองนายกรัฐมนตรีกล่าวยืนยันว่า รัฐบาล ภายใต้การนำของนายกรัฐมนตรี ให้ความสำคัญในการป้องกันและลดอุบัติเหตุทางถนน ซึ่งถือเป็นปัญหาที่นำมาซึ่งความสูญเสียชีวิตและทรัพย์สินอย่างประเมินค่าไม่ได้
ด้านผู้แทนองค์การอนามัยโลกประจำประเทศไทยกล่าวกล่าวขอบคุณที่ให้เข้าพบในวันนี้ โดยยินดีที่ทราบว่า สถิติการเกิดอุบัติเหตุในช่วงปีใหม่ลดลงกว่า 17 % หากเทียบกับในช่วงเดียวกันของปีก่อน โดยกล่าวว่าการติดตั้ง ABS ถือเป็น 1 ในมาตรการที่ได้ผลต่อการลดอุบัติเหตุอย่างหนึ่งที่สำคัญ และเชื่อมั่นว่า ภายใต้การนำของรองนายกรัฐมนตรี ไทยจะสามารถดำเนินการแก้ปัญหาอุบัติเหตุทางถนนได้เป็นรูปธรรมโดยเร็ว ในโอกาสนี้ผู้แทน WHO ยังได้กล่าวเชิญตัวแทนระดับสูงของไทยไปเข้าร่วมประชุมระหว่างประเทศด้านความปลอดภัยทางถนน ในช่วงเดือนกุมภาพันธ์ 2563 ที่จะถึงนี้ด้วย
ทั้งสองฝ่ายยินดีที่ ไทยกับองค์การอนามัยโลกมีความร่วมมือที่สร้างสรรค์และใกล้ชิด และพร้อมกระชับความสัมพันธ์ด้านสาธารณสุขอย่างแน่นแฟ้นและเป็นรูปธรรมต่อไปในอนาคต
*******************************

ที่มา : https://www.thaigov.go.th/news/contents/details/25578
