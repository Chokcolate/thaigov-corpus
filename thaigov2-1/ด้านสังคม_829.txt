รัฐบาลไทย-ข่าวทำเนียบรัฐบาล-รมว.พม. สั่งเปิดกระทรวง พม. 11-15 มี.ค. นี้ ชวนจิตอาสาร่วมทำหน้ากากผ้าแจกประชาชน สู้ไวรัสโควิด-19

วันอังคารที่ 10 มีนาคม 2563
รมว.พม. สั่งเปิดกระทรวง พม. 11-15 มี.ค. นี้ ชวนจิตอาสาร่วมทำหน้ากากผ้าแจกประชาชน สู้ไวรัสโควิด-19
รมว.พม. สั่งเปิดกระทรวง พม. 11-15 มี.ค. นี้ ชวนจิตอาสาร่วมทำหน้ากากผ้าแจกประชาชน สู้ไวรัสโควิด-19
วันที่ 9 มี.ค. 63 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงความคืบหน้าในการทำหน้ากากผ้าที่เย็บด้วยมือเพื่อป้องกันการแพร่ระบาดของเชื้อไวรัสโควิด-19 ว่า ตั้งแต่วันที่ 7 มี.ค. 63 เป็นต้นมา ตนได้มอบนโยบายให้หน่วยงานในสังกัดกระทรวง พม. กว่า 400 แห่งทั่วประเทศ รวมทั้งสำนักงานพัฒนาสังคมและความมั่นคงของมนุษย์ (พมจ.) ทุกจังหวัด เร่งทำหน้ากากผ้าที่เย็บด้วยมือ เพื่อนำไปแจกจ่ายให้กับประชาชนในพื้นที่ท้องถิ่น สำหรับในส่วนกลาง ณ กระทรวง พม. สะพานขาว ถนนกรุงเกษม กรุงเทพฯ ตั้งแต่วันที่ 11 – 15 มี.ค. 63 เวลา 09.00 – 17.00 น. ได้เปิดให้อาสาสมัครพัฒนาสังคมและความมั่นคงของมนุษย์ (อพม.) และประชาชนจิตอาสาเข้ามามีส่วนร่วมในการทำหน้ากากผ้าที่เย็บด้วยมือ โดยเมื่อทำเสร็จแล้ว สามารถนำกลับบ้านเพื่อให้กับคนในครอบครัว และอีกส่วนหนึ่งจะนำไปแจกจ่ายให้ประชาชนที่ต้องการต่อไป
นายจุติ กล่าวด้วยว่า กระทรวง พม. ได้เตรียมเจ้าหน้าที่ผู้มีความรู้เพื่อสอนการทำหน้ากากผ้าสำหรับผู้ใหญ่และเด็ก และวัสดุอุปกรณ์ รวมทั้งจักรเย็บผ้า หรือจะนำวัสดุอุปกรณ์เย็บผ้ามาเองได้ นอกจากนี้ระหว่างการทำหน้ากากผ้า จะมีการขับร้องเพลงจากศิลปิน นักร้อง พร้อมบริการอาหารว่าง ทั้งนี้ตนขอเชิญชวนพี่น้องประชาชนทุกท่านเข้ามาร่วมกันทำหน้ากากผ้าที่เย็บด้วยมือของตนเอง เพื่อร่วมกันป้องกันตนเอง ครอบครัว และชุมชน จากการแพร่ระบาดของเชื้อไวรัสโควิด-19 ซึ่งสามารถติดต่อสอบถามเพิ่มเติม โทร. 02 695 6441 และศูนย์ช่วยเหลือสังคม สายด่วน พม. โทร. 1300
นายจุติ กล่าวว่า ขณะนี้กระทรวง พม. ได้ผลิตหน้ากากผ้าจากหน่วยงานต่างๆ ทั่วประเทศ รวมเป็นจำนวนทั้งสิ้นกว่า 40,000 ชิ้น นอกจากจะนำไปใช้กับคนภายในครอบครัวและชุมชนแล้ว ยังจะนำไปแจกจ่ายให้กับประชาชนในพื้นที่ต่อไป ทั้งนี้พี่น้องประชาชนในจังหวัดต่างๆ สามารถติดต่อขอรับหน้ากากผ้าสำหรับผู้ใหญ่และเด็กฟรี ครอบครัวไม่เกิน 4 ชิ้น (ระบุจำนวนผู้ใหญ่และเด็ก) โดยขอให้ติดต่อไปยัง สำนักงาน พมจ. ใกล้บ้านท่าน

ที่มา : https://www.thaigov.go.th/news/contents/details/27025
