รัฐบาลไทย-ข่าวทำเนียบรัฐบาล-ผช.รมว.พม. พร้อมสายด่วน พม. 1300 ลงพื้นที่เร่งช่วยเหลือ 6 ครอบครัวผู้ประสบปัญหาทางสังคม ในชุมชนเพชรเกษม 1 เขตบางกอกใหญ่ กรุงเทพฯ

วันศุกร์ที่ 17 มกราคม 2563
ผช.รมว.พม. พร้อมสายด่วน พม. 1300 ลงพื้นที่เร่งช่วยเหลือ 6 ครอบครัวผู้ประสบปัญหาทางสังคม ในชุมชนเพชรเกษม 1 เขตบางกอกใหญ่ กรุงเทพฯ
ผช.รมว.พม. พร้อมสายด่วน พม. 1300 ลงพื้นที่เร่งช่วยเหลือ 6 ครอบครัวผู้ประสบปัญหาทางสังคม ในชุมชนเพชรเกษม 1 เขตบางกอกใหญ่ กรุงเทพฯ
เมื่อวันที่ 16 ม.ค. 63 เวลา 13.30 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ทั้งเด็ก เยาวชน คนพิการ ผู้สูงอายุ และผู้ด้อยโอกาสที่ประสบปัญหาทางสังคม จำนวน 6 ครอบครัว ณ ชุมชนเพชรเกษม 1 ซอยเพชรเกษม 1 แขวงวัดท่าพระ เขตบางกอกใหญ่ กรุงเทพมหานคร
นายสากล กล่าวว่า วันนี้ ตนพร้อมด้วยศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ได้แก่ 1. กรมพัฒนาสังคมและสวัสดิการ (พส.) 2. กรมส่งเสริมและพัฒนาคุณภาพชีวิตคนพิการ (พก.) 3. กรมกิจการผู้สูงอายุ (ผส.) 4. กรมกิจการเด็กและเยาวชน (ดย.) โดยบ้านพักเด็กและครอบครัวกรุงเทพมหานคร 5. สำนักงานเขตบางกอกใหญ่ โดยฝ่ายพัฒนาชุมชน และ 6.ศูนย์บริการสาธารณะสุข 33 วัดหงส์รัตนาราม รวมทั้ง อาสาสมัครพัฒนาสังคมและความมั่นคงของมนุษย์ (อพม.) ได้ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ที่ประสบปัญหาทางสังคม รวมจำนวน 6 ครอบครัว ณ ชุมชนเพชรเกษม 1 ซอยเพชรเกษม 1 แขวงวัดท่าพระ เขตบางกอกใหญ่ กรุงเทพมหานคร อาทิ 1) หญิงชราอายุ 79 ปี ป่วยเป็นโรคเก๊าท์และโรคไต อาศัยอยู่เพียงลำพัง 2) หญิงชราอายุ 64 ปี มีอาการหลงลืม อาศัยอยู่กับลูกชาย เมื่อลูกชายออกไปทำงานข้างนอกจำเป็นต้องขังไว้ในบ้านเพียงลำพัง เพื่อป้องกันการเดินพลัดหลงออกไปที่อื่น เนื่องจากเคยพลัดหลงและหายออกจากบ้านหลายวัน 3) หญิงชราอายุ 72 ปี ป่วยเป็นโรคกระเพาะ อาศัยอยู่กับหลานวัย 33 ปี ไม่ได้ประกอบอาชีพเป็นหลักแหล่ง ทำให้มีรายได้ไม่เพียงพอค่าใช้จ่าย 4) หญิงชราอายุ 61 ปี ไม่ได้ประกอบอาชีพ อาศัยอยู่กับสามีแก่ชราอายุ 61 ปี ที่ป่วยเป็นโรคหัวใจ ความดัน และเบาหวาน ประกอบอาชีพขับรถมอเตอร์ไซค์รับจ้าง มีรายได้วันละ 200-300 บาท ซึ่งไม่เพียงพอค่าใช้จ่าย เป็นต้น
นายสากล กล่าวต่อไปว่า หน่วยงานสังกัดกระทรวง พม. และหน่วยงานที่เกี่ยวข้อง ได้ร่วมกันประเมินทางสังคมและตรวจสอบข้อเท็จจริง เพื่อให้ความช่วยเหลือทั้งในระยะเร่งด่วนและระยะยาว ดังนี้ 1) มอบเครื่องอุปโภคบริโภคที่จำเป็น 2) นำเรื่องของครอบครัวที่มีเด็ก คนพิการ ผู้สูงอายุ และผู้ด้อยโอกาสที่ประสบปัญหาทางสังคม เข้าพิจารณาเพื่อขอรับเงินสงเคราะห์ 3) ซ่อมแซม ปรับปรุง ที่อยู่อาศัยให้มีความเหมาะสม มั่นคง และถูกสุขลักษณะสำหรับกลุ่มเป้าหมาย 4) รักษาพยาบาลผู้ป่วยอย่างต่อเนื่อง 5) มอบหมายให้ อพม. ในชุมชน เยี่ยมบ้านเพื่อช่วยดูแลกลุ่มเป้าหมายอย่างสม่ำเสมอ 6) ให้คำปรึกษาแนะนำเรื่องการประกอบอาชีพและการส่งเสริมรายได้อย่างมั่นคง 7) ให้คำปรึกษาแนะนำเพื่อขอรับสิทธิสวัสดิการอื่นตามกฎหมาย และ 8) หาแนวทางร่วมกันในการช่วยเหลือกลุ่มเป้าหมายเพื่อการพัฒนาชีวิตที่ดีในระยะยาวต่อไป

ที่มา : https://www.thaigov.go.th/news/contents/details/25867
