รัฐบาลไทย-ข่าวทำเนียบรัฐบาล-รมว.ศธ.เยี่ยมชมสถานที่รับสมัครครูผู้ช่วย ณ รร.เศรษฐเสถียรฯ

วันศุกร์ที่ 26 กรกฎาคม 2562
รมว.ศธ.เยี่ยมชมสถานที่รับสมัครครูผู้ช่วย ณ รร.เศรษฐเสถียรฯ
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เดินทางไปเยี่ยมชมสนามสอบครูผู้ช่วย ณ โรงเรียนเศรษฐเสถียร ในพระราชูปถัมภ์
เมื่อวันเสาร์ที่ 20 กรกฎาคม 2562 เวลาประมาณ 15.00 น. นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เดินทางไปเยี่ยมชมสนามสอบครูผู้ช่วย ณ โรงเรียนเศรษฐเสถียร ในพระราชูปถัมภ์ โดยได้พบปะพูดคุยกับผู้บริหาร เจ้าหน้าที่ และผู้ที่เดินทางมาสมัครคัดเลือกบุคคล เพื่อบรรจุและแต่งตั้งเข้ารับราชการเป็นข้าราชการครูและบุคลากรทางการศึกษา ตำแหน่งครูผู้ช่วย กรณีที่มีความจำเป็นหรือมีเหตุพิเศษ สังกัดสำนักงานคณะกรรมการการศึกษาขั้นพื้นฐาน ปี พ.ศ. 2562 โดยเปิดรับสมัครระหว่างวันที่ 18-24 กรกฎาคม 2562 ไม่เว้นวันหยุดราชการ ซึ่งบรรยากาศการรับสมัครสอบเป็นไปด้วยความเรียบร้อย
หลังจากนั้น ได้เยี่ยมชมบริเวณภายในโรงเรียน พร้อมพูดคุยทักทายกับคณะครูและนักเรียนที่ให้การต้อนรับด้วยความยินดีและอบอุ่น
สำหรับโรงเรียนเศรษฐเสถียร ในพระราชูปถัมภ์ เดิมชื่อโรงเรียนสอนคนหูหนวกดุสิต ซึ่งเป็นโรงเรียนสอนคนหูหนวกแห่งแรกในประเทศไทย จัดตั้งขึ้นเมื่อวันที่ 10 ธันวาคม 2496 โดยเปิดสอนตั้งแต่ระดับอนุบาล-มัธยมศึกษาตอนปลาย ทั้งประเภทประจำและไปกลับ ภายใต้วิสัยทัศน์ “เป็นองค์กรแห่งการเรียนรู้ที่จัดการเรียนการสอนสำหรับนักเรียนที่มีความบกพร้องทางการได้ยิน เป็นผู้นำในด้านการพัฒนาวิชาการและวิชาชีพให้เต็มตามศักยภาพของแต่ละบุคคล มุ่งให้นักเรียนมีวินัยและคุณธรรมบนพื้นฐานวัฒนธรรมไทย มีทักษะในการใช้นวัตกรรม และเทคโนโลยี บริหารจัดการตนเองให้อยู่ในสังคมอย่างมีความสุข”
อรพรรณ ฤทธิ์มั่น : สรุป
นวรัตน์ รามสูต : เรียบเรียง
ยุทธพงศ์ เลือกกลั่นดี : ถ่ายภาพ
กลุ่มประชาสัมพันธ์ สร.ศธ. : รายงาน

ที่มา : https://www.thaigov.go.th/news/contents/details/21775
