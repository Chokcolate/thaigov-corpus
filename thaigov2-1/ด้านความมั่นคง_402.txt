รัฐบาลไทย-ข่าวทำเนียบรัฐบาล-มท.1 ประชุมข้อราชการและติดตามสถานการณ์อุทกภัยในพื้นที่ภาคใต้ ร่วมกับผู้ว่าฯ 5 จังหวัด

วันศุกร์ที่ 6 ธันวาคม 2562
มท.1 ประชุมข้อราชการและติดตามสถานการณ์อุทกภัยในพื้นที่ภาคใต้ ร่วมกับผู้ว่าฯ 5 จังหวัด
มท.1 ประชุมข้อราชการและติดตามสถานการณ์อุทกภัยในพื้นที่ภาคใต้ ร่วมกับผู้ว่าฯ 5 จังหวัด
วันนี้ (6 ธ.ค. 62) เวลา 09.00 น.ที่ศาลากลางจังหวัดนราธิวาส พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมข้อราชการและติดตามสถานการณ์อุทกภัยในพื้นที่จังหวัดนราธิวาส โดยมี นายนิพนธ์ บุญญามณี รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย พลโท พรศักดิ์ พูลสวัสดิ์ แม่ทัพภาค4 เลขาธิการ ศอ.บต. พร้อมด้วยคณะผู้บริหารกระทรวงมหาดไทย และผู้ว่าราชการจังหวัดนราธิวาส ยะลา ปัตตานี สตูล สงขลา และนายอำเภอ ผู้บริหาร หัวหน้าส่วนราชการในจังหวัดนราธิวาส เข้าร่วมการประชุม
พลเอก อนุพงษ์ เผ่าจินดา กล่าวว่า ในขณะนี้จังหวัดในภาคใต้กำลังเผชิญกับอุทกภัย พลเอก ประยุทธ์ จันทร์โอชา นายกรัฐมนตรีจึงมีความห่วงใยพี่น้องประชาชนในพื้นที่โดยได้มอบหมายให้กระทรวงมหาดไทยมาเยี่ยมให้กำลังใจพี่น้องประชาชนในเรื่องอุทกภัย และจะถือโอกาสได้พบปะพูดคุยกับข้าราชการ เจ้าหน้าที่ที่ปฏิบัติงานในพื้นที่ด้วย และกระทรวงมหาดไทยพร้อมที่จะสนับสนุนในทุกด้าน ขอให้พื้นที่ได้เสนอมา
จากนั้น แม่ทัพภาคที่ 4 เลขาธิการ ศอ.บต. ผู้ว่าราชการจังหวัดทั้ง 5 จังหวัด และผู้ที่เกี่ยวข้องได้รายงานสถานการณ์ทั้งด้านอุทกภัย ความมั่นคง ความสงบเรียบร้อย การพัฒนาเศรษฐกิจและสังคม และข้อเสนอในการขอรับการสนับสนุนด้านต่าง ๆ จากกระทรวงมหาดไทย
พลเอก อนุพงษ์ เผ่าจินดา กล่าวต่อว่า ในด้านความมั่นคง เรื่องเร่งด่วนที่ต้องดำเนินการ คือ การป้องกันและแก้ไขปัญหายาเสพติด เพื่อลด demand และ supply ไปพร้อมกัน การลงทะเบียนผู้เข้าออกในพื้นที่ เพื่อรักษาความสงบในพื้นที่ การดูแลความเรียบร้อยในพื้นที่ โดยเจ้าหน้าที่ชุดต่าง ๆ เช่น ชรบ. อส. และ ชคบ.ฯลฯ และเรื่องบุคคลสองสัญชาติ เป็นต้น ด้านการพัฒนาเศรษฐกิจและสังคมในพื้นที่ ต้องรู้ความต้องการของประชาชน โดยใช้กลไกสภาตำบล เพื่อตอบสนองต่อประชาชนในพื้นที่ให้ได้มากที่สุด รวมถึงการเร่งให้เกิดการจ้างงานในพื้นที่ ด้านความเหลื่อมล้ำ ในเรื่องการเข้าถึงที่ดิน การเร่งรัดการพิสูจน์สิทธิ์ การเร่งจัดสรรที่ดินทำกินให้พี่น้องประชาชน และด้านการป้องกันและบรรเทาสาธารณภัย ให้ดำเนินการตามแผนป้องกันและบรรเทาสาธารณภัยแห่งชาติ โดยให้มีการทำงานอย่างเป็นระบบตั้งแต่การติดตาม ป้องกัน แก้ไข และฟื้นฟู
ด้าน นายนิพนธ์ บุญญามณี กล่าวว่า ขอให้ทุกหน่วยงานดำเนินการขับเคลื่อนศูนย์ความปลอดภัยทางถนนอย่างจริงจัง โดยเฉพาะองค์กรปกครองส่วนท้องถิ่นต้องเตรียมเจ้าหน้าที่และงบประมาณเพื่อรองรับภารกิจนี้ เพื่อให้ลดความสูญเสียจากเหตุทางถนนให้ได้ ซึ่งเมื่อต้นปีที่ผ่านมาพระราชบัญญัติ (พ.ร.บ.) จัดตั้งองค์การบริหารส่วนจังหวัด(อบจ.) การจัดตั้งเทศบาล และจัดตั้งองค์การบริหารส่วนตำบล(อบต.) ให้ดูแลความสงบเรียบร้อย ดูแลด้านการจราจร ซึ่งท้องถิ่นสามารถตั้งงบประมาณในการดูแลเรื่องดังกล่าวได้ .
กองสารนิเทศ สป.มท
ครั้งที่ 207/2562   วันที่ 6 ธ.ค.2562

ที่มา : https://www.thaigov.go.th/news/contents/details/25073
