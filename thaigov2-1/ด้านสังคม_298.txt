รัฐบาลไทย-ข่าวทำเนียบรัฐบาล-สธ.นับถอยหลังยุติสารเคมีอันตราย 3 ชนิด ยกระดับงานเฝ้าระวังผู้ป่วยจากพิษสารเคมีทางการเกษตร

วันพุธที่ 16 ตุลาคม 2562
สธ.นับถอยหลังยุติสารเคมีอันตราย 3 ชนิด ยกระดับงานเฝ้าระวังผู้ป่วยจากพิษสารเคมีทางการเกษตร
คกก.รณรงค์และขับเคลื่อนเพื่อยุติการใช้สารเคมีฯ ประชุมผ่านระบบวิดีโอกับทั่วประเทศ ยกระดับการเฝ้าระวัง รายงานผู้ป่วยจากพิษสารเคมีทางการเกษตร  ร่วมนับถอยหลังยุติการใช้สารเคมีทางเกษตรอันตราย 3 ชนิด
คกก.รณรงค์และขับเคลื่อนเพื่อยุติการใช้สารเคมีฯ ประชุมผ่านระบบวิดีโอกับทั่วประเทศ ยกระดับการเฝ้าระวัง รายงานผู้ป่วยจากพิษสารเคมีทางการเกษตร  ร่วมนับถอยหลังยุติการใช้สารเคมีทางเกษตรอันตราย 3 ชนิด
วันนี้ (16 ตุลาคม 2562) ที่กระทรวงสาธารณสุข จ.นนทบุรี นายแพทย์หม่อมหลวงสมชาย จักรพันธ์ ประธานคณะที่ปรึกษารัฐมนตรีว่าการกระทรวงสาธารณสุข ในฐานะประธานคณะกรรมการรณรงค์และขับเคลื่อนเพื่อยุติการใช้สารเคมีทางการเกษตรที่อันตรายต่อสุขภาพ พร้อมด้วยศาสตราจารย์ นายแพทย์ ธีระวัฒน์ เหมะจุฑา ที่ปรึกษารัฐมนตรีว่าการกระทรวงสาธารณสุขและคณะ ประชุมผ่านระบบวิดีโอกับสำนักงานสาธารณสุขทั่วประเทศ ชี้แจงแนวทางการทำงานเพื่อยุติการใช้สารเคมีทางการเกษตรที่มีอันตรายสูง 3 ชนิด  ซึ่งกระทรวงสาธารณสุขได้ให้ความสำคัญกำหนดให้การป่วยและเสียชีวิตจากพิษสารเคมีทางการเกษตรเป็นตัวชี้วัด และอยู่ในระบบรายงานโรค
นายแพทย์หม่อมหลวงสมชาย  กล่าวว่า การประชุมชี้แจงในวันนี้ เป็นการยกระดับการเฝ้าระวัง ระบบการรายงานผู้ป่วยจากพิษสารเคมีทางการเกษตร ที่มีอันตรายต่อสุขภาพประชาชน ทั้งเป็นสารก่อมะเร็งในผู้ที่สัมผัสในปริมาณน้อยแต่ต่อเนื่อง และเกิดพิษเฉียบพลัน เช่น ปอดพัง หนังเน่า เนื้อเน่าจากสารฆ่าวัชพืชพาราควอต  หรือสารฆ่าแมลงคลอร์ไพริฟอส ที่จะรบกวนการทำงานของต่อมไทรอยด์ ระบบสืบพันธ์ ระบบประสาท ส่งผลต่อพัฒนาการเด็ก  ส่วนสารไกลโฟเซต จะรบกวนการทำงานระบบต่อมไร้ท่อ เป็นต้น ซึ่งมีรายงานชัดเจนว่าหลายประเทศทั่วโลกห้ามใช้และประกาศห้ามใช้
ทั้งนี้ กระทรวงสาธารณสุข ได้เร่งรัดจัดการภัยคุกคามความมั่นคงทางสุขภาพ ได้เปิด War Room พร้อมตั้งคณะกรรมการ และคณะทำงาน เพื่อรณรงค์และขับเคลื่อนเพื่อยุติการใช้สารเคมีทางการเกษตรที่อันตรายต่อสุขภาพ มีเป้าหมายที่จะยุติการใช้สารเคมีทางการเกษตรที่มีอันตรายสูง 3 ชนิด คือพาราควอต ไกลโฟเซต คลอร์ไพริฟอส  ซึ่งประเทศไทย พบรายงานผู้ป่วยด้วยสารเคมีกำจัดศัตรูพืชมีแนวโน้มเพิ่มขึ้น โดยในปี 2559 พบอัตราป่วยด้วยสารเคมีกำจัดศัตรูพืช 18.91 ต่อประชากรแสนราย เพิ่มเป็น 21.52 ต่อประชากรแสนรายในปี 2560 ขณะนี้ 9 เดือนของปี 2562 พบป่วยจากสารเคมีทางการเกษตร (ที่ไม่รวมการฆ่าตัวตาย) ในทุกกลุ่มโรคจำนวน 4,833 รายทั่วประเทศ
“คณะกรรมการฯวัตถุอันตรายทั้งหมด ของกระทรวงสาธารณสุข มีจุดยืนชัดเจนที่จะสนับสนุนยุติการใช้สารเคมีอันตรายทางการเกษตร พร้อมขอให้มีการโหวตแบบเปิดเผย ทั้งนี้ ไม่ว่าผลโหวตจะเป็นอย่างไรกระทรวงสาธารณสุขพร้อมที่จะทำงานเพื่อดูแลประชาชนให้มีสุขภาพดี” นายแพทย์หม่อมหลวงสมชาย  กล่าว
ในส่วนโครงการราชบุรีประชารัฐ ของเครือข่ายอาสาคนรักแม่กลอง ที่พบอ้างผู้บริหารระดับสูงของกระทรวงเป็นที่ปรึกษาและใช้ตรากระทรวงสาธารณสุขโดยไม่ได้รับอนุญาตทำให้เกิดความเข้าใจผิดและเสียหายต่อกระทรวงสาธารณสุขและผู้เกี่ยวข้อง มอบกองกฎหมายแจ้งความดำเนินคดีเป็นที่เรียบร้อยแล้ว
***************************************** 16 ตุลาคม 2562
*********************************

ที่มา : https://www.thaigov.go.th/news/contents/details/23855
