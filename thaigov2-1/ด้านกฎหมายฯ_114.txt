รัฐบาลไทย-ข่าวทำเนียบรัฐบาล-รมว.ยุติธรรม รับเรื่องจากกลุ่มผู้เสียหายจากการร่วมลงทุนแชร์แม่มณี

วันพุธที่ 30 ตุลาคม 2562
รมว.ยุติธรรม รับเรื่องจากกลุ่มผู้เสียหายจากการร่วมลงทุนแชร์แม่มณี
นายสมศักดิ์ เทพสุทิน รัฐมนตรีว่าการกระทรวงยุติธรรม รับเรื่องจากกลุ่มผู้เสียหายจากการร่วมลงทุนแชร์แม่มณี
ในวันพุธที่ ๓๐ ตุลาคม ๒๕๖๒ เวลา ๐๙.๕๐ น. ณ บริเวณด้านหน้าศูนย์ยุติธรรมสร้างสุข กระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม รับเรื่องจากกลุ่มผู้เสียหายจากการร่วมลงทุนแชร์แม่มณี โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายวิวัฒน์ นิติกาญจนา ที่ปรึกษารัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พันตำรวจเอก ไพสิฐ วงศ์เมือง อธิบดีกรมสอบสวนคดีพิเศษ พร้อมด้วยผู้ที่เกี่ยวข้อง เข้าร่วม
รัฐมนตรีว่าการกระทรวงยุติธรรม กล่าวว่า กรมสอบสวนคดีพิเศษ (ดีเอสไอ) เปิดให้กลุ่มผู้เสียหายจากการร่วมลงทุนแชร์แม่มณีลงทะเบียนผ่านระบบคิวอาร์โค้ด เมื่อวันที่ ๒๙ ตุลาคม ๒๕๖๒ ที่ผ่านมา พบว่า มีผู้เสียหายลงทะเบียน จำนวน ๑,๖๐๐ ราย รวมกับผู้เสียหายที่มายื่นเรื่องไว้กับกองคดีธุรกิจการเงินนอกระบบ กรมสอบสวนคดีพิเศษ เมื่อวันที่ ๒๘ ตุลาคม ๒๕๖๒ ที่ผ่านมา จำนวน ๒๐๐ ราย รวมผู้เสียหายจำนวนทั้งหมด ๑,๘๐๐ ราย มูลค่าความเสียหายมีมูลค่ารวมกว่า ๔๓๒ ล้านบาท
ซึ่งในส่วนของดีเอสไอจะรับเป็นคดีพิเศษจะต้องมีผู้เสียหายมากกว่า ๓๐๐ ราย และมีมูลค่าความเสียหายมากกว่า ๑๐๐ ล้านบาท จึงถือว่าเข้าหลักเกณฑ์การรับเป็นคดีพิเศษ และได้มอบหมายให้ดีเอสไอประชุมคณะอนุกรรมการกลั่นกรองคดีพิเศษ ภายในสัปดาห์นี้ เพื่อเสนอให้อธิบดีกรมสอบสวนคดีพิเศษอนุมัติเป็นคดีพิเศษตามกฎหมาย

ที่มา : https://www.thaigov.go.th/news/contents/details/24167
