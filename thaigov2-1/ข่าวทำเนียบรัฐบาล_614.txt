รัฐบาลไทย-ข่าวทำเนียบรัฐบาล-รอง นรม. ประวิตรฯ ย้ำดำเนินการกิจการอวกาศของประเทศ ให้เกิดประโยชน์ต่อเศรษฐกิจ สังคม ความมั่นคง สิ่งแวดล้อม และประชาชน อย่างเป็นรูปธรรม

วันจันทร์ที่ 3 กุมภาพันธ์ 2563
รอง นรม. ประวิตรฯ ย้ำดำเนินการกิจการอวกาศของประเทศ ให้เกิดประโยชน์ต่อเศรษฐกิจ สังคม ความมั่นคง สิ่งแวดล้อม และประชาชน อย่างเป็นรูปธรรม
รอง นรม. ประวิตรฯ เป็นประธานการประชุมคณะกรรมการนโยบายอวกาศแห่งชาติ ครั้งที่ 1/2563 ย้ำดำเนินการกิจการอวกาศของประเทศ ให้เกิดประโยชน์ต่อเศรษฐกิจ สังคม ความมั่นคง สิ่งแวดล้อม และประชาชน อย่างเป็นรูปธรรม
วันนี้ (3 กุมภาพันธ์ 2563) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายอวกาศแห่งชาติ ครั้งที่ 1/2563 โดยมี นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม พร้อมหน่วยงานที่เกี่ยวข้องเข้าร่วม สรุปประเด็นดังนี้
ที่ประชุมรับทราบประเด็นที่น่าสนใจ อาทิ ร่างพระราชบัญญัติกิจการอวกาศ พ.ศ. .... ร่างประกาศคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ เรื่อง หลักเกณฑ์และวิธีการอนุญาตให้ใช้ช่องสัญญาณดาวเทียมต่างชาติในการให้บริการในประเทศ การดำเนินการเรื่อง สำนักงานประสานงานภูมิภาคของ UNOOSA ในประเทศไทย (Regional Liaison Office) แนวทางการบริหารจัดการทรัพย์สินหลังสิ้นสุดสัญญาดำเนินกิจการดาวเทียมสื่อสารภายในประเทศ และร่างหลักเกณฑ์และวิธีการในการเปิดตลาดในระดับรัฐ (State Level) ของนโยบายการพิจารณาอนุญาตให้ดาวเทียมต่างชาติให้บริการในประเทศ (Landing Rights)
พร้อมกันนี้ กระทรวงดิจิทัลเพื่อเศรษฐกิจและสังคม ยังเสนอร่างแผนแม่บทอวกาศแห่งชาติ 20 ปี พ.ศ. 2560-2580 (National Space Master Plan 2020-2037) โดยมีสาระสำคัญเพื่อเพิ่มประสิทธิภาพด้านความมั่นคง แก้ไขปัญหาการก่อการร้ายและการก่ออาชญากรรม เปิดโอกาสให้ภาคเอกชนเข้าถึงและสนับสนุนให้เกิดการนำเทคโนโลยีดิจิทัลไปใช้ประโยชน์ต่อการประกอบธุรกิจ รวมทั้งเตรียมความพร้อมของอุตสาหกรรมการบินและอวกาศเพื่อเป็นศูนย์กลางในระดับอาเซียนและภูมิภาค โดยปรับช่วงเวลาของแผนแม่บทให้สอดคล้องกับปัจจุบัน ใน 3 ด้าน ได้แก่ ด้านยุทธศาสตร์การพัฒนา ด้านการกำหนดตัวชี้วัด และด้านกลไกการขับเคลื่อน เพื่อเพิ่มประสิทธิภาพและให้ครอบคลุมทุกมติ
นอกจากนี้ ที่ประชุมยังมีมติเห็นชอบการแต่งตั้งคณะอนุกรรมการเพื่อจัดทำนโยบายและแผนการดำเนินการเฝ้าระวัง และบริหารจัดการการจราจรทางอวกาศ (Space Situational Awareness and Space Traffic Management) เพื่อจัดทำนโยบายและแผนการดำเนินการเฝ้าระวัง ติดตาม และสนับสนุนการใช้งานห้วงอวกาศให้มีความปลอดภัยและสามารถรองรับการใช้งานได้อย่างยั่งยืน ตลอดจนมีการวางแผนการจัดการด้านการจราจรทางอวกาศ เพื่อเสถียรภาพทั้งในด้านเศรษฐกิจและความมั่นคงของประเทศ
ในตอนท้าย รองนายกรัฐมนตรีกล่าวมอบนโยบายให้หน่วยงานที่เกี่ยวข้องร่วมกันกำกับ ติดตาม และดำเนินการให้เกิดเป็นรูปธรรม บูรณาการงานตามนโยบายและแผนระดับชาติว่าด้วยการพัฒนาดิจิทัลเพื่อเศรษฐกิจและสังคม เพื่อให้เกิดผลสัมฤทธิ์และไม่ให้เกิดผลกระทบต่อทางด้านเศรษฐกิจ สังคม ความมั่นคง สิ่งแวดล้อม ประชาชนที่ใช้บริการ พร้อมฝากถึงรัฐมนตรีว่าการกระทรวงดิจิทัลเพื่อเศรษฐกิจและสังคม ช่วยกำหนดทิศทางและผลักดันนโยบายด้านกิจการอวกาศของประเทศ ให้เป็นไปตามเป้าหมายที่กำหนดไว้ และขอให้ฝ่ายเลขาฯ ดำเนินการติดตามและประเมินผล ประสานงานอย่างต่อเนื่อง รวมทั้งเร่งรัดจัดการประชุมหารือเรื่องต่าง ๆ ที่อยู่ในระหว่างดำเนินการ เพื่อให้เกิดความคืบหน้าและบรรลุวัตถุประสงค์ตามภารกิจต่อไป
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26240
