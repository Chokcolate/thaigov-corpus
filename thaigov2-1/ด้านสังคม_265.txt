รัฐบาลไทย-ข่าวทำเนียบรัฐบาล-องคมนตรีตรวจเยี่ยมโรงพยาบาลเขาชะเมาเฉลิมพระเกียรติ 80 พรรษา จังหวัดระยอง

วันศุกร์ที่ 4 ตุลาคม 2562
องคมนตรีตรวจเยี่ยมโรงพยาบาลเขาชะเมาเฉลิมพระเกียรติ 80 พรรษา จังหวัดระยอง
องคมนตรี ตรวจเยี่ยมให้กำลังใจบุคลากรโรงพยาบาลเขาชะเมาเฉลิมพระเกียรติ 80 พรรษา จังหวัดระยอง และติดตามการปรับปรุงอาคารสถานที่ ที่ได้รับพระราชทานงบประมาณจากมูลนิธิเทพรัตนเวชชานุกูล พัฒนาคลินิกผู้สูงอายุแบบครบวงจร สมาร์ทฮอสปิตัลเต็มรูปแบบ ภายในปี 2563
องคมนตรี ตรวจเยี่ยมให้กำลังใจบุคลากรโรงพยาบาลเขาชะเมาเฉลิมพระเกียรติ 80 พรรษา จังหวัดระยอง และติดตามการปรับปรุงอาคารสถานที่ ที่ได้รับพระราชทานงบประมาณจากมูลนิธิเทพรัตนเวชชานุกูล พัฒนาคลินิกผู้สูงอายุแบบครบวงจร สมาร์ทฮอสปิตัลเต็มรูปแบบ ภายในปี 2563
เช้าวันนี้ (4 ตุลาคม 2562) ที่โรงพยาบาลเขาชะเมาเฉลิมพระเกียรติ 80 พรรษา อำเภอเขาชะเมา จังหวัดระยอง ศาสตราจารย์เกียรติคุณ นายแพทย์เกษม วัฒนชัย องคมนตรีและรองประธานกรรมการมูลนิธิเทพรัตน์เวชชานุกูล พร้อมนายแพทย์อภิชาติ รอดสม สาธารณสุขนิเทศก์ เขตสุขภาพที่ 6 และคณะ ตรวจเยี่ยมดำเนินงานการพัฒนาโรงพยาบาลเขาชะเมาเฉลิมพระเกียรติ 80 พรรษา มอบของเยี่ยมผู้ป่วย พร้อมติดตามการปรับปรุงอาคารผู้ป่วยนอกและห้องน้ำผู้รับบริการ จากการสนับสนุนงบประมาณจากมูลนิธิเทพรัตนเวชชานุกูล 2,032,232.95 บาท ดำเนินการแล้วเสร็จ 11 กันยายน 2562
นายแพทย์อภิชาติ รอดสม สาธารณสุขนิเทศก์เขตสุขภาพที่ 6 กล่าวว่า โรงพยาบาลเขาชะเมาเฉลิมพระเกียรติเป็นโรงพยาบาลเศรษฐกิจพอเพียง เป็นแหล่งสาธิตและเรียนรู้ของชุมชน มีชมรมเกษตรพอเพียง ปลูกผักสวนครัว ปลูกป่าในโรงพยาบาล เน้นการให้บริการเชิงรุกครอบคลุมทุกกลุ่มวัย บูรณาการความร่วมมือกับภาคีเครือข่ายในการดูแลผู้ป่วยโรคไม่ติดต่อเรื้อรัง (NCD) และพัฒนาศักยภาพการดูแลผู้ป่วยระยะพ้นภาวะวิกฤต (Intermediate care) ร่วมพัฒนาคุณภาพชีวิตระดับอำเภอใน 3 เรื่อง คือ การดูแลผู้สูงอายุในชุมชนโดยทีมสหวิชาชีพ จัดกิจกรรม “ไม่ล้ม ไม่ลืม ไม่ซึมเศร้า กินข้าวอร่อย” คุ้มครองผู้บริโภคจัดตั้งศูนย์แจ้งเตือนภัยเฝ้าระวัง รับเรื่องร้องเรียนผลิตภัณฑ์สุขภาพ และป้องกันแก้ไขปัญหายาเสพติดในชุมชน นอกจากนี้ ได้เปิดคลินิกให้บริการโดยแพทย์เชี่ยวชาญ 2 เดือนครั้ง ได้แก่ คลินิกจิตเวช คลินิกผิวหนังร่วมกับสถาบันโรคผิวหนัง ให้บริการคลินิกแพทย์แผนจีน และพัฒนาโปรแกรมการดูแลผู้ป่วยโรคเบาหวานให้ประชาชนสามารถบันทึก แปลผล ปรับการดูแลสุขภาพตนเองที่บ้านด้วย Application “Diamate” ให้กับโรงพยาบาลชุมชนเฉลิมพระเกียรติทั้ง 10 แห่ง ตั้งเป้าเป็นโรงพยาบาลชุมชนต้นแบบ คลินิกผู้สูงอายุแบบครบวงจร และสมาร์ทฮอสปิตัลเต็มรูปแบบ ภายในปี 2563
ทั้งนี้ โรงพยาบาลเขาชะเมาเฉลิมพระเกียรติ 80 พรรษา เป็น 1 ใน 10 โรงพยาบาลชุมชนที่กระทรวงสาธารณสุขสร้างขึ้น เพื่อเฉลิมพระเกียรติพระบาทสมเด็จพระเจ้าอยู่หัวภูมิพลอดุลยเดชฯ เนื่องในวโรกาสมหามงคลเฉลิมพระชนมพรรษา 80 พรรษา 5 ธันวาคม 2550 และอยู่ในความดูแลของมูลนิธิเทพรัตน์เวชชานุกูล เป็นโรงพยาบาลชุมชน ขนาด 30 เตียง ห่างจากโรงพยาบาลระยอง 72 กิโลเมตร รับผิดชอบดูแลประชาชนในเขตพื้นที่ จำนวน 23,885 คน มีบุคลากรทั้งสิ้น 125 คน ให้บริการผู้ป่วยนอกเฉลี่ย 170 คนต่อวัน ส่วนใหญ่ป่วยด้วยโรคความดันโลหิตสูง เบาหวาน ไข้หวัด เวียนศีรษะ และอาหารไม่ย่อยตามลำดับ ผู้ป่วยในเฉลี่ย 14 คนต่อวัน โรคที่พบบ่อยได้แก่ โรคระบบทางเดินอาหาร ไข้ เซลล์เนื้อเยื่ออักเสบ ช็อกจากการแพ้อย่างรุนแรง และไตวายเฉียบพลัน
**************************************  4 ตุลาคม 2562

ที่มา : https://www.thaigov.go.th/news/contents/details/23623
