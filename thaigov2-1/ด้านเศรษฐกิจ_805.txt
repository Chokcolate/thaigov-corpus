รัฐบาลไทย-ข่าวทำเนียบรัฐบาล-รัฐมนตรีฯ สุริยะ นำคณะผู้บริหาร เยี่ยมชมระบบเกษตรอัจฉริยะ พร้อมผลักดันภาคเกษตรอุตสาหกรรมของไทย ให้ก้าวเข้าสู่การเป็น Smart Agriculture

วันศุกร์ที่ 8 พฤศจิกายน 2562
รัฐมนตรีฯ สุริยะ นำคณะผู้บริหาร เยี่ยมชมระบบเกษตรอัจฉริยะ พร้อมผลักดันภาคเกษตรอุตสาหกรรมของไทย ให้ก้าวเข้าสู่การเป็น Smart Agriculture
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม และคณะผู้บริหาร เดินทางเข้าเยี่ยมชม พร้อมหารือแนวทางการพัฒนาระบบเกษตรอัจฉริยะ (Smart Agriculture) ณ Tomakomai Smart Agriculture Plant จังหวัดฮอกไกโด ประเทศญี่ปุ่น
ประเทศญี่ปุ่น - วันนี้ (8 พฤศจิกายน 2562) นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ร่วมคณะ นายวิษณุ เครืองาม รองนายกรัฐมนตรี พร้อมด้วย นายกอบชัย สังสิทธิสวัสดิ์ ปลัดกระทรวงอุตสาหกรรม นายณัฐพล รังสิตพล อธิบดีกรมส่งเสริมอุตสาหกรรม นายประกอบ วิวิธจินดา อธิบดีกรมโรงงานอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นางสาวสมจินต์ พิลึก ผู้ว่าการนิคมอุตสาหกรรมแห่งประเทศไทย และคณะผู้บริหาร เดินทางเข้าเยี่ยมชม พร้อมหารือแนวทางการพัฒนาระบบเกษตรอัจฉริยะ (Smart Agriculture) โดยมี Mr. Hajime Oshita President and CEO ให้การต้อนรับ ณ Tomakomai Smart Agriculture Plant จังหวัดฮอกไกโด ประเทศญี่ปุ่น
สำหรับ Tomakomai Smart Agriculture Plant ก่อตั้งขึ้นเพื่อใช้สำหรับทำการสาธิตและการตลาดธุรกิจเกษตรอัจฉริยะ ผลิตสินค้าเกษตร ได้แก่ มะเขือเทศเชอรี่และต้นอ่อน ด้วยการพัฒนาระบบการเกษตรอัจฉริยะ โดยการควบคุมสภาพอากาศขั้นสูงที่พัฒนาโดย Priva ประเทศเนเธอร์แลนด์ ซึ่งเป็นหนึ่งในพันธมิตรทางเทคนิคและเทคโนโลยีการใช้พลังงานที่เกี่ยวข้องกับก๊าซธรรมชาติ ชีวมวล พลังงานแสงอาทิตย์และพลังความร้อนใต้พิภพ ทั้งนี้ ระบบการเกษตรอัจฉริยะดังกล่าว จะสามารถช่วยให้การเพาะปลูกมีประสิทธิภาพในการตอบสนองต่อสภาพภูมิอากาศในภูมิภาคและสถานการณ์ด้านพลังงานต่างๆ ด้วยสาเหตุนี้ จึงทำให้มีการเพาะปลูกที่มั่นคงทุกที่หรือทุกเวลา โดยวิธีการออกแบบและควบคุมสภาพแวดล้อมที่เหมาะสมสำหรับพืชหลากหลายชนิด
ทั้งนี้ การศึกษาเยี่ยมชมแปลงสาธิต Smart Agriculture ในครั้งเพื่อเรียนรู้ในการนำเอาแนวคิดเกษตรอัจฉริยะมาใช้ในการพัฒนา ตั้งแต่กระบวนการปลูกไปจนถึงกระบวนการผลิตสินค้าเกษตรแปรรูปในรูปแบบของอุตสาหกรรมการเกษตร ซึ่งประเทศไทยได้ให้ความสำคัญ และจะผลักดันภาคเกษตรกรรมของไทย ให้ก้าวสู้การเป็น Smart Agriculture พร้อมจะนำมาปรับใช้กับแนวคิด “Thailand 4.0” ที่มุ่งเน้นและผลักดัน การเปลี่ยนแปลงโครงสร้างเศรษฐกิจอุตสาหกรรมของประเทศ เพื่อยกระดับเศรษฐกิจฐานรากให้เติบโตต่อไป #กระทรวงอุตสาหกรรม #เกษตรอัจฉริยะSmartAgriculture #รัฐมนตรีว่าการกระทรวงอุตสาหกรรม #รัฐมนตรีสุริยะ

ที่มา : https://www.thaigov.go.th/news/contents/details/24431
