รัฐบาลไทย-ข่าวทำเนียบรัฐบาล-คำกล่าวของนายกรัฐมนตรี ในพิธีเปิดงานมหกรรมผ้าไหม “ไหมไทยสู่เส้นทางโลก” ครั้งที่ 9

วันเสาร์ที่ 23 พฤศจิกายน 2562
คำกล่าวของนายกรัฐมนตรี ในพิธีเปิดงานมหกรรมผ้าไหม “ไหมไทยสู่เส้นทางโลก” ครั้งที่ 9
คำกล่าวของพลเอก ประยุทธ์ จันทร์โอชา นายกรัฐมนตรี
ในพิธีเปิดงานมหกรรมผ้าไหม “ไหมไทยสู่เส้นทางโลก” ครั้งที่ ๙ วันเสาร์ที่ ๒๓ พฤศจิกายน ๒๕๖๒ เวลา ๑๙.๐๐ น.
ณ หอประชุมกองทัพเรือ ถนนอรุณอัมรินทร์
ท่านรองนายกรัฐมนตรี ท่านรัฐมนตรี
ท่านเอกอัครราชทูต และคู่สมรส
คณะกรรมการจัดงานทั้งภาครัฐ ภาคเอกชน
สื่อมวลชน และท่านผู้มีเกียรติที่เคารพทุกท่าน
​· ผมรู้สึกเป็นเกียรติและยินดีเป็นอย่างยิ่งที่ได้มาเป็นประธานในพิธีเปิดงานมหกรรมผ้าไหม “ไหมไทยสู่เส้นทางโลก” ครั้งที่ ๙ ในวันนี้
​· ตามที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงได้ทรงประกอบพระราชกรณียกิจในการอนุรักษ์ฟื้นฟูผ้าทอชนิดต่าง ๆ ของท้องถิ่นไทยจนสวยงาม ประณีตเป็นเอกลักษณ์ของชาติไทยและทรงส่งเสริมการแต่งกายโดยใช้ผ้าไหมไทย ดังที่ได้ทรงฉลองพระองค์ด้วยผ้าไทยในการเสด็จพระราชดำเนินทั้งในและต่างประเทศมาโดยตลอด ทำให้ผ้าไหมไทยเป็นที่รู้จักและนิยมอย่างแพร่หลาย
ทรงส่งเสริมให้ภูมิปัญญาท้องถิ่นได้ฟื้นฟูการทอผ้าไหม ส่งเสริมการผลิต การแปรรูป และจำหน่ายให้แก่ประชาชน ทำให้ประชาชนชาวไทยมีความภาคภูมิใจในศิลปวัฒนธรรมผ้าทอของตนเอง มีการรวมกลุ่มกันส่งเสริมถ่ายทอดความรู้ การพัฒนาผ้าทอไทย ส่งผลให้ประชาชนชาวไทยมีรายได้เพิ่มขึ้น มีความเป็นอยู่ที่ดีขึ้น และช่วยเสริมสร้างเศรษฐกิจของชาติทั้งเงินหมุนเวียนในระดับล่าง และรายได้จากการค้าต่างประเทศ พระราชดำริ และสายพระเนตรอันก้าวไกลด้านผ้าไทย โดยเฉพาะผ้าไหมไทย ที่สวยงามเป็นเอกลักษณ์ไม่เหมือนชาติใดในโลกดังกล่าวนี้ ทำให้วัฒนธรรมผ้าไหมไทยได้รับการฟื้นฟู เกิดความภาคภูมิใจในชุมชนต่าง ๆ และเกิดรายได้นอกฤดูการเกษตรเพิ่มขึ้น นับเป็นพระมหากรุณาธิคุณเป็นล้นพ้นหาที่สุดมิได้
· ถึงแม้ว่าผ้าไหมไทยจะเป็นที่รู้จักและนิยมนำมาตัดเย็บเป็นเสื้อผ้าอย่างแพร่หลายในปัจจุบันก็ตาม รัฐบาลยังเห็นว่าผ้าไหมไทยยังมีโอกาสขยายตัวทางธุรกิจและมีมูลค่าเพิ่มได้อีกมาก เนื่องจากมีความสวยงาม ความประณีต และความเป็นเอกลัษณ์ของผ้าไหมไทยที่ไม่เหมือนผ้าทอประเทศใดในโลก ซึ่งสมควรสนับสนุนร่วมมือกันทุกฝ่ายในการให้ความรู้เกี่ยวกับการผลิต การออกแบบ การเผยแพร่และสวมใส่ผ้าไหมไทยให้มากขึ้น
​· การจัดงานมหกรรมผ้าไหม “ไหมไทยสู่เส้นทางโลกนี้” นับว่าเป็นกิจกรรมที่ยิ่งใหญ่กิจกรรมหนึ่งของปี ๒๕๖๒ เพราะนอกจากจะเป็นการเทิดพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงแล้ว ยังเป็นการประชาสัมพันธ์เผยแพร่ความสวยงามของผ้าไหมไทย และกระตุ้นให้นักศึกษา เยาวชนได้เรียนรู้พัฒนาผลิตภัณฑ์เสื้อผ้าจากไหมไทยอีกด้วย กิจกรรมทั้งหลายของมหกรรมครั้งนี้ อันรวมถึงการออกแบบของดีไซน์เนอร์ชั้นนำทั่วโลกพร้อมทั้งการเดินแบบของนางแบบและผู้เดินแบบกิตติมศักดิ์ การจัดนิทรรศการการออกแบบผ้าไหมไทยจากดีไซน์เนอร์ชั้นนำ และการแข่งขันการออกแบบเสื้อผ้าไหมไทยของนักศึกษา นับเป็นกิจกรรมที่ดียิ่ง
· ผมจึงขอขอบคุณมูลนิธิช่วยเหลือนักท่องเที่ยว คณะเอกอัครราชทูตต่างประเทศประจำประเทศไทย คณะคู่สมรส สถานทูตและสถานกงสุลต่าง ๆ ประจำประเทศไทย กองทัพเรือ กระทรวงวัฒนธรรม กระทรวงเกษตรและสหกรณ์ กรมหม่อนไหม การท่องเที่ยวแห่งประเทศไทย มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ และผู้มีส่วนเกี่ยวข้องทุกท่านที่ได้ร่วมกันจัดมหกรรมผ้าไหม “ไหมไทยสู่เส้นทางโลก” ครั้งที่ ๙ นี้
​
· บัดนี้ ได้เวลาอันเหมาะสมแล้ว ผมขอเปิดมหกรรมผ้าไหม “ไหมไทยสู่เส้นทางโลก” ครั้งที่ ๙ ณ บัดนี้
ขอบคุณครับ

ที่มา : https://www.thaigov.go.th/news/contents/details/24774
