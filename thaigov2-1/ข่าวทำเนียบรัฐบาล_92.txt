รัฐบาลไทย-ข่าวทำเนียบรัฐบาล-รมต.นร. ย้ำสำนักงานราชบัณฑิตยสภา เป็นองค์กรหลักการใช้ภาษาไทยของชาติ ควบคู่อนุรักษ์ภาษาถิ่น เพิ่มช่องทางการประชาสัมพันธ์ให้คนไทยใช้ภาษาไทยได้อย่างถูกต้อง

วันศุกร์ที่ 23 สิงหาคม 2562
รมต.นร. ย้ำสำนักงานราชบัณฑิตยสภา เป็นองค์กรหลักการใช้ภาษาไทยของชาติ ควบคู่อนุรักษ์ภาษาถิ่น เพิ่มช่องทางการประชาสัมพันธ์ให้คนไทยใช้ภาษาไทยได้อย่างถูกต้อง
รมต.นร. ย้ำสำนักงานราชบัณฑิตยสภา เป็นองค์กรหลักการใช้ภาษาไทยของชาติ ควบคู่อนุรักษ์ภาษาถิ่น เพิ่มช่องทางการประชาสัมพันธ์ให้คนไทยใช้ภาษาไทยได้อย่างถูกต้อง
วันนี้ (23 ส.ค.62) เวลา 09.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี เป็นประธานร่วมประชุมติดตามการดำเนินงานของสำนักงานราชบัณฑิตยสภา โดยมี ศ.นพ.สุรพล อิสรไกรศีล นายกราชบัณฑิตยสภา และคณะผู้บริหารสำนักงานราชบัณฑิตยสภาต้อนรับ รัฐมนตรีประจำสำนักนายกรัฐมนตรีถวายพวงมาลัยสักการะพระบรมฉายาสาทิสลักษณ์ พระบาทสมเด็จพระปกเกล้าเจ้าอยู่หัว และหน้าพระบรมฉายาลักษณ์พระบาทสมเด็จพระปรมินทรมหาภูมิพลอดุลยเดช บรมนาถบพิตร จากนั้นรับฟังบรรยายสรุปผลการดำเนินงานของสำนักงานราชบัณฑิตยสภา ที่ทำหน้าที่เป็นองค์กรหลักในการอนุรักษ์ภาษาไทย ส่งเสริมการใช้ภาษาไทยซึ่งเป็นเอกลักษณ์ของชาติให้ถูกต้อง สนับสนุนการบริการงานวิชาการแก่ส่วนราชการ รัฐวิสาหกิจ หน่วยงานอิสระตามรัฐธรรมนูญ องค์การมหาชน สถาบันการศึกษา หน่วยงานเอกชน และประชาชน
โอกาสนี้ รัฐมนตรีประจำสำนักนายกรัฐมนตรี ได้มอบนโยบาย การดำเนินงานต่อสำนักงานราชบัณฑิตยสภา 10 ข้อ ดังนี้  1. การส่งเสริม ตระหนัก เผยแพร่ และปลูกฝังให้ประชาชนมีความรู้ความเข้าใจที่ถูกต้องและเป็นจริง เกี่ยวกับสถาบันพระมหากษัตริย์และพระราชกรณียกิจเพื่อประชาชน ตลอดจนพระมหากรุณาธิคุณของพระมหากษัตริย์ทุกพระองค์ 2. การอนุรักษ์ ฟื้นฟู เผยแพร่ประวัติศาสตร์ วัฒนธรรม ขนบธรรมเนียม ประเพณี ศิลปะ ภูมิปัญญา ภาษาไทย ภาษาถิ่น กระตุ้นกระแสนิยมวัฒนธรรมไทย เพื่อต่อยอดและสร้างมูลค่าเพิ่มในภาคธุรกิจและอุตสาหกรรม เช่น การท่องเที่ยว เป็นต้น เพื่อประโยชน์ด้านเศรษฐกิจของชาติ 3. การพัฒนาเศรษฐกิจและความสามารถในการแข่งขันของประเทศ โดยการสร้าง PLATFORM เพื่อใช้ในการออกแบบนวัตกรรมเชิงนโยบาย และเปิดโอกาสให้ผู้เชี่ยวชาญทั้งภาครัฐและเอกชนเข้ามามีส่วนร่วมในการออกแบบนโยบาย 4. การพัฒนาอุตสาหกรรมภายใต้แนวคิดเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (Bio Circular Green BCG Economy) โดยการนำความก้าวหน้าทางเทคโนโลยีและนวัตกรรมมาพัฒนาต่อยอดและสร้างมูลค่าเพิ่มให้กับทรัพยากร 5. การพัฒนาเกษตรกรรุ่นใหม่สู่เกษตรกรอัจฉริยะ ส่งเสริมการผลิตสินค้าเกษตร เช่น เกษตรอินทรีย์ เกษตรอัตลักษณ์พื้นถิ่น เกษตรปลอดภัย เกษตรชีวภาพ และเกษตรแปรรูป เพื่อต่อยอดสู่เกษตรอุตสาหกรรม 6. การพัฒนาโครงสร้างพื้นฐานด้านดิจิทัลและมุ่งสู่การเป็นประเทศอัจฉริยะ โดยมีการลงทุนในเทคโนโลยี 5G การพัฒนาการค้าสู่รูปแบบอิเล็กทรอนิกส์ การนำระบบปัญญาประดิษฐ์ (AI) ระบบอินเตอร์เน็ตในทุกสิ่ง (IOT) และข้อมูลขนาดใหญ่ BIG DATA มาใช้ในการพัฒนาประเทศ 7. การพัฒนาโครงสร้างพื้นฐานด้านวิทยาศาสตร์ เทคโนโลยี การวิจัยและพัฒนานวัตกรรม โดยการพัฒนาสภาพแวดล้อม ระบบจัดการข้อมูลเพื่อรองรับการบริหารจัดการงานวิจัยอย่างมีประสิทธิภาพ และเชื่อมโยงระบบงานวิจัยของหน่วยงานต่างๆ ที่เกี่ยวข้อง การพัฒนาโรงงาน และห้องปฏิบัติการต้นแบบ เป็นต้น 8. การส่งเสริมการวิจัย และพัฒนานวัตกรรมเพื่อขจัดความเหลื่อมล้ำ และความยากจน 9. สร้างเครือข่ายการทำวิจัยระหว่างภาคส่วนต่างๆ สร้างนักวิจัยมืออาชีพ และนวัตกร ยกระดับงานวิจัยสู่การเพิ่มศักยภาพด้านเทคโนโลยี และนวัตกรรมของประเทศ  10. การพัฒนาการสร้างความเข้มแข็งจากฐานราก โดยให้ความสำคัญกับชุมชน ในการนำความรู้และทรัพยากรในพื้นที่มาผลิตเป็นสินค้า
นอกจากนี้ รัฐมนตรีประจำสำนักนายกรัฐมนตรี ยังเน้นย้ำแนวทางการปฏิบัติงานเพิ่มเติมอีก 3 ข้อ คือ 1) เชิดชู ยกย่อง ราชบัณฑิตต้นแบบของประเทศ เพื่อให้สังคมรับรู้และยึดถือเป็นแนวทางการทำงาน การดำเนินชีวิต เช่น พระเจ้าวรวงศ์เธอพระองค์เจ้าวรรณไวทยากรกรมหมื่นนราธิปพงศ์ประพันธ์ กับผลงานสำคัญ การบัญญัติศัพท์ การทับศัพท์ ศาสตราจารย์ ดร.ประเสริฐ ณ นคร ราชบัณฑิตที่มีองค์ความรู้รอบด้านทั้ง 3 สำนัก เป็นราชบัณฑิตที่เชี่ยวชาญด้านวิชาประวัติศาสตร์ ภาษาโบราณ วรรณคดี รวมทั้งคณิตศาสตร์ 2. ผลักดันนโยบายภาษาแห่งชาติที่ดำเนินการอยู่ให้สำเร็จ และการรักษาเอกราชทางภาษาของชาติ และการอนุรักษ์ภาษาไทย มิให้แปรเปลี่ยนไปในทางที่เสื่อม และ 3. เพิ่มช่องทางการให้บริการวิชาการของสำนักงานราชบัณฑิตยสภา ผ่านช่องทางต่างๆ ทุกรูปแบบให้มากขึ้น เพื่อให้ผลงานต่างๆ ถึงกลุ่มเป้าหมาย

ที่มา : https://www.thaigov.go.th/news/contents/details/22457
