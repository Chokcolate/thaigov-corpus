รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่ตรวจระบบการเยี่ยมญาติของเรือนจำพิเศษกรุงเทพมหานคร

วันอังคารที่ 13 สิงหาคม 2562
รัฐมนตรีว่าการกระทรวงยุติธรรม ลงพื้นที่ตรวจระบบการเยี่ยมญาติของเรือนจำพิเศษกรุงเทพมหานคร
นายสมศักดิ์ เทพสุทิน รัฐมนตรีว่าการกระทรวงยุติธรรม ลงพื้นที่ตรวจเยี่ยมเรือนจำพิเศษกรุงเทพฯ
เมื่อวันเสาร์ที่ ๑๐ สิงหาคม ๒๕๖๒ ณ เรือนจำพิเศษกรุงเทพมหานคร เขตจตุจักร กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม ลงพื้นที่ตรวจเยี่ยมเรือนจำพิเศษกรุงเทพฯ เพื่อให้กำลังใจญาติผู้ต้องขัง สอบถามถึงความต้องการ และสิ่งที่ขาดเหลือในเวลาเยี่ยมญาติ พร้อมทั้ง เข้าเยี่ยมสถานฝึกอาชีพทัณฑสถานหญิงกลาง ณ ครัวชวนชม โดยมี พ.ต.อ.ณรัชต์ เศวตนันทน์ อธิบดีกรมราชทัณฑ์ ให้การต้อนรับ ในการนี้ รัฐมนตรีว่าการกระทรวงยุติธรรม กล่าวความตอนหนึ่งว่า จากการตรวจเยี่ยมเจ้าหน้าที่กรมราชทัณฑ์ เจ้าหน้าที่ทุกคนทำงานด้วยความตั้งใจ มีระบบการบริการที่ดี ในการดูแลญาติพี่น้องที่เดินทางมาเยี่ยมผู้ต้องขัง  จากการสอบถามกับประชาชน ก็ไม่มีการสะท้อนว่ากรมราชทัณฑ์มีจุดบกพร่องในส่วนนี้ การเดินทางมาในครั้งนี้ เนื่องจากได้รับฟังเสียงสะท้อนถึงปัญหา อาทิ ในการเยี่ยมญาติไม่มีความสะดวกสบาย ผู้ต้องขังล้นเรือนจำ จึงได้เดินทางมาติดตามว่ามีปัญหาจริงหรือไม่ อาจจะมีเพียงแค่บางจุดที่เป็นเรือนจำเก่า ก็ต้องพัฒนากันต่อไป สำหรับแนวทางการแก้ปัญหานักโทษเมื่อออกจากเรือนจำแล้วไม่มีงานทำ ขณะนี้กำลังหาแนวทางร่วมกันว่า หากเราไปขอสิทธิให้กับบริษัทห้างร้านที่รับผู้ต้องขังไปทำงาน จะได้รับสิทธิพิเศษในการลดภาษีจะเป็นไปได้หรือไม่ เนื่องจากผู้ต้องขังที่พ้นโทษออกไปแล้วนั้น ล้วนมีฝีมือชำนาญในทักษะต่างๆ เช่น ด้านคหกรรม งานช่างต่างๆ เวลานี้จึงขาดเพียงโอกาส และหากทุกคนเปิดใจเราจะสามารถช่วยสังคมได้

ที่มา : https://www.thaigov.go.th/news/contents/details/22170
