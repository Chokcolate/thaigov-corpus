รัฐบาลไทย-ข่าวทำเนียบรัฐบาล-ไทยและนิวซีแลนด์ร่วมขับเคลื่อนความร่วมมือทั้งในกรอบทวิภาคีและภูมิภาค

วันอาทิตย์ที่ 3 พฤศจิกายน 2562
ไทยและนิวซีแลนด์ร่วมขับเคลื่อนความร่วมมือทั้งในกรอบทวิภาคีและภูมิภาค
ไทยและนิวซีแลนด์ร่วมขับเคลื่อนความร่วมมือทั้งในกรอบทวิภาคีและภูมิภาค
วันนี้ (วันอาทิตย์ที่ 3 พฤศจิกายน 2562) เวลา 15.50 น. ณ ห้อง Sappire 108 ชั้น 1 อาคารอิมแพค ฟอรั่ม เมืองทองธานี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พบปะหารือกับนางสาวจาซินดา อาร์เดิร์น (The Right Honourable Jacinda Ardern, MP) นายกรัฐมนตรีนิวซีแลนด์ ระหว่างการประชุมสุดยอดอาเซียน ครั้งที่ 35 และการประชุมสุดยอดที่เกี่ยวข้อง ภายหลังเสร็จสิ้น ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี สรุปสาระสำคัญการหารือดังนี้
นายกรัฐมนตรียินดีที่ความสัมพันธ์ระหว่างไทย-นิวซีแลนด์เป็นไปด้วยดีและราบรื่น และถือโอกาสนี้เชิญนายกรัฐมนตรีนิวซีแลนด์เยือนไทยอย่างเป็นทางการในโอกาสที่สะดวกในอนาคตอันใกล้ ทั้งในโอกาสนี้ นายกรัฐมนตรีได้กล่าวถึงความร่วมมือทางเศรษฐกิจ ที่ไทยและนิวซีแลนด์สามารถผลักดันและขยายผลให้เกิดประโยชน์ระหว่างกัน เช่น การแลกเปลี่ยนความเชี่ยวชาญและประสบการณ์การเพิ่มมูลค่าสินค้าเกษตร ซึ่งตรงกับนโยบายการส่งเสริม Smart Farmer ของไทยแนวปฏิบัติที่ดีของนิวซีแลนด์ในด้านการบริหารการศึกษา โดยเฉพาะการส่งเสริมการเรียนรู้ตลอดชีวิต และการส่งเสริมการท่องเที่ยว ซึ่งขอให้นิวซีแลนด์พิจารณาเกี่ยวกับขั้นตอนการขอวีซ่า หรือการยกเว้นวีซ่าเพื่ออำนวยความสะดวกแก่นักท่องเที่ยว ซึ่งนายกรัฐมนตรีนิวซีแลนด์ได้แสดงความเห็นด้วยและให้เจ้าหน้าที่พิจารณาต่อไป
นายกรัฐมนตรีนิวซีแลนด์ประสงค์ขยายความร่วมมือด้านความมั่นคงกับไทย และเพิ่มบทบาทของนิวซีแลนด์ในอนุภูมิภาคลุ่มน้ำโขง โดยเฉพาะอย่างยิ่งในสาขาที่เป็นประโยชน์ร่วมกัน เช่น ความมั่นคง การค้าการลงทุน การพัฒนาที่ยั่งยืน และเจตนารมณ์ของนิวซีแลนด์ที่จะเข้าร่วมเป็นหุ้นส่วนเพื่อการพัฒนาของ ACMECS
ในโอกาสนี้ ทั้งสองฝ่ายได้หารือในประเด็นระหว่างประเทศที่เป็นประเด็นท้าทาย ได้แก่ การเสริมสร้างความเข้มแข็งของสตรี ความเท่าเทียมกันทางเพศสภาพ การอนุรักษ์สิ่งแวดล้อมและ การรับมือกับการเปลี่ยนแปลงสภาพภูมิอากาศ การบรรเทาภัยพิบัติและการให้ความช่วยเหลือ ทางมนุษยธรรม และการจัดการปัญหาขยะพลาสติกและขยะทะเล พร้อมทั้งยินดีที่สมาชิก RCEP ทุกประเทศต่างร่วมมือกันอย่างเต็มที่ทำให้การเจรจา RCEP มีความคืบหน้าสามารถสรุปผลการเจรจาในประเด็นสำคัญได้

ที่มา : https://www.thaigov.go.th/news/contents/details/24285
