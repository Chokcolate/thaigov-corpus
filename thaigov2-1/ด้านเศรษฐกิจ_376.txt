รัฐบาลไทย-ข่าวทำเนียบรัฐบาล-กรุงไทยพักชำระหนี้ ลดดอกเบี้ย และให้สินเชื่อฟื้นฟูกิจการลูกค้าประสบภัย

วันอังคารที่ 10 กันยายน 2562
กรุงไทยพักชำระหนี้ ลดดอกเบี้ย และให้สินเชื่อฟื้นฟูกิจการลูกค้าประสบภัย
ธนาคารกรุงไทยออกมาตรการช่วยเหลือลูกค้าสินเชื่อรายย่อย ที่มีวงเงินสินเชื่อบุคคล หรือสินเชื่อที่อยู่อาศัย ลูกค้าสินเชื่อธุรกิจขนาดเล็ก รวมทั้งลูกค้า SME ที่ประสบภัยจากพายุโซนร้อนหลายลูก
นางอรนุช ศิรประภา ผู้ช่วยกรรมการผู้จัดการใหญ่อาวุโส สายงานกลยุทธ์และผลิตภัณฑ์รายย่อย ธนาคารกรุงไทย เปิดเผยว่า จากเหตุการณ์ภัยพิบัติพายุโซนร้อนหลายลูกได้สร้างความเสียหายต่อลูกค้า ประชาชน ในด้านที่อยู่อาศัย และการดำเนินธุรกิจต่างๆ  ซึ่งธนาคารเล็งเห็นถึงความเดือดร้อนในครั้งนี้ จึงได้ออกมาตรการให้ความช่วยเหลือลูกค้า เพื่อแบ่งเบาภาระและเพิ่มสภาพคล่องแก่ลูกค้าในพื้นที่ประสบภัย
ธนาคารได้ผ่อนปรนเงื่อนไขการชำระหนี้ สำหรับลูกค้า สินเชื่อบุคคล โดยพักชำระหนี้นาน 3 เดือน และ พักชำระดอกเบี้ยอีก 3 เดือน ในเดือนที่ 4-6  ลูกค้า สินเชื่อที่อยู่อาศัยและสินเชื่อ Home For Cash ธนาคารไม่คิดดอกเบี้ย นาน 3 เดือน และปรับลดลงอีก 0.25% ในเดือนที่ 4 – 12  ส่วน สินเชื่อธุรกิจขนาดเล็ก ทั้งบุคคลธรรมดาและนิติบุคคลที่สถานประกอบการได้รับผลกระทบ หรือคู่ค้า แหล่งวัตถุดิบ แรงงาน อยู่ในพื้นที่ประสบภัย ลดดอกเบี้ยลงสูงสุด 1% ต่อปี เป็นเวลา 12 เดือน  รวมทั้งพักชำระเงินต้น หรือขยายระยะเวลาสัญญาออกไปสูงสุด 12 เดือน  ตลอดจนสนับสนุนวงเงินสินเชื่อ เพิ่มเพื่อฟื้นฟูปรับปรุงซ่อมแซม ซื้อสินทรัพย์ถาวร และวัตถุดิบ โดยให้วงเงินกู้เพิ่มสูงสุด 2 ล้านบาท ดอกเบี้ยเริ่มต้นปีแรก 4% ต่อปี
สำหรับ ลูกค้า SME ธนาคารสนับสนุนวงเงินสินเชื่อเพิ่มในการฟื้นฟูกิจการ หรือลงทุนทดแทนสินทรัพย์ที่เสียหาย เพื่อให้สามารถฟื้นตัวและก้าวต่อไปได้อย่างมั่นคง ในวงเงินสูงสุดรายละ 10 ล้านบาท ดอกเบี้ยเริ่มต้น 4%   ต่อปี และสำหรับลูกค้าที่ใช้วงเงินสินเชื่อเดิม ยังลดดอกเบี้ยลงสูงสุด 1% ต่อปี เป็นเวลา 12 เดือน พักชำระหนี้หรือขยายระยะเวลาสัญญาออกไปสูงสุด 12 เดือน เพื่อแบ่งเบาภาระค่าใช้จ่ายของผู้ประกอบการที่เป็นลูกค้า ภายใต้เงื่อนไขตามที่ธนาคารกำหนด
ลูกค้าสินเชื่อรายย่อยและลูกค้าสินเชื่อธุรกิจขนาดเล็ก ยื่นขอรับความช่วยเหลือได้ทุกสาขา ลูกค้า SME  ยื่นได้ที่สำนักงานธุรกิจทั่วประเทศ 74 แห่ง ตั้งแต่วันนี้จนถึงวันที่ 28 กุมภาพันธ์ 2563 สอบถามข้อมูลเพิ่มเติมได้ที่ Krungthai Call Center 02-111-1111

ที่มา : https://www.thaigov.go.th/news/contents/details/22969
