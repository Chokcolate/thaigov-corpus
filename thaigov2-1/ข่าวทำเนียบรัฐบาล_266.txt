รัฐบาลไทย-ข่าวทำเนียบรัฐบาล-นายกรัฐมนตรีเป็นประธานกิจกรรมจิตอาสา พัฒนาปรับภูมิทัศน์ ทำความสะอาดคู คลอง ถวายพระราชกุศล และน้อมรำลึกเนื่องในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราชฯ

วันอาทิตย์ที่ 13 ตุลาคม 2562
นายกรัฐมนตรีเป็นประธานกิจกรรมจิตอาสา พัฒนาปรับภูมิทัศน์ ทำความสะอาดคู คลอง ถวายพระราชกุศล และน้อมรำลึกเนื่องในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราชฯ
นายกรัฐมนตรีเป็นประธานกิจกรรมจิตอาสาพัฒนาปรับภูมิทัศน์ ทำความสะอาดคู คลอง ถวายพระราชกุศล และน้อมรำลึกเนื่องในวันคล้ายวันสวรรคต รัชกาลที่ 9 ชื่นชมประชาชนจิตอาสาที่ร่วมมือร่วมใจทำประโยชน์ต่อชุมชน ขอให้ต่อยอดทำเพื่อสังคมต่อไป
วันนี้ (13 ตุลาคม 2562) เวลา 10.30 น. ณ บริเวณโรงเรียนช่างอากาศอำรุงและวัดธรรมาภิรตาราม เขตบางซื่อ กรุงเทพมหานคร พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นประธานกิจกรรมจิตอาสาพัฒนาปรับภูมิทัศน์ ทำความสะอาดคู คลอง ถวายพระราชกุศลและน้อมรำลึกเนื่องในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พร้อมด้วยนางนราพร จันทร์โอชา ภริยานายกรัฐมนตรี รองนายกรัฐมนตรี รัฐมนตรี คู่สมรสรัฐมนตรี ผู้ว่าราชการกรุงเทพมหานคร หัวหน้าส่วนราชการ ผู้บัญชาการเหล่าทัพ และผู้บัญชาการตำรวจแห่งชาติ ตลอดจนประชาชนจิตอาสา เข้าร่วมกิจกรรม โดยมีนายเทวัญ  ลิปตพัลลภ รัฐมนตรีประจำสำนักนายกรัฐมนตรีกล่าวรายงาน
เมื่อนายกรัฐมนตรีเดินทางมาถึงบริเวณพิธี นายกรัฐมนตรีถวายความเคารพพระบรมฉายาลักษณ์ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร  และพระบรมฉายาลักษณ์พระบาทสมเด็จพระเจ้าอยู่หัว เปิดกรวยธูปเทียนแพ และกล่าวสำนึกในพระมหากรุณาธิคุณ ความว่า
ข้าพระพุทธเจ้า พลเอก ประยุทธ์  จันทร์โอชา นายกรัฐมนตรี พร้อมด้วยคณะรัฐมนตรีและคู่สมรส ข้าราชการทุกหมู่เหล่า และประชาชนจิตอาสาที่พร้อมใจกันมาร่วมชุมนุม ณ บริเวณพื้นที่การจัดกิจกรรมจิตอาสาในวันนี้ เพื่อถวายพระราชกุศลและน้อมรำลึกถึงพระมหากรุณาธิคุณอันหาที่สุดมิได้ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
ตลอดระยะเวลาแห่งรัชสมัยของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระองค์ทรงปฏิบัติพระราชกรณียกิจนับเป็นอเนกประการ ทรงตั้งพระราชหฤทัยในการดำรงไว้ซึ่งความผาสุกของประเทศชาติ ด้วยพระเมตตาและพระปรีชาสามารถในศาสตร์ต่าง ๆ ทรงพระราชทานมรดกทางภูมิปัญญาให้ปวงชนชาวไทยได้น้อมนำมาประพฤติปฏิบัติ โดยเฉพาะอย่างยิ่งโครงการพัฒนาแหล่งน้ำอันเนื่องมาจากพระราชดำริต่าง ๆ อันส่งผลให้อาณาประชาราษฎร์อยู่อย่างร่มเย็นเป็นสุขสืบมา
ในกาลปัจจุบันนี้ ปวงข้าพระพุทธเจ้าต่างประจักษ์ซึ้งในพระมหากรุณาธิคุณของใต้ฝ่าละอองธุลีพระบาท ที่พระราชทานแนวทาง “โครงการจิตอาสาพระราชทาน 904 วปร.” โดยรัฐบาลได้น้อมนำแนวทางพระราชทานมาจัดกิจกรรมจิตอาสาในวันนี้ เพื่อให้ประชาชนทุกหมู่เหล่ามีส่วนร่วมในการทำกิจกรรมอันเป็นคุณประโยชน์ต่อประเทศชาติ และแสดงออกถึงความจงรักภักดี และความกตัญญูกตเวทิตา ตลอดจนเพื่อถวายเป็นพระราชกุศลเนื่องในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
ด้วยสำนึกในพระมหากรุณาธิคุณอันหาที่สุดมิได้นี้ ปวงข้าพระพุทธเจ้าจะขอสืบสานพระราชปณิธานตามพระปฐมบรมราชโองการของใต้ฝ่าละอองธุลีพระบาท และขอพระราชทานถวายพระพรชัยมงคล ขออัญเชิญคุณพระศรีรัตนตรัย และพลานุภาพแห่งสิ่งศักดิ์สิทธิ์ทั้งหลายในสากล ตลอดจนพระบรมเดชานุภาพแห่งสมเด็จพระบุรพมหากษัตริยาธิราชเจ้าทุกพระองค์ โปรดอภิบาลรักษาให้ใต้ฝ่าละอองธุลีพระบาท ทรงพระเจริญด้วยจตุรพิธพรชัย ทรงพระเกษมสำราญ สถิตเป็นมิ่งขวัญร่มเกล้าแก่ปวงข้าพระพุทธเจ้า และเหล่าพสกนิกรตราบกาลนิรันดร์เทอญ
จากนั้น นายกรัฐมนตรีเยี่ยมชมนิทรรศการ “สายน้ำแห่งความห่วงใย สู่ไทยทั่วหล้า” และข้ามไปยังคลองเปรมประชากร ทำกิจกรรมฉีดน้ำใส่สารออแกนิกส์ผสมจุลินทรีย์ ณ คลองเปรมประชากรเพื่อบำบัดน้ำเสีย  โดยนายกรัฐมนตรีได้กล่าวชื่นชมประชาชนจิตอาสาที่ร่วมมือร่วมใจทำประโยชน์ต่อชุมชน นับเป็นจุดเริ่มต้นที่จะทำให้ชุมชนน่าอยู่ สะอาด เป็นระเบียบและให้ต่อยอดทำเพื่อสังคมต่อไป
ต่อจากนั้น นายกรัฐมนตรีไปยังบริเวณหน้าวัดธรรมาภิรตาราม เพื่อทำกิจกรรมจิตอาสาปรับภูมิทัศน์ ทาสีรั้วริมถนน  ก่อนเข้าสักการะหลวงพ่ออู่ทองภายในพระอุโบสถ และกราบนมัสการเจ้าอาวาสวัดธรรมาภิรตาราม  พร้อมถวายเครื่องไทยธรรม และตรวจเยี่ยมกิจกรรมจิตอาสาบริเวณคลองด้านข้างอุโบสถ โดยนายกรัฐมนตรีและภริยาร่วมทำความสะอาดด้านหน้าพระอุโบสถด้วย ในตอนท้าย นายกรัฐมนตรีไปยังโรงเรียนวัดธรรมาภิรตาราม เพื่อเยี่ยมชมกิจกรรมสาธิตการทำถังดักจับไขมัน ก่อนเดินทางกลับ
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23798
