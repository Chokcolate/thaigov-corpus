รัฐบาลไทย-ข่าวทำเนียบรัฐบาล-พม. จัดงาน บ้านของเรา ก้าวไปด้วยกัน ช่วยผู้มีรายได้น้อยด้วยบ้านเช่า บ้านถูกทั่วไทย

วันจันทร์ที่ 24 กุมภาพันธ์ 2563
พม. จัดงาน บ้านของเรา ก้าวไปด้วยกัน ช่วยผู้มีรายได้น้อยด้วยบ้านเช่า บ้านถูกทั่วไทย
พม. จัดงาน บ้านของเรา ก้าวไปด้วยกัน ช่วยผู้มีรายได้น้อยด้วยบ้านเช่า บ้านถูกทั่วไทย
วันนี้ (23 ก.พ. 63) เวลา 10.30 น. ที่การเคหะแห่งชาติ สำนักงานใหญ่ เขตบางกะปิ กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน บ้านของเรา ก้าวไปด้วยกัน พร้อมส่งมอบสัญญาเช่าให้แก่ผู้ได้สิทธิ์เช่า เพื่อเป็นการช่วยเหลือประชาชนผู้มีรายได้น้อยที่ไม่สามารถซื้อบ้านเป็นของตนเอง ให้ได้มีโอกาสและทางเลือกในการเข้าถึงที่อยู่อาศัย อีกทั้งเป็นการช่วยลดรายจ่ายภาคครัวเรือนจากการเช่าบ้านราคาสูง ด้วยโครงการเช่าบ้านราคาพิเศษกับการเคหะแห่งชาติ (กคช.) ที่ครอบคลุมทุกพื้นที่ทั่วประเทศ โดยมี ดร.ธัชพล กาญจนกูล ผู้ว่าการการเคหะแห่งชาติ กล่าวรายงาน
นายจุติ กล่าวว่า รัฐบาลได้มอบหมายให้กระทรวงการพัฒนาสังคมและความมั่นคงของมนุษย์ (พม.) ดำเนินการกำหนดกรอบการพัฒนาที่อยู่อาศัยระยะยาวของประเทศ เพื่อเป็นแนวทางการพัฒนาคุณภาพชีวิตด้านการอยู่อาศัยของประชาชน ซึ่งสอดคล้องกับยุทธศาสตร์ชาติ 20 ปี โดยมีเป้าหมายให้คนไทยทุกคนได้มีที่อยู่อาศัยถ้วนทั่วในปี 2579 ด้วยปริมาณที่อยู่อาศัยที่กลุ่มเป้าหมายสามารถรับภาระได้ (Affordable housing for all) อย่างเพียงพอ และมีคุณภาพได้มาตรฐาน ถูกสุขลักษณะ เป็นมิตรกับสิ่งแวดล้อมในชุมชน ด้วยสภาพแวดล้อมที่ดีและใช้ทรัพยากรอย่างคุ้มค่า อีกทั้งตั้งอยู่ในชุมชนที่มีสาธารณูปโภค และสาธารณูปการที่เหมาะสมเพียงพอต่อการอยู่อาศัย มีการบริหารจัดการที่มีประสิทธิภาพและต่อเนื่อง ภายใต้กระบวนการมีส่วนร่วมของทุกภาคส่วน
นายจุติ กล่าวต่อไปว่า จากนโยบายด้านการพัฒนาและการสร้างความเข้มแข็งจากฐานรากของรัฐบาล ที่ต้องการแก้ไขปัญหาที่อยู่อาศัย กระทรวง พม. โดย กคช. ได้ขับเคลื่อนงานด้านที่อยู่อาศัยเพื่อพัฒนาคุณภาพชีวิตของผู้มีรายได้น้อย โดยต้องการให้ประชาชนได้มีที่อยู่อาศัยที่มีความมั่นคง ปลอดภัย มีสิ่งอำนวยความสะดวกที่ทันสมัย และมีสภาพแวดล้อมที่ดี ทั้งนี้ จึงได้ดำเนินโครงการ บ้านถูกทั่วไทย โดยจัดโปรโมชั่นพิเศษ เช่าทั่วไทย ในราคาเริ่มต้น 999 บาทต่อเดือน อัตราค่าเช่าขึ้นอยู่กับศักยภาพของโครงการ สัญญาเช่า 1 ปี ต่อสัญญาทุกปี ซึ่งได้คัดเลือกโครงการคุณภาพ จำนวน 10,000 หน่วยทั่วประเทศ ให้ประชาชนผู้มีรายได้น้อยที่ไม่สามารถซื้อบ้านเป็นของตนเอง ให้ได้มีโอกาสและทางเลือกในการเข้าถึงที่อยู่อาศัย
นายจุติ กล่าวเพิ่มเติมว่า สำหรับ โครงการ บ้านถูกทั่วไทย ได้เปิดให้ประชาชนจองสิทธิตั้งแต่วันที่ 9 มกราคม ถึง 30 มิถุนายน 2563 โดยเปิดจองผ่านระบบออนไลน์ ซึ่งได้รับการตอบรับจากประชาชนจำนวนมาก ด้วยยอดจองโครงการฯ ณ ปัจจุบัน จำนวนกว่า 17,000 หน่วย ทั้งนี้ หากผู้เช่ามีความประสงค์จะซื้อในภายหลัง สามารถเปลี่ยนสัญญาเช่ามาซื้อได้ ตามเงื่อนไขที่ กคช. ทั้งนี้ งานบ้านของเรา ก้าวไปด้วยกัน ในวันนี้ เปิดให้ประชาชนทำสัญญาเช่าจนถึงวันที่ 25 กุมภาพันธ์ 2563 ณ การเคหะแห่งชาติ สำนักงานใหญ่ นอกจากนี้ กคช. ได้จัดพิธีมอบสัญญาเช่าโครงการบ้านเช่าราคาพิเศษให้แก่ผู้เช่า และจับสลากรายชื่อผู้ที่ได้สิทธิ์ในบ้านตัวอย่าง โครงการรังสิต คลอง 2 ซึ่งเป็นโครงการที่ได้รับการจองจากประชาชนเป็นจำนวนมาก

ที่มา : https://www.thaigov.go.th/news/contents/details/26706
