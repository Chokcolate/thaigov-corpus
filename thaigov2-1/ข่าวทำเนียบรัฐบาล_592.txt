รัฐบาลไทย-ข่าวทำเนียบรัฐบาล-ไทย-ไอร์แลนด์ กระชับความร่วมมืออย่างรอบด้าน

วันจันทร์ที่ 27 มกราคม 2563
ไทย-ไอร์แลนด์ กระชับความร่วมมืออย่างรอบด้าน
ไทย-ไอร์แลนด์ กระชับความร่วมมืออย่างรอบด้าน
วันนี้ (27 มกราคม 2563) เวลา 15.00 น. ณ ห้องนารีสโมสร 1 ตึกนารีสโมสร ทำเนียบรัฐบาล
นายโจเซฟ แอนโทนี คอตเตอร์ (H.E. Mr. Joseph Anthony Cotter) เอกอัครราชทูตไอร์แลนด์ประจำ
ประเทศไทย เข้าเยี่ยมคารวะ นายอนุทิน ชาญวีรกุล รองนายกรัฐมนตรีและรัฐมนตรีว่าการกระทรวงสาธารณสุข ในโอกาสเข้ารับหน้าที่ สรุปสาระสำคัญการหารือ ดังนี้
รองนายกรัฐมนตรีกล่าวต้อนรับและแสดงความยินดีต่อการเข้ารับตำแหน่ง ซึ่งแสดงให้เห็นถึงความสัมพันธ์ระหว่างไทยกับไอร์แลนด์ที่มีพัฒนาการอย่างต่อเนื่องและเป็นรูปธรรม โดยเฉพาะอย่างยิ่งจากการเปิดสถานทูตในไทยเมื่อประมาณ 5 ปีที่ผ่านมา ซึ่งไทยพร้อมสนับสนุนและให้ความร่วมมือกับไอร์แลนด์ในทุกมิติ พร้อมเชื่อมั่นว่า ด้วยประสบการณ์อันหลากหลายของเอกอัครราชทูตไอร์แลนด์ฯ จะช่วยกระชับความสัมพันธ์และสร้างความร่วมมือในมิติอื่นๆมากขึ้นในอนาคต
เอกอัครราชทูตไอร์แลนด์ฯ กล่าวขอบคุณรองนายกรัฐมนตรีที่ให้เข้าพบและได้สอบถามถึงสถานการณ์เชื้อไวรัสโคโรน่าสายพันธุ์ใหม่ในไทย  โดยแสดงความเชื่อมั่นต่อความพร้อมของระบบแพทย์และสาธารณสุขของไทย ดังจะเห็นได้จากรายงานการจัดอันดับความมั่นคงทางสาธารณสุข ประจำปี 2562 โดย Global Health Index ซึ่งประเทศไทยถือเป็นประเทศแรกในเอเชียที่ได้รับการประเมินคะแนนสูงสุดกว่า 73.2 คะแนน และเป็นลำดับที่ 6 จาก 195 ประเทศทั่วโลกที่มีประสิทธิภาพในการรับมือสถานการณ์โรคระบาดร้ายแรง
นอกจากนี้ ทั้งสองฝ่ายยังได้หารือในประเด็นความร่วมมือทวิภาคีด้านต่างๆ โดยทั้งสองฝ่ายเห็นพ้องว่า ไทยและไอร์แลนด์ยังมีศักยภาพที่จะพัฒนาร่วมกันให้เห็นผลเป็นรูปธรรมอีกมาก ทั้งในด้านเศรษฐกิจ การศึกษา สาธารณสุข และการท่องเที่ยว ซึ่งทั้งสองฝ่ายเห็นพ้องว่า การเปิดเส้นทางบินตรงระหว่าง กรุงเทพฯ-กรุงดับลิน จะช่วยอำนวยความสะดวกในการไปมาหาสู่และติดต่อสื่อสารในระดับประชาชนของทั้งสองประเทศ โดยหน่วยงานที่เกี่ยวข้องจะศึกษาถึงความเป็นไปได้ต่อไป นอกจากนี้ไทยและไอร์แลนด์ยังพร้อมที่จะส่งเสริมและให้ความร่วมมือด้านสาธารณสุขและเทคโนโลยีทางการแพทย์เพิ่มมากขึ้น

ที่มา : https://www.thaigov.go.th/news/contents/details/26087
