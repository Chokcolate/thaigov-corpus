รัฐบาลไทย-ข่าวทำเนียบรัฐบาล-มหาดไทย จัดสัมมนาฯ เพิ่มประสิทธิภาพการพัฒนาแผนจังหวัด/กลุ่มจังหวัด เน้นการบูรณาการ และการพัฒนาเชิงพื้นที่ ยึดประโยชน์ส่วนรวมเป็นสำคัญ

วันพฤหัสบดีที่ 12 กันยายน 2562
มหาดไทย จัดสัมมนาฯ เพิ่มประสิทธิภาพการพัฒนาแผนจังหวัด/กลุ่มจังหวัด เน้นการบูรณาการ และการพัฒนาเชิงพื้นที่ ยึดประโยชน์ส่วนรวมเป็นสำคัญ
มหาดไทย จัดสัมมนาฯ เพิ่มประสิทธิภาพการพัฒนาแผนจังหวัด/กลุ่มจังหวัด เน้นการบูรณาการ และการพัฒนาเชิงพื้นที่ ยึดประโยชน์ส่วนรวมเป็นสำคัญ
วันนี้ (12 ก.ย. 62) เวลา 09.00 น. นายฉัตรชัย พรหมเลิศ ปลัดกระทรวงมหาดไทย มอบหมายให้ นายทรงกลด สว่างวงศ์ รองผู้ว่าราชการจังหวัดกาฬสินธุ์ ช่วยราชการสำนักงานปลัดกระทรวงมหาดไทย เป็นประธานเปิด “โครงการเพิ่มประสิทธิภาพการบริหารงานจังหวัด/กลุ่มจังหวัด” ณ ห้องราชาบอลรูม ชั้น 11 โรงแรมปริ๊นซพาเลซ กรุงเทพมหานคร จัดขึ้นโดย สำนักพัฒนาและส่งเสริมการบริหารราชการจังหวัด (สบจ.) สำนักงานปลัดกระทรวงมหาดไทย ระหว่างวันที่ 12-13 กันยายน 2562 โดยมีวัตถุประสงค์เพื่อสร้างความรู้ความเข้าใจเกี่ยวกับการจัดทำแผนพัฒนาจังหวัด/กลุ่มจังหวัดที่มีการเปลี่ยนแปลงเกิดขึ้น รวมถึงทิศทางและแนวทางการพัฒนาตามยุทธศาสตร์ชาติ แผนพัฒนาเศรษฐกิจ และนโยบายรัฐบาล ตลอดจนเป็นการซักซ้อมความเข้าใจเพื่อเตรียมความพร้อมในการดำเนินการของภาคีเครือข่ายในการจัดทำและขับเคลื่อนแผนพัฒนาจังหวัดและกลุ่มจังหวัด เพื่อให้ได้แผนที่มีคุณภาพและเป็นที่ยอมรับของทุกภาคส่วน โดยผู้เข้าร่วมสัมมนา ประกอบด้วย บุคลากรที่เกี่ยวข้องกับการทำแผนพัฒนาจังหวัด/กลุ่มจังหวัด อาทิ หัวหน้าสำนักงานจังหวัด หัวหน้ากลุ่มยุทธศาสตร์การพัฒนาภาค และเจ้าหน้าที่ของส่วนราชการในระดับพื้นที่ที่เกี่ยวข้อง รวมจำนวนกว่า 500 คน
ในโอกาสนี้ นายทรงกลด สว่างวงศ์ ได้มอบนโยบายและแนวทางการทำงาน พร้อมทั้งบรรยายพิเศษ หัวข้อเรื่อง "การเตรียมความพร้อมการจัดทำแผนพัฒนาจังหวัด/กลุ่มจังหวัด ประจำปีงบประมาณ พ.ศ. 2564" โดยกล่าวว่า เป็นที่ทราบกันดีว่าในปัจจุบัน มีการเปลี่ยนแปลงเกิดขึ้นในหลายมิติ ทั้งในขั้นตอนของการวางแผน การบริหาร การติดตามและประเมินผลสัมฤทธิ์ในการดำเนินการของจังหวัดและกลุ่มจังหวัดตามแนวทางของยุทธศาสตร์ชาติ 20 ปี แผนการปฏิรูป 11 ด้าน และแผนพัฒนาเศรษฐกิจและสังคมแห่งชาติ ฉบับที่ 12 ดังนั้น การดำเนินการในปัจจุบันของจังหวัดและกลุ่มจังหวัดต้องเร่งปรับตัวและเตรียมความพร้อมในการรับการเปลี่ยนแปลงที่เกิดขึ้น ไม่ว่าจะเป็นรูปแบบการจัดทำและประสานแผนพัฒนาจังหวัด/กลุ่มจังหวัด รูปแบบการจัดทำคำของบประมาณ รูปแบบการรายงานผลผ่านระบบอิเล็กทรอนิกส์ และในประเด็นอื่นๆ และในวันนี้ ถือว่าเป็นโอกาสอันดีที่ภาคีเครือข่ายในการจัดทำและขับเคลื่อนแผนพัฒนาจังหวัด/กลุ่มจังหวัดได้มารับฟังข้อมูล นโยบายและแนวทางการดำเนินการจากหน่วยงานที่รับผิดชอบโดยตรงไม่ว่าจะเป็น สนง.สภาพัฒนาการเศรษฐกิจและสังคมแห่งชาติ สำนักงบประมาณ และกรมบัญชีกลาง จึงขอให้ทุกท่านใช้การสัมมนาครั้งนี้เป็นเวทีในการแลกเปลี่ยนเรียนรู้ร่วมกัน เพื่อใช้ประโยชน์ในการขับเคลื่อนการพัฒนาจังหวัดและกลุ่มจังหวัด
สำหรับการจัดทำแผนพัฒนาจังหวัด/กลุ่มจังหวัด ในปัจจุบันต้องคำนึงใน 4 ประเด็นหลักสำคัญ ได้แก่ 1) การจัดทำแผนพัฒนาจังหวัด/กลุ่มจังหวัด ที่สอดรับสภาวการณ์และการเปลี่ยนแปลงที่เกิดขึ้น 2) การกำหนดให้มีระบบติดตามและประเมินผลแห่งชาติ หรือ eMENSCR ที่ทุกหน่วยงานของรัฐจะต้องบันทึกข้อมูลทุกโครงการลงในระบบ eMENSCR 3) การเปลี่ยนแปลงนโยบายการจัดสรรงบประมาณและลักษณะของโครงการ และ 4) การจัดซื้อจัดจ้างและการบริหารพัสดุภาครัฐ ตามระเบียบกระทรวงการคลังว่าด้วยการจัดซื้อ จัดจ้างและการบริหารพัสดุภาครัฐ พ.ศ. 2560 ซึ่งแผนยุทธศาสตร์ชาติ 20 ปี ให้ความสำคัญกับการเชื่อมโยงการพัฒนาในทุกระดับ ทั้งในมิติภารกิจ (Function) และพื้นที่ (Area) โดยมีแผนพัฒนาจังหวัด/กลุ่มจังหวัดเป็นกลไกสําคัญในการเชื่อมโยงและนํายุทธศาสตร์ชาติไปสู่การปฏิบัติในพื้นที่ รวมทั้งมีระบบการติดตามและประเมินผลการดําเนินงานทั้งในระดับยุทธศาสตร์ ภารกิจ และพื้นที่
นายทรงกลด กล่าวเพิ่มเติมว่า แผนพัฒนาจังหวัดและแผนพัฒนากลุ่มจังหวัด ถือเป็นเครื่องมือชี้นำทิศทางการพัฒนาและแก้ไขปัญหาที่เกิดขึ้นจากกระบวนการมีส่วนร่วมของภาคีเครือข่ายในพื้นที่ที่ทุกภาคส่วนต้องให้ความสำคัญ ท้ายนี้ได้ฝากข้อเน้นย้ำของผู้บริหารกระทรวงมหาดไทยในแต่ละมิติ เพื่อใช้เป็นแนวทางในการขับเคลื่อนการพัฒนาจังหวัดและกลุ่มจังหวัด โดยเฉพาะการเร่งรัดดำเนินการงบประมาณปี 2562 ทั้งในส่วนการติดตามหน่วยดำเนินงาน การโอนเปลี่ยนแปลงโครงการ/เงินเหลือจ่ายและการกันเงินเหลื่อมปี แลการเร่งรัดการโอนสินทรัพย์ของจังหวัดและกลุ่มจังหวัด การจัดทำงบประมาณปี 2563 รวมถึงการจัดเตรียมแผนล่วงหน้าสำหรับงบประมาณปี 2564 ซึ่งต้องมีความสอดคล้องและเชื่อมโยงกับแผนยุทธศาสตร์ชาติ 20 ปี ที่มีการเชื่อมประสานในลักษณะแผนเดียว (One Plan) ที่มีคุณภาพและสามารถตอบสนองต่อความต้องการของประชาชนในพื้นที่ได้อย่างแท้จริง.
กลุ่มงานเผยแพร่การประชาสัมพันธ์ กองสารนิเทศ สป.มท.

ที่มา : https://www.thaigov.go.th/news/contents/details/23037
