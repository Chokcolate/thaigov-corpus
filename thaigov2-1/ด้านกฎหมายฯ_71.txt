รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดีจัดโครงการมหกรรมไกล่เกลี่ยข้อพิพาทชั้นบังคับคดี ประจำปีงบประมาณ พ.ศ. 2562 ในจังหวัดสุโขทัย

วันจันทร์ที่ 16 กันยายน 2562
กระทรวงยุติธรรม โดยกรมบังคับคดีจัดโครงการมหกรรมไกล่เกลี่ยข้อพิพาทชั้นบังคับคดี ประจำปีงบประมาณ พ.ศ. 2562 ในจังหวัดสุโขทัย
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการมหกรรมไกล่เกลี่ยข้อพิพาทชั้นบังคับคดี ประจำปีงบประมาณ พ.ศ. ๒๕๖๒ ในจังหวัดสุโขทัย
ในวันเสาร์ที่ ๑๔ กันยายน ๒๕๖๒ เวลา ๑๐.๓๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการมหกรรมไกล่เกลี่ยข้อพิพาทชั้นบังคับคดี ประจำปีงบประมาณ พ.ศ. ๒๕๖๒ ในจังหวัดสุโขทัย โดยมีนายไมตรี ไตรติลานันท์ ผู้ว่าราชการจังหวัดสุโขทัย นายวิตถวัลย์ สุนทรขจิต ผู้ตรวจราชการกระทรวงยุติธรรม นางอรัญญา ทองน้ำตะโก อธิบดีกรมบังคับคดี พร้อมด้วยหัวหน้าส่วนราชการในสังกัดกระทรวงยุติธรรม และหน่วยงานในพื้นที่จังหวัดสุโขทัย เข้าร่วม ณ ห้องประชุมศรีจุฬาลักษณ์ โรงเรียนสุโขทัยวิทยาคม จังหวัดสุโขทัย
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า การจัดโครงการไกล่เกลี่ยข้อพิพาทชั้นบังคับคดีในครั้งนี้ ถือเป็นการดำเนินการตามแผนยุทธศาสตร์ชาติระยะ ๒๐ ปี ที่ได้กำหนดนโยบาย หลัก ๑๒ ด้าน เพื่อพัฒนาประเทศ แก้ไขปัญหาปากท้อง และสร้างรายได้ให้ประชาชน
ให้เพียงพอต่อการดำรงชีวิต เพื่อลดความเหลื่อมล้ำในสังคม โดยกรมบังคับคดีมีภารกิจในด้านการบังคับคดีแพ่ง การบังคับคดีล้มละลาย การฟื้นฟูกิจการของลูกหนี้ การชำระบัญชีตามคำสั่งศาล การวางทรัพย์ การประเมินราคาทรัพย์สิน และ
การไกล่เกลี่ยข้อพิพาทชั้นบังคับคดี ได้เล็งเห็นถึงปัญหาดังกล่าวจึงมีแนวทางการแก้ไขปัญหาหนี้สิน และลดภาระหนี้สินของประชาชน ในหนี้ครัวเรือน หนี้รายย่อย หนี้บัตรเครดิต หนี้เช่าซื้อ หนี้ผู้ประกอบธุรกิจขนาดกลางและขนาดย่อม (SMEs) หนี้เกษตรกร และหนี้กองทุนเงินให้กู้ยืมเพื่อการศึกษา ที่ลูกหนี้ผู้ถูกบังคับคดีได้รับผลกระทบในการดำเนินชีวิตเป็นอย่างมาก โดยการจัดมหกรรมไกล่เกลี่ยข้อพิพาทชั้นบังคับคดี ซึ่งเป็นกระบวนการยุติธรรมทางเลือกที่เปิดโอกาสให้เจ้าหนี้ลูกหนี้ได้เจรจากันด้วยความพึงพอใจ เป็นการอำนวยความยุติธรรม ลดความเหลื่อมล้ำ ทำให้เกิดความยุติธรรม อย่างเสมอภาคในทุกชนชั้น ประชาชนสามารถเข้าถึงกระบวนการยุติธรรมได้โดยง่าย ส่งผลให้สังคมเกิดความสงบสุข เพื่อเป็นการสานต่อนโยบายของรัฐบาล ในการแก้ไขปัญหาหนี้สินของประชาชน และสามารถสนับสนุนส่งเสริมสภาพคล่องทางเศรษฐกิจ ในเขตพื้นที่ได้อย่างมั่นคง มั่งคั่ง ยั่งยืนต่อไป
การจัดมหกรรมไกล่เกลี่ยข้อพิพาทชั้นบังคับคดีในครั้งนี้ กรมบังคับคดีร่วมกับหน่วยงานภาครัฐ ภาคเอกชน รวม ๕ หน่วยงาน ได้แก่ กองทุนเงินให้กู้ยืมเพื่อการศึกษา ธนาคารออมสิน บริษัท โตโยต้า ลีสซิ่ง (ประเทศไทย) จำกัด บริษัท อยุธยา แคปปิตอล ออโต้ ลีส จำกัด (มหาชน) และธนาคารพัฒนาวิสาหกิจขนาดกลางและขนาดย่อม
แห่งประเทศไทศ (SME Bank)  มีลูกหนี้ตามคำพิพากษาในเขตพื้นที่รวม ๕ จังหวัด ได้แก่ จังหวัดสุโขทัย จังหวัดตาก จังหวัดพิจิตร จังหวัดพิษณุโลก และจังหวัดอุตรดิตถ์ รวมทั้งสิ้น ๓,๒๐๐ เรื่อง เพื่อเป็นการดำเนินการภารกิจเชิงรุกในการเพิ่มโอกาสให้เจ้าหนี้ และลูกหนี้สามารถเจรจากันได้ด้วยความพึงพอใจ สะดวก รวดเร็ว เป็นธรรม และไม่มีค่าใช้จ่าย เจ้าหนี้ได้รับชำระหนี้ และลูกหนี้สามารถชำระหนี้ได้ ส่งผลให้ลูกหนี้มีคุณภาพชีวิตที่ดีขึ้น ไม่ต้องถูกบังคับคดี หรือถูกฟ้องล้มละลาย อีกทั้ง ยังเป็นการอำนวยความยุติธรรม เพื่อลดความเหลื่อมล้ำ และช่วยเหลือประชาชนให้สามารถเข้าถึงกระบวนการยุติธรรมได้โดยง่าย ตลอดจนเป็นการสร้างสังคมที่เป็นสุขให้กับประชาชน

ที่มา : https://www.thaigov.go.th/news/contents/details/23118
