รัฐบาลไทย-ข่าวทำเนียบรัฐบาล- รมว.ยธ. เตรียมบินเวียดนามถกปัญหายาเสพติดข้ามชาติ ชี้ไทยปราบจริงจังทำเส้นทางลำเลียงเปลี่ยนไป ย้ำหยุดไม่ได้ต้องเร่งสร้างกำแพง-แชร์ประสบการณ์ร่วมมือเพื่อนบ้าน

วันจันทร์ที่ 9 กันยายน 2562
รมว.ยธ. เตรียมบินเวียดนามถกปัญหายาเสพติดข้ามชาติ ชี้ไทยปราบจริงจังทำเส้นทางลำเลียงเปลี่ยนไป ย้ำหยุดไม่ได้ต้องเร่งสร้างกำแพง-แชร์ประสบการณ์ร่วมมือเพื่อนบ้าน
รัฐมนตรีว่าการกระทรวงยุติธรรม เตรียมบินเวียดนามถกปัญหายาเสพติดข้ามชาติ ชี้ไทยปราบจริงจังทำเส้นทางลำเลียงเปลี่ยนไป ย้ำหยุดไม่ได้ต้องเร่งสร้างกำแพง-แชร์ประสบการณ์ร่วมมือเพื่อนบ้าน
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ในวันที่ ๙ - ๑๐ กันยายน ๒๕๖๒ นี้ ตนพร้อมคณะจะไปร่วมการประชุมที่ประเทศเวียดนามในเรื่องการเสริมสร้างประสิทธิภาพของความร่วมมือในการต่อต้านอาชญากรรมยาเสพติดข้ามชาติ ซึ่งเป็นการประชุมระดับรัฐมนตรี เป็นความร่วมมือของประเทศในแถบลุ่มน้ำโขง ประกอบด้วย ประเทศไทย เมียนมา ลาว กัมพูชา จีน และเวียดนาม พร้อมด้วยฟิลิปปินส์ สำนักงานปราบปรามยาเสพติดสหรัฐอเมริกา ตำรวจสหพันธ์ออสเตรเลีย และสำนักงานว่าด้วยยาเสพติดและอาชญากรรมแห่งสหประชาชาติ (UNODC)  เพื่อหารือถึงความร่วมมือในการป้องกันและปราบปรามปัญหายาเสพติดกับประเทศเวียดนาม รวมทั้งแนวโน้มการขนส่งยาเสพติดข้ามชาติ โดยขณะนี้เส้นทางลำเลียงยาเสพติดผ่านประเทศไทยไปยังประเทศที่สามมีความยากลำบากมากขึ้น ทำให้มีทิศทางเบี่ยงเบนไปยังประเทศเวียดนาม ซึ่งทำให้หน่วยงานที่รับผิดชอบของประเทศเวียดนามต้องทำงานหนักมากขึ้น ดังนั้นเราจึงต้องให้ความร่วมมือทั้งในส่วนขององค์ความรู้ต่าง ๆ ทั้งด้านการปราบปรามและเยียวยา
นายสมศักดิ์ฯ กล่าวอีกว่า ประเทศไทยกับประเทศในลุ่มน้ำโขง มีความร่วมมือที่ดีมาโดยตลอด ทำให้ทิศทางของการการลำเลียงเปลี่ยนไป เป็นผลจากการดำเนินการที่เข้มข้นของทางการไทย ทั้งนี้ จากสถิติที่ผ่านมาในการปราบปรามยาเสพติดจะเห็นว่าทั้งการจับกุมและปราบปรามมีตัวเลขที่ดีขึ้น และการที่ทางการไทยมีการปราบปรามอย่างหนักทำให้เส้นทางการลำเลียงเปลี่ยนไป โดยต่อจากนี้ไปเราต้องเดินหน้าต่อไปเรื่อย ๆ จะหยุดไม่ได้ ต้องสร้างกำแพงให้แข็งแกร่งและแชร์ประสบการณ์ให้กับเพื่อนบ้าน เพื่อทำให้ปัญหายาเสพติดลดลงให้มากที่สุด

ที่มา : https://www.thaigov.go.th/news/contents/details/22938
