รัฐบาลไทย-ข่าวทำเนียบรัฐบาล-รมช.มนัญญาเปิดตัวซุปเปอร์มาเก็ตสหกรณ์แห่งแรกในกรุงเทพฯ

วันพฤหัสบดีที่ 31 ตุลาคม 2562
รมช.มนัญญาเปิดตัวซุปเปอร์มาเก็ตสหกรณ์แห่งแรกในกรุงเทพฯ
รมช.มนัญญาเปิดตัวซุปเปอร์มาเก็ตสหกรณ์แห่งแรกในกรุงเทพฯ นำร่องที่ร้านสหกรณ์พระนครใกล้สถานีรถไฟฟ้าอารีย์เป็นศูนย์กลางจำหน่ายผักผลไม้และสินค้าเกษตรปลอดภัย
รมช.มนัญญาเปิดตัวซุปเปอร์มาเก็ตสหกรณ์แห่งแรกในกรุงเทพฯ นำร่องที่ร้านสหกรณ์พระนครใกล้สถานีรถไฟฟ้าอารีย์เป็นศูนย์กลางจำหน่ายผักผลไม้และสินค้าเกษตรปลอดภัย
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ได้เปิดเผยภายหลังเป็นประธานเปิดซุปเปอร์มาเก็ตสหกรณ์แห่งแรกในกรุงเทพฯ ร่วมกับร้านสหกรณ์พระนคร จำกัด ถ.พหลโยธิน ใกล้สถานีรถไฟฟ้าอารีย์ ซึ่งเป็นหนึ่งในนโยบายของกระทรวงเกษตรและสหกรณ์ ที่จะพัฒนาร้านสหกรณ์  ให้เป็นศูนย์รวบรวมและจำหน่ายพืชผักและผลิตผลการเกษตรจากสหกรณ์ทั่วประเทศ เพื่อให้ผู้บริโภคได้มีโอกาสเลือกซื้อสินค้าทั้งของสดและของแห้ง จะเน้นจำหน่ายสินค้าที่มีคุณภาพ ได้มาตรฐาน และปลอดภัยในราคายุติธรรม  ซึ่งผู้บริโภคสามารถตรวจสอบถึงที่มาของแหล่งผลิตสินค้าแต่ละชนิด เพื่อสร้างความมั่นใจเมื่อเลือกซื้อสินค้าที่ “ซุปเปอร์มาเก็ตสหกรณ์” อีกทั้งยังตั้งอยู่ในย่านชุมชน และอยู่ใกล้รถไฟฟ้า BTS อารีย์ เป็นจุดที่ประชาชนสามารถเดินทางมาซื้อสินค้าได้อย่างสะดวก
สำหรับ “ซุปเปอร์มาเก็ตสหกรณ์” เป็นแหล่งรวบรวมจำหน่ายสินค้าสหกรณ์ที่มีคุณภาพจากจังหวัดต่างๆ มาวางจำหน่ายให้ผู้บริโภคโดยตรง และจากการลงพื้นที่เยี่ยมสหกรณ์หลายจังหวัด ทำให้ทราบว่าสินค้าสหกรณ์ เป็นสินค้าที่ดีมีคุณภาพ  แต่ขาดการส่งเสริมหรือการทำตลาดที่ดี จึงให้นโยบายกับกรมส่งเสริมสหกรณ์ ไปทำการเชื่อมโยงสหกรณ์การเกษตร ที่ผลิตสินค้ากับสหกรณ์ร้านค้าในกรุงเทพฯ เพื่อผลักดันให้เกิดซุปเปอร์มาเก็ตสหกรณ์ และให้ปรับปรุงรูปแบบร้านค้าของสหกรณ์ให้มีความทันสมัย ดูสวยงาม สะอาด และในอนาคตจะสนับสนุนให้มีซุปเปอร์มาเก็ตสหกรณ์ในจังหวัดต่าง ๆ เพื่อขยายช่องทางจำหน่ายผัก ผลไม้ เนื้อ นม ไข่ไก่ และสินค้าแปรรูป ให้เข้าถึงผู้บริโภคทุกพื้นที่ต่อไป
“จากการมาเปิดซุปเปอร์มาเก็ตสหกรณ์ในวันนี้ทางกระทรวงเกษตรฯ มีเป้าหมายที่จะขยายให้ได้ในทุกๆจังหวัด
ถ้าสหกรณ์ไหนที่มีความพร้อม ทางกระทรวงเกษตรฯก็จะช่วยเหลือสนับสนุนต่อไป   ส่วนสินค้าที่นำมาจำหน่ายที่นี่จะเจาะกลุ่มเป้าหมายคนที่รักสุขภาพ บริโภคพืชผักและสินค้าที่คุณภาพดี ผ่านการรับรองจาก GAP ว่าเป็นเกษตรอินทรีย์ ปลอดสารพิษอย่างแน่นอน ดังนั้นการที่ประชาชนมาช่วยอุดหนุนสินค้าสหกรณ์ นอกจากได้สินค้าดีแล้ว อีกทางหนึ่ง
คือเรากำลังช่วยกันเกื้อกูลพี่น้องเกษตรกรในพื้นที่ต่างจังหวัด  ให้มีคุณภาพชีวิตที่ดีขึ้น ทำให้มีกำลังใจผลิตสินค้าดี สินค้าปลอดภัยมาจำหน่าย” นางสาวมนัญญา กล่าว
ด้านนายพิเชษฐ์   วิริยะพาหะ อธิบดีกรมส่งเสริมสหกรณ์  เปิดเผยว่า   การดำเนินธุรกิจจะเป็นลักษณะการฝากขาย โดยให้สหกรณ์ผู้ผลิตแจ้งราคาทุน  ราคาตลาด ทางร้านสหกรณ์พระนคร จำกัด จะกำหนดราคาขายให้สามารถแข่งขันกับตลาดได้  รวมถึงตกลงร่วมกันในรายละเอียด เช่น ขนาดสินค้า  ราคา และช่วงเวลาการจัดจำหน่าย สำหรับสินค้านำร่องที่ร้านสหกรณ์พระนคร จำกัด ซอยอารีย์   กรุงเทพฯ จะมีสินค้า  4 ชนิดหลัก คือ ข้าวหอมมะลิ จากสหกรณ์การเกษตรเกษตรวิสัย จำกัด  จ.ร้อยเอ็ด สหกรณ์การเกษตรพิมาย จำกัด  จ.นครราชสีมา และชุมนุมสหกรณ์การเกษตรบุรีรัมย์ จำกัด เนื้อโคขุนจากสหกรณ์โคเนื้อกำแพงแสน จำกัด จ.นครปฐม “KU Beef”   เนื้อโคขุนแปรรูป เช่น เนื้อกระจกและเนื้อแผ่น จากสหกรณ์การเกษตรหนองสูง จำกัด  จังหวัดมุกดาหาร ไข่ไก่ จากสหกรณ์ผู้เลี้ยงไก่ไข่แปดริ้ว จำกัด จ.ฉะเชิงเทรา และผักผลไม้เมืองหนาว เช่น ฟักทองญี่ปุ่น แตงกวาญี่ปุ่น กะหล่ำปลีสีม่วง มะเขือเทศ อะโวคาโด้ จากชุมนุมสหกรณ์การเกษตรภาคเหนือ จำกัด จังหวัดเชียงใหม่

ที่มา : https://www.thaigov.go.th/news/contents/details/24180
