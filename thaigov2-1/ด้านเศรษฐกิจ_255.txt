รัฐบาลไทย-ข่าวทำเนียบรัฐบาล-คปภ. เปิดตัวโครงการ InsurTech Boot Camp 2019

วันพุธที่ 28 สิงหาคม 2562
คปภ. เปิดตัวโครงการ InsurTech Boot Camp 2019
คปภ.จัดโครงการเตรียมความพร้อมก่อนลงสนามประชันเวที “OIC InsurTech Award 2019”ภายใต้โจทย์ “การพัฒนานวัตกรรมเพื่อการประกันสุขภาพ” ในงานสัปดาห์ประกันภัย ประจำปี 2562 ที่จะจัดขึ้นในระหว่างวันที่ 27–29 กันยายน 2562 ที่อิมแพค เมืองทองธานี
เฟ้นหาสุดยอดนักพัฒนานวัตกรรมเทคโนโลยีด้านการประกันภัยรุ่นใหม่ ร่วมพลิกโฉมอุตสาหกรรมประกันภัย  เดินสายจัดกิจกรรมโรดโชว์มหาวิทยาลัยชั้นนำ เชิญชวนนิสิต นักศึกษา และประชาชนทั่วไปเข้าร่วมโครงการ เตรียมความพร้อมก่อนลงสนามประชันเวที “OIC InsurTech Award 2019”ภายใต้โจทย์ “การพัฒนานวัตกรรมเพื่อการประกันสุขภาพ” ชิงรางวัลรวมมูลค่ากว่า 400,000 บาท  ในงานสัปดาห์ประกันภัย ประจำปี 2562 ที่จะจัดขึ้นในระหว่างวันที่ 27–29 กันยายน 2562 ที่อิมแพ็ค เมืองทองธานี
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (เลขาธิการ คปภ.) เปิดเผยว่า สำนักงานคณะกรรมการกำกับและส่งเสริมการประกอบธุรกิจประกันภัย (สำนักงาน คปภ.) ได้จัดทำโครงการ InsurTech Boot Camp 2019 ภายใต้การขับเคลื่อนของ Center of InsurTech, Thailand (CIT) ซึ่งเป็นศูนย์กลางในการส่งเสริมและพัฒนาเทคโนโลยีประกันภัย เพื่อเฟ้นหานักพัฒนานวัตกรรมเทคโนโลยีด้านการประกันภัยรุ่นใหม่ นำร่องด้วยการเปิดตัวโครงการ พร้อมจัดกิจกรรม CIT Roadshow เดินสายให้ความรู้ด้านเทคโนโลยีการประกันภัยให้กับนิสิต และนักศึกษาในมหาวิทยาลัยที่มีหลักสูตรการเรียนการสอนเกี่ยวกับการประกันภัยโดยตรง จำนวน 4 สถาบัน ประกอบด้วย มหาวิทยาลัยธรรมศาสตร์ (ศูนย์รังสิต), สถาบันเทคโนโลยีพระจอมเกล้าเจ้าคุณทหารลาดกระบัง, มหาวิทยาลัยมหิดล (พญาไท) และจุฬาลงกรณ์มหาวิทยาลัย พร้อมเชิญชวนส่งผลงานเข้าประกวดนวัตกรรมเทคโนโลยีด้านการประกันภัย “OIC InsurTech Award 2019” ภายใต้โจทย์ “การพัฒนานวัตกรรมเพื่อการประกันสุขภาพ” ในงานสัปดาห์ประกันภัย ประจำปี 2562 ที่จะจัดขึ้นในระหว่างวันที่ 27–29 กันยายน 2562 ที่อิมแพ็ค เมืองทองธานี
สำหรับกิจกรรม CIT Roadshow จะเป็นการแนะแนวและให้ความรู้ เพื่อเพิ่มทักษะด้านเทคโนโลยีการประกันภัยในหัวข้อหลัก คือ ความรู้พื้นฐานด้านประกันภัยและ InsurTech รอบโลก, วงจรประกันภัย ปัญหา อุปสรรค และความต้องการด้านการใช้เทคโนโลยีในอุตสาหกรรมประกันภัย จาก 3 ผู้เชี่ยวชาญด้านการประกันภัย ได้แก่ ดร.ธรรม์ธีร์ สุกโชติรัตน์ CEO - TQLD (noon), Advisor - Thai Fintech Association, ธนศักดิ์ ฮุ่นตระกูล กรรมการผู้จัดการและผู้ร่วมก่อตั้ง FairDee InsurTech Co.,Ltd. พร้อมด้วย ฤทัย สุทธิกุลพานิช Head of Fuchsia Innovation Center เมืองไทยประกันชีวิต และปิดท้ายด้วยสัมมนาเชิงปฏิบัติการ (Workshop) โดยเปิดรับสมัครตั้งแต่วันนี้–5 กันยายน 2562 โดย 10 ทีม (ทีมละ 5 คน) ที่ผ่านการคัดเลือกจะได้เข้าร่วมกิจกรรม InsurTech Boot Camp 2019 เสริมพลังความรู้ และขัดเกลาทักษะแบบเข้มข้น ตลอดระยะเวลา 2 วัน 1 คืน และคัดเลือก 5 ทีมที่มีผลงานโดดเด่นเพื่อเตรียมความพร้อมในการเข้าชิงรางวัลในงาน OIC InsurTech Award 2019
เลขาธิการ คปภ. กล่าวเพิ่มเติมว่า นอกจากการจัดประกวดในประเภทนิสิต/นักศึกษาแล้ว ยังจัดให้มีการประกวดในประเภทบุคคลทั่วไป โดยไม่จำกัดอายุและการศึกษา เพียงรวมทีมให้ได้ 5 คน ประกอบด้วย ผู้ที่มีความสามารถด้านการวางแผนธุรกิจ นักออกแบบแอพพลิเคชั่น นักพัฒนาโปรแกรม หรือผู้ที่มีความสนใจด้านการประกันภัยสามารถสมัครและส่งผลงานได้ตั้งแต่วันนี้ถึง 5 กันยายน 2562 เช่นเดียวกัน โดย 10 ทีม (ทีมละ 5 คน) ที่ผ่านการคัดเลือกจะต้องเข้าร่วมกิจกรรม Workshop เชิงลึก ตลอดระยะเวลา 2 วันเพื่อเพิ่มพูนความรู้ความเข้าใจเทคโนโลยีด้านการประกันภัยและนำไปปรับปรุงผลงาน หลังจากนั้นคณะกรรมการจะคัดเลือกผู้เข้ารอบสุดท้าย จำนวน 5 ทีมเพื่อเข้าร่วมชิงรางวัล OIC InsurTech Award 2019
สำหรับรางวัล OIC InsurTech Award 2019 ที่ผู้เข้าประกวดจะได้รับ มีมูลค่ารวมทั้งสิ้น 400,000 บาท แบ่งเป็น ประเภทนิสิต/นักศึกษา ประกอบด้วย รางวัลชนะเลิศ เงินรางวัลมูลค่า 80,000 บาท พร้อมโล่รางวัลรางวัลรองชนะเลิศอันดับ 1  เงินรางวัลมูลค่า 50,000 บาท พร้อมโล่รางวัล และรางวัลรองชนะเลิศอันดับ 2 เงินรางวัลมูลค่า 30,000 บาท พร้อมโล่รางวัล ประเภทบุคคลทั่วไป ประกอบด้วย รางวัลชนะเลิศ เงินรางวัลมูลค่า 100,000 บาท พร้อมโล่รางวัล รางวัลรองชนะเลิศอันดับ 1 เงินรางวัลมูลค่า 80,000 บาท พร้อมโล่รางวัล และรางวัลรองชนะเลิศอันดับ 2 เงินรางวัลมูลค่า 50,000 บาท พร้อมโล่รางวัล
“มาร่วมกันพลิกโฉมอุตสาหกรรมประกันภัยด้วยนวัตกรรมและเทคโนโลยี กับโครงการ InsurTech Boot Camp 2019 ที่มุ่งมั่นเสริมสร้างความรู้และทักษะในการนำนวัตกรรมหรือเทคโนโลยีมาใช้ในอุตสาหกรรมประกันภัย และติวเข้มสำหรับการส่งผลงานเข้าชิงรางวัล OIC InsurTech Award 2019 เพราะฉะนั้น ใครมีไอเดียดีๆ มีของดีในตัว อย่าเก็บไว้ รวมกลุ่มกันให้ได้ 5 คน แล้วสมัครกันเข้ามาได้ ทั้งนิสิตนักศึกษาและประชาชนทั่วไป งานนี้นอกจากผู้ชนะจะได้รับเงินรางวัลแล้ว ผลงานที่ได้รางวัลจะได้รับการต่อยอดพัฒนาให้เกิดขึ้นอย่างเป็นรูปธรรมและใช้งานได้จริง ซึ่งจะเป็นส่วนสำคัญในการสร้างความแข็งแกร่งให้อุตสาหกรรมประกันภัยของไทยอีกด้วย” เลขาธิการ คปภ. กล่าวในตอนท้าย
สำหรับผู้สนใจสามารถสอบถามข้อมูลหรือรายละเอียดเพิ่มเติม และดาวน์โหลดใบสมัครได้ที่ https://cit.oic.or.th/award2019 หรือ โทร. 02 515 3995–9 ต่อ 7653

ที่มา : https://www.thaigov.go.th/news/contents/details/22562
