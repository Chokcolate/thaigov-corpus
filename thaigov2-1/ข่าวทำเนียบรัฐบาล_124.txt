รัฐบาลไทย-ข่าวทำเนียบรัฐบาล-ไทย-เกาหลีใต้ พร้อมสนับสนุนการเรียนรู้ทางด้านภาษาระหว่างกัน เพื่อเสริมสร้างสายสัมพันธ์ของสองประเทศ

วันจันทร์ที่ 2 กันยายน 2562
ไทย-เกาหลีใต้ พร้อมสนับสนุนการเรียนรู้ทางด้านภาษาระหว่างกัน เพื่อเสริมสร้างสายสัมพันธ์ของสองประเทศ
ไทย-เกาหลีใต้ พร้อมสนับสนุนการเรียนรู้ทางด้านภาษาระหว่างกัน เพื่อเสริมสร้างสายสัมพันธ์ของสองประเทศ
วันนี้ (2 กันยายน 2562) เวลา 15.30 น. ณ โรงแรมชาเทรียม ริเวอร์ไซด์ กรุงเทพฯ รองศาสตราจารย์ นราพร จันทร์โอชา ภริยานายกรัฐมนตรี และมาดาม คิม จอง-ซุก ภริยาประธานาธิบดีแห่งสาธารณรัฐเกาหลี เป็นแขกเกียรติยศในงานการแข่งขันกล่าวสุนทรพจน์ภาษาเกาหลี ระดับมัธยมศึกษาและอุดมศึกษาแห่งประเทศไทย โดยมี นางสาวยู อึน-ฮเยรองนายกรัฐมนตรีและรัฐมนตรีว่าการกระทรวงศึกษาธิการสาธารณรัฐเกาหลี นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เลขาธิการและรองเลขาธิการสำนักงานคณะกรรมการการศึกษาขั้นพื้นฐาน (สพฐ.) ผู้อำนวยการศูนย์การศึกษาเกาหลี (KEC) และ นักเรียน นักศึกษา ครู และอาจารย์ จากโรงเรียนและสถาบันที่มีการเรียนการสอนภาษาเกาหลีเข้าร่วม กว่า 180 คน
โดยในงาน ภริยานายกรัฐมนตรี และภริยาประธานาธิบดีแห่งสาธารณรัฐเกาหลีได้พบปะพูดคุยกับนักเรียน นักศึกษา และอาจารย์ไทยที่มีการเรียนการสอนภาษาเกาหลี จากนั้นได้เยี่ยมชมนิทรรศการผลงานการจัดการเรียนการสอนภาษาเกาหลีในประเทศไทย โดยรองเลขาธิการ สพฐ. เป็นผู้นำชม
ในการนี้ภริยานายกรัฐมนตรีแสดงความยินดีแก่ทีมที่ได้รับรางวัล พร้อมเน้นย้ำความสำคัญของการศึกษาภาษาต่างประเทศ ว่าเป็นกุญแจที่ทำให้สามารถเข้าถึงสังคม วัฒนธรรม และวิถีชีวิตของประเทศอื่น ๆ และโลกโดยรวมได้ดียิ่งขึ้น ตลอดจนสร้างโอกาสใหม่ ๆ ต่อตนเองและประเทศไทย ทั้งนี้ความสัมพันธ์ของทั้งสองฝ่ายมีพัฒนาการทั้งในระดับรัฐบาลและประชาชน ปัจจุบันคนไทยหันมาให้ความสนใจในการศึกษาภาษาเกาหลีมากยิ่งขึ้น จากกระแส K-POP ที่เข้ามาแพร่หลายในประเทศไทย ไม่ว่าจะเป็นภาพยนตร์ เพลง และละครชุด ซึ่งนักเรียน นักศึกษาที่มีความรู้ด้านภาษาเกาหลี เปรียบเสมือนทูตสันถวไมตรี เชื่อมต่อสายสัมพันธ์ระหว่างคนรุ่นใหม่ของทั้งสองประเทศให้แน่นแฟ้นยิ่งขึ้น อันจะส่งผลดีต่อการพัฒนาความร่วมมือระหว่างกันในทุก ๆ ด้านให้ก้าวหน้าต่อไป
โอกาสนี้รองนายกรัฐมนตรีและรัฐมนตรีว่าการกระทรวงศึกษาธิการสาธารณรัฐเกาหลี รัฐมนตรีว่าการกระทรวงศึกษาธิการ เลขาธิการ สพฐ. และผู้อำนวยการศูนย์การศึกษาเกาหลี (KEC) ได้มอบรางวัลแก่นักเรียน นักศึกษาที่ชนะการแข่งขันกล่าวสุนทรพจน์ภาษาเกาหลีด้วย
**********************************

ที่มา : https://www.thaigov.go.th/news/contents/details/22732
