รัฐบาลไทย-ข่าวทำเนียบรัฐบาล-“อนุทิน”ขอโรงพยาบาลเอกชน คำนึงถึงประโยชน์ของผู้บริโภค

วันพุธที่ 21 สิงหาคม 2562
“อนุทิน”ขอโรงพยาบาลเอกชน คำนึงถึงประโยชน์ของผู้บริโภค
รองนายกรัฐมนตรีและรัฐมนตรีว่าการกระทรวงสาธารณสุข ขอโรงพยาบาลเอกชน คิดค่าบริการ ค่ายาตามมาตรฐาน คำนึงถึงประโยชน์ของผู้บริโภค และจะได้เชิญหน่วยงานที่เกี่ยวข้องมาหารือ
วันนี้ (21 สิงหาคม 2562) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลังสมาคมโรงพยาบาลเอกชน เข้าพบแสดงความยินดี ในโอกาสเข้ารับตำแหน่ง ส่วนประเด็นการคิดราคาค่าบริการ ค่ายานั้น ทางสมาคมโรงพยาบาลเอกชนได้ชี้แจงไม่ได้คิดอะไรเกินเลยที่กฎหมายกำหนด
“ผมก็ได้ขอความร่วมมือให้คำนึงถึงประโยชน์ของผู้บริโภค เรารู้ราคามาตรฐานอยู่แล้ว และผู้ที่ไปขอรับบริการที่โรงพยาบาลเอกชนก็ต้องการความสะดวกสบาย ยอมที่จะจ่ายส่วนเกินเพื่อซื้อความสะดวกสบาย แต่ก็ขอให้คิดในระดับที่มีความเป็นธรรม ทุกคนทำธุรกิจแล้วต้องมี กำไรพอสมควร ซึ่งหากราคาสมเหตุผลผู้รับบริการก็คงยินดีที่จะมาจ่ายอยู่แล้ว”นายอนุทินกล่าว
อย่างไรก็ตาม ต้องยอมรับว่าโรงพยาบาลเอกชนเป็นการประกอบธุรกิจอย่างหนึ่ง ที่ต้องมีผลกำไรเพื่อให้โรงพยาบาลเปิดดำเนินการได้ แต่ผู้บริโภคมีอำนาจในการตัดสินใจ ที่จะเลือกใช้บริการ ขอให้ผู้บริโภค เลือกใช้บริการในโรงพยาบาลที่มีมาตรฐาน ในราคาที่เราพึงพอใจ โดยสามารถสืบราคา เปรียบเทียบอัตราค่าบริการ ก่อนเข้ารับบริการ เพราะผู้รับบริการคือผู้ซื้อ ตลาดนี้เป็นตลาดของผู้ซื้อ ต้องช็อปก่อนแล้วหาระดับที่ดีที่สุดค่อยไปขอรับบริการ ทั้งนี้ ขอเวลาศึกษารายละเอียด โดยจะได้เชิญกรมสนับสนุนบริการสุขภาพ ที่ดูแลโรงพยาบาลเอกชนรวมทั้งหน่วยงานที่เกี่ยวข้องมาหารือ เพื่อประโยชน์ของประชาชน
********************************* 21 สิงหาคม 2562

ที่มา : https://www.thaigov.go.th/news/contents/details/22417
