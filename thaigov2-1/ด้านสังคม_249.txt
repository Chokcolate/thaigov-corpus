รัฐบาลไทย-ข่าวทำเนียบรัฐบาล-สธ.-กทม. เยี่ยมตลาดเยาวราช แนะเลือกอาหารเจถูกหลักโภชนาการ ไม่เพิ่มน้ำหนัก

วันศุกร์ที่ 27 กันยายน 2562
สธ.-กทม. เยี่ยมตลาดเยาวราช แนะเลือกอาหารเจถูกหลักโภชนาการ ไม่เพิ่มน้ำหนัก
รองนายกรัฐมนตรีและรัฐมนตรีว่าการกระทรวงสาธารณสุข พร้อมผู้ว่าราชการกรุงเทพมหานคร เยี่ยมตลาดเยาวราช “กินเจปีนี้ เลือกซื้ออาหารถูกหลักโภชนาการ ไม่เพิ่มน้ำหนัก สุขภาพดี” แนะโหลด  “เมนูเจทำเองได้ง่ายนิดเดียว”
รองนายกรัฐมนตรีและรัฐมนตรีว่าการกระทรวงสาธารณสุข พร้อมผู้ว่าราชการกรุงเทพมหานคร เยี่ยมตลาดเยาวราช “กินเจปีนี้ เลือกซื้ออาหารถูกหลักโภชนาการ ไม่เพิ่มน้ำหนัก สุขภาพดี” แนะโหลด  “เมนูเจทำเองได้ง่ายนิดเดียว”
วันนี้ (27 กันยายน 2562) ณ ถนนเยาวราช เขตสัมพันธวงศ์ กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย พล.ต.ท.โสภณ พิสุทธิวงษ์ รองผู้ว่าราชการกรุงเทพมหานคร นายแพทย์สุขุม กาญจนพิมาย ปลัดกระทรวงสาธารณสุข และแพทย์หญิงพรรณพิมล วิปุลากร อธิบดีกรมอนามัย ร่วมรณรงค์กิจกรรม “กินเจ สุขภาพดี” ที่ถนนเยาวราช เป็นเวลา 10 วัน ระหว่างวันที่ 28 กันยายน – 7 ตุลาคม 2562
นายอนุทินกล่าวว่า อาหารเจสามารถหาซื้อได้ง่าย ทั้งห้างสรรพสินค้า ร้านสะดวกซื้อ ร้านค้าทั่วไป หรือแม้แต่ร้านค้าออนไลน์ มีหลายรูปแบบ หลายผลิตภัณฑ์ ส่วนใหญ่มักมีส่วนประกอบของแป้ง ไขมัน น้ำตาลและโซเดียมสูง ขอให้ประชาชนเลือกซื้ออาหารและวัตถุดิบที่จะนำมาประกอบอาหาร ถูกหลักอนามัย ตามหลักโภชนาการ และลดอาหารหวาน มัน เค็ม เพื่อไม่เพิ่มน้ำหนัก มีสุขภาพที่ดี และในช่วง 10 วันกินเจ ที่งดกินเนื้อสัตว์อาจขาดโปรตีนและธาตุเหล็ก  ควรเลือกทานอาหารที่มีโปรตีนทดแทนเนื้อสัตว์ เช่น ถั่ว ผลิตภัณฑ์จากถั่วต่างๆ โปรตีนเกษตร เต้าหู้  ผักใบเขียวซึ่งมีธาตุเหล็กสูง ผลไม้และผักหลากหลายสี เพื่อให้ได้วิตามินและแร่ธาตุเพียงพอตามที่ร่างกายต้องการ
ด้านนายแพทย์สุขุม กล่าวว่า สำหรับผักผลไม้ ควรเลือกใช้ผักปลอดสารพิษที่มีการรับรองโดยหน่วยงานภาครัฐจากแหล่งผลิต โดยใน 1 วัน ควรกินผักผลไม้ให้ได้ 400 กรัมหรือ 6 ทัพพีขึ้นไป และต้องล้างให้สะอาดทุกครั้ง ลดสารเคมีตกค้างหรือการปนเปื้อนของเชื้อจุลินทรีย์ก่อโรค สามารถทำได้หลายวิธีเช่นล้างด้วยน้ำไหล โดยแช่ในน้ำ 15 นาที จากนั้นเปิดน้ำไหลถูไปมาประมาณ 2 นาที ลดสารพิษตกค้างได้ร้อยละ 25 - 63 หรือใช้น้ำส้มสายชู 5 เปอร์เซ็นต์ 1 ช้อนโต๊ะผสมน้ำ 4 ลิตร แช่นาน 15 นาที แล้วล้างด้วยน้ำสะอาด ลดสารพิษตกค้างได้ร้อยละ 60 - 84 หรือใช้เบคกิ้งโซดา(ผงฟู)  ½ ช้อนโต๊ะผสมน้ำ 10 ลิตร แช่ทิ้งไว้ 15 นาที แล้วล้างด้วยน้ำสะอาด ลดสารเคมีตกค้างได้ร้อยละ  90 – 95
นอกจากนี้ควรระวังจะกินแป้ง และน้ำตาลมากเกินไป เพราะอาหารเจหลายชนิดมีส่วนประกอบของแป้งและน้ำตาล เช่น ผัดหมี่ต่างๆ ซาลาเปา เผือกทอด มันทอด เครื่องดื่มที่มีรสหวาน แนะเลือกข้าวกล้อง ข้าวซ้อมมือ เนื่องจากมีคุณค่าทางโภชนาการสูงกว่าข้าวขาว ระวังเรื่องการกินของแห้งหรือของหมักดอง เช่น เต้าหู้ยี้ เต้าเจี้ยว ต้มเค็ม ผักแห้ง ผักดอง รวมทั้งอาหารกระป๋องและอาหารสำเร็จรูป เนื่องจากอาจทำให้ได้รับโซเดียมมากเกินไป ทั้งนี้ประชาชนสามารถทำเมนูเจได้ด้วยตนเอง โดยลองทำตามหนังสือ เมนูคู่ครัว อาหารเจสู่สุขภาพ ของกรมอนามัย “เมนูเจทำเองได้ง่ายนิดเดียว”สามารถดาวน์โหลดได้ที่nutrition.anamai.moph.go.th/images/files/PDF%20เมนูคู่ครัวอาหารเจเพื่อสุขภาพ.pdf

ที่มา : https://www.thaigov.go.th/news/contents/details/23461
