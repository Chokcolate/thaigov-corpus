รัฐบาลไทย-ข่าวทำเนียบรัฐบาล-ประชุมสภาการศึกษา

วันพุธที่ 4 ธันวาคม 2562
ประชุมสภาการศึกษา
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานการประชุมสภาการศึกษา ครั้งที่ 4/2562
เมื่อวันศุกร์ที่ 29 พฤศจิกายน 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานการประชุมสภาการศึกษา ครั้งที่ 4/2562 โดยมีนายสุภัทร จำปาทอง เลขาธิการสภาการศึกษา พร้อมด้วยกรรมการสภาการศึกษาและผู้ทรงคุณวุฒิ เข้าร่วมการประชุม ณ ห้องประชุมกำแหง พลางกูร สำนักงานเลขาธิการสภาการศึกษา (สกศ.) โดยที่ประชุมได้หารือการดำเนินงานด้านต่าง ๆ ซึ่งมีสาระสำคัญสรุป ดังนี้
ที่ประชุมรับทราบรายงานความก้าวหน้าการดำเนินงานศูนย์กลางข้อมูลด้านการศึกษา กระทรวงศึกษาธิการ (Education Data Center: EDC) โดยมีการเชื่อมโยงข้อมูลด้านการศึกษา จากหน่วยงานภายในและภายนอกกระทรวงศึกษาธิการ ประกอบด้วยฐานข้อมูลที่สำคัญ 5 ด้าน คือ ฐานข้อมูลนักเรียน ฐานข้อมูลผู้สำเร็จการศึกษา ฐานข้อมูลครูและบุคลากรทางการศึกษา ฐานข้อมูลบุคลากรอื่น และฐานข้อมูลสถานศึกษา ทั้งนี้ จะมุ่งเน้นการเชื่อมโยงข้อมูลของทุกหน่วยงานให้มีความเป็นเอกภาพ และเป็นไปในทิศทางเดียวกัน เพื่อนำข้อมูลไปใช้ประโยชน์ในการพัฒนาการศึกษาอย่างครอบคลุมทั่วประเทศ
พร้อมทั้งรับทราบรายงานผลการจัดงาน STAR STEMS พลเมืองดี วินัยเด่น 2562: ดาวเดียวกันไปด้วยกัน ซึ่งคณะอนุกรรมการสภาการศึกษาเฉพาะกิจ ด้านการสร้างพลเมืองดี มีวินัย ภูมิใจในชาติ ได้เริ่มดำเนินการตั้งแต่ช่วงเดือนพฤษภาคม 2561 – ตุลาคม 2562 โดยมีภารกิจในการจัดการเรียนรู้ตามแนวคิด “STAR STEMS” สร้างพลเมืองดี มีวินัย ให้เป็นรูปธรรม ซึ่งดำเนินงานในสถานศึกษาต้นแบบ 4 แห่ง พร้อมสร้างความร่วมมือกับสถานประกอบการ จำนวน 53 แห่ง โดยผลการจัดการเรียนรู้ดังกล่าว ทำให้เกิดการสร้างความเท่าเทียมทางการศึกษา พร้อมปฏิรูปคุณภาพการศึกษาผ่านกระบวนการพัฒนาคุณลักษณะอันพึงประสงค์ด้วยนวัตกรรมแบบไทย ที่สามารถตอบโจทย์ยุทธศาสตร์ชาติ สอดคล้องนโยบายรัฐบาลและกระทรวงศึกษาธิการ
นอกจากนี้ กรรมการสภาการศึกษาได้รายงานการศึกษาดูงานของกรรมการสภาการศึกษา ณ จังหวัดสระแก้วและจังหวัดฉะเชิงเทรา เมื่อวันที่ 11 – 12 กันยายน 2562 ให้ที่ประชุมรับทราบ โดยได้ลงพื้นที่รับฟังสภาพปัญหา และหารือแนวทางการแก้ไขปัญหากับคนในชุมชน อาทิ จำนวนนักเรียนอาชีวศึกษาที่มีน้อยกว่านักเรียนสายสามัญ ในสัดส่วน 30 ต่อ 70 ทำให้สถาบันอาชีวศึกษาเอกชนบางแห่งปิดตัวลง, ข้อมูลด้านความต้องการกำลังคนอาชีวศึกษายังไม่สมบูรณ์ ส่งผลต่อการวางแผนรับนักเรียนในสาขาที่เป็นความต้องการของตลาดแรงงาน, ปัญหาด้านภาษาและการสื่อสารระหว่างนักเรียนกัมพูชากับครูชาวไทย, การขาดแคลนอัตรากำลังครูในสาขาต่าง ๆ, การขาดแคลนอาคารเรียน เครื่องมือ อุปกรณ์ และสื่อการเรียนการสอน เป็นต้น
ทั้งนี้ ที่ประชุมได้หารือความก้าวหน้าการดำเนินงาน มาตรฐานการศึกษาของชาติ พ.ศ. 2561 ตามมติคณะรัฐมนตรี รวมทั้งผลการรับฟังความเห็นต่อร่างพระราชบัญญัติการศึกษาแห่งชาติ พ.ศ. ... โดย รมว.ศึกษาธิการ เปิดเผยภายหลังการประชุมว่า จากการที่คณะรัฐมนตรีและที่ประชุมกรรมการสภาการศึกษา ได้มอบหมายให้ สกศ. จัดการประชุมรับฟังความคิดเห็น ร่างพระราชบัญญัติการศึกษาแห่งชาติ พ.ศ. ... สกศ. จึงได้จัดประชุมรับฟังความคิดเห็นจากผู้มีส่วนได้ส่วนเสีย และผู้ทรงคุณวุฒิ จำนวน 5 ครั้ง ซึ่งดำเนินการตั้งแต่เดือนกันยายน – ตุลาคม 2562 พร้อมทั้งรับฟังความคิดเห็นผ่านเว็บไซต์ สกศ. โดยผลสรุปการรับฟังความคิดเห็นนี้ ย่อมมีทั้งผู้ที่เห็นด้วยและไม่เห็นด้วยในเรื่อง ๆ อย่างไรก็ตาม กระทรวงศึกษาธิการจะพิจารณารายละเอียดข้อมูลที่ได้รับ จากการแสดงความคิดเห็นและข้อเสนอแนะตามความเหมาะสม เพื่อเสนอให้สำนักงานคณะกรรมการกฤษฎีกา พิจารณาตามขั้นตอนของกฎหมายต่อไป ซึ่งคาดว่าจะดำเนินการให้แล้วเสร็จภายในปี 2562 นี้
อรพรรณ ฤทธิ์มั่น : สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/25029
