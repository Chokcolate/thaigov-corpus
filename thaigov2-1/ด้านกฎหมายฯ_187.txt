รัฐบาลไทย-ข่าวทำเนียบรัฐบาล-รมว.ยุติธรรม มอบนโยบายเพื่อขับเคลื่อนด้านการส่งเสริมสุขอนามัยอาหารและโภชนาการแก่ผู้ต้องขัง

วันอังคารที่ 4 กุมภาพันธ์ 2563
รมว.ยุติธรรม มอบนโยบายเพื่อขับเคลื่อนด้านการส่งเสริมสุขอนามัยอาหารและโภชนาการแก่ผู้ต้องขัง
นายสมศักดิ์ เทพสุทิน รัฐมนตรีว่าการกระทรวงยุติธรรม ปาฐกถาพิเศษและมอบนโยบายในโครงการประชุมเชิงปฏิบัติการเพื่อขับเคลื่อนนโยบายและยุทธศาสตร์กระทรวงยุติธรรม ประจำปีงบประมาณ ๒๕๖๓ กิจกรรมที่ ๑ การส่งเสริมสุขอนามัยอาหารและโภชนาการแก่ผู้ต้องขัง
ในวันศุกร์ที่ ๓๑ มกราคม ๒๕๖๓ เวลา ๑๓.๐๐ น. ณ ห้องจูปีเตอร์ ๔-๖ อาคารชาเลนเจอร์ อิมแพ็ค เมืองทองธานี จังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงยุติธรรม ปาฐกถาพิเศษและมอบนโยบายในโครงการประชุมเชิงปฏิบัติการเพื่อขับเคลื่อนนโยบายและยุทธศาสตร์กระทรวงยุติธรรม ประจำปีงบประมาณ ๒๕๖๓ กิจกรรมที่ ๑ การส่งเสริมสุขอนามัยอาหารและโภชนาการแก่ผู้ต้องขัง โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม รองศาสตราจารย์ ดร.วีริศ อัมระปาล ที่ปรึกษารัฐมนตรีว่าการกระทรวงยุติธรรม (ด้านวิชาการ) พันตำรวจเอก ณรัชต์ เศวตนันทน์ อธิบดีกรมราชทัณฑ์ นายวัลลภ นาคบัว ผู้อำนวยการสำนักงานกิจการยุติธรรม ผู้บัญชาการเรือนจำ ผู้อำนวยการทัณฑสถาน สถานกักกัน สถานกักขังและเจ้าหน้าที่สูทกรรม รวมทั้งสิ้นประมาณ ๓๐๐ คน เข้าร่วมฯ
รัฐมนตรีว่าการกระทรวงยุติธรรม กล่าวว่า ยินดีที่ได้มาร่วมแลกเปลี่ยนความคิดเห็นในการประชุมวันนี้ เพื่อจะได้พัฒนามาตรฐานสุขอนามัยของผู้ต้องขังในเรือนจำ โดยสิ่งที่อยากเน้นย้ำวันนี้คือ ตัวเลขผู้ต้องขังไม่ลดลงทำให้ปัจจุบันมีผู้ต้องขังจำนวนกว่า ๓.๘ แสนคน ทำให้พบปัญหาความแออัด ทางกระทรวงยุติธรรมจึงได้ทำกรอบการแก้ปัญหา อาทิ การแก้กฎหมายคดียาเสพติดที่มีโทษน้อย รวมถึงขณะนี้มีการเร่งปลดกระท่อมออกจากยาเสพติด เนื่องจากสถิติคดีปี ๒๕๖๒ ที่เกี่ยวกับกระท่อมมีจำนวนกว่า ๖ หมื่นคดี ซึ่งจะช่วยลดความแออัดในเรือนจำได้ นอกจากนี้ ยังได้วางกรอบพักโทษ และการใช้กำไลอีเอ็ม โดยแบ่งกลุ่มที่จะใช้กำไลอีเอ็ม อาทิ ผู้ต้องขังระหว่างพิจารณาคดี ผู้ต้องขังทำงานนอกเรือนจำ ผู้หญิงตั้งครรภ์ คดีเสพยาจำนวนน้อย คดีความมั่นคง คดีการเงิน และคดีเก็บของป่า โดยขอให้ผู้บัญชาการเรือนจำทุกแห่งตรวจดูเรือนจำตัวเองว่า มีเรื่องอะไรที่ยังค้าง ไม่สามารถทำได้ ซึ่งเรื่องอะไรที่ยังค้าง ให้หาทางยกเลิก และคืนงบประมาณ
และในช่วง ๒ - ๓ สัปดาห์ที่ผ่านมา ผู้ต้องขังที่มีความรุนแรง หรือฆาตรกรต่อเนื่อง กระทรวงยุติธรรม จึงได้ทำกรอบแนวคิด ๓ กรอบ เพื่อให้สังคมรับรู้ว่าเขาอยู่ตรงไหน ดังนั้น สิ่งที่อยากขอข้อมูลจากผู้บัญชาการเรือนจำคือ ให้ช่วยตรวจดูย้อนหลังว่า แต่ละเรือนจำที่ปล่อยผู้ต้องขังที่มีพฤติกรรมในลักษณะดังกล่าวจำนวนเท่าไหร่ โดยขอข้อมูลย้อนหลัง ๕ ปี สำหรับอาหารผู้ต้องขังต้องตรวจสอบคุณภาพ และปริมาณ โดยส่วนตัวได้ให้สถาบันการศึกษา ๒ แห่ง เข้าไปตรวจสอบคุณภาพ
ส่วนเรื่องความแออัดในเรือนจำ จากตัวเลขที่สามารถทำได้ ประมาณ ๘ หมื่นตารางเมตร จะใช้งบ ๑๗๘ ล้านบาท โดยขณะนี้กำลังเสนอให้คณะรัฐมนตรี (ครม.) พิจารณา ซึ่งสัปดาห์ที่ผ่านมาได้เสนอแผนแก้ปัญหาผู้ต้องขังล้นคุกไปแล้ว โดยมีแผน ๕ กรอบ อาทิ กฎหมาย ใช้สถานที่อื่นกักกัน ฝึกอาชีพ แก้ปัญหายาเสพติด โดย ครม. ได้เห็นชอบกรอบนี้แล้ว ส่วนเรื่องกำไลอีเอ็ม หรืองบกลางสำหรับสร้างเรือนนอนจะเสนอให้พิจารณาต่อไป
---------------------------------------------------

ที่มา : https://www.thaigov.go.th/news/contents/details/26280
