รัฐบาลไทย-ข่าวทำเนียบรัฐบาล-รมช.มนัญญา ชื่นมื่นเปิดงานGreen D

วันจันทร์ที่ 13 มกราคม 2563
รมช.มนัญญา ชื่นมื่นเปิดงานGreen D
รมช.มนัญญา ชื่นมื่นเปิดงาน Green D ชู PGS ยกระดับเกษตรกร
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังการเปิดงาน Green D.(กิน-ดี)“นครสวรรค์ ปันสุข” ระหว่างวันที่ 10 – 12 มกราคม 2563 ณ บ้าน 120 ปีวิถีไม้สักไทย สำนักงานบริหารพื้นที่อนุรักษณ์ที่ 12 จังหวัดนครสวรรค์ ว่า การจัดงาน Green D.(กิน-ดี)“นครสวรรค์ ปันสุข”เป็นการบรูณาการกิจกรรมของงานเกษตรกรรม ได้ถึง 3 เป้าหมาย คือมหกรรมสินค้าเกษตรอินทรีย์ การเปิดตัว PGS นครสวรรค์ และการเปิดตัวข้าวสายพันธุ์ใหม่ 2 สายพันธุ์ คือนิลสวรรค์ และชำมะเลียงแดง นับว่าเป็นงานที่เกิดจากการร่วมมือจากหลายหน่วยงาน ซึ่งแสดงให้เห็นถึงความเข้มแข็ง ความก้าวหน้า ทันสมัย ของหน่วยงานในจังหวัดนครสวรรค์ และเครือข่ายต่างๆ
ทั้งนี้ สำหรับการเปิดตัว Participatory Guarantee Systems (PGS) ที่ทันสมัยสอดคล้องกับความต้องการของผู้ผลิตและผู้บริโภค ซึ่งเป็นระบบประกันคุณภาพในระดับท้องถิ่น ที่ให้การรับรองผู้ผลิตโดยเน้นการมีส่วนร่วมของผู้มีส่วนเกี่ยวข้อง และตั้งอยู่บนฐานของความเชื่อถือ เครือข่ายทางสังคม และการแลกเปลี่ยนความรู้ ก็จะเป็นส่วนสำคัญในการพัฒนาและส่งเสริมคุณภาพชีวิตของเกษตรกรให้ดียิ่งขึ้น และยั่งยืน ซึ่งสอดคล้องกับวิสัยทัศน์ ของกระทรวงเกษตรและสหกรณ์ "ภาคเกษตรก้าวไกลด้วยเทคโนโลยีและนวัตกรรม ตลาดนำการผลิต ชีวิตเกษตรกรมีคุณภาพ ทรัพยากรการเกษตรมีความสมดุลและยั่งยืน"
นอกจากนี้ กระทรวงเกษตรฯ ยังมุ่งเน้นในเรื่องเกษตรปลอดภัยและเกษตรอินทรีย์ และให้ความสำคัญกับความปลอดภัยของเกษตรกรและผู้บริโภคเป็นหลัก การดำเนินการตามนโยบายต่าง ๆ จึงต้องการให้เกิดประโยชน์ต่อภาพรวมของประเทศให้มากที่สุด ซึ่งหากภาคการเกษตรของไทยสามารถขับเคลื่อนไปในทิศทางที่ดีขึ้นได้ ก็จะทำให้ภาคเศรษฐกิจของประเทศสามารถเดินหน้าได้ด้วยเช่นกัน
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25737
