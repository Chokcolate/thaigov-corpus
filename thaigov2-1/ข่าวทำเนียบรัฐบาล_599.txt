รัฐบาลไทย-ข่าวทำเนียบรัฐบาล-นายกรัฐมนตรี แจงการนำร่าง พ.ร.บ. งบฯ ปี 63 เข้าสู่สภาลงมติใหม่ ขอให้เป็นเรื่องของศาลรัฐธรรมนูญวินิจฉัย

วันอังคารที่ 28 มกราคม 2563
นายกรัฐมนตรี แจงการนำร่าง พ.ร.บ. งบฯ ปี 63 เข้าสู่สภาลงมติใหม่ ขอให้เป็นเรื่องของศาลรัฐธรรมนูญวินิจฉัย
นายกรัฐมนตรี แจงการนำร่าง พ.ร.บ. งบฯ ปี 63 เข้าสู่สภาลงมติใหม่ ขอให้เป็นเรื่องของศาลรัฐธรรมนูญวินิจฉัย
วันนี้ (28 ม.ค.63) เวลา 14.00 น. ณ บริเวณโถงกลาง ชั้น 1 ตึกบัญชาการ 1 ภายหลังการประชุมคณะรัฐมนตรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวถึงกรณีที่พรรคการเมืองฝ่ายค้านต้องการให้นำร่างพระราชบัญญัติ (พ.ร.บ.) งบประมาณรายจ่ายประจำปีงบประมาณ พ.ศ.2563 กลับเข้าสู่การพิจารณาสภาฯ  เพื่อลงมติใหม่อีกครั้งว่า ต้องรอคำตอบและคำวินิจฉัยของศาลรัฐธรรมนูญก่อน แต่รัฐบาลก็ได้มีการศึกษาหาแนวทางในเรื่องนี้ไว้บ้างแล้ว ข้อกังวลที่เกิดขึ้นในปัจจุบันเป็นเรื่องที่สภานิติบัญญัติและศาลฯ จะต้องหาทางออกให้กับประเทศร่วมกัน หากทุกฝ่ายร่วมมือกันคิด ร่วมมือกันทำ ร่วมกันหาทางออกในสถานการณ์ที่กำลังวิกฤตเรื่องการใช้จ่ายงบประมาณ เชื่อว่าทุกฝ่ายจะตั้งใจทำให้ประเทศและประชาชนของเรา และให้ประชาชนเดือดร้อนน้อยที่สุดในสภาวะที่มีปัญหารุมเร้าในปัจจุบัน
ส่วนเรื่องที่องค์การเพื่อความโปร่งใสนานาชาติ (Transparency International) เผยแพร่ผล CPI ค่าดัชนีรับรู้การทุจริตประจำปี 2019 ระบุประเทศไทย ถูกจัดอยู่ในอันดับที่ 101 จากจำนวนทั้งหมด 180 ประเทศ และได้ค่าเฉลี่ยดัชนีที่ 36 (จากคะแนนเต็ม 100) นั้น  ได้มีการนำเรื่องนี้มาพิจารณาแล้ว ซึ่งผู้เชี่ยวชาญมองว่าการแก้ไขปัญหาในเรื่องการให้สินบน การดำเนินการเจ้าหน้าที่รัฐ ความโปร่งใส ยังมีสถานการณ์ไม่แตกต่างจากปีที่ผ่านมา อย่างไรก็ตามถ้านำข้อมูลมาจาก 9 แหล่งข้อมูล ไทยดีขึ้น 5 ต่ำลง 4 ตรงนี้ก็ขอความเป็นธรรม เพราะรัฐบาลก็ได้พยายามทำอย่างเต็มที่ โดยจะเห็นว่าในช่วงที่ผ่านมามีการดำเนินคดีกับข้าราชการระดับสูงจำนวนมากอย่างที่ไม่เคยมีมาก่อน ซึ่งควรนำเรื่องนี้มาพิจารณาด้วย โดยทุกเรื่องที่ร้องเรียนมาก็ได้มีการตรวจสอบให้ชัดเจนก่อนดำเนินการตามกระบวนการของกฎหมาย เพื่อให้เกิดความเป็นธรรมกับทุกฝ่าย พร้อมกันนี้ได้เน้นย้ำกับหน่วยงานทุกฝ่ายว่าการบริการประชาชนหรืออำนวยความสะดวกต่าง ๆ หากตรวจพบมีการจ่ายเงินจริงระหว่างเจ้าหน้าที่กับประชาชนก็จะดำเนินการทันที ซึ่งประชาชนสามารถร้องเรียนมาได้ ตรงนี้ก็ต้องขอความร่วมมือทั้งสองฝ่าย
................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26115
