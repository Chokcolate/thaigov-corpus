รัฐบาลไทย-ข่าวทำเนียบรัฐบาล-สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จแทนพระองค์ไปทรงเปิดการประชุมสัมมนาพัฒนาคุณธรรมจริยธรรม กระทรวงสาธารณสุข

วันพฤหัสบดีที่ 22 สิงหาคม 2562
สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จแทนพระองค์ไปทรงเปิดการประชุมสัมมนาพัฒนาคุณธรรมจริยธรรม กระทรวงสาธารณสุข
พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ โปรดให้สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดาเสด็จแทนพระองค์ไปทรงเปิดการประชุมสัมมนาพัฒนาคุณธรรมจริยธรรมกระทรวงสาธารณสุข ครั้งที่ 14
วันนี้ (22 สิงหาคม 2562) พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ โปรดให้สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดาเสด็จแทนพระองค์ไปทรงเปิดการประชุมสัมมนาพัฒนาคุณธรรมจริยธรรมกระทรวงสาธารณสุข ครั้งที่ 14ประจำปี 2562 ในประเด็น “รวมพลังจิตอาสา พัฒนาคุณธรรมสังคมไทย เทิดไท้องค์ราชัน” ณ โรงแรมมิราเคิลแกรนด์ คอนเวนชั่น กรุงเทพมหานคร จัดขึ้นระหว่างวันที่ 21-22 สิงหาคม 2562 โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยคณะผู้บริหารกระทรวงสาธารณสุข บุคลากร และผู้เข้าร่วมประชุมเฝ้ารับเสด็จกว่า 1,200 คน
นายอนุทิน ชาญวีกูล รองนายกรัฐมนตรีและรัฐมนตรีว่าการกระทรวงสาธารณสุข กราบทูลรายงานว่า คณะกรรมการดำเนินการพัฒนาคุณธรรมจริยธรรมกระทรวงสาธารณสุข แก้วกัลยาสิกขาลัย ร่วมกับมหาวิทยาลัยมหาจุฬาลงกรณราชวิทยาลัย สมาคมศิษย์เก่าพยาบาลกระทรวงสาธารณสุข จัดการประชุมสัมมนาพัฒนาคุณธรรมจริยธรรมกระทรวงสาธารณสุข เป็นกิจกรรมหนึ่งในการส่งเสริมและสนับสนุนการพัฒนาบุคลากรและหน่วยงานสาธารณสุขด้านคุณธรรมจริยธรรม อย่างเป็นรูปธรรมและจัดขึ้นอย่างต่อเนื่อง เพื่อให้แลกเปลี่ยนเรียนรู้ประสบการณ์การขับเคลื่อนโรงพยาบาลคุณธรรม หน่วยงานคุณธรรม ถ่ายทอดภูมิปัญญา แรงบันดาลใจด้าน การพัฒนาคุณธรรมจริยธรรม นำเสนอผลงานบุคคลดีเด่นด้านการพัฒนาคุณธรรมจริยธรรม  ตลอดจนยกย่องและเชิดชูคนดีศรีสาธารณสุข หน่วยงานดีเด่นด้านการพัฒนาคุณธรรมจริยธรรม ซึ่งจะเป็นแนวทางในการพัฒนาตนเอง องค์กร การมีส่วนร่วม รวมถึงขยาย และสร้างความเข้มแข็งของเครือข่ายจริยธรรมทุกภาคส่วน
ในการนี้ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชรมหาวัชรราชธิดา พระราชทานโล่ประกาศเกียรติคุณสดุดีหน่วยงานดีเด่น โล่ประกาศเกียรติคุณสดุดีคนดีศรีสาธารณสุข ผู้ชนะเลิศการประกวดเรื่องเล่า และผู้ชนะเลิศการกล่าวสุนทรพจน์ รวม 156 รางวัล ทอดพระเนตรการกล่าวสุนทรพจน์และเรื่องเล่าของผู้ชนะเลิศประเด็น “รวมพลังจิตอาสา พัฒนาคุณธรรมสังคมไทย เทิดไท้องค์ราชัน” และนิทรรศการ
ทั้งนี้ กระทรวงสาธารณสุข ได้สนับสนุนให้บุคลากรได้รับการพัฒนาด้านคุณธรรมจริยธรรมตามแผนยุทธศาสตร์การพัฒนา คุณธรรมจริยธรรม กระทรวงสาธารณสุข ฉบับที่ 3  (พ. ศ.  2560 - 2564)​ และแผนแม่บทส่งเสริมคุณธรรม กระทรวงสาธารณสุข ฉบับที่ 1 (พ.ศ.2559-2564) มุ่งสู่กระทรวงคุณธรรม ภายใต้ค่านิยม “MOPH” สร้างบุคลากรสาธารณสุขที่มีจิตใจดีงาม มีไมตรีจิตต่อกันในการปฏิบัติงาน และร่วมกันพัฒนางานสาธารณสุข โดยยึดประชาชนเป็นศูนย์กลาง
*************************** 22 สิงหาคม 2562

ที่มา : https://www.thaigov.go.th/news/contents/details/22439
