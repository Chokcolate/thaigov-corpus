รัฐบาลไทย-ข่าวทำเนียบรัฐบาล-มท.​ 2​ สรุปผลการลดอุบัติเหตุปีใหม่ 2563​ เน้นย้ำให้จังหวัดถอดบทเรียนเพื่อลดอุบัติเหตุทางถนน​ ​พร้อมรณรงค์สร้างวัฒนธรรมความปลอดภัยทางถนนอย่างยั่งยืน

วันจันทร์ที่ 6 มกราคม 2563
มท.​ 2​ สรุปผลการลดอุบัติเหตุปีใหม่ 2563​ เน้นย้ำให้จังหวัดถอดบทเรียนเพื่อลดอุบัติเหตุทางถนน​ ​พร้อมรณรงค์สร้างวัฒนธรรมความปลอดภัยทางถนนอย่างยั่งยืน
มท.​ 2​ สรุปผลการลดอุบัติเหตุปีใหม่ 2563​ เน้นย้ำให้จังหวัดถอดบทเรียนเพื่อลดอุบัติเหตุทางถนน​ ​พร้อมรณรงค์สร้างวัฒนธรรมความปลอดภัยทางถนนอย่างยั่งยืน
วันนี้ (3 ม.ค.​ 2563) เวลา 10.30 น.​ ​ณ​ ห้องประชุม​ 1​ ปภ.​ อาคาร​ 3​ ชั้น​ 5​ กรมป้องกันและบรรเทาสาธารณภัย นายนิพนธ์ บุญญามณี รัฐมนตรีช่วยว่าการกระทรวงมหาดไทย​ เป็นประธานแถลงข่าวสรุปผลการดำเนินงานของศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2563​ ​โดยมี นายพรพจน์ เพ็ญพาส รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายมณฑล สุดประเสริฐ อธิบดีกรมป้องกันและบรรเทาสาธารณภัย พร้อมด้วยคณะกรรมการศูนย์อำนวยการความปลอดภัยทางถนน (ศปถ.) เข้าร่วมพิธี
ในการนี้​ นายนิพนธ์ บุญญามณี​ รัฐมนตรีช่วยว่าการกระทรวงมหาดไทย​ เปิดเผยว่า​ ​สถิติของการอุบัติเหตุทางถนนในช่วงเทศกาลปีใหม่ 2563 ตลอดช่วงเวลา 7 วันของการรณรงค์​ “ขับรถมีน้ำใจ รักษาวินัยจราจร” ระหว่างวันที่ 27 ธ.ค.​ 2562 – 2 ม.ค.​ 2563 นั้น​ เกิดอุบัติเหตุรวม 3,421 ครั้ง​ มีผู้เสียชีวิต​รวม 373 ราย และผู้บาดเจ็บ รวม 3,499 คน​ โดยจังหวัดที่ไม่มีผู้เสียชีวิต (ตายเป็นศูนย์) มี 6 จังหวัด ได้แก่ ตราด พะเยา แม่ฮ่องสอน ยะลา ลำพูน และสตูล จังหวัดที่เกิดอุบัติเหตุสะสมสูงสุด คือ สงขลา​ (116 ครั้ง)​ จังหวัดที่มีผู้เสียชีวิตสะสมสูงสุด คือ กรุงเทพมหานคร​ (15 ราย)​ จังหวัดที่มีผู้บาดเจ็บสะสมสูงสุด คือ​ สงขลา​ (121 คน) ทั้งนี้​ สาเหตุที่ทำให้เกิดอุบัติเหตุสูงสุด​ ได้แก่ ดื่มแล้วขับ (ร้อยละ 32.68)​ และขับรถเร็ว (ร้อยละ 29.00)​ ส่วนพฤติกรรมเสี่ยงที่ทำให้เกิดอุบัติเหตุทางถนนสูงสุด ได้แก่ ไม่สวมหมวกนิรภัย (ร้อยละ 56.12)​ และดื่มแล้วขับ (ร้อยละ 22.49)​ โดยยานพาหนะที่เกิดอุบัติเหตุสูงสุด​ ได้แก่ รถจักรยานยนต์ (ร้อยละ 79.97)​ และรถปิคอัพ (ร้อยละ 6.81)​ ซึ่งอุบัติเหตุส่วนใหญ่เกิดขึ้นบนเส้นทางตรง (ร้อยละ​ 63.37)​ และถนนใน อบต./หมู่บ้าน (ร้อยละ 39.02) และช่วงเวลาที่เกิดอุบัติเหตุสูงสุด คือ ช่วงเวลา 16.01 – 20.00 น. (ร้อยละ 26.28)​
นายนิพนธ์ กล่าวเพิ่มเติมว่า จากสถิติอุบัติเหตุทางถนนช่วงเทศกาลปีใหม่ 2563 พบว่า สาเหตุหลักของอุบัติเหตุทางถนนยังคงเกิดขึ้นจากการดื่มแล้วขับ และขับรถเร็ว รวมถึงผู้ใช้รถจักรยานยนต์เป็นยานพาหนะที่มีสถิติการเกิดอุบัติเหตุทางถนนสูงสุด ซึ่งศูนย์อำนวยการความปลอดภัยทางถนนได้ประสานจังหวัดบูรณาการสร้างความปลอดภัยทางถนนอย่างต่อเนื่องตลอดทั้งปี โดยกำชับให้จังหวัดถอดบทเรียนและวิเคราะห์ข้อมูลสถิติอุบัติเหตุทางถนน เพื่อให้ทราบถึงสาเหตุและปัจจัยเสี่ยงอุบัติเหตุในเชิงลึกอย่างเข้มข้นและต่อเนื่อง รวมทั้งค้นหาปัญหาอุปสรรคและปัจจัยความสำเร็จในการลดอุบัติเหตุทางถนน เพื่อนำไปสู่การกำหนดมาตรการและแนวทางที่เหมาะสมกับสภาพปัญหาอุบัติเหตุทางถนนในแต่ละพื้นที่ พร้อมบังคับใช้กฎหมายจราจรอย่างเคร่งครัด โดยเฉพาะพฤติกรรมเสี่ยงที่เป็นปัจจัยทำให้เกิดอุบัติเหตุรุนแรง​ คือ ดื่มแล้วขับ ขับรถเร็ว และการไม่ใช้อุปกรณ์นิรภัย เพื่อเตรียมความพร้อมสำหรับการรณรงค์ป้องกันและลดอุบัติเหตุทางถนนช่วงเทศกาลในโอกาสต่อไป ทั้งนี้ ศปถ. จะได้ดำเนินการป้องกันและลดอุบัติเหตุทางถนน โดยบังคับใช้กฎหมายควบคู่กับการรณรงค์ประชาสัมพันธ์อย่างจริงจังและต่อเนื่อง เพื่อสร้างการรับรู้ ความเข้าใจ และความตระหนักในการใช้รถ​ ใช้ถนน​อย่างปลอดภัย ตลอดจนปรับเปลี่ยนทัศนคติ ค่านิยม และสร้างจิตสำนึกความรับผิดชอบต่อสังคม ซึ่งจะเป็นรากฐานในการสร้างวัฒนธรรมความปลอดภัยทางถนนอย่างยั่งยืนในสังคมไทยต่อไป ท้ายนี้ ศปถ. ขอขอบคุณหน่วยงานทุกภาคส่วน เครือข่ายอาสาสมัคร กลุ่มจิตอาสา และเจ้าหน้าที่ผู้ปฏิบัติงานที่ร่วมเป็นส่วนหนึ่งในการอำนวยความสะดวกและสร้างความปลอดภัยแก่ประชาชนในการเดินทาง ด้วยความทุ่มเท และเสียสละตลอดระยะเวลาที่ผ่านมา
ด้าน​ นายพรพจน์ เพ็ญพาส รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง กล่าวว่า กระทรวงมหาดไทยได้เน้นย้ำให้จังหวัดจัดประชุมศูนย์อำนวยการความปลอดภัยทางถนนจังหวัด เพื่อสรุปผลการดำเนินงานป้องกันและลดอุบัติเหตุทางถนนในช่วงเทศกาลปีใหม่ พ.ศ.​2563 พร้อมทั้งเร่งตรวจสอบข้อมูลผู้บาดเจ็บอุบัติเหตุทางถนนในช่วงควบคุมเข้มข้น ระหว่างวันที่ 27 ธันวาคม 2562 – 2 มกราคม 2563 ซึ่งเสียชีวิตภายใน 30 วัน นับตั้งแต่วันเกิดเหตุ เพื่อให้ได้ข้อมูลสถิติอุบัติเหตุทางถนนที่ถูกต้อง รวมถึงวิเคราะห์สาเหตุหลักการเกิดอุบัติเหตุทางถนน ถอดบทเรียนการดำเนินงานป้องกันและลดอุบัติเหตุทางถนนในพื้นที่ เพื่อค้นหาสาเหตุและปัจจัยเสี่ยงอุบัติเหตุทางถนนในภาพรวม ซึ่งจะนำไปสู่การกำหนดมาตรการและกลยุทธ์ในการสร้างความปลอดภัยทางถนนให้สอดคล้องกับสถานการณ์และรูปแบบการเดินทางของประชาชน เพื่อขับเคลื่อนการลดความสูญเสียจากอุบัติเหตุทางถนนให้ได้มากที่สุด
ด้าน​ นายมณฑล สุดประเสริฐ อธิบดีกรมป้องกันและบรรเทาสาธารณภัย เลขานุการศูนย์อำนวยการความปลอดภัยทางถนน (ศปถ.) เปิดเผยว่า แม้จะสิ้นสุดการดำเนินงานลดอุบัติเหตุทางถนนช่วงเทศกาลปีใหม่ 2563 แล้ว ศูนย์อำนวยการความปลอดภัยทางถนน โดยความร่วมมือของกระทรวงมหาดไทยและหน่วยงานที่เกี่ยวข้อง ยังคงมุ่งสร้างความปลอดภัยทางถนนอย่างต่อเนื่อง โดย ปภ.​ จะได้บูรณาการทุกหน่วยงานในการวางแนวทางและกำหนดทิศทางการสร้างความปลอดภัยทางถนน เพื่อให้มีประสิทธิภาพในการบริหารจัดการปัญหาอุบัติเหตุทางถนนและลดปัจจัยเสี่ยงอุบัติเหตุในทุกมิติ ควบคู่กับการสร้างการรับรู้ ความเข้าใจ เพื่อสร้างความตระหนักและจิตสำนึกด้านความปลอดภัยแก่ประชาชนและผู้ใช้รถใช้ถนน ทั้งนี้ เพื่อให้ถนนทุกสายเป็นเส้นทางแห่งความปลอดภัยอย่างยั่งยืน.
กองสารนิเทศ สป.มท
ครั้งที่ 2/2563

ที่มา : https://www.thaigov.go.th/news/contents/details/25626
