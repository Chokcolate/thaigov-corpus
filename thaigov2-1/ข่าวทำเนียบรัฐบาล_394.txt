รัฐบาลไทย-ข่าวทำเนียบรัฐบาล-นายกรัฐมนตรี แนะประชาชนสร้างความตระหนักรู้ ร่วมมือกันยุติเอดส์ พร้อมลดปัญหาความขัดแย้งในครอบครัว สังคม และบ้านเมือง

วันอังคารที่ 19 พฤศจิกายน 2562
นายกรัฐมนตรี แนะประชาชนสร้างความตระหนักรู้ ร่วมมือกันยุติเอดส์ พร้อมลดปัญหาความขัดแย้งในครอบครัว สังคม และบ้านเมือง
นายกรัฐมนตรี แนะประชาชนสร้างความตระหนักรู้ ร่วมมือกันยุติเอดส์ พร้อมลดปัญหาความขัดแย้งในครอบครัว สังคม และบ้านเมือง
วันนี้ (19 พฤศจิกายน 2562) เวลา 08.30 น. ก่อนการประชุมคณะรัฐมนตรี ณ บริเวณด้านหน้าตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการรณรงค์และประชาสัมพันธ์จำนวน  4 คณะ ได้แก่ 1) กิจกรรมรณรงค์เนื่องในวันส้วมโลก ประจำปี 2562   2) นิทรรศการ “วันเอดส์โลก” 3) โครงการมหกรรมผ้าไหม ไหมไทยสู่เส้นทางโลก และ 4) รณรงค์ยุติความรุนแรงต่อเด็ก สตรี และบุคคลในครอบครัว ประจำปี 2562 รายละเอียดดังนี้
นายสาธิต ปิตุเตชะ รัฐมนตรีช่วยว่าการกระทรวงสาธารณสุข นำคณะผู้บริหาร ประชาสัมพันธ์และรณรงค์ “ส้วมปลอดภัย สุขใจทุกคน” (Safe Toilets for All) เนื่องในวันที่ 19 พฤศจิกายน ของทุกปี เป็นวันส้วมโลก โดยปีนี้จัดภายใต้หัวข้อ “Toilets for All - Living No One Behind”  เพื่อรณรงค์ยุติการขับถ่ายในที่โล่ง ส่งเสริมให้ทุกคนสามารถเข้าถึงการสุขาภิบาลที่ดี  ส่งเสริมการสร้างส้วมที่ปลอดภัยสำหรับประชาชนทุกช่วงวัย จัดให้มีอุปกรณ์อำนวยความสะดวกสำหรับผู้พิการ เด็ก ผู้สูงอายุ หญิงตั้งครรภ์  มีแสงสว่างเพียงพอและแยกสัดส่วนชาย-หญิง กรณีที่เกิดเหตุฉุกเฉินผู้เกี่ยวข้องสามารถให้ความช่วยเหลือได้อย่างทันท่วงที
กรมควบคุมโรค กระทรวงสาธารณสุข ได้ประชาสัมพันธ์วันเอดส์โลก ประจำปี 2562 ภายใต้หัวข้อ “รวมพลังชุมชนยุติเอดส์ : Communities make the difference” โดยชุมชนมีบทบาทสำคัญและเป็นพลังในการขับเคลื่อนการยุติปัญหาเอดส์ สร้างการมีส่วนร่วมจากทุกภาคส่วน สร้างความตระหนักและความเข้าใจที่ถูกต้องเกี่ยวกับผู้ติดเชื้อเอชไอวีและผู้ป่วยเอดส์ รวมถึงจัดบริการให้ผู้มีพฤติกรรมเสี่ยงสามารถเข้าถึงการตรวจเอชไอวี ซึ่งปีนี้จัดขึ้นและถือเป็นโอกาสเทิดพระเกียรติ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ในฐานะทูตสันถวไมตรีของโครงการเอดส์แห่งสหประชาชาติ ในการป้องกันเอชไอวีในภูมิภาคเอเชียและแปซิฟิก
จากนั้น นายอิทธิพล คุณปลื้ม รัฐมนตรีว่าการกระทรวงวัฒนธรรม นำคณะผู้บริหารประชาสัมพันธ์โครงการ "มหกรรมผ้าไหม ไหมไทยสู่เส้นทางโลก" เพื่อประชาสัมพันธ์วัฒนธรรมผ้าไหมของไทยให้เป็นที่รู้จักในทั่วโลก ส่งเสริมการเพิ่มรายได้ให้แก่เกษตรกร เปิดโอกาสให้เยาวชนได้ออกแบบเครื่องแต่งกายที่ใช้ผ้าไหม ร่วมส่งผลงานการประกวดออกแบบชุดผ้าไหมด้วยแนวคิด The Beauty of Modern Thai Silk เพื่อชิงเงินรางวัลและร่วมงาน Fashion week ทั้งในประเทศและต่างประเทศ
นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ นำคณะรณรงค์ยุติความรุนแรงต่อเด็ก สตรี และบุคคลในครอบครัว ประจำปี 2562 ภายใต้แนวคิด “บ้านปลอดภัย สังคมไทยไร้ความรุนแรง” (Safety Home Safety Society) เพื่อรณรงค์ให้ทุกภาคมีส่วนร่วมในการป้องกันและแก้ไขปัญหาความรุนแรงในครอบครัว โดยมีกิจกรรมติดเข็มกลัดริบบิ้นสีขาว เป็นสัญลักษณ์แสดงเจตจำนงในการร่วมรณรงค์ยุติความรุนแรงต่อเด็ก สตรี บุคคลในครอบครัว และความรุนแรงในสังคมทุกรูปแบบ
โอกาสนี้ นายกรัฐมนตรีได้กล่าวแนะเกี่ยวกับสร้างห้องสุขาว่า ต้องให้เพียงพอต่อความต้องการ ใช้นวัตกรรมที่สามารถอำนวยความสะดวกปลอดภัย โดยเฉพาะผู้สูงอายุ คนพิการ เน้นการรักษาความสะอาดเพื่อสุขอนามัยที่ดี พร้อมกันนี้ ยังขอความร่วมมือจากประชาชนช่วยกันเป็นแรงขับเคลื่อนในการยุติปัญหาโรคเอดส์ สร้างความตระหนักรู้ถึงแนวทางการป้องกันการเกิดโรคอย่างถูกวิธี พร้อมเน้นย้ำว่า ประชาชนทุกคนต้องช่วยกันลดปัญหาความรุนแรงที่เกิดขึ้นทั้งในครอบครัว สังคม บ้านเมือง อย่าให้เกิดปัญหาความขัดแย้ง เพื่อให้ประเทศไทยเป็นสังคมที่น่าอยู่
.......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24663
