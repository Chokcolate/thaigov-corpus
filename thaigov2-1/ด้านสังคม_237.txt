รัฐบาลไทย-ข่าวทำเนียบรัฐบาล-อนุทิน พัฒนา อสม.เป็นหมอประจำบ้าน ใช้แอปพลิเคชัน อสม.ออนไลน์ เฝ้าระวังโรคไข้เลือดออก

วันพุธที่ 25 กันยายน 2562
อนุทิน พัฒนา อสม.เป็นหมอประจำบ้าน ใช้แอปพลิเคชัน อสม.ออนไลน์ เฝ้าระวังโรคไข้เลือดออก
รองนายกรัฐมนตรีและรัฐมนตรีว่าการกระทรวงสาธารณสุข เพิ่มศักยภาพ อสม.เป็นหมอประจำบ้าน พัฒนาแอปพลิเคชัน “อสม.ออนไลน์” สร้างความเข้มแข็งการเฝ้าระวัง เน้นให้ความรู้โรคติดต่อที่นำโดยยุงลาย
วันนี้ (25 กันยายน 2562) ที่โรงแรมทีเค พาเลซ แจ้งวัฒนะ กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เปิดการประชุมปฏิบัติการพัฒนาศักยภาพครู ก. อสม. หมอประจำบ้าน ประจำปี 2562  และเป็นประธานในพิธีลงนามความร่วมมือการบูรณาการข้อมูลเพื่อเสริมสร้างความเข้มแข็งด้านการเฝ้าระวัง ป้องกัน และควบคุมโรคติดต่อนำโดยยุงลาย ผ่านเทคโนโลยีดิจิทัล ระหว่าง นายแพทย์ณัฐวุฒิ ประเสิรฐสิริพงศ์ อธิบดีกรมสนับสนุนบริการสุขภาพ นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค และนายวีรวัฒน์ เกียรติพงศ์ถาวร หัวหน้าคณะผู้บริหารด้านธุรกิจสัมพันธ์และองค์กร บริษัท แอดวานซ์ ไวร์เลส เน็ทเวอร์ค จำกัด โดยมีนายแพทย์สาธารณสุขจังหวัด หัวหน้างานสุขภาพภาคประชาชนทุกจังหวัด/ ครูฝึก อสม. ประธานชมรมอาสาสมัครสาธารณสุขประจำหมู่บ้าน และประธานอาสาสมัครสาธารณสุขกรุงเทพมหานคร จำนวน 450 คน
นายอนุทินกล่าวว่า ได้มอบนโยบายให้กระทรวงสาธารณสุข ยกระดับความรู้ อสม. ให้เป็น อสม. หมอประจำบ้าน ควบคู่กับการใช้เทคโนโลยีการสื่อสารทางการแพทย์ ระบบการแพทย์ทางไกลและบริการสาธารณสุขในชุมชน เพิ่มบทบาท อสม. เพื่อลดโรคและปัญหาสุขภาพ ส่งเสริมประชาชนให้พึ่งตนเองได้ ลดความแออัด ลดการพึ่งพาโรงพยาบาล โดยอบรมเจ้าหน้าที่สาธารณสุข ครู ก ให้มีศักยภาพให้นำความรู้ไปอบรม อสม. ในพื้นที่รับผิดชอบให้เป็น อสม.หมอประจำบ้าน มีความรู้ใน 6 เรื่อง คือการสร้างอาสาสมัครประจำครอบครัว (อสค.) การเฝ้าระวังป้องกันควบคุมโรคในพื้นที่, การส่งเสริมสุขภาพ ป้องกันโรคและแก้ไขปัญหาสุขภาพที่สำคัญ, ภูมิปัญญาไทย สมุนไพรไทย และการใช้กัญชาทางการแพทย์, เทคโนโลยีการสื่อสารทางการแพทย์, โทรเวชกรรมและแอปพลิเคชันด้านสาธารณสุข และผู้นำการสร้างสุขภาพแบบมีส่วนร่วม
นายอนุทินกล่าวต่อว่า การลงนามบันทึกข้อตกลงว่าด้วยความร่วมมือการบูรณาการข้อมูลเพื่อเสริมสร้างความเข้มแข็งด้านการเฝ้าระวัง ป้องกัน และควบคุมโรคติดต่อนำโดยยุงลาย ผ่านเทคโนโลยีดิจิทัล ระหว่าง กรมสนับสนุนบริการสุขภาพและกรมควบคุมโรค ร่วมกับบริษัท แอดวานซ์ ไวร์เลส เน็ทเวอร์ค จำกัด โดยการพัฒนาแอปพลิเคชัน อสม. ออนไลน์ ซึ่งต่อยอดให้เชื่อมโยงกับแอปพลิเคชันทันระบาด เพื่อเฝ้าระวัง ป้องกันควบคุมโรคติดต่อที่นำโดยยุงลาย เช่น ไข้เลือดออก โดยจะใช้เป็นเครื่องมือในการบันทึกข้อมูลการสำรวจลูกน้ำยุงลาย ส่งต่อข้อมูลไปยังส่วนกลาง สามารถประมวลผล และแจ้งสถานการณ์การระบาดของโรคแก่หน่วยบริการสุขภาพ รวมทั้งมีการส่งข้อมูลความรู้ให้ อสม. วันละ 1 ครั้ง เพื่อให้ อสม. เป็นหมอประจำบ้านอย่างมั่นใจ
***************************   25 กันยายน 2562

ที่มา : https://www.thaigov.go.th/news/contents/details/23388
