รัฐบาลไทย-ข่าวทำเนียบรัฐบาล-EDUCA 2019

วันอังคารที่ 22 ตุลาคม 2562
EDUCA 2019
นายวราวิช กำภู ณ อยุธยา ที่ปรึกษารัฐมนตรีว่าการกระทรวงศึกษาธิการ กล่าวปาฐกถาพิเศษเรื่องกลยุทธ์การพัฒนาคุณภาพการศึกษา โดยนำเทคโนโลยีมาใช้ ภายในงาน “EDUCA 2019” มหกรรมทางการศึกษาเพื่อพัฒนาวิชาชีพครู ครั้งที่ 12
เมื่อวันศุกร์ที่ 18 ตุลาคม 2562 นายวราวิช กำภู ณ อยุธยา ที่ปรึกษารัฐมนตรีว่าการกระทรวงศึกษาธิการ ได้รับมอบหมายจากนายณัฐฏพล ทีปสุวรรณ รัฐมนตรีว่าการกระทรวงศึกษาธิการ ให้กล่าวปาฐกถาพิเศษเรื่องกลยุทธ์การพัฒนาคุณภาพการศึกษา โดยนำเทคโนโลยีมาใช้ ภายในงาน “EDUCA 2019” มหกรรมทางการศึกษาเพื่อพัฒนาวิชาชีพครู ครั้งที่ 12 ณ อาคารอิมแพ็คฟอรั่ม เมืองทองธานี จังหวัดนนทบุรี
ทปษ.รมว.ศธ. กล่าวว่า กระทรวงศึกษาธิการมีนโยบายในการปฏิรูปการศึกษาทั้งระบบ พร้อมพัฒนาทรัพยากรมนุษย์ที่มีคุณภาพ มีทักษะความรู้ที่เหมาะสมในทุกช่วงวัย และก้าวทันการเปลี่ยนแปลงของโลก โดยมีแผนที่จะจัดสื่อเทคโนโลยีให้กับโรงเรียนต่าง ๆ ทั่วประเทศ อาทิ อินเทอร์เน็ต, e-Library, e-Learning และ Teaching Resources Platform เพื่อสร้างโอกาสในการเข้าถึงการศึกษาอย่างเท่าเทียมกัน โดยในส่วนของการพัฒนาทรัพยากรมนุษย์ มีความมุ่งมั่นที่จะสร้างกำลังคนให้มีทักษะความรู้ที่เหมาะสมทุกช่วงวัย ก้าวทันกับการเปลี่ยนแปลงของโลกและเทคโนโลยี ที่จะส่งผลพัฒนาประเทศไทยให้มีรากฐานที่แข็งแรงต่อไปในอนาคต
ซึ่งการจะไปให้ถึงจุดนั้นได้ ผู้บริหารสถานศึกษาและครูเป็นตัวแปรที่สำคัญ ในการพัฒนาการเรียนการสอนให้ทันกับการเปลี่ยนแปลงของยุคสมัย ตั้งแต่การปรับปรุงคุณภาพห้องเรียนที่เอื้อต่อการเรียนรู้ คุณภาพการสอนที่ต้องปรับเปลี่ยนจากการฟัง จด ท่อง และสอบ เป็น “ศึกษา วิเคราะห์ จนเกิดความเข้าใจ และนำไปใช้” ได้อย่างมีประสิทธิภาพ นอกจากนี้ การใช้กลยุทธ์ด้านการเรียนรู้ก็มีส่วนสำคัญต่อการเรียนรู้ทุกช่วงวัย อาทิ การเสริมทักษะใหม่ (upskill) เพื่อเพิ่มเติมความเชี่ยวชาญความสามารถเดิมในบริบทใหม่ ผนวกกับการเพิ่มทักษะใหม่ที่จำเป็น (reskill) เช่น เทคโนโลยีใหม่ การใช้เครื่องมือ นวัตกรรม การวิจัย เป็นต้น ซึ่งถือว่าสองสิ่งนี้มีความสำคัญที่สุดในการพัฒนาทรัพยากรมนุษย์ให้ก้าวทันกับเทคโนโลยีในยุคปัจจุบัน
ในส่วนของปัญหาด้านการศึกษาเดิมที่มีอยู่ ก็ต้องได้รับการแก้ไขควบคู่กันไป ทั้งความเหลื่อมล้ำทางการศึกษา การเพิ่มศักยภาพเด็กเยาวชนให้สามารถแข่งขันได้ในอนาคต การผลิตกำลังคนให้ตรงกับความต้องการของตลาดงาน โดยร่วมมือกับทุกภาคส่วนเพื่อช่วยผลักดันให้สิ่งที่กระทรวงศึกษาธิการคิด สถานศึกษาโดยผู้บริหารสถานศึกษาเป็นผู้ปฏิบัติในพื้นที่ ที่มีความเข้าใจบริบทและปัญหาการศึกษาที่ดี ได้รับความร่วมมือจากหน่วยงานและผู้เกี่ยวข้องในพื้นที่ ก็จะสามารถแก้ไขปัญหาและมีส่วนช่วยปฏิรูปการศึกษาได้ระดับหนึ่ง ดังนั้น ในอนาคตกระทรวงศึกษาธิการมีแนวทางที่จะอบรมพัฒนาผู้บริหารการศึกษาก่อนการแต่งตั้งให้ได้รับตำแหน่ง เพื่อให้มีคุณสมบัติพร้อมต่อการบริหารโรงเรียนและการจัดการศึกษา ทั้งการสื่อสารภาษาที่ 3 ความรู้ด้านเทคโนโลยียุคดิจิทัล แนวคิดในการบริหารจัดการเรียนการสอนโดยเน้นที่ตัวเด็กเป็นสำคัญ ที่จะเป็นการสนองนโยบายกระทรวงศึกษาธิการในการนำสื่อเทคโนโลยีมาใช้กับการจัดการเรียนการสอนของโรงเรียนต่าง ๆ ทั่วประเทศ และเป็นผู้นำการเปลี่ยนแปลงสร้างความเจริญก้าวหน้าได้อย่างยั่งยืนต่อไป
ทปษ.รมว.ศธ. กล่าวด้วยว่า งานมหกรรมทางการศึกษาเพื่อพัฒนาวิชาชีพครู หรือ EDUCA 2019 ซึ่งจัดขึ้นเป็นครั้งที่ 12 แล้ว นับเป็นเวทีฟอรั่มครูใหญ่ (Principal Forum) ที่เป็นศูนย์กลางการแลกเปลี่ยนองค์ความรู้ ศาสตร์การสอนและการจัดการเรียนรู้ เพื่อพัฒนาคุณภาพวิชาชีพครู แก่ผู้บริหารสถานศึกษา ครู อาจารย์ และบุคลากรสายสนับสนุนในทุกระดับการศึกษา โดยคาดว่าตลอดการจัดงานระหว่างวันที่ 16-18 ตุลาคม 2562 จะมีครูเข้าร่วมงานไม่น้อยกว่า 10,000 คนทั่วประเทศ ซึ่งภายในงานมีกิจกรรมที่น่าสนใจ อาทิ การประชุมนานาชาติและเวทีเทรนด์การศึกษาโลก โดยวิทยากรด้านการศึกษาชั้นนำจากนานาประเทศ, การประชุมผู้บริหารและรวมกลุ่มแลกเปลี่ยนเรียนรู้ แบ่งปันประสบการณ์การพัฒนาโรงเรียน, การประชุมเชิงปฏิบัติการ, การสัมมนากลุ่มย่อยกว่า 170 หัวข้อที่ครูควรรู้ ตลอดจนนิทรรศการแสดงนวัตกรรมทางการศึกษา และกิจกรรมส่วนกลาง
“จึงขอฝากให้ครูทุกคนมุ่งมั่นตั้งใจเก็บเกี่ยวความรู้และประสบการณ์ต่าง ๆ จากการเข้าร่วมงาน เพื่อนำเทคนิค วิธีการ ตลอดจนเทคโนโลยีไปปรับใช้ให้เกิดประสิทธิภาพต่อการสอน โดยเฉพาะผู้เรียนในศตวรรษที่ 21 ที่สามารถเข้าถึงสื่อและองค์ความรู้ที่อยู่ในแพลตฟอร์มยุคดิจิทัลได้ในทุกที่ทุกเวลา ซึ่งครูอาจจะไม่จำเป็นต้องสอนหน้าชั้นเรียนอย่างเดียวอีกต่อไป แต่ต้องปรับตัวไปสู่ “ผู้อำนวยการเรียนรู้” หรือ Facilitator ให้ได้โดยเร็ว" ทปษ.รมว.ศธ. กล่าว
นวรัตน์ รามสูต/ณรีรัตน์ บุญหลัง: สรุป
นวรัตน์ รามสูต: เรียบเรียง
ทิพย์สุดา ศรีษะแก้ว: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/23994
