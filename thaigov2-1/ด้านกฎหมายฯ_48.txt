รัฐบาลไทย-ข่าวทำเนียบรัฐบาล-กระทรวงยุติธรรม หารือแนวทางการขับเคลื่อนโครงการด้านการประชาสัมพันธ์ ที่ได้รับการสนับสนุนงบประมาณจากกองทุน กสทช.เพื่อสร้างการรับรู้ให้แก่ประชาชน

วันอังคารที่ 27 สิงหาคม 2562
กระทรวงยุติธรรม หารือแนวทางการขับเคลื่อนโครงการด้านการประชาสัมพันธ์ ที่ได้รับการสนับสนุนงบประมาณจากกองทุน กสทช.เพื่อสร้างการรับรู้ให้แก่ประชาชน
นายธวัชชัย ไทยเขียว รองปลัดกระทรวงยุติธรรมและโฆษกกระทรวงยุติธรรม เป็นประธานการประชุมเพื่อกำหนดแนวทางการดำเนินงานในโครงการขอรับการสนับสนุนงบประมาณของกองทุนสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ  (กสทช.)
ในวันจันทร์ที่ ๒๖ สิงหาคม ๒๕๖๒ เวลา ๐๙.๓๐ น. นายธวัชชัย ไทยเขียว รองปลัดกระทรวงยุติธรรมและโฆษกกระทรวงยุติธรรม เป็นประธานการประชุมเพื่อกำหนดแนวทางการดำเนินงานในโครงการขอรับการสนับสนุนงบประมาณของกองทุนสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ  (กสทช.) โดยมี นางสาวรวิวรรณ์ ศรีวนาภิรมย์  ผู้ช่วยปลัดกระทรวงยุติธรรม พร้อมด้วยผู้แทนจากหน่วยงานที่เกี่ยวข้อง เข้าร่วม ณ ห้องประชุมกระทรวงยุติธรรม ๖ ชั้น ๙ อาคารราชบุรีดิเรกฤทธิ์
ศูนย์ราชการเฉลิมพระเกียรติฯ
ทั้งนี้ ที่ประชุมได้รับทราบมติของคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ กรณีเห็นชอบจัดสรรเงินกองทุนฯ ให้กระทรวงยุติธรรม จำนวน ๒ โครงการ ตามที่กระทรวงยุติธรรมได้ขอรับการจัดสรร ซึ่งประกอบด้วย ๑) โครงการส่งเสริมองค์ความรู้ด้านกฎหมายขั้นพื้นฐานและเสริมสร้างการเข้าถึงด้านงานยุติธรรมสู่ประชาชนผ่านสื่อโทรทัศน์ และสื่อสังคมออนไลน์ และ ๒) โครงการประกวดหนังสั้นภายใต้หัวข้อ “โอกาสที่สังคมมอบให้” พร้อมกันนี้ที่ประชุมได้มอบหมายให้สำนักงานปลัดกระทรวงยุติธรรมร่วมกับส่วนราชการในสังกัดกระทรวงยุติธรรมที่ขอรับการสนับสนุนงบประมาณจัดทำแผนการดำเนินงานและขับเคลื่อนการจัดทำโครงการดังกล่าวให้ประสบผลสำเร็จตามวัตถุประสงค์ของกองทุนฯ กสทช. ต่อไป

ที่มา : https://www.thaigov.go.th/news/contents/details/22546
