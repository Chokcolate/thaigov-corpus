รัฐบาลไทย-ข่าวทำเนียบรัฐบาล-ออมสินเปิดตัว “My Agent” รับฝาก-ถอนเงิน ด้วย QR Code บน MyMo ที่เซเว่นอีเลฟเว่น 24 ชั่วโมง

วันพฤหัสบดีที่ 26 กันยายน 2562
ออมสินเปิดตัว “My Agent” รับฝาก-ถอนเงิน ด้วย QR Code บน MyMo ที่เซเว่นอีเลฟเว่น 24 ชั่วโมง
ธนาคารออมสินเพิ่มช่องทางบริการรับฝากเงิน-ถอนเงินสด ด้วย QR Code/Barcode บนบริการ Mobile Banking หรือ MyMo ผ่านเมนู “My Agent” ตลอด 24 ชั่วโมง ที่จุดให้บริการเคาน์เตอร์เซอร์วิส ในร้านเซเว่นอีเลฟเว่นทั่วประเทศ สะดวก รวดเร็ว ตอบโจทย์ทุกความต้องการ
ธนาคารออมสิน เพิ่มช่องทางบริการรับฝากเงิน-ถอนเงินสด ด้วย QR Code/Barcode บนบริการ Mobile Banking หรือ MyMo ผ่านเมนู “My Agent” ตลอด 24 ชั่วโมง ที่จุดให้บริการเคาน์เตอร์เซอร์วิส ในร้านเซเว่นอีเลฟเว่นทั่วประเทศ สะดวก รวดเร็ว ตอบโจทย์ทุกความต้องการของผู้บริโภคยุคใหม่
นายอิสระ วงศ์รุ่ง รองผู้อำนวยการธนาคารออมสิน กลุ่มลูกค้าบุคคล เปิดเผยว่า ธนาคารฯ ได้เปิดให้บริการฝากเงินสดเข้าบัญชีธนาคารออมสินที่จุดให้บริการเคาน์เตอร์เซอร์วิส ในร้านเซเว่นอีเลฟเว่น ด้วยการใช้เลขที่บัญชีธนาคารในการทำรายการ ตั้งแต่เดือนตุลาคม 2561 ในครั้งนี้ธนาคารได้เพิ่มช่องทางการให้บริการฝากเงิน-ถอนเงินสดด้วย QR Code/Barcode บนบริการ MyMo ผ่านเมนู “My Agent” เพื่อเพิ่มความปลอดภัยและอำนวยความสะดวก สามารถตอบสนองความต้องการของลูกค้าที่ต้องการทำธุรกรรมทางการเงินนอกเวลาทำการปกติของธนาคารได้ดียิ่งขึ้น
สำหรับการฝากเงิน-ถอนเงินสดผ่าน เมนู My Agent บน MyMo ลูกค้าสามารถทำรายการฝากเงิน–ถอนเงินบน MyMo แล้วนำ QR Code/Barcode ที่ปรากฏบน MyMo ไปแสดง ณ จุดให้บริการเคาน์เตอร์เซอร์วิส ในร้านเซเว่นอีเลฟเว่น พร้อมแสดงบัตรประจำตัวประชาชน โดยรับฝากเงินสดได้ไม่เกิน 30,000 บาท/รายการ สูงสุดไม่เกิน 100,000 บาท/วัน/บัญชี สำหรับบริการถอนเงินสดถอนได้ไม่เกิน 5,000 บาท/รายการ สูงสุดไม่เกิน 20,000 บาท/วัน/ราย มีค่าธรรมเนียมการทำรายการ 15 บาท ทั่วประเทศ พร้อมกันนี้ ธนาคารออมสินยังคงปณิธานด้านการส่งเสริมการออมและสร้างวินัยทางการเงิน ด้วยการจัดกิจกรรมส่งเสริมการออมสำหรับบัญชีเงินฝากของเด็กและเยาวชนอายุตั้งแต่ 7-20 ปี จะไม่เสียค่าธรรมเนียมในการฝาก
“นอกจากบริการฝาก-ถอนเงินสด ผ่านเมนู My Agent บน MyMo แล้ว ธนาคารฯ ยังให้บริการครอบคลุมไปถึงการฝากเงินผ่านเลขที่บัญชี ที่เคาน์เตอร์เซอร์วิส ในร้านเซเว่นอีเลฟเว่น การชำระสินเชื่อ, การชำระบัตรเครดิต/สินเชื่อบัตรเงินสด, การชำระเงินฝากสงเคราะห์ชีวิตและครอบครัว ณ จุดให้บริการเคาน์เตอร์เซอร์วิส และในอนาคตธนาคารฯ เตรียมขยายการให้บริการทางการเงินผ่านแบงก์กิ้งเอเย่นต์รายอื่น เพื่อเพิ่มช่องทางการให้บริการของธนาคารและอำนวยความสะดวกให้กับลูกค้าของธนาคารมากยิ่งขึ้น”
ด้าน นายวีรเดช อัครผลพานิช รองกรรมการผู้จัดการอาวุโส บริษัท เคาน์เตอร์เซอร์วิส จำกัด เปิดเผยว่า ก่อนหน้านี้ในช่วงเดือนตุลาคม 2561 เคาน์เตอร์เซอร์วิสได้รับความไว้วางใจจากธนาคารออมสิน ทำให้เราก้าวเข้าสู่ธุรกิจตัวแทนธนาคาร หรือ แบงก์กิ้งเอเย่นต์ เป็นครั้งแรก ด้วยบริการฝากเงินสดผ่านเลขที่บัญชีธนาคาร และในครั้งนี้เคาน์เตอร์เซอร์วิสมีความพร้อมและมุ่งมั่นในการพัฒนาให้การทำธุรกรรมเป็นเรื่องใกล้ตัว สามารถรองรับการเปลี่ยนแปลงพฤติกรรมของลูกค้าให้มีความคล่องตัวมากยิ่งขึ้น โดยเปิดบริการฝาก-ถอนเงินสด ด้วย QR Code/Barcode ผ่านแอปพลิเคชั่น MyMo ของธนาคารออมสิน โดยผู้ใช้บริการจะได้รับเอกสารใบเสร็จยืนยันการทำธุรกรรม และมียอดเงินเคลื่อนไหวในบัญชีปลายทางทันที และด้วยจุดให้บริการของร้านเซเว่นอีเลฟเว่น กว่า 12,500 สาขา ที่ครอบคลุมในหลากหลายพื้นที่ทั่วประเทศ
สอบถามข้อมูลเพิ่มเติม สามารถติดตามได้ตามสื่อประชาสัมพันธ์ของธนาคารออมสินทุกช่องทาง ได้แก่ Website : www.gsb.or.th, Line Official, Facebook : GSB Society หรือสอบถามรายละเอียดเพิ่มเติมได้ที่ Mymo Call Center โทร 1143

ที่มา : https://www.thaigov.go.th/news/contents/details/23411
