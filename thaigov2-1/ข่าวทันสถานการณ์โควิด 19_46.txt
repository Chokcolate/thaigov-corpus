รัฐบาลไทย-ข่าวทำเนียบรัฐบาล-นายกฯ ประชุมครม.เศรษฐกิจ พิจารณามาตรการช่วยเหลือประชาชน ที่ได้รับผลกระทบจากโควิด-19 ยืนยันพร้อมนำพาประเทศไทยผ่านพ้นวิกฤตให้ได้

วันเสาร์ที่ 14 มีนาคม 2563
นายกฯ ประชุมครม.เศรษฐกิจ พิจารณามาตรการช่วยเหลือประชาชน ที่ได้รับผลกระทบจากโควิด-19 ยืนยันพร้อมนำพาประเทศไทยผ่านพ้นวิกฤตให้ได้
นายกฯ ประชุมครม.เศรษฐกิจ พิจารณามาตรการช่วยเหลือประชาชน ที่ได้รับผลกระทบจากโควิด-19 ยืนยันพร้อมนำพาประเทศไทยผ่านพ้นวิกฤตให้ได้
วันนี้ (6 มี.ค.63) เวลา 09.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการรัฐมนตรีเศรษฐกิจ (ครม.) เศรษฐกิจ ซึ่งภายหลังการประชุม นายกรัฐมนตรีเผยว่า การประชุม ครม.เศรษฐกิจวันนี้ หลายหน่วยงานที่เกี่ยวข้องทั้งหมดได้นำเสนอมาตรการต่าง ๆ โดยสิ่งแรกคือขออย่านำประเด็นเรื่องการให้เงินช่วยเหลือเป็นการชั่วคราวในระยะเวลาเพียงแค่ 2 เดือนมาเป็นประเด็นสำคัญ เพราะมีประเด็นอื่นอีกหลายประเด็นทั้งในภาคประชาชน ผู้ประกอบการ SME มาตรการทางภาษี การเงินการคลังต่าง ๆ หลายมาตรการ อย่างไรก็ตาม ได้มีการเตรียมความพร้อมไว้ วันนี้ต้องแยกแยะให้ออกว่าอะไรคือมาตรการเร่งด่วนชั่วคราว 2 เดือน ซึ่งบางส่วนอยู่ในการทำงานของรัฐบาลอยู่แล้วในเรื่องการบริหารแผนงานโครงการต่าง ๆ ที่จะนำมาเสริม  มาตรการวันนี้คือมาตรการบรรเทาลดผลกระทบจากโควิด-19 นอกจากนั้น รัฐบาลยังจะมีมาตรการรองรับปัญหาภัยแล้ง อะไรที่ส่งผลกระทบทั้งทางตรงและทางอ้อมก็ต้องพิจารณาโดยรวมทั้งหมด โดยในส่วนของการให้เงินประชาชน ถ้าดูในต่างประเทศเขาก็ทำ แต่ของเราไม่ได้ทำจำนวนมากขนาดนั้น สิ่งที่เราทำวันนี้ไม่ใช่แค่บัตรสวัสดิการแห่งรัฐ จะต้องมีการขึ้นบัญชีขึ้นทะเบียนใหม่ ให้รวมถึงประชาชนกลุ่มอื่น ๆ ด้วย จึงขอให้เข้าใจให้ครบถ้วน มากบ้างน้อยบ้างก็ต้องยอมรับ เพราะในช่วง 2 เดือนนี้คือปัญหา
นายกรัฐมนตรีกล่าวถึงเรื่องการท่องเที่ยวว่า วันนี้มีข้อมูลมากพอสมควร อะไรที่ลดลงไปก็ต้องช่วยเหลือผู้ประกอบการบ้าง เช่น การช่วยเหลือเรื่องการจัดการประชุมตามโรงแรมต่าง ๆ ที่มีรายได้ลดลง การกู้เงิน Soft Loan ทั้งนี้ ขอให้แยกแยะให้ออก ถ้าจะโจมตีกันทุกเรื่องก็จะไปไม่ได้ เป็นมาตรการระยะสั้น 2 เดือน ไม่ได้แจกเรื่อยเปื่อย ไม่ใช่ว่ารัฐบาลนี้ดีแต่แจกเงิน ต้องเห็นใจคนผู้มีรายได้น้อยที่เขาไม่มีรายได้ ผู้ประกอบการค้าขาย ขายอาหารร้านเล็ก ๆ ต้องดูทั้งหมด ซึ่งเป็นอีกส่วนหนึ่งนอกเหนือจากบัตรสวัสดิการแห่งรัฐที่ขึ้นทะเบียนไว้ วันนี้ต้องมาดูผลกระทบด้วยคนที่ไม่ได้อยู่ในบัตรสวัสดิการแห่งรัฐ ก็ต้องให้อีกทางหนึ่ง ขณะนี้กำลังหาข้อมูลตัวเลขประชาชนอยู่ แต่สรุปว่าจะให้เงินคนละ 1,000 บาทต่อเดือน เรื่องนี้ไม่ใช่ง่าย ไม่ใช่ว่ารัฐบาลทำอะไรไม่เป็นนอกจากแจกเงิน ให้ไปถามประชาชนที่เดือดร้อนบ้าง เมื่อวานตนก็ได้พบปะกับประชาชนหลายภาคส่วน ทั้งผู้มีรายได้น้อย เกษตรกร ประชาชนทั่วไป ธุรกิจท่องเที่ยวต่าง ๆ มาตรการโดยรวมจึงออกมาตรงนี้ก่อน ถ้าอีก 2 เดือนยังมีปัญหาอีก ก็ต้องว่ากันต่อไปเป็นระยะ ๆ ขอให้ไว้ใจกันบ้าง โดยนายกรัฐมนตรีพร้อมจะนำพาประเทศไทยให้ผ่านพ้นวิกฤตเหล่านี้ให้ได้
“ผมยืนยันอย่างแท้จริงว่าผมและคณะรัฐมนตรีทุกคนพร้อมที่จะนำพาพวกเราผ่านพ้นจากวิฤตการณ์ต่าง ๆ ในประเทศไทยเวลานี้ไปให้จงได้ ขอให้ทุกคนช่วยกัน ร่วมมือกัน เมื่อวานนี้มีเรื่องหนึ่งคือประชาชนที่มาพบผม เขาขอให้สื่อที่ลงพาดหัวอะไรที่ร้ายแรงข้างหน้า ขอให้ลดลงหน่อย เพราะเขาก็ห่อเหี่ยวไปเหมือนกัน และทำให้คนไม่ไปซื้อของเขา เขาขอร้องผมมาให้ช่วยบอกกับพวกเราหน่อย” นายกรัฐมนตรีกล่าว

ที่มา : https://www.thaigov.go.th/news/contents/details/27262
