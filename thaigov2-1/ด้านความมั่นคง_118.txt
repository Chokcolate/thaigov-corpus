รัฐบาลไทย-ข่าวทำเนียบรัฐบาล-​ผู้บัญชาการทหารสูงสุดเมียนมา เข้าเยี่ยมคำนับ นรม. และ รมว.กห. ขอบคุณไทยที่เข้าใจและยืนยันร่วมมือทางทหารและแก้ปัญหายาเสพติดร่วมกันจริงจัง

วันอังคารที่ 3 กันยายน 2562
​ผู้บัญชาการทหารสูงสุดเมียนมา เข้าเยี่ยมคำนับ นรม. และ รมว.กห. ขอบคุณไทยที่เข้าใจและยืนยันร่วมมือทางทหารและแก้ปัญหายาเสพติดร่วมกันจริงจัง
พล.อ.ประยุทธ์ จันทร์โอชา นรม. และ รมว.กห. ได้ให้การต้อนรับ พล.อ.อาวุโส มิน อ่อง ไหล่ ผบ.ทสส.สาธารณรัฐแห่งสหภาพเมียนมาและคณะ  ณ ห้องรับรอง ทำเนียบรัฐบาล
พล.อ.ประยุทธ์ จันทร์โอชา นรม. และ รมว.กห. ได้ให้การต้อนรับ พล.อ.อาวุโส มิน อ่อง ไหล่ ผบ.ทสส.สาธารณรัฐแห่งสหภาพเมียนมาและคณะ  ณ ห้องรับรอง ทำเนียบรัฐบาล
ทั้งสองฝ่าย ต่างชื่นชมความสัมพันธ์ที่ใกล้ชิดยาวนานระหว่างสองประเทศที่ผ่านมา  และได้หารือร่วมกันถึงการเสริมสร้างความสัมพันธ์และเพิ่มพูนความร่วมมือระหว่างกัน ทั้งด้านการค้าการลงทุน ความเชื่อมโยงการไปมาหาสู่กันด้านสะพานมิตรภาพแม่สอด - เมียวดี  การแก้ปัญหายาเสพติดและการก่อการร้าย  รวมทั้งความมั่นคงปลอดภัยทางทะเลและความร่วมมือด้านการประมง
พล.อ.ประยุทธ์ฯ ได้ใช้โอกาสนี้ กล่าวแสดงความเสียใจกับการสูญเสียและความเสียหายของประชาชนในรัฐมอญ ที่ได้รับผลกระทบจากอุทกภัยและดินถล่มที่ผ่านมา  พร้อมกล่าวย้ำ ถึงการทำงานร่วมกัน ผ่านกลไกความร่วมมือด้านความมั่นคงและการสื่อสารระหว่างกัน เพื่อร่วมกันแก้ปัญหาชายแดนและลดความเข้าใจผิด โดยกองทัพไทยพร้อมที่จะขยายขอบเขตการฝึกและการศึกษาทางทหาร เพื่อรับมือกับภัยคุกคามและเป็นประโยชน์ร่วมกัน พร้อมกับยืนยันเจตนารมณ์ ที่จะส่งเสริมความร่วมมือระหว่างกองทัพทั้งสองประเทศในทุกมิติ
พล.อ.อาวุโส มิน อ่อง ไหล่ กล่าวแสดงความเสียใจอย่างสุดซึ้งกับการอสัญกรรมของ พล.อ.เปรม ติณสูลานนท์ พร้อมทั้งขอขอบคุณรัฐบาลไทย ที่เข้าใจความรู้สึกและเหตุการณ์ต่างๆที่เกิดขึ้นในเมียนมา  รวมทั้งการสนับสนุนกระบวนการประชาธิปไตยและการเดินหน้าสันติภาพที่มีขึ้น  โดยยืนยันความเป็นเพื่อนบ้านที่ดี และความพร้อมในการทำงานร่วมกับกองทัพไทยอย่างใกล้ชิดในทุกด้าน โดยเฉพาะด้านการต่อต้านก่อการร้าย ความมั่นคงปลอดภัยทางทะเล พร้อมทั้งขอความร่วมมือจากไทยในการสนับสนุนกระบวนการสันติภาพ และการแก้ปัญหายาเสพติดในเมียนมา ซึ่งรัฐบาลเมียนมากำลังทำลายแหล่งผลิตยาเสพติดใหญ่ที่สำคัญในประเทศ โดยคาดว่าจะเป็นผลดีร่วมกัน

ที่มา : https://www.thaigov.go.th/news/contents/details/22748
