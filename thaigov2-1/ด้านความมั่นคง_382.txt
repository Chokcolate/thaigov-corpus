รัฐบาลไทย-ข่าวทำเนียบรัฐบาล-กสร. เผยผลสอบนายจ้างเครนถล่ม พบผิดกฎหมายความปลอดภัย

วันพฤหัสบดีที่ 28 พฤศจิกายน 2562
กสร. เผยผลสอบนายจ้างเครนถล่ม พบผิดกฎหมายความปลอดภัย
​กรมสวัสดิการและคุ้มครองแรงงาน เผยผลสอบข้อเท็จจริงนายจ้างก่อสร้างเครนถล่มย่านป้อมปราบศัตรูพ่าย พบไม่ปฏิบัติตามกฎหมายความปลอดภัย เตรียมส่งหลักฐานดำเนินคดี พร้อมสั่งเจ้าหน้าที่ปูพรมตรวจกิจการก่อสร้างป้องกันไม่ให้เกิดเหตุซ้ำ
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน เปิดเผยถึงความคืบหน้าเหตุเครนก่อสร้างย่านป้อมปราบศัตรูพ่ายถล่มจนเป็นเหตุให้ลูกจ้างได้รับบาดเจ็บว่า จากการสอบข้อเท็จจริงบริษัท ปิยะวัฒน์คอนสตรัคชั่น จำกัด ซึ่งเป็นผู้รับเหมา พบว่า ปฏิบัติไม่ถูกต้องตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 มาตรา 14 คือไม่ได้จัดทำและแจกคู่มือปฏิบัติงานให้ลูกจ้างทุกคนก่อนที่จะเข้าทำงาน เปลี่ยนงาน หรือเปลี่ยนสถานที่ทำงาน และมาตรา 16 ไม่ได้จัดให้ลูกจ้างได้รับการฝึกอบรมความปลอดภัย อาชีวอนามัย และสภาพแวดล้อมในการทำงาน ซึ่งความผิดดังกล่าวจะมีโทษปรับไม่เกิน 50,000 บาท ถึงปรับไม่เกิน 2 แสนบาท จำคุกไม่เกิน 6 เดือน หรือทั้งจำทั้งปรับ ทั้งนี้ ขึ้นอยู่กับฐานความผิดนั้น ๆ ซึ่งขณะนี้อยู่ระหว่างการเตรียมพยานหลักฐานเพื่อแจ้งความดำเนินคดีกับนายจ้างตามอำนาจหน้าที่ต่อไป
นายอภิญญา กล่าวต่อว่า เพื่อป้องกันการสูญเสียที่อาจเกิดขึ้นทั้งร่างกายและทรัพย์สิน และป้องกันประสบอันตรายจากการทำงานได้สั่งการให้พนักงานตรวจความปลอดภัยเข้าไปตรวจสอบสถานประกอบกิจการที่มีความเสี่ยงโดยเฉพาะในสถานที่ก่อสร้างที่มีการใช้เครนหรือนั่งร้าน รวมทั้งประสานความร่วมมือกับเจ้าหน้าที่ความปลอดภัยในการทำงาน (จป.) คณะกรรมการความปลอดภัย อาชีวอนามัย และสภาพแวดล้อมในการทำงานเพื่อให้มีการปกิบัติตามกฎหมายเกี่ยวกับความปลอดภัยในการทำงานอย่างเคร่งครัด

ที่มา : https://www.thaigov.go.th/news/contents/details/24889
