รัฐบาลไทย-ข่าวทำเนียบรัฐบาล-กระทรวงมหาดไทย จับมือ NECTEC นำระบบเทคโนโลยีสารสนเทศอำนวยความสะดวก ปชช. แจ้งปัญหาข้อร้องเรียน-รายงานผลเก็บขยะอัจฉริยะ

วันอังคารที่ 17 ธันวาคม 2562
กระทรวงมหาดไทย จับมือ NECTEC นำระบบเทคโนโลยีสารสนเทศอำนวยความสะดวก ปชช. แจ้งปัญหาข้อร้องเรียน-รายงานผลเก็บขยะอัจฉริยะ
กระทรวงมหาดไทย จับมือ NECTEC นำระบบเทคโนโลยีสารสนเทศอำนวยความสะดวก ปชช. แจ้งปัญหาข้อร้องเรียน-รายงานผลเก็บขยะอัจฉริยะ
เมื่อวันที่ 11 ธ.ค.2562 เวลา 09.00 น. ที่ห้องประชุมกองทุนบำเหน็จบำนาญข้าราชการส่วนท้องถิ่น กรมส่งเสริมการปกครองท้องถิ่น นายบุญธรรม เลิศสุขีเกษม รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น เป็นประธานการประชุมชี้แจงการใช้งานระบบการแจ้งปัญหาและข้อร้องเรียน (Traffy Fondue) และระบบบริหารจัดการการเก็บขยะอัจฉริยะ (Traffy Waste) ด้วยระบบทางไกลผ่านเครือข่ายอินเทอร์เน็ต โดยมี นายทวี เสริมภักดีกุล รองอธิบดีกรมส่งเสริมการปกครองท้องถิ่น นายวสันต์ ภัทรอธิคม และคณะจากศูนย์เทคโนโลยีอิเล็กทรอนิกส์และคอมพิวเตอร์แห่งชาติ (NECTEC) นางสาวอ้อวดี สุนทรวิภาต ผู้อำนวยการกองสิ่งแวดล้อมท้องถิ่น และเจ้าหน้าที่ที่เกี่ยวข้อง เข้าร่วมประชุม โดยเป็นการประชุมผ่านเครือข่ายอินเตอร์เน็ต (Web Conference) ไปยัง ท้องถิ่นจังหวัด ผู้บริหารองค์กรปกครองส่วนท้องถิ่น (อปท.) และเจ้าหน้าที่ที่เกี่ยวข้อง เข้าร่วมการประชุมทั่วประเทศ
นายบุญธรรม เลิศสุขีเกษม เปิดเผยว่า การประชุมหารือในครั้งนี้ มีที่มาจากการลงนามในบันทึกความร่วมมือในโครงการสนับสนุนการนำเทคโนโลยีสารสนเทศมาช่วยเพิ่มประสิทธิภาพในการบริหารจัดการเมืองและบริการประชาชน ระหว่างปลัดกระทรวงมหาดไทยและปลัดกระทรวงการอุดมศึกษาฯ เพื่อส่งเสริมและสนับสนุนการนำเทคโนโลยีสารสนเทศที่กระทรวงการอุดมศึกษาฯ โดยสำนักงานพัฒนาวิทยาศาสตร์และเทคโนโลยีแห่งชาติ พัฒนาให้ อปท. ใช้งานอย่างจริงจัง เพื่อใช้เทคโนโลยีสารสนเทศในการเพิ่มประสิทธิภาพการบริหารจัดการการจัดเก็บข้อมูล การบริการประชาชนของ อปท. และการจัดเก็บ วิเคราะห์ ประมวลผล และใช้ประโยชน์จากข้อมูล โดยในระยะแรก กระทรวงมหาดไทย โดยกรมส่งเสริมการปกครองท้องถิ่นร่วมกับสำนักงานพัฒนาวิทยาศาสตร์และเทคโนโลยีแห่งชาติ โดย NECTEC ได้ประสานความร่วมมือให้ อปท. ที่ตั้งอยู่ในศูนย์ราชการจังหวัด และ อปท. อื่นในจังหวัดที่มีความพร้อมอย่างน้อย 1 แห่ง สมัครเข้าใช้ระบบแจ้งปัญหาและข้อร้องเรียน (Traffy Fondue) และระบบบริหารจัดการการเก็บขยะอัจฉริยะ (Traffy Waste) โดยประชาชนสามารถแจ้งปัญหาที่พบผ่าน LINE Chatbot เพียงเป็นเพื่อนกับ @traffyfondue ซึ่งระบบจะช่วยคัดแยกประเภทปัญหาให้อัตโนมัติด้วยเทคโนโลยี Artificial Intelligence (AI) ทำให้เจ้าหน้าที่ที่เกี่ยวข้องทราบถึงปัญหาได้อย่างรวดเร็ว พร้อมมีข้อมูลและรายละเอียดต่าง ๆ เช่น ภาพถ่าย ตำแหน่งของปัญหา เพื่อให้สามารถแก้ปัญหาได้อย่างรวดเร็ว มีประสิทธิภาพ  ถือเป็นส่วนหนึ่งของการใช้นวัตกรรมเพื่อร่วมพัฒนาเมือง ทำให้สังคมน่าอยู่
นายบุญธรรม เลิศสุขีเกษม กล่าวเพิ่มเติมว่า กระทรวงมหาดไทย ขอขอบคุณ NECTEC ที่ได้พัฒนาระบบเทคโนโลยีสารสนเทศ จนมาถึงขั้นตอนการใช้งานจริงซึ่งได้เริ่มขึ้นอย่างเป็นทางการในวันนี้ หลังจากนี้ อปท.ต้นแบบทั่วประเทศ จะได้เข้าใช้งานจริงในระบบ และเน้นย้ำให้ท้องถิ่นจังหวัดทุกจังหวัด ติดตามการใช้งานใน อปท. ต้นแบบทุกแห่ง เพื่อขยายผลต่อไปยัง อปท. ต่าง ๆ ต่อไป โดยในระยะแรก ขอให้เร่งขยายผลในจังหวัดที่มีชุมชนเมืองขนาดใหญ่ ชุมชนเมืองขนาดรอง ซึ่งมีปัญหารอการแก้ไขจาก อปท. อยู่หลายเรื่อง และเชื่อมั่นเป็นอย่างยิ่งว่า การนำระบบเทคโนโลยีสารสนเทศมาช่วยแก้ไขปัญหาที่กระทบกับการดำเนินชีวิตของประชาชน จะช่วยให้พี่น้องประชาชนได้รับการตอบสนองที่รวดเร็วมากขึ้น ผู้บริหาร อปท. จะได้รับรู้ปัญหา และลงมือแก้ไขปัญหาได้อย่างรวดเร็ว มีประสิทธิภาพ
กองสารนิเทศ สป.มท.
ครั้งที่ 210/2562
วันที่ 11 ธ.ค. 2562

ที่มา : https://www.thaigov.go.th/news/contents/details/25285
