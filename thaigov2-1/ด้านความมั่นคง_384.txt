รัฐบาลไทย-ข่าวทำเนียบรัฐบาล-10 ปี ความร่วมมือไทย-เยอรมัน การเดินทางรักษ์สิ่งแวดล้อม

วันพฤหัสบดีที่ 28 พฤศจิกายน 2562
10 ปี ความร่วมมือไทย-เยอรมัน การเดินทางรักษ์สิ่งแวดล้อม
10 ปี ความร่วมมือไทย-เยอรมัน การเดินทางรักษ์สิ่งแวดล้อม
วันที่ 26 พ.ย. 62 นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวต้อนรับในงาน 10 ปี ความร่วมมือไทย-เยอรมัน การเดินทางรักษ์สิ่งแวดล้อม (10 years : The journey of Thai-German cooperation together for a better climate) พร้อมเยี่ยมชมนิทรรศการ "เส้นทางแห่งความร่วมมือไทย-เยอรมัน" ที่สื่อถึงความร่วมมือในการดำเนินงานเพื่อลดภาวะโลกร้อน  และร่วมฟังการเสวนาในหัวข้อ "เส้นทางของการเปลี่ยนแปลง (Journey of changes)" ณ สถานเอกอัครราชทูตสหพันธ์สาธารณรัฐเยอรมนี กรุงเทพฯ
นายวราวุธ ศิลปอาชา กล่าวว่า ขอขอบคุณรัฐบาลแห่งสหพันธ์สาธารณรัฐเยอรมนี ที่ให้การสนับสนุนมาอย่างต่อเนื่อง ซึ่งประเทศไทยพร้อมเร่งผลักดันให้เกิดการแก้ไขปัญหาด้านสภาพภูมิอากาศ โดยกำหนดเป้าหมายการลดก๊าซเรือนกระจกลงให้ได้ร้อยละ 20 จากการดำเนินงานตามปกติ (BAU) ในปี พ.ศ. 2573 ภายใต้แผนปฏิบัติการการลดก๊าซเรือนกระจกของประเทศ (NDC) และหวังเป็นอย่างยิ่งว่าความร่วมมือระหว่างประเทศไทยและเยอรมนี จะช่วยสนับสนุนการดำเนินงานดังกล่าว และขยายกรอบความร่วมมือร่วมกันต่อไป
ในโอกาสครบรอบ 10 ปี ความร่วมมือระหว่างประเทศไทยและสหพันธ์สาธารณรัฐเยอรมนีนี้ เป็นโอกาสอันดีในการนำเสนอประสบการณ์การทำงาน และบทเรียนที่ได้รับจากการดำเนินงานในโครงการที่ผ่านมาและโครงการที่ดำเนินงานอยู่ รวมถึงเผยแพร่ผลสำเร็จของการดำเนินงานด้านการเปลี่ยนแปลงสภาพภูมิอากาศและด้านสิ่งแวดล้อมในประเทศไทย เพื่อบรรลุเป้าหมายและก้าวผ่านอุปสรรคต่างๆ ในอนาคตร่วมกัน โดยได้รับการสนับสนุนจากแผนงานปกป้องการเปลี่ยนแปลงสภาพภูมิอากาศระดับสากล (International Climate Initiative : IKI) ภายใต้กระทรวงสิ่งแวดล้อม คุ้มครองธรรมชาติและความปลอดภัยทางปรมาณูแห่งสหพันธ์สาธารณรัฐเยอรมนี (BMU)

ที่มา : https://www.thaigov.go.th/news/contents/details/24902
