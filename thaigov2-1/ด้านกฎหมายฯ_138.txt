รัฐบาลไทย-ข่าวทำเนียบรัฐบาล-ยธ. รับเรื่องจากชายขับรถบรรทุกสิบล้อ เพื่อขอความเป็นธรรมกรณีถูกจับในคดียาเสพติด

วันศุกร์ที่ 22 พฤศจิกายน 2562
ยธ. รับเรื่องจากชายขับรถบรรทุกสิบล้อ เพื่อขอความเป็นธรรมกรณีถูกจับในคดียาเสพติด
กระทรวงยุติธรรม รับเรื่องจากชายขับรถบรรทุกสิบล้อ เพื่อขอความเป็นธรรมกรณีถูกจับในคดียาเสพติด
ในวันศุกร์ที่ ๒๒ พฤศจิกายน ๒๕๖๒ เวลา ๑๕.๓๐ น. ณ บริเวณหน้าศูนย์ยุติธรรมสร้างสุข กระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม มอบหมายให้ว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม พร้อมด้วยพันตำรวจโท วรรณพงษ์ คชรักษ์ ผู้อำนวยการสถาบันนิติวิทยาศาสตร์ และนายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ รับเรื่องจากนายวรกร พงศ์ธนากุล ทนายความ พานายโสภณ วงษ์สวัสดิ์ คนขับรถบรรทุกซึ่งถูกเจ้าหน้าที่ตำรวจ สภ.สามร้อยยอด จ.ประจวบคีรีขันธ์ ตรวจค้นภายในรถบรรทุกสิบล้อ ก่อนถูกกล่าวหาว่ามียาบ้าไว้ในครอบครอง ๑ เม็ด เข้ายื่นหนังสือร้องขอความเป็นธรรมจากกระทรวงยุติธรรม
ว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม กล่าวว่า ตนได้รับมอบหมายจากนายสมศักดิ์ เทพสุทิน รัฐมนตรีว่าการกระทรวงยุติธรรม ให้มารับเรื่องร้องทุกข์จากนายโสภณฯ ในคดีที่เจ้าหน้าที่ตำรวจตรวจพบยาเสพติดในรถบรรทุกของบริษัทเอกชนแห่งหนึ่ง ซึ่งนายโสภณฯ เป็นผู้ขับรถคันดังกล่าว จากการตรวจค้นพบยาบ้าในรถนายโสภณฯ จึงถูกดำเนินคดี ซึ่งกรณีดังกล่าวนายโสภณฯ ได้ยื่นเรื่องกับกระทรวงยุติธรรมผ่านศูนย์ยุติธรรมสร้างสุข ซึ่งจัดตั้งขึ้นตามนโยบายของท่านรัฐมนตรีว่าการกระทรวงยุติธรรมที่ต้องการให้ประชาชนได้เข้าถึงกระบวนการยุติธรรม ลดความเหลื่อมล้ำ และให้ความเป็นธรรม
เลขานุการรัฐมนตรีว่าการกระทรวงยุติธรรม กล่าวต่ออีกว่า กรณีดังกล่าวกระทรวงยุติธรรมไม่ได้สรุปว่าฝ่ายใดถูกหรือผิด เจ้าหน้าที่ตำรวจปฏิบัติหน้าที่ตามอำนาจหน้าที่ ส่วนนายโสภณฯ หากยืนยันว่ายาเสพติดไม่ใช่ของตนเอง ก็ต้องยืนยันความบริสุทธิ์ จากการสอบถามนายโสภณฯ ในเบื้องต้นไม่เคยถูกดำเนินคดีเกี่ยวกับยาเสพติด และไม่เคยเสพยาบ้า และจากการตรวจปัสสาวะไม่พบยาเสพติด ตนจึงได้ให้ทางสถาบันนิติวิทยาศาสตร์ตรวจพิสูจน์หาสารเสพติดจากเส้นผม เพื่อเป็นการยืนยันความบริสุทธิ์ใจว่านายโสภณฯ ไม่ได้ยุ่งเกี่ยวกับยาเสพติดฯ จริง คาดว่าจะใช้เวลาตรวจ ๒ สัปดาห์จะทราบผลการตรวจฯ และหากนายโสภณฯ ไม่มีส่วนในการกระทำความผิด และยังไม่มีทนายความ กระทรวงยุติธรรมจะจัดหาทนายความเพื่อช่วยเหลือนายโสภณฯ ให้ได้รับความเป็นธรรมต่อไป

ที่มา : https://www.thaigov.go.th/news/contents/details/24768
