รัฐบาลไทย-ข่าวทำเนียบรัฐบาล-ธอส. ฉลองวันแห่งความรัก 14 ก.พ. เปิดขายสลากวาเลนไทน์ ชุดพิมานมาศวันแรก ลุ้นรางวัล 50,000 บาททุกเดือน และลุ้นรับเพิ่มอีก 500,000 บาททุกไตรมาส

วันอังคารที่ 4 กุมภาพันธ์ 2563
ธอส. ฉลองวันแห่งความรัก 14 ก.พ. เปิดขายสลากวาเลนไทน์ ชุดพิมานมาศวันแรก ลุ้นรางวัล 50,000 บาททุกเดือน และลุ้นรับเพิ่มอีก 500,000 บาททุกไตรมาส
ธนาคารอาคารสงเคราะห์ เปิดตัว “สลากออมทรัพย์ ธอส. รุ่นที่ 3 ชุดพิมานมาศ” กรอบวงเงินโครงการ 50,000 ล้านบาท จำหน่ายหน่วยละ 50,000 บาท รวม 1 ล้านหน่วย แบ่งออกเป็น 10 หมวด ๆ ละ 100,000 หน่วย อายุสลาก 3 ปี ออกรางวัลทุกเดือน รวม 36 ครั้ง
ธนาคารอาคารสงเคราะห์ เปิดตัว “สลากออมทรัพย์ ธอส. รุ่นที่ 3 ชุดพิมานมาศ” กรอบวงเงินโครงการ 50,000 ล้านบาท จำหน่ายหน่วยละ 50,000 บาท รวม 1 ล้านหน่วย แบ่งออกเป็น 10 หมวด ๆ ละ 100,000 หน่วย อายุสลาก 3 ปี ออกรางวัลทุกเดือน รวม 36 ครั้ง เดือนละ 100 รางวัล มูลค่ารางวัลละ 50,000 บาท เริ่มออกรางวัลครั้งแรกวันที่ 16 มีนาคม 2563 และยัง    ได้ลุ้น Jackpot มูลค่ารางวัลละ 500,000 บาท จำนวนถึง 20 รางวัลทุกไตรมาส ฝากครบ 3 ปี  รับดอกเบี้ย 1.0% ต่อปี พร้อมฉลองเทศกาลวันวาเลนไทน์ 14 กุมภาพันธ์ 2563 เริ่มเปิดจำหน่าย    สลากวาเลนไทน์ หมวดแรกจำนวน 100,000 หน่วยแรก พิเศษ!!  เฉพาะผู้ที่ซื้อสลากในวันวาเลนไทน์ ฝากครบ 3 ปี รับดอกเบี้ย 1.1% ต่อปี ส่วนหมวดอื่นๆ เปิดจำหน่ายตั้งแต่วันที่ 17 กุมภาพันธ์ 2563 เป็นต้นไป
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) กล่าวว่า เพื่อเป็นการเพิ่มทางเลือกในการออมให้แก่ลูกค้าประชาชนที่ต้องการได้รับผลตอบแทนดีและโอกาสถูกรางวัลสูง พร้อมกับการได้มีส่วนร่วมในการสร้างโอกาสทำให้คนไทยได้มีบ้าน ธอส. จึงได้จัดทำ ผลิตภัณฑ์สลากออมทรัพย์ ธอส.      รุ่นที่ 3 ชุดพิมานมาศ  ภายใต้กรอบวงเงินโครงการ 50,000 ล้านบาท จำหน่ายหน่วยละ 50,000 บาท จำนวนสลากรวมทั้งโครงการ 1 ล้านหน่วย แบ่งการจำหน่ายออกเป็น 10 หมวด ๆ ละ 100,000 หน่วย อายุสลาก 3 ปี ออกรางวัลทุกเดือน รวม 36 ครั้ง เดือนละ 100 รางวัล(หมวดละ 10 รางวัล) มูลค่ารางวัลละ 50,000 บาท เริ่มออกรางวัลครั้งแรกวันที่ 16 มีนาคม 2563 ทุกหน่วยมีโอกาสในการถูกรางวัล 0.01%  สูงกว่าสลากทั่วไป และยังมีโอกาสลุ้นรางวัลพิเศษ หรือ Jackpot  มูลค่ารางวัลละ 500,000 บาท จำนวนถึง 20 รางวัลทุกไตรมาส (หมวดละ 2 รางวัล) ทำให้ผู้ที่ซื้อสลากเพียง 1 หน่วย หากถูกรางวัลพิเศษ 1 ครั้ง      จะได้รับผลตอบแทนสูงถึง 10 เท่าของจำนวนเงินฝาก กรณีฝากครบ 3 ปี รับเงินต้นพร้อมดอกเบี้ยหน่วยละ 51,500 บาท หรือคิดเป็นผลตอบแทนเฉลี่ย 1.0% ต่อปี ฝากครบ 24 เดือน แต่ไม่ครบ 36 เดือน รับเงินต้นพร้อมดอกเบี้ยหน่วยละ 50,500 บาท ฝากครบ 12 เดือน แต่ไม่ครบ 24 เดือนได้รับเงินต้นพร้อมดอกเบี้ยหน่วยละ 50,250 บาท ฝากครบ 3 เดือนแต่ไม่ครบ 12 เดือน ได้รับคืนเฉพาะเงินต้น และกรณีฝากไม่ครบ    3 เดือน ได้รับเงินต้นคืน 49,500 บาท กรณีถูกรางวัลมูลค่า 50,000 บาท จำนวน 1 ครั้ง จะทำให้ผู้ซื้อได้รับผลตอบแทน 34.33% หรือถูก 3 ครั้ง ผลตอบแทนเท่ากับ 101% และถูกรางวัล 5 ครั้ง ผลตอบแทนเท่ากับ 167.67% ซึ่งผู้ที่เคยถูกรางวัลแล้วยังมีโอกาสถูกซ้ำได้อีกในทุก ๆ เดือน อีกทั้งยังได้รับการยกเว้นภาษีเงินได้บุคคลธรรมดาสำหรับดอกเบี้ยและเงินรางวัลอีกด้วย
“พิเศษ!! เพื่อเป็นการส่งมอบความรัก และความสุขให้แก่ลูกค้าประชาชนในโอกาสเฉลิมฉลองเทศกาลวันวาเลนไทน์ หรือวันแห่งความรัก ธอส. จึงกำหนดให้เริ่มเปิดจำหน่ายสลากฯ ชุดพิมานมาศ หมวดแรก หรือสลากวาเลนไทน์ จำนวน 100,000 หน่วย ในวันที่ 14 กุมภาพันธ์ 2563 ซึ่งผู้ที่ซื้อสลากในวันวาเลนไทน์ปีนี้ หากฝากครบ 3 ปี ธอส.จะมอบอัตราดอกเบี้ยพิเศษ 1.1% ต่อปี หรือได้รับเงินต้นพร้อมดอกเบี้ยหน่วยละ 51,650 บาท ส่วนสลากหมวดอื่น ๆ จะเปิดจำหน่ายตั้งแต่วันที่ 17 กุมภาพันธ์ 2563 เป็นต้นไป ซึ่ง ธอส. จะนำเงินที่ได้จากการจำหน่ายสลากฯ ชุดพิมานมาศ ไปจัดทำเป็นผลิตภัณฑ์สินเชื่อบ้านอัตราดอกเบี้ยต่ำวงเงิน 50,000 ล้านบาท สำหรับปล่อยกู้ให้แก่ประชาชนทุกระดับรายได้ต่อไป”นายฉัตรชัย กล่าว
ทั้งนี้ ธนาคารกำหนดจำหน่ายสลากฯ ชุดพิมานมาศ ให้แก่บุคคลธรรมดาที่มีอายุตั้งแต่ 7 ปีขึ้นไป คณะบุคคล ห้างหุ้นส่วนสามัญ สถาบันที่ไม่แสวงหากำไร นิติบุคคล หจก. บจก. บมจ. บริษัทประกันภัย ประกันชีวิต กองทุนรวม และอื่น ๆ ตามที่ธนาคารกำหนด โดยผู้ที่สนใจสามารถติดต่อเปิดบัญชีเงินฝาก  ออมทรัพย์รับโชค พร้อมสมัคร Application GHB ALL สำหรับซื้อสลากออมทรัพย์ ธอส.ได้แล้วตั้งแต่บัดนี้เป็นต้นไป ณ ที่ทำการสาขาของธนาคารทุกแห่งทั่วประเทศ ขณะที่สำนักงานสลากกินแบ่งรัฐบาลจะเป็นผู้ดำเนินการออกรางวัล ด้วยขั้นตอนและกระบวนการตามมาตรฐานสากล ISO 9001:2015 เช่นเดียวกับสลากออมทรัพย์ ธอส. ชุดวิมานเมฆ หน่วยละ 1 ล้านบาท และชุดพราวพิมาน หน่วยละ 10 ล้านบาท สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ ศูนย์ลูกค้าสัมพันธ์ (Call Center) โทร 0-2645-9000

ที่มา : https://www.thaigov.go.th/news/contents/details/26294
