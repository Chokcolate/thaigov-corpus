รัฐบาลไทย-ข่าวทำเนียบรัฐบาล-รพ.วังน้อย รพ.หนองแค พร้อมดูแลประชาชนเส้นทางหลัก ในช่วงเทศกาลปีใหม่

วันพฤหัสบดีที่ 26 ธันวาคม 2562
รพ.วังน้อย รพ.หนองแค พร้อมดูแลประชาชนเส้นทางหลัก ในช่วงเทศกาลปีใหม่
โรงพยาบาลวังน้อย จังหวัดพระนครศรีอยุธยา และโรงพยาบาลหนองแค จังหวัดสระบุรี พร้อมดูแลประชาชนที่ใช้เส้นทางหลักสู่ภาคอีสานและภาคเหนือ ช่วงเทศกาลปีใหม่ 2563 และร่วมรณรงค์ขับขี่ปลอดภัย ตั้งด่านชุมชน ด่านครอบครัว
โรงพยาบาลวังน้อย จังหวัดพระนครศรีอยุธยา และโรงพยาบาลหนองแค จังหวัดสระบุรี พร้อมดูแลประชาชนที่ใช้เส้นทางหลักสู่ภาคอีสานและภาคเหนือ ช่วงเทศกาลปีใหม่ 2563 และร่วมรณรงค์ขับขี่ปลอดภัย ตั้งด่านชุมชน ด่านครอบครัว
วันนี้ (26 ธันวาคม 2562) นายแพทย์ประพนธ์ ตั้งศรีเกียรติกุล คณะที่ปรึกษารัฐมนตรีว่าการกระทรวงสาธารณสุข ลงพื้นที่ให้กำลังใจเจ้าหน้าที่ผู้ปฏิบัติงานดูแลประชาชนช่วงเทศกาลปีใหม่ 2563 ที่โรงพยาบาลวังน้อย จังหวัดพระนครศรีอยุธยา โรงพยาบาลหนองแค จังหวัดสระบุรี ให้สัมภาษณ์ว่า ได้รับมอบหมายจากนายอุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่ให้กำลังใจการปฏิบัติของเจ้าหน้าที่และความพร้อมของโรงพยาบาล พบว่า โรงพยาบาลทั้ง 2 แห่งเป็นโรงพยาบาลในเส้นทางหลักสู่ภาคอีสานและภาคเหนือ มีรถสัญจรจำนวนมากเสี่ยงเกิดอุบัติเหตุ ได้เตรียมความพร้อมทีมแพทย์ พยาบาล เจ้าหน้าที่ในห้องฉุกเฉิน มีศูนย์รับแจ้งเหตุและสั่งการ 1669 มีการสำรองเตียง เลือด เวชภัณฑ์ยาและอุปกรณ์การแพทย์ พร้อมให้บริการผู้ป่วยตลอด 24 ชั่วโมง
สำหรับโรงพยาบาลวังน้อยได้มีการประสานความร่วมมือกับภาคีเครือข่าย ซักซ้อม เตรียมพร้อมเครือข่าย EMS และอาสาสมัครมูลนิธิป่อเต็กตึ๊งในพื้นที่ สนับสนุนเวชภัณฑ์ให้หน่วยปฏิบัติการฉุกเฉินเบื้องต้น (FR)และมูลนิธิอาสากู้ภัย สำหรับในการช่วยเหลือเบื้องต้นก่อนรถกู้ชีพของโรงพยาบาลไปถึงที่เกิดเหตุ มีเครือข่าย EMS ครอบคลุมทุกพื้นที่ ได้แก่ ทีมกู้ชีพโรงพยาบาลวังน้อย อบต.ลำไทร อบต.พยอม เทศบาลตำบลลำตาเสา และอาสามูลนิธิป่อเต็กตึ๊ง ตั้งจุดบริการประชาชนบนถนนสายรอง จำนวน 9 จุด และตั้งด่านชุมชน จำนวน 68 หมู่บ้าน ครอบคลุมพื้นที่ 10 ตำบลของอำเภอวังน้อย เน้นในเรื่องการขับขี่ปลอดภัย ป้องปรามเรื่องเมาไม่ขับ การสวมหมวกนิรภัย
โรงพยาบาลหนองแค ได้ดำเนินการป้องกันการลดการเกิดอุบัติเหตุ โดยการรณรงค์โรงเรียนต้นแบบขับขี่ปลอดภัยในระดับมัธยมให้ครบ 100 เปอร์เซ็นต์ ขยายโรงงานต้นแบบขับขี่ปลอดภัย ตั้งเป้าปีละ 2 โรงงาน ประสานความร่วมมือคณะกรรมการพัฒนาคุณภาพชีวิตระดับอำเภอ (พชอ.) ค้นหาและแก้ไขเส้นทางจุดเสี่ยงในพื้นที่ 75 จุด เพื่อป้องกันการเกิดอุบัติเหตุ และร่วมบูรณาการการทำงานกับศูนย์ความปลอดภัยทางถนน ให้บริการจุดตรวจในพื้นที่หนองแค 3 จุด จุดบริการประชาชน 20 จุด และด่านชุมชน 181 ด่าน
ทั้งนี้ ข้อมูลผู้ประสบอุบัติเหตุจราจรในช่วงเทศกาลปีใหม่ 2562 ในพื้นที่อำเภอวังน้อย เกิดอุบัติเหตุจากถนนสายหลัก 26 ครั้ง ถนนสายรอง 31 ครั้ง ผู้บาดเจ็บในเขต 32 ราย นอกเขต 34 ราย ส่วนใหญ่เกิดอุบัติเหตุจากรถมอเตอร์ไซค์ 44 ครั้ง และข้อมูลผู้ประสบอุบัติเหตุจราจรจังหวัดสระบุรี เกิดอุบัติเหตุ 10 ราย บาดเจ็บต้องนอนพักรักษาในโรงพยาบาล 24 ราย บาดเจ็บเล็กน้อย 407 ราย พบเกิดอุบัติเหตุจราจรมากที่อำเภอหนองแค แก่งคอย และมวกเหล็ก ส่วนใหญ่มอเตอร์ไซค์ล้มเองบนถนนทางหลวงชนบท ดื่มสุรา ไม่สวมหมวกนิรภัยและขาดเข็มขัด
****************************** 26 ธันวาคม 2562

ที่มา : https://www.thaigov.go.th/news/contents/details/25487
