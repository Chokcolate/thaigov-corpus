รัฐบาลไทย-ข่าวทำเนียบรัฐบาล-พม. แถลงผลงานโครงการ “เสริมพลัง อพม. สานต่อการพัฒนาสังคม” และแนวทางการดำเนินงานด้านการคุ้มครองช่วยเหลือคนไร้ที่พึ่ง และการให้ความช่วยเหลือผู้ประสบอุทกภัย “พายุโพดุล”

วันอังคารที่ 3 กันยายน 2562
พม. แถลงผลงานโครงการ “เสริมพลัง อพม. สานต่อการพัฒนาสังคม” และแนวทางการดำเนินงานด้านการคุ้มครองช่วยเหลือคนไร้ที่พึ่ง และการให้ความช่วยเหลือผู้ประสบอุทกภัย “พายุโพดุล”
พม. แถลงผลงานโครงการ “เสริมพลัง อพม. สานต่อการพัฒนาสังคม” และแนวทางการดำเนินงานด้านการคุ้มครองช่วยเหลือคนไร้ที่พึ่ง และการให้ความช่วยเหลือผู้ประสบอุทกภัย “พายุโพดุล”
วันนี้ (3 ก.ย. 62) เวลา 10.30 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เป็นประธานในการแถลงข่าวการดำเนินงานตามภารกิจสำคัญ ดังนี้ 1) โครงการเสริมพลัง อพม. สานต่อการพัฒนาสังคม โดยนางจินตนา จันทร์บำรุง รองอธิบดีกรมพัฒนาสังคมและสวัสดิการ 2) ผลงานและแนวทางการดำเนินงานด้านการคุ้มครองช่วยเหลือคนไร้ที่พึ่ง โดยนายอุเทน ชนะกุล ผู้อำนวยการกองคุ้มครองสวัสดิภาพและเสริมสร้างคุณภาพชีวิต และ 3) การให้ความช่วยเหลือผู้ประสบอุทกภัย "พายุโพดุล” โดยนางสุภัชชา สุทธิพล รองปลัดกระทรวง และโฆษกกระทรวง พม.
นางจินตนา กล่าวว่า โครงการ "เสริมพลัง อพม. สานต่อการพัฒนาสังคม” ได้จัดทำมาตรฐานการปฏิบัติงานของอาสาสมัครพัฒนาสังคมและความมั่นคงของมนุษย์ หรือ อพม. โดยมี 3 องค์ประกอบ 20 เกณฑ์การประเมิน ดังนี้ 1) ด้านคุณสมบัติ 2) ด้านจริยธรรม และ 3) ด้านความรู้ความสามารถและทักษะการปฏิบัติงาน สำหรับอนุกรรมการรับรองมาตรฐานการปฏิบัติงาน อพม. เห็นชอบรับรองมาตรฐานการปฏิบัติงาน อพม. จำนวนทั้งสิ้น 129 คน จาก อพม. ที่ยื่นคำขอ 165 คน คิดเป็นร้อยละ 78.18 (ข้อมูล ณ วันที่ 19 สิงหาคม 2562) ส่วนด้านการพัฒนาศักยภาพ มีดังนี้ 1) อบรม อพม. รายใหม่ จำนวน 1,136 คน 2) พัฒนาศักยภาพ อพม. รายเดิม 1,328 คน ได้แก่ หลักสูตร อพม. เชี่ยวชาญด้านการคุ้มครองคนไร้ที่พึ่ง และขอทาน 2 รุ่น 189 คน อบรมจิตอาสา เพื่อดูแลคนทุกช่วงวัย 145 คน ส่งเสริม สนับสนุน คัดเลือก อพม. ที่มีผลงานดีเด่นพิเศษ 294 คน จัดงานรวมพลัง อพม. สานต่อจิตอาสา เพื่อการพัฒนาสังคมและพิธีเชิดชูเกียรติ อพม. ประจำปี 2562 จำนวน 700 คน 3) จัดตั้งศูนย์ประสานงาน อพม. 373 ศูนย์ (เป้าหมาย 320 ศูนย์) และ 4) จัดทำหลักสูตร อพม. ในต่างประเทศ (24 ชั่วโมง) สำหรับแผนการดำเนินงาน ปี 63 มีดังนี้ 1) อบรม อพม. ใหม่ รวม 12,600 คน (กทม. เขตละ 100 คน และจังหวัดๆ ละ 100 คน) 2) ปรับปรุงหลักสูตร อพม. ในรูปแบบ Online และ e-learning 3) พัฒนาศักยภาพ อพม. รายเดิม ในการดูแลคนไร้ที่พึ่ง ขอทาน และเชิดชูเกียรติ อพม. ที่มีผลงานดีเด่น 4) ส่งเสริมสภาเด็กและคนรุ่นใหม่เป็น อพม. และ 5) จัดอบรม อพม. ในต่างประเทศ จำนวน 230 คน (เยอรมนี 100 คน มาเลเซีย 50 คน ญี่ปุ่น 30 คน และในฟินแลนด์ 50 คน) โดยมีการจัดทำฐานข้อมูล อพม. ดังนี้ 1) . พัฒนาระบบฐานข้อมูล อพม. (ข้อมูล อพม. รายบุคคล เช่น การศึกษา ความเชี่ยวชาญ และการออกรายงานผลข้อมูล) และ 2) จัดทำฐานข้อมูลศูนย์ประสานงาน อพม. (ศปง. อพม.) ซึ่งแผนการดำเนินงาน ปี 63 มีดังนี้ 1) จัดทำทำเนียบ อพม. 2) Mapping อพม. 3) จัดทำ Application อพม. (ข้อมูล อพม. รายบุคคล, รายงานผลการปฏิบัติงาน เสริมองค์ความรู้ในการทำงาน) และ 4) ส่งเสริมและพัฒนาศักยภาพ อพม. ให้ทำงานผ่าน Smartphone
นายอุเทน กล่าวต่อไปว่า สำหรับแนวทางการดำเนินงาน "เหลียวหลังแลหน้างานด้านการคุ้มครองช่วยเหลือคนไร้ที่พึ่ง” จากคำแถลงนโยบายต่อรัฐสภาของพลเอกประยุทธ์ จันทร์โอชา นายกรัฐมนตรี ให้ความสำคัญในประเด็นการลดความเหลื่อมล้ำทางสังคม และสร้างโอกาสการเข้าถึงบริการภาครัฐ ด้วยการพัฒนาระบบการคุ้มครองทางสังคม รวมทั้งคุ้มครองและพิทักษ์สิทธิจัดสวัสดิการช่วยเหลือและพัฒนาชีวิตผู้ยากไร้ ผู้ด้อยโอกาส และคนไร้ที่พึ่ง กระทรวง พม. โดยกรมพัฒนาสังคมและสวัสดิการ (พส.) ได้ขานรับนโยบายดังกล่าวด้วยการจัดระเบียบผู้ทำการขอทานและคนไร้ที่พึ่ง ซึ่งได้ดำเนินการคัดกรองตามสภาพปัญหาและให้บริการประสานส่งต่อไปยังหน่วยงานที่รับผิดชอบตามกฎหมาย ด้านการคุ้มครองคนไร้ที่พึ่ง มีสถานคุ้มครองคนไร้ที่พึ่ง จำนวน 11 แห่งทั่วประเทศ และศูนย์ส่งเสริมและพัฒนาทักษะชีวิตอีก 3 แห่ง ซึ่งให้บริการรูปแบบสถาบันแก่คนไร้ที่พึ่งและผู้ทำการขอทาน ด้วยการพัฒนาฟื้นฟูสมรรถภาพทั้งทางร่างกายและจิตใจ พร้อมส่งเสริมทักษะชีวิตให้สามารถดำรงชีพได้ด้วยตนเอง ในปีงบประมาณ 2562 มีผู้ใช้บริการทั้งสิ้น 4,425 คน นอกจากนี้ ยังมีกิจกรรมอาชีวบําบัดตามหลักปรัชญาเศรษฐกิจพอเพียง โดยใช้ชื่อว่ากิจกรรมธัญบุรีโมเดล ซึ่งทำให้ผู้ใช้บริการมีรายได้ 3,396 คน ด้านการสร้างการยอมรับของสังคม มุ่งเน้นการพัฒนาคุณภาพชีวิตด้วยเพื่อให้ผู้ใช้บริการสามารถกลับสู่ครอบครัวชุมชนได้ ด้วยการจัดหาที่ดินและที่พักอาศัยในพื้นที่นิคมสร้างตนเอง ให้ทดลองใช้ชีวิตอย่างอิสระ ซึ่งผลการดำเนินงานที่ผ่านมาสามารถคืนผู้ใช้บริการสู่สังคมแล้วกว่า 1,745 คน สำหรับการดำเนินงาน ที่ผ่านมา ยึดถือรูปแบบ คือ "กระบวนการคุ้มครองเชิงรุก พัฒนาให้สามารถดำรงชีพได้ด้วยตนเอง และส่งเสริมการยืนหยัดอย่างมีศักดิ์ศรีความเป็นมนุษย์”
คำแถลงนโยบายต่อรัฐสภาเมื่อวันที่ 25 กรกฎาคม 2562 ที่ผ่านมาของพลเอกประยุทธ์ จันทร์โอชา นายกรัฐมนตรี นโยบายหลัก ข้อที่ 9 "การพัฒนาระบบสาธารณสุขและหลักประกันทางสังคม” และนโยบายเร่งด่วน ข้อที่ 2 "การปรับปรุงระบบสวัสดิการเพื่อพัฒนาคุณภาพชีวิตของประชาชน” ทำให้ พส. ต่อยอดการดำเนินงานเพื่อให้กลุ่มเป้าหมายคนไร้ที่พึ่งเข้าถึงหลักประกันทางสังคมและพัฒนาคุณภาพชีวิตให้ดียิ่งขึ้น โดยการเพิ่มประสิทธิการเข้าถึงบัตรสวัสดิการแห่งรัฐของกลุ่มเป้าหมายคนไร้ที่พึ่ง และกลุ่มเสี่ยงที่ไม่สามารถเข้าถึงบัตรสวัสดิการแห่งรัฐได้ ด้วยการเข้าถึงฐานข้อมูลจากหน่วยงานภาครัฐต่างๆ เพื่อลงพื้นที่แสวงหาข้อเท็จจริง ก่อนนำเข้าระบบเพื่อให้รับสวัสดิการอย่างทั่วถึงและเท่าเทียม และมีการจัดหาสิทธิและสวัสดิการอันพึงมี ซึ่งปัจจุบันในสถานคุ้มครองคนไร้ที่พึ่ง 11 แห่ง มีบุคคลนิรนามที่ไม่มีสถานะทางทะเบียนราษฎร จำนวน 1,482 คน ที่ไม่สามารถสืบค้นที่มาและไม่สามารถให้ข้อมูลเกี่ยวกับตนเองได้ จึงไม่ได้รับสิทธิขั้นพื้นฐานของประชาชนคนไทย ดังนั้น พส. จึงได้หาความร่วมมือกับภาคีเครือข่ายภาครัฐ คือ สถาบันนิติวิทยาศาสตร์ กระทรวงยุติธรรม ในการจัดทำระบบฐานข้อมูลกลางในการจัดเก็บและสืบค้นข้อมูลบุคคลสูญหายและศพนิรนาม เพื่อใช้ในการติดตามญาติของผู้ใช้บริการในสถานคุ้มครองคนไร้ที่พึ่ง รวมถึงการพิสูจน์อัตลักษณ์บุคคลเพื่อการคืนสิทธิ โดยขณะนี้ดำเนินการเก็บข้อมูลอัตลักษณ์บุคคลไปแล้วกว่า 850 คน หรือคิดเป็นร้อยละ 57.35 นอกจากนี้ ยังร่วมกับสำนักงานหลักประกันสุขภาพแห่งชาติ กระทรวงสาธารณสุข กรมการปกครอง กระทรวงมหาดไทย ในการศึกษาแนวทางการเข้าถึงสิทธิบริการด้านสุขภาพให้กับกลุ่มเป้าหมายคนไร้ที่พึ่งที่อยู่ในความดูแลของสถานคุ้มครองคนไร้ที่พึ่ง อีกทั้งยังสร้างความร่วมมือเพื่อการพัฒนาที่ยั่งยืน ด้วยการสร้างความร่วมมือกับภาคีเครือข่ายภาคเอกชน และวิสหากิจเพื่อสังคม (Social Enterprise - SE) เพื่อให้มีส่วนร่วมในพัฒนาด้านอาชีพ การสร้างงาน และให้ความช่วยเหลืออย่างมีประสิทธิภาพ (Productive Welfare) กับผู้ใช้บริการคนไร้ที่พึ่งในสถานคุ้มครองคนไร้ที่พึ่ง และศูนย์ส่งเสริมและพัฒนาทักษะชีวิต ทั้งนี้ การดำเนินงานที่ผ่านมา และในอนาคต นับเป็นการคืนคุณค่าและความเป็นมนุษย์ให้แก่คนไร้ที่พึ่ง ซึ่ง พส. มีความมุ่งมั่นพัฒนางานด้านคนไร้ที่พึ่งอย่างต่อเนื่อง ด้วยการสร้างหลักประกันทางสังคม ควบคู่ไปกับการคุ้มครองและพิทักษ์สิทธิ เพื่อให้คนไร้ที่พึ่งเป็นที่ยอมรับและมีที่ยืนในสังคม
นางสุภัชชา กล่าวเพิ่มเติมว่า จากสถานการณ์พายุโซนร้อน "โพดุล” ทำให้เกิดฝนตกหนักอย่างต่อเนื่อง ส่งผลให้มีน้ำท่วมในหลายพื้นที่ของประเทศไทย กระทรวง พม. มีความห่วงใยประชาชนทุกกลุ่มเป้าหมาย โดยเฉพาะ เด็ก คนพิการ และผู้สูงอายุที่ประสบภัยน้ำท่วมทุกพื้นที่ โดยได้กำหนดแนวทางการช่วยเหลือผู้ประสบภัยที่ได้รับความเดือดร้อน ดังนี้ 1. การเตรียมความพร้อม มีการเฝ้าระวัง ติดตาม และเตรียมการเผชิญเหตุ ร่วมประชุมกับกองบัญชาการป้องกันและบรรเทาสาธารณภัยชาติและจังหวัด พร้อมทั้งประสานเครือข่าย อพม. สภาเด็กและเยาวชน กองทุนสวัสดิการสังคม เฝ้าระวังและแจ้งเหตุ 2. การบรรเทาทุกข์ (ขณะเกิดภัย) ได้สนับสนุนการจัดตั้งศูนย์อพยพ อพม. สำรวจและอพยพกลุ่มเป้าหมาย จัดกิจกรรมและจัดนักสังคมสงเคราะห์ประจำศูนย์ จัดเจ้าหน้าที่และยานพาหนะเพื่อสนับสนุนการช่วยเหลือผู้ประสบภัยในการบรรเทาทุกข์เฉพาะหน้า พร้อมมอบเงินสงเคราะห์แก่ประชาชนกลุ่มเป้าหมาย เพื่อคลี่คลายและบรรเทาภาวะวิกฤตเฉพาะหน้า จัดทีมนักสังคมสงเคราะห์ นักจิตวิยา และเจ้าหน้าที่ที่เกี่ยวข้อง ออกเยี่ยมบ้าน ให้คำปรึกษา บำบัดฟื้นฟูจิตใจ ผ่อนคลายความวิตกกังวล อีกทั้งร่วมกับจังหวัด และหน่วยงานต่างๆ ลงพื้นที่มอบสิ่งของ แจกจ่ายอาหาร ฯลฯ และ 3. การฟื้นฟูและพัฒนาผู้ประสบภัย (หลังการเกิดภัย) มีการจัดทีม พม. ออกเยี่ยมบ้านและสำรวจปัญหาความต้องการของกลุ่มเป้าหมาย และวางแผนให้ความช่วยเหลือตามภารกิจของกระทรวง พม. เช่น เงินสงเคราะห์ การฝึกอาชีพระยะสั้น และซ่อมแซมปรับปรุงที่อยู่อาศัยผู้สูงอายุ เป็นต้น ทั้งนี้ ล่าสุด นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้ลงพื้นที่จังหวัดพิษณุโลก เพื่อเยี่ยมให้กำลังใจและมอบถุงยังชีพให้ผู้ประสบภัยน้ำท่วม นอกจากจากนี้ คณะผู้บริหารกระทรวง พม. ยังได้ลงพื้นที่ช่วยเหลือประชาชนผู้ประสบภัยน้ำท่วมในพื้นที่จังหวัดยโสธร อุบลราชธานี อำนาจเจริญ มุกดาหาร ขอนแก่น กาฬสินธุ์ มหาสารคาม และร้อยเอ็ด อย่างไรก็ตาม หากประชาชนที่ประสบภัยน้ำท่วมต้องการความช่วยเหลือหรือมีข้อสงสัย สามารถแจ้งมายังศูนย์ช่วยเหลือสังคมกระทรวง พม. โทร.สายด่วน 1300 ได้ตลอด 24 ชั่วโมง ซึ่งกระทรวง พม. พร้อมเร่งช่วยเหลือเยียวยาตามภารกิจอย่างเต็มที่

ที่มา : https://www.thaigov.go.th/news/contents/details/22756
