รัฐบาลไทย-ข่าวทำเนียบรัฐบาล-ก.แรงงาน ฝากแรงงานไทยไปทำงานต่างประเทศ รู้จักอดออม เก็บประสบการณ์มาต่อยอดอาชีพ

วันศุกร์ที่ 25 ตุลาคม 2562
ก.แรงงาน ฝากแรงงานไทยไปทำงานต่างประเทศ รู้จักอดออม เก็บประสบการณ์มาต่อยอดอาชีพ
เลขานุการรัฐมนตรีว่าการกระทรวงแรงงาน ให้โอวาทแรงงานที่จะเดินทางไปทำงานต่างประเทศ ฝากให้ตั้งใจทำงาน รับผิดชอบงานที่ได้รับมอบหมาย ปฏิบัติตามกฎหมายและวัฒนธรรมของแต่ละประเทศ ไม่ยุ่งเกี่ยวกับยาเสพติด ของมึนเมา การพนัน รู้จักอดออม ส่งเงินกลับให้ครอบครัว
เลขานุการรัฐมนตรีว่าการกระทรวงแรงงาน ให้โอวาทแรงงานที่จะเดินทางไปทำงานต่างประเทศ ฝากให้ตั้งใจทำงาน รับผิดชอบงานที่ได้รับมอบหมาย ปฏิบัติตามกฎหมายและวัฒนธรรมของแต่ละประเทศ ไม่ยุ่งเกี่ยวกับยาเสพติด ของมึนเมา การพนัน รู้จักอดออม ส่งเงินกลับให้ครอบครัว พร้อมเก็บประสบการณ์นำกลับมาใช้ในประเทศไทย
เมื่อวันที่ 25 ตุลาคม 2562 พล.ท.นันทเดช เมฆสวัสดิ์ เลขานุการรัฐมนตรีว่าการกระทรวงแรงงาน เป็นประธานกล่าวให้โอวาทแก่แรงงานที่จะเดินทางไปทำงานต่างประเทศ ณ ห้องอบรมคนหางานก่อนเดินทางไปทำงานต่างประเทศ ชั้น 11 อาคารสำนักงานประกันสังคมกรุงเทพมหานคร พื้นที่ 3 โดยมี นางเธียรรัตน์
นะวะมะวัฒน์ รองอธิบดีกรมการจัดหางาน รักษาราชการแทนอธิบดีกรมการจัดหางาน กล่าวรายงาน
โดยเลขานุการรัฐมนตรีว่าการกระทรวงแรงงาน กล่าวว่า ขอแสดงความยินดีเป็นอย่างยิ่งกับทุกคนที่จะเดินทางไปทำงานต่างประเทศ กว่าจะถึงวันนี้ทุกคนต้องผ่านขั้นตอนการคัดเลือก ต้องฝึกฝนทั้งทักษะในงานที่จะเดินทางไปทำงาน ซึ่งเป็นสิ่งที่ขอชื่นชมในความพยายามในการฝึกฝนและความอดทนเพื่อที่จะมีวันนี้ของทุกคน จะเป็นสิ่งสำคัญในการไปทำงานและการใช้ชีวิตในต่างประเทศ
พล.ท.นันทเดชฯ ได้ฝากให้ทุกคนตั้งใจทำงานและรับผิดชอบงานที่ได้รับมอบหมายให้ดีที่สุด ปฏิบัติตามกฎหมายและวัฒนธรรมของแต่ละประเทศ ไม่ยุ่งเกี่ยวกับยาเสพติด สิ่งของมึนเมา และการพนัน รู้จักอดออม ส่งเงินให้กับครอบครัวที่ประเทศไทย และเก็บเกี่ยวประสบการณ์จากการทำงาน สิ่งใดที่ดีเป็นประโยชน์ ขอให้จดจำและนำกลับมาใช้ในประเทศไทย เมื่อครบสัญญาจ้างและเดินทางกลับประเทศไทย จะช่วยให้หางานทำได้โดยง่าย รวมทั้งถ่ายทอดให้กับสมาชิกในครอบครัวหรือคนในชุมชน ซึ่งหากทุกคนนำไปปฏิบัติก็จะเป็นประโยชน์กับตัวเอง ครอบครัวและชื่อเสียงของประเทศไทย ซึ่งจะส่งผลต่อจำนวนแรงงานไทยที่จะได้เดินทางไปทำงานรุ่นอื่น ๆ ต่อไป
นางเธียรรัตน์ นะวะมะวัฒน์ รองอธิบดีกรมการจัดหางาน รักษาราชการแทนอธิบดีกรมการจัดหางาน กล่าวว่า การเดินทางไปทำงานต่างประเทศของคนหางานโดยบริษัทจัดหางานจัดส่งในวันนี้จำนวน 291 คน ประกอบด้วย 4 ประเทศ ได้แก่ ไต้หวัน 148 คน ไปทำงานในประเภทอุตสาหกรรม ญี่ปุ่น 42 คน
ในตำแหน่งฉีดโลหะด้วยมือ ฮ่องกง ตำแหน่งแม่บ้าน 1 คน และอิสราเอล 100 คน ซึ่งคนหางานจะได้รับสิทธิประโยชน์ สวัสดิการ ค่าจ้าง ตามที่กฎหมายของประเทศนั้น ๆ กำหนด

ที่มา : https://www.thaigov.go.th/news/contents/details/24050
