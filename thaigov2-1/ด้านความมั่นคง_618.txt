รัฐบาลไทย-ข่าวทำเนียบรัฐบาล-วราวุธ​ เดินสาย​ มอบนโยบายกรมทรัพยากรทางทะเลและชายฝั่ง

วันพฤหัสบดีที่ 12 มีนาคม 2563
วราวุธ​ เดินสาย​ มอบนโยบายกรมทรัพยากรทางทะเลและชายฝั่ง
วราวุธ​ เดินสาย​ มอบนโยบายกรมทรัพยากรทางทะเลและชายฝั่ง
วราวุธ​ เดินสาย​ มอบนโยบายกรมทรัพยากรทางทะเลและชายฝั่ง
วันที่ 11 มีนาคม 2563 เวลา 10.00 น.​ นายวราวุธ​ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายนพดล พลเสน ผู้ช่วยรัฐมนตรีประจำกระทรวงทรัพยากรธรรมชาติและสิ่งแวดล้อม นายยุทธพล​ อังกินันทน์ ที่ปรึกษารัฐมนตรีว่าการกระทรวงทรัพยากรธรรมชาติและสิ่งแวดล้อม นายธเนศพล​ ธนบุณยวัฒน์ เลขานุการรัฐมนตรีว่าการกระทรวงทรัพยากรธรรมชาติและสิ่งแวดล้อม และ​ นายจตุพร​ บุรุษพัฒน์​ ปลัดกระทรวงทรัพยากรธรรมชาติและสิ่งแวดล้อม ตรวจราชการกรมทรัพยากรทางทะเลและชายฝั่ง พร้อมมอบนโยบายและตรวจเยี่ยม ให้กำลังใจ ข้าราชการเจ้าหน้าที่ กรมทรัพยากรทางทะเลและชายฝั่ง​ โอกาสนี้​ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้รับฟังบรรยายสรุปผลการดำเนินงานของกรมทรัพยากรทางทะเลและชายฝั่ง โดย​รัฐมนตรีว่าการกระทรวงทรัพยากรธรรมชาติและสิ่งแวดล้อมได้มอบนโยบายและแนวทางการดำเนินงาน​ สรุปดังนี้
1.​ เรื่องการจัดซื้อจัดจ้าง ในสัญญาต่างๆ ที่กรมจะต้องลงนามจัดซื้อจัดจ้าง ขอให้กำชับ ฝ่ายจัดซื้อจัดจ้างคณะกรรมการตรวจรับ ขอให้เป็นไปตามเงื่อนไขงานจ้างเงื่อนไข TOR ห้ามเปลี่ยนแปลง การตรวจงานจ้างต้องเป็นไปตามเงื่อนไข
2. การสร้างการรับรู้ความเข้าใจ กับพี่น้องประชาชน การสร้างเครือข่าย เป็นสิ่งที่มีความสำคัญ ความแข็งแรงของระบบนิเวศในทะเลต้องอาศัยพี่น้องประชาชน ที่จะหวงแหน รักษา​ ตระหนักในความสำคัญของทรัพยากร
3. สถานการณ์ขยะทะเล ยังคงต้องเข้มงวดในการทำงานกันต่อไป
4.​ งานด้านกฎหมายเป็นสิ่งที่สำคัญขอให้ดำเนินการให้ได้ตามเงื่อนเวลา หากดำเนินการไม่ได้ตามเงื่อนเวลา ขอให้ชี้แจง ผู้ปฏิบัติหน้าที่ทุกคนต้องรู้ระเบียบ กฏ ขั้นตอนทางกฎหมายให้ละเอียด เพื่อลดช่องว่างทางกฎหมาย
5. เราหาประโยชน์จากทะเล เราจะคืนอะไรให้กับทะเล การเฝ้าระวังการดูแล สัตว์ทะเล เป็นสิ่งที่สำคัญ
6. เจ้าหน้าที่กรมทรัพยากรทางทะเลและชายฝั่งผู้ปฏิบัติหน้าที่ในพื้นที่ เรื่องการทำ CPR เป็นสิ่งที่สำคัญ ขอให้มีการฝึกซ้อมเป็นประจำทุก 6 เดือน เครื่องมือและอุปกรณ์ต้องมีความพร้อม มีการตรวจเช็คความพร้อมเสมอ
7. การดูแลเกาะ ที่อยู่ในการบริหารจัดการของกรมทรัพยากรทางทะเลและชายฝั่งที่เราสามารถออกระเบียบการจัดการ มีความสำคัญมาก​ ในแต่ละเกาะจะต้องมีระเบียบมีกรอบที่ชัดเจน ต้องสามารถปกป้องดูแลเกาะให้มีความยั่งยืนในระยะยาวได้ ขอให้เจ้าหน้าที่ทุกคนมีความเด็ดขาด​ มีความเข้มงวดในการปฏิบัติหน้าที่​ และต้องมีความซื่อตรงห้ามใช้อำนาจรังแกชาวบ้าน ขอให้ช่วยกันป้องกันไม่ให้มีการกระทำความผิดเกิดขึ้น

ที่มา : https://www.thaigov.go.th/news/contents/details/27091
