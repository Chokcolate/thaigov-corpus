รัฐบาลไทย-ข่าวทำเนียบรัฐบาล-เกษตรฯ ดันศูนย์วิจัยและบำรุงพันธุ์สัตว์ตาก เป็นแหล่งส่งเสริมเกษตรกรผู้เลี้ยงโคที่มีศักยภาพ

วันอาทิตย์ที่ 15 กันยายน 2562
เกษตรฯ ดันศูนย์วิจัยและบำรุงพันธุ์สัตว์ตาก เป็นแหล่งส่งเสริมเกษตรกรผู้เลี้ยงโคที่มีศักยภาพ
รมช.ประภัตร ดันศูนย์วิจัยและบำรุงพันธุ์สัตว์ตาก เป็นแหล่งส่งเสริมเกษตรกรผู้เลี้ยงโคที่มีศักยภาพ ผนึกกรมน้ำขุดบ่อบาดาลปลูกพืชอาหารสัตว์
วันที่ 14 ก.ย. 62 เวลา 14.00 น. นายประภัตร โพธสุธน รัฐมนตรีช่วยว่าการกระทรวงเกษตร กล่าวภายหลังตรวจเยี่ยมและมอบนโยบายแก่กรมปศุสัตว์ ณ ศูนย์วิจัยและบำรุงพันธ์สัตว์ตาก จ.ตาก โดยมี นายอำพันธุ์ เวฬุตันติ รองอธิบดีกรมปศุสัตว์ด้านการผลิต พร้อมด้วย นายสุรเดช สมิเปรม รองอธิบดีกรมปศุสัตว์ด้านการบริหารให้การต้อนรับในพื้นที่และร่วมรับฟังนโยบาย ว่า การลงพื้นที่ในวันนี้ได้หารือร่วมกันกับหน่วยงานที่เกี่ยวข้องเพื่อหาแนวทางพัฒนาและยกระดับศักยภาพของศูนย์วิจัยและบำรุงพันธุ์สัตว์ตากซึ่งมีเนื้อที่กว่า 1,500 ไร่ เป็นแหล่งผลิตและพัฒนาพันธุ์โคเพื่อให้เป็นศูนย์ส่งเสริมและให้การสนับสนุนเกษตรกรผู้เลี้ยงโคเนื้อ ให้มีความเพียงพอและมีคุณภาพรองรับในการให้บริการแก่เกษตรกร โดยได้ประสานความร่วมมือจากกรมทรัพยากรน้ำกระทรวงทรัพยากรธรรมชาติและสิ่งแวดล้อม ในการสนับสนุนการขุดบ่อบาดาล และกรมชลประทานร่วมบูรณาการจัดการน้ำเพื่อการปลูกพืชอาหารสัตว์ให้เพียงพอ
ทั้งนี้ ประเทศไทยมีการนำเข้าโคเนื้อพันธุ์ดีและเนื้อโคคุณภาพดีจากต่างประเทศจำนวนมาก และมีแนวโน้มเพิ่มขึ้นเรื่อยๆ จึงทำให้ไทยต้องเสียดุลการค้าระหว่างประเทศปีละหลายล้านบาท กระทรวงเกษตรและสหกรณ์ โดยกรมปศุสัตว์จึงมอบหมายให้ศูนย์วิจัยและบำรุงพันธุ์สัตว์ตาก ดำเนินการสร้างโคพันธุ์ตากให้เป็นโคเนื้อพันธุ์ใหม่ของประเทศ ตั้งแต่ปี 2529 วัตถุประสงค์เพื่อทดแทนการนำเข้าโคเนื้อและเนื้อโคคุณภาพดีจากต่างประเทศ รวมทั้งเพื่อผลิตโคพ่อพันธุ์และน้ำเชื้อแข็งกระจายพันธุกรรมให้กับเกษตรกรเครือข่ายสัตว์พันธุ์ดีและผู้สนใจทั่วไป ปัจจุบันมีแม่โคพันธุ์ตาก ประมาณ 500 ตัว ใน 3 แห่ง คือ ศูนย์วิจัยและบำรุงพันธ์สัตว์ตาก จำนวน 200 ตัว ศูนย์วิจัยและบำรุงพันธ์สัตว์นครสวรรค์ จำนวน 200 ตัว และศูนย์วิจัยและบำรุงพันธ์สัตว์พิษณุโลก จำนวน 100 ตัว ซึ่งโคสายพันธุ์ตากเป็นโคที่มีการเจริญเติบโตเร็ว เนื้อนุ่ม และปรับตัวเข้ากับสภาพแวดล้อมของประเทศได้ดี

ที่มา : https://www.thaigov.go.th/news/contents/details/23098
