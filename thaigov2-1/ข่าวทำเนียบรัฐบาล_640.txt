รัฐบาลไทย-ข่าวทำเนียบรัฐบาล-นายกรัฐมนตรี แจ้งรัฐบาลไม่ได้อนุญาตเรือสำราญเวสเทอร์ดามเข้าเทียบท่าไทย ยืนยันช่วยเหลือเป็นไปตามหลักมนุษยธรรม

วันอังคารที่ 11 กุมภาพันธ์ 2563
นายกรัฐมนตรี แจ้งรัฐบาลไม่ได้อนุญาตเรือสำราญเวสเทอร์ดามเข้าเทียบท่าไทย ยืนยันช่วยเหลือเป็นไปตามหลักมนุษยธรรม
นายกรัฐมนตรี แจงไม่ได้อนุญาตให้เรือสำราญเวสเทอร์ดามเข้าเทียบท่าแหลมฉบัง พร้อมกำชับให้หน่วยงานที่เกี่ยวข้องและขอความร่วมมือผู้ประกอบการผลิตหน้ากากอนามัยเร่งผลิตหน้ากากอนามัยเพิ่มให้เพียงพอต่อความต้องการของประชาชน
วันนี้ (11 ก.พ. 63) เวลา 13.00 น. ณ ตึกบัญชาการ 1 ทำเนียบรัฐบาล หลังการประชุมคณะรัฐมนตรี พลเอกประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้กล่าวถึงเรื่องมาตรการป้องกันและแก้ไขการแพร่ระบาดของเชื้อไวรัสโคโรนา โดยเฉพาะกรณีที่มีการเผยแพร่ข้อมูลทางโชเชียลมีเดียระบุเรือสำราญเวสเทอร์ดาม (Westerdam) จะเข้าเทียบท่าที่แหลมฉบังนั้น รัฐบาลไม่ได้มีการอนุญาตให้เข้ามาจอดเทียบท่าดังกล่าวแต่อย่างใด แต่จะให้ความช่วยเหลือเป็นไปตามหลักมนุษยธรรม เช่น การเติมน้ำมัน หรืออาหารและน้ำดื่ม หากต้องการก็จะส่งไปให้ โดยยืนยันการดำเนินการดังกล่าวของรัฐบาลเป็นไปตามที่ต่างประเทศดำเนินการเช่นกันและเป็นไปอย่างเหมาะสม เพื่อเป็นการป้องกันไม่ให้เกิดการแพร่ระบาดเข้าระยะที่ 3 โดยขณะนี้ไทยอยู่ในระยะที่ 2 ซึ่งยังสามารถดูแลควบคุมได้ แต่รัฐบาลก็ไม่ได้นิ่งนอนใจต่อสถานการณ์ที่เกิดขึ้นแม้จะสามารถควบคุมได้ โดยจะมีการประชุมหน่วยงานที่เกี่ยวข้องและให้กระทรวงสาธารณสุขชี้แจงถึงการเตรียมการรองรับการแพร่ระบาดเพื่อเป็นการเตรียมการขั้นต้น ซึ่งหากทำได้ดีครบถ้วนทุกอย่างก็ไม่มีปัญหา
พร้อมทั้งได้มอบกมายให้รัฐมนตรีว่าการกระทรวงพาณิชย์ ได้ประชุมหารือร่วมกับผู้ประกอบการผลิตหน้ากากอนามัย ในการที่จะผลิตหน้ากากอนามัยให้มีปริมาณที่เพิ่มมากขึ้น เพื่อให้หน้ากากอนามัยกระจายได้อย่างทั่วถึงและเพียงพอต่อประชาชน และสามารถส่งออกให้ต่างประเทศได้ด้วย และยังมีการให้ความรู้เกี่ยวกับหน้ากากอนามัยที่ทำมาจากผ้า ที่มีความทนทานมากกว่าและสามารถใช้ซ้ำได้ด้วยการซัก ทั้งนี้อยากให้ประชาชนเข้าใจถึงราคาที่แตกต่างกันระหว่างหน้ากากอนามัยที่มาจากองค์การเภสัชกรรม และหน้ากากอนามัยที่ผลิตจากภาคเอกชน ซึ่งวันนี้ได้มีการหารือในที่ประชุมคณะรัฐมนตรีในหลายประเด็นทั้งมาตรการระยะสั้น มาตรการระยะยาว เพื่อแก้ไขปัญหาการขาดแคลนของหน้ากากอนามัยที่เกิดขึ้น
......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26432
