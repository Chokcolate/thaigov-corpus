รัฐบาลไทย-ข่าวทำเนียบรัฐบาล-นายกรัฐมนตรีร่วม Kick off เปิดถนนคนเดิน  เดิน กิน ชม เที่ยว @ Silom Walking Street นักท่องเที่ยวเนื่องแน่น

วันจันทร์ที่ 23 ธันวาคม 2562
นายกรัฐมนตรีร่วม Kick off เปิดถนนคนเดิน  เดิน กิน ชม เที่ยว @ Silom Walking Street นักท่องเที่ยวเนื่องแน่น
นายกรัฐมนตรีร่วม Kick off เปิดถนนคนเดิน  เดิน กิน ชม เที่ยว @ Silom Walking Street นักท่องเที่ยวเนื่องแน่น
วันนี้ (22 ธ.ค. 62) เวลา 18.30 น. ณ ถนนสีลม พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดงานถนนคนเดิน Thailand Walking Street 2020 Happy Together ไปด้วยกันไปได้ไกล และเดินเยี่ยมชมกิจกรรม 6 โซน ได้แก่ ถนนสายศิลป์ ถนนต้องชิม ถนนต้องชม ถนนวัยเก๋า ถนนต้องเดิน และถนนคนกรุง ซึ่งมีการจำหน่ายสินค้าและอาหารอร่อยกว่า 300 ร้าน โดยมี พลเอก ประวิตร วงษ์สุวรรณ รองนายกรัฐมนตรี นายจุรินทร์ ลักษณวิศิษฐ์ รองนายกรัฐมนตรีและรัฐมนตรีว่าการกระทรวงพาณิชย์             นายประสาน หวังรัตนปราณี ผู้ช่วยรัฐมนตรีประจำสำนักนายกรัฐมนตรี พล.ต.อ.อัศวิน ขวัญเมือง ผู้ว่าราชการกรุงเทพมหานคร สื่อมวลชน และประชาชนเข้าร่วมงานจำนวนมาก
โอกาสนี้ นายกรัฐมนตรีกล่าวขอบคุณคณะทำงานที่ได้ร่วมการจัดงาน รวมทั้งผู้ประกอบการธุรกิจร้านค้าที่ให้สถานที่ในการจัดงานวันนี้ โดยเฉพาะบรรดาผู้เสียสละการใช้ถนนหนทาง ซึ่งอาจจะมีปัญหาการจราจรที่ติดขัดบ้าง วันนี้มีโขนมาแสดง ซึ่งการดูโขนคือดูจากลักษณะอาการท่าทางต่าง ๆ กิริยาของตัวละคร หากเปรียบเทียบพระรามกับพระลักษณ์ก็เหมือนชาติ ศาสนา และพระมหากษัตริย์ ชาติ คือประเทศไทย มีพระมหากษัตริย์อันเป็นที่รักยิ่งของพวกเราทุกคน รัฐบาล ข้าราชการ ภาคเอกชน ประชาชน ต่างเป็นมือเป็นไม้ หน้าที่ของทุกคน คือทำให้ประเทศไทยเดินหน้าไปให้ได้ท่ามกลางสถานการณ์เศรษฐกิจในขณะนี้ ขณะนี้รัฐบาลมุ่งเสริมให้ประเทศไทยเป็นแหล่งท่องเที่ยวคุณภาพระดับโลกที่โดดเด่น อาทิ การนวดแผนไทยที่ได้มีการขึ้น ทะเบียนเป็นมรดกโลกแล้ว ซึ่งเป็นความภาคภูมิใจของคนไทย นายกรัฐมนตรีกล่าวถึงการเปิดโครงการนำร่องเมื่อช่วงสัปดาห์ที่ผ่านมาว่า ได้รับการตอบรับที่ดี มีผู้เข้าร่วมงานประมาณ 70,000 คน สร้างรายได้กว่า 8 ล้านบาท สินค้าจากหลายร้านมียอดจำหน่าย สร้างรายได้สูงมาก ซึ่งจะเห็นได้จากนักท่องเที่ยวที่มาเที่ยวแวะชมในขณะนี้มีจำนวนมาก กระทรวงมหาดไทยจึงได้ขยายผลให้มีการจัดงานถนนคนเดิน เดิน กิน ชม เที่ยว ในแต่ละจังหวัดทั่วประเทศอีกด้วย พร้อมขอให้ทุกคนต้องร่วมเป็นเจ้าบ้านที่ดีต้อนรับนักท่องเที่ยวด้วยรอยยิ้มเพื่อให้นักท่องเที่ยวกลับมาเที่ยวประเทศไทยอีก อย่างไรก็ตาม รัฐบาลไม่ได้นิ่งนอนใจ ยังนึกถึงประชาชนผู้มีรายได้น้อย พ่อค้าแม่ค้าผู้ประกอบการริมชายหาด และบนริมถนนฟุตบาท ขณะนี้กำลังหามาตรการรองรับว่าจะให้ขายวันไหนอย่างไร ซึ่งจะต้องเกิดขึ้นทุกจังหวัดต่อไป
นายกรัฐมนตรียังฝากถึงประชาชนทุกคนให้ออมเงิน มีมากใช้มาก มีน้อยใช้น้อย ตามปรัชญา “เศรษฐกิจพอเพียง” ตามแนวพระราชดำริในพระบาทสมเด็จพระเจ้าอยู่หัว รัชกาลที่ 9 ทุกคนต้องสร้างภูมิคุ้นกัน มีความรู้ มีคุณธรรม วางแผนการเงินเพื่อไม่ให้มีปัญหาในวันข้างหน้า พร้อมทั้งอยากให้ทุกคนมีส่วนร่วมในการพัฒนาประเทศ ขอให้ทุกคนภูมิใจในการเสียภาษี เพราะคือส่วนหนึ่งในการนำมาพัฒนาประเทศ และตนเองจะทำหน้าที่ให้ดีที่สุดในการใช้งบประมาณให้คุ้มค่าต่อไป
----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25387
