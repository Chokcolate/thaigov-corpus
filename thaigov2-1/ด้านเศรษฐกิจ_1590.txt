รัฐบาลไทย-ข่าวทำเนียบรัฐบาล-ปลัดกอบชัยฯ เป็นประธานการประชุมสร้างเครือข่ายพันธมิตร บูรณาการเสริมสร้างเอสเอ็มอี หนุนผู้ประกอบการภาคอีสาน

วันศุกร์ที่ 28 กุมภาพันธ์ 2563
ปลัดกอบชัยฯ เป็นประธานการประชุมสร้างเครือข่ายพันธมิตร บูรณาการเสริมสร้างเอสเอ็มอี หนุนผู้ประกอบการภาคอีสาน
นายกอบชัย สังสิทธิสวัสดิ์ ปลัดกระทรวงอุตสาหกรรม ป็นประธานการประชุมสร้างเครือข่ายพันธมิตร บูรณาการเสริมสร้างเอสเอ็มอี หนุนผู้ประกอบการภาคอีสาน ณ โรงแรมบ้านเชียง จังหวัดอุดรธานี
วันนี้ (28 กุมภาพันธ์ 2563) นายกอบชัย สังสิทธิสวัสดิ์ ปลัดกระทรวงอุตสาหกรรม ในฐานะประธานกรรมการธนาคารพัฒนาวิสาหกิจขนาดกลางและขนาดย่อมแห่งประเทศไทย เป็นประธานการประชุมร่วมขับเคลื่อนนโยบายการช่วยเหลือผู้ประกอบการ SMEs โครงการหนุน SMEs ไทย ก้าวไกลไปด้วยกัน พร้อมด้วย นายจุลพงษ์ ทวีศรี รองปลัดกระทรวงอุตสาหกรรม และนายณัฐพล รังสิตพล อธิบดีกรมส่งเสริมอุตสาหกรรม โดยมี นางสาวนารถนารี รัฐปัตย์ รองกรรมการผู้จัดการ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย และคณะผู้บริหารให้การต้อนรับ ณ โรงแรมบ้านเชียง จังหวัดอุดรธานี
ปลัดกอบชัยฯ กล่าวว่า การพัฒนาศักยภาพและเพิ่มขีดความสามารถทางการแข่งขันให้กับผู้ประกอบการขนาดกลางและขนาดย่อม SMEs เป็นสิ่งจำเป็นและต้องเร่งดำเนินการโดยด่วน  เพื่อให้พร้อมต่อการรับมือกับปัญหาเศรษฐกิจโลกที่มีความเปลี่ยนแปลง กระทรวงอุตสาหกรรมในฐานะหน่วยงานหลักของภาครัฐในการสนับสนุน   เอสเอ็มอี พร้อมด้วยหน่วยงานพันธมิตร ประกอบด้วย สภาอุตสาหกรรมแห่งประเทศไทย สภาหอการค้าแห่งประเทศไทย สภาเกษตรแห่งชาติ สมาพันธ์เอสเอ็มอีไทย และสมาพันธ์ธุรกิจท่องเที่ยวส่วนภูมิภาคแห่งประเทศไทย ร่วมวางแนวทางพัฒนาผู้ประกอบการเอสเอ็มอี  ช่วยยกระดับสินค้าและบริการ เพื่อนำไปสู่การสร้างงาน สร้างรายได้ กระจายรายได้สู่ชุมชน และช่วยให้เศรษฐกิจของประเทศไทยเติบโตอย่างเข้มแข็งและยั่งยืน
สำหรับโครงการ "หนุน SMEs ไทย ก้าวไกลไปด้วยกัน" เป็นโครงการเพิ่มขีดความสามารถทางการแข่งขันให้กับผู้ประกอบการเอสเอ็มอีครอบคลุมในทุกมิติ ไม่ทิ้งใครไว้ข้างหลัง แต่จะก้าวไปด้วยกัน โดยธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SMEs D Bank เป็นแกนกลางหลักในการเชื่อมโยง    บูรณาการความช่วยเหลือจากหน่วยงานพันธมิตร โดยมีวัตถุประสงค์เพื่อต้องการให้ผู้ประกอบการมีเงินทุนนำไปใช้หมุนเวียน ลงทุน ขยาย ปรับปรุงกิจการ ซึ่งมีจุดเด่นที่อัตราดอกเบี้ยถูกที่สุดในบรรดาสินเชื่อเอสเอ็มอีของทุกสถาบันการเงินในปัจจุบัน  #เครือข่ายพันธมิตร   #กระทรวงอุตสาหกรรม  #โครงการหนุน SMEs ไทย

ที่มา : https://www.thaigov.go.th/news/contents/details/26821
