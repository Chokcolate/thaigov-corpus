รัฐบาลไทย-ข่าวทำเนียบรัฐบาล-รมว.พม. มอบนโยบายแกนนำเด็กและเยาวชน ก่อนออกเดินสายสร้างเครือข่าย “วิศวกรสังคม” ร่วมแก้ปัญหาสังคมทั่วประเทศ

วันอาทิตย์ที่ 8 กันยายน 2562
รมว.พม. มอบนโยบายแกนนำเด็กและเยาวชน ก่อนออกเดินสายสร้างเครือข่าย “วิศวกรสังคม” ร่วมแก้ปัญหาสังคมทั่วประเทศ
รมว.พม. มอบนโยบายแกนนำเด็กและเยาวชน ก่อนออกเดินสายสร้างเครือข่าย “วิศวกรสังคม” ร่วมแก้ปัญหาสังคมทั่วประเทศ
เมื่อวันที่ 7 ก.ย. 62 เวลา 13.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานมอบนโยบายในการประชุมเชิงปฏิบัติการพัฒนาศักยภาพแกนนำและเครือข่ายผู้ปฏิบัติงานด้านเด็กและเยาวชน เพื่อสร้าง "วิศวกรสังคม” โดยมีวัตถุประสงค์เพื่อพัฒนาสภาเด็กและเยาวชน และผู้ปฏิบัติงานด้านเด็กและเยาวชนให้เป็นผู้นำการเปลี่ยนแปลงในศตวรรษที่ 21 และเป็นแกนนำ วิศวกรทางสังคม เพื่อขับเคลื่อนการพัฒนาและแก้ไขปัญหาที่เกี่ยวกับเด็กและเยาวชน ชุมชน สังคม และประเทศชาติ ซึ่งกำหนดจัดขึ้นระหว่างวันที่ 6 - 8 กันยายน 2562 ณ ห้องประชุมพัชราวดี 1 โรงแรมปริ๊นซ์พาเลส มหานาค กรุงเทพฯ
นายจุติ กล่าวว่า พระราชบัญญัติส่งเสริมการพัฒนาเด็กและเยาวชนแห่งชาติ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2560 มาตรา 36 กำหนดให้ กระทรวง พม. โดยกรมกิจการเด็กและเยาวชนส่งเสริม (ดย.) สนับสนุนการขับเคลื่อนการมีส่วนร่วมของเด็กและเยาวชนในการพัฒนาและแก้ไขปัญหาชุมชน สังคม และประเทศชาติ โดย ผ่านกระบวนการดำเนินกิจกรรมสร้างสรรค์ในพื้นที่ภายใต้หลักการ "เด็กคิด เด็กทำ เด็กนำ ผู้ใหญ่หนุน” อีกทั้ง มีการจัดให้มีสภาเด็กและเยาวชนระดับตำบล เทศบาล อำเภอ เขต จังหวัด และกรุงเทพมหานคร รวมทั้งสภาเด็กและเยาวชนแห่งประเทศไทย รวมจำนวน 8,780 แห่ง
นายจุติ กล่าวต่อว่า และจากนโยบายของรัฐบาลที่ต้องการเตรียมความพร้อมให้เด็กและเยาวชนเป็นผู้นำ การเปลี่ยนแปลงในศตวรรษที่ 21 ด้วยทักษะที่จำเป็น อาทิ มีความคิดสร้างสรรค์ สนใจ/ใส่ใจเรื่องเทคโนโลยีและนวัตกรรม มีวิจารณญาณก่อนตัดสินใจ สามารถพูดคุยสื่อสารกับบุคคลต่างๆ นำเสนอหน้าสาธารณชนได้ดี มีจิตอาสา เต็มใจให้ความร่วมมือให้ความช่วยเหลือโดยไม่หวังผลตอบแทน ติดตามข่าวความเคลื่อนไหว รู้เท่าทันสื่อ เข้าใจในวัฒนธรรมและความหลากหลายทางวัฒนธรรม มีความเป็นผู้นำที่ดี มีความรับผิดชอบต่อหน้าที่ มีวินัย หมั่นหาความรู้รอบด้าน พร้อมเรียนรู้ ยอมรับ ปรับตัว ทำตัวเป็นน้ำครึ่งแก้วอยู่เสมอ และเป็นแกนนำขับเคลื่อนการป้องกัน การทุจริตและประพฤติมิชอบ เป็นต้น ทั้งนี้ กระทรวง พม. โดย ดย. จึงได้จัดทำหลักสูตรพัฒนาศักยภาพ เพื่อพัฒนาสภาเด็กและเยาวชน และผู้ปฏิบัติงานด้านเด็กและเยาวชน ภายใต้ การประชุมเชิงปฏิบัติการพัฒนาศักยภาพแกนนำและเครือข่ายผู้ปฏิบัติงานด้านเด็กและเยาวชน เพื่อสร้าง "วิศวกรสังคม”
นายจุติ กล่าวเพิ่มเติมว่า การประชุมเชิงปฏิบัติการครั้งนี้ เป็นการพัฒนาศักยภาพของเด็กและเยาวชน รวมทั้งผู้ปฏิบัติงานด้านเด็กและเยาวชน โดยเฉพาะการสร้างภูมิคุ้มกันให้กับเด็กและเยาวชนต่อปัญหาสังคมและสามารถพัฒนาตนเองให้มีความพร้อมสู่การเป็นผู้นำในศตวรรษที่ 21 รวมถึงสามารถดูแลและพัฒนากลุ่มเป้าหมายอื่นๆ ในสังคมให้มีคุณภาพชีวิตที่ดีต่อไปได้ นับว่าเป็นการสร้างแกนนำเด็กและเยาวชนที่มีความรู้ มีภาวะผู้นำ และมีจิตอาสา ซึ่งต่อไปแกนนำเด็กและเยาวชนที่ผ่านการอบรมครั้งนี้ จะได้เดินสายออกไปสร้างแกนนำและขยายเครือข่าย "วิศวกรสังคม” ทั้งในระดับตำบล เทศบาล อำเภอ เขต และจังหวัด ที่ครอบคลุมทุกพื้นที่ของประเทศไทยต่อไป

ที่มา : https://www.thaigov.go.th/news/contents/details/22909
