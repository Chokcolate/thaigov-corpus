รัฐบาลไทย-ข่าวทำเนียบรัฐบาล-สำนักงานศาลยุติธรรมร่วมกับกรุงไทยพัฒนายกระดับระบบศาลดิจิทัลสู่ e-Filing Version 3

วันพฤหัสบดีที่ 16 มกราคม 2563
สำนักงานศาลยุติธรรมร่วมกับกรุงไทยพัฒนายกระดับระบบศาลดิจิทัลสู่ e-Filing Version 3
นายสราวุธ เบญจกุล เลขาธิการสำนักงานศาลยุติธรรม นายผยง ศรีวณิช กรรมการผู้จัดการใหญ่ธนาคารกรุงไทย ร่วมแถลงข่าวการยกระดับระบบศาลดิจิทัล สู่ระบบการยื่นคำฟ้องอิเล็กทรอนิกส์ (e-Filing)  Version 3 เพื่อเพิ่มประสิทธิภาพในการพิจารณาพิพากษาคดี และความสะดวกสบาย
นายสราวุธ เบญจกุล เลขาธิการสำนักงานศาลยุติธรรม นายผยง ศรีวณิช  กรรมการผู้จัดการใหญ่  ธนาคารกรุงไทย ร่วมแถลงข่าวการยกระดับระบบศาลดิจิทัล สู่ระบบการยื่นคำฟ้องอิเล็กทรอนิกส์ (e-Filing)  Version 3 เพื่อเพิ่มประสิทธิภาพในการพิจารณาพิพากษาคดี และความสะดวกสบายให้กับผู้ใช้งานมากยิ่งขึ้น โดยทนายความทั่วประเทศ สามารถยื่นคำฟ้องอิเล็กทรอนิกส์ผ่านทางเว็บไซต์ ไม่ต้องเดินทางไปยื่นฟ้องที่ศาล  ขณะที่จำเลยสามารถยื่นคำให้การผ่านระบบได้เช่นเดียวกัน ด้านผู้พิพากษาสามารถรับฟ้องทางอิเล็กทรอนิกส์ หากคดีไม่ยุ่งยาก ไม่ต้องทำสำนวนกระดาษ ศาลไม่ต้องหาพื้นที่จัดเก็บสำนวนที่มีเพิ่มมากขึ้น และคู่ความยังสามารถติดตามคดีได้ตลอด 24 ชั่วโมง ตอบโจทย์พันธกิจที่จะพัฒนาและสร้างระบบสนับสนุนอำนวยความยุติธรรมให้มีความรวดเร็ว สะดวก ทันสมัย และเป็นสากล
นายสราวุธ เบญจกุล เปิดเผยว่า หลังจากที่ธนาคารกรุงไทยและสำนักงานศาลยุติธรรม ได้ลงนามความร่วมมือในการพัฒนาระบบศาลดิจิทัล เพื่อส่งเสริมและเพิ่มประสิทธิภาพในการพิจารณาพิพากษาคดี  การบริหารจัดการ และการให้บริการประชาชน เชื่อมฐานข้อมูลในกระบวนการยุติธรรม เพิ่มความสะดวกสบายในการให้บริการประชาชน โดยร่วมกันพัฒนาและขยายผลระบบการยื่นและส่งคำคู่ความและเอกสารโดยสื่ออิเล็กทรอนิกส์ (e-Filing)  ให้ครอบคลุมศาลชั้นต้นทั่วประเทศ ซึ่งขณะนี้ศาลซึ่งพิจารณาคดีแพ่ง 148 แห่งจาก 157 แห่งทั่วประเทศได้เข้าร่วมโครงการ มีผู้ใช้บริการกว่า 3,267 คดีแล้ว
“ที่ผ่านมา ธนาคารและสำนักงานศาลยุติธรรม ได้นำระบบเทคโนโลยีมาใช้ในระบบงานต่างๆ  เพื่อยกระดับระบบศาลดิจิทัลอย่างเต็มรูปแบบ  โดยร่วมพัฒนาระบบ e-Filing อย่างต่อเนื่อง และขณะนี้ได้เข้าสู่ Version 3   ด้วยการนำระบบการยื่นคำฟ้องอิเล็กทรอนิกส์มาใช้  เพื่อเพิ่มประสิทธิภาพในการพิจารณาคดีความมากยิ่งขึ้น    ช่วยอำนวยความสะดวกและแก้ไขปัญหาให้กับทนายความทั่วประเทศที่ขึ้นทะเบียนในระบบจำนวน 2,808 คน  ซึ่งแต่ละปีต้องยื่นฟ้อง1.2 ล้านคดี หากมาใช้ระบบ e-Filing จำนวนมากจะช่วยให้ศาลสามารถ ลดพื้นที่การจัดเก็บสำนวนกระดาษที่ศาลได้ขึ้นอีกมาก”
นายผยง ศรีวณิช  กล่าวว่า e-Filing Version 3  นี้  ทนายความสามารถยื่นคำฟ้องทางอิเล็กทรอนิกส์ ผ่านทางเว็บไซต์ ได้ตลอด 24 ชั่วโมง  โดยไม่จำเป็นต้องยื่นคำฟ้อง ทางด้านจำเลยสามารถยื่นคำให้การได้ ขอคัดถ่ายและดูเอกสารในสำนวนคดี รวมทั้งสามารถติดตามเอกสารได้ตลอดเวลา ส่วนเจ้าหน้าที่ศาลสามารถตรวจสอบเอกสารยื่นคำฟ้อง คำร้อง พร้อมให้ความเห็นและส่งงานให้ผู้พิพากษาได้ ซึ่งผู้พิพากษาสามารถประทับรับฟ้องได้
“ระบบ e-Filing Version 3 ปัจจุบัน สามารถรองรับการพิจารณาคดีในส่วนของคดีแพ่ง โดยทางสำนักงานศาลยุติธรรมมีแผนขยายไปยังการพิจารณาคดีอาญา และขยายการให้บริการให้ครอบคลุมทั่วประเทศ ทางธนาคารพร้อมจะสนับสนุนสำนักงานศาลยุติธรรมอย่างต่อเนื่อง”
นายผยง ศรีวณิช ได้กล่าวในตอนท้ายว่า ระบบ e-Filing Version 3 นับได้ว่าเป็นก้าวแรกแห่งความสำเร็จของกระบวนการยุติธรรมที่ยิ่งใหญ่ และถือเป็นหนึ่งจุดเริ่มต้นในการสร้างรากฐานในการนำประเทศไทยเข้าสู่ยุคเศรษฐกิจดิจิทัล และการก้าวเข้าสู่ Thailand Digital Platform ธนาคารกรุงไทย ในฐานะธนาคารพาณิชย์ของรัฐ พร้อมที่จะสนับสนุนสำนักงานศาลยุติธรรมอย่างต่อเนื่อง และถือเป็นหนึ่งในภารกิจที่ธนาคารให้ความสำคัญ โดยเป็น 1 ใน 5 Ecosystems ของธนาคาร ทั้งในแง่ของการพัฒนา Platform และการให้บริการด้านการเงิน ด้วยการนำ Digital Banking เข้ามาสนับสนุนอำนวยความสะดวกให้กับผู้ใช้บริการระบบงาน e-Filing Version 3 ที่จะสามารถชำระค่าธรรมเนียมศาลต่าง ๆ ได้ 24 ชั่วโมง ตอบสนองต่อยุค Digital ที่ต้องมีทั้งความถูกต้อง แม่นยำ และรวดเร็วในเวลาเดียวกัน
ฝ่ายกลยุทธ์การตลาด
โทร.02 208 4174-7

ที่มา : https://www.thaigov.go.th/news/contents/details/25842
