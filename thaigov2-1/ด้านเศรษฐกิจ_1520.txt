รัฐบาลไทย-ข่าวทำเนียบรัฐบาล-ธอส.ประกาศความร่วมมือบริษัท กรีน เมโทร จำกัด เดินหน้าโครงการบ้านล้านหลังในพื้นที่ 6 จังหวัด จำนวน 1,200 หลัง ล่าสุดมีผู้ได้รับอนุมัติสินเชื่อแล้ว 22,463 ราย 15,988 ล้านบาท

วันพุธที่ 19 กุมภาพันธ์ 2563
ธอส.ประกาศความร่วมมือบริษัท กรีน เมโทร จำกัด เดินหน้าโครงการบ้านล้านหลังในพื้นที่ 6 จังหวัด จำนวน 1,200 หลัง ล่าสุดมีผู้ได้รับอนุมัติสินเชื่อแล้ว 22,463 ราย 15,988 ล้านบาท
ธอส. แถลงข่าวความร่วมมือการดำเนินโครงการบ้านล้านหลัง เพื่อสนับสนุนนโยบายรัฐบาลที่ต้องการช่วยเหลือประชาชนให้มีที่อยู่อาศัยเป็นของตนเอง
วันนี้ (19 กุมภาพันธ์ 2563) นายฉัตรชัย ศิริไล กรรมการผู้จัดการ ธนาคารอาคารสงเคราะห์ พร้อมด้วย นายวิชัย ประเสริฐสิทธิ์ ประธานกรรมการ บริษัท กรีน เมโทร จำกัด ผู้พัฒนาโครงการหมู่บ้านจัดสรรโครงการ ดิ เอนทรีโอ นายวรทัศน์ ธุลีจันทร์ รองผู้ว่าราชการจังหวัดขอนแก่น นายธวัชชัย ศรีทอง รองผู้ว่าราชการจังหวัดอุดรธานี นายพูนศักดิ์ วาณิชวิเศษกุล รองผู้ว่าราชการจังหวัดสกลนคร และนายณัฐวัสส์ วิริยานภาภรณ์ รองผู้ว่าราชการจังหวัดหนองคาย ร่วมงานแถลงข่าวความร่วมมือการดำเนินโครงการบ้านล้านหลัง เพื่อสนับสนุนนโยบายรัฐบาลที่ต้องการช่วยเหลือประชาชนให้มีที่อยู่อาศัยเป็นของตนเอง ล่าสุด ณ วันที่ 17 กุมภาพันธ์ 2563 พบว่ามีผู้ยื่นคำขอกู้แล้วจำนวน 23,766 ราย วงเงิน 17,513 ล้านบาท และ ธอส. ได้อนุมัติสินเชื่อให้ลูกค้าได้มีบ้านแล้ว 22,463 ราย วงเงินกู้ 15,988 ล้านบาท ด้านบริษัท กรีน เมโทร จำกัด ประกาศความพร้อมในการลงทุนก่อสร้างที่อยู่อาศัยเพิ่มจำนวน 1,200 หลัง ในพื้นที่ 6 จังหวัด เพื่อรองรับความต้องการซื้อที่อยู่อาศัยราคาไม่เกิน 1 ล้านบาทของประชาชนตามโครงการบ้านล้านหลัง
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) กล่าวว่า ตามที่ ธอส. ได้จัดทำโครงการ  บ้านล้านหลัง เพื่อสนับสนุนนโยบายรัฐบาลที่ต้องการช่วยเหลือประชาชนให้ได้มีที่อยู่อาศัยเป็นของตนเอง โดยมุ่งเน้นกลุ่มผู้มีรายได้น้อย กลุ่มคนวัยทำงานหรือผู้ที่กำลังเริ่มต้นสร้างครอบครัว รวมถึงกลุ่มผู้สูงอายุได้มีที่อยู่อาศัยราคาไม่เกิน 1 ล้านบาท กรอบวงเงินโครงการรวม 60,000 ล้านบาท แบ่งเป็น สินเชื่อที่อยู่อาศัยสำหรับลูกค้ารายย่อย (Post Finance) วงเงิน 50,000 ล้านบาท และสินเชื่อพัฒนาโครงการที่อยู่อาศัย (Pre Finance) วงเงิน 10,000 ล้านบาท โดยในส่วนของ สินเชื่อสำหรับลูกค้ารายย่อย ซึ่งแบ่งเป็น กรณีรายได้ไม่เกิน 25,000 บาท/คน/เดือน อัตราดอกเบี้ยปีที่ 1 – ปีที่ 5  คงที่ 3.00% ต่อปี พร้อมฟรีค่าธรรมเนียม (4 ฟรี) ได้แก่ 1.ฟรีค่าธรรมเนียมการยื่นกู้ 2.ฟรีค่าประเมินราคาหลักประกัน 3.ฟรีค่าจดทะเบียนสิทธิและนิติกรรม และ 4.ฟรีค่าจดทะเบียนนิติกรรมจำนอง หรือ กรณีรายได้เกิน 25,000 บาท/คน/เดือน อัตราดอกเบี้ยปีที่ 1- ปีที่ 3 คงที่ 3.00% ต่อปี กำหนดยื่นคำขอกู้และทำนิติกรรมภายในวันที่ 30 ธันวาคม 2564 ล่าสุด ณ วันที่ 17 กุมภาพันธ์ 2563 พบว่ามีผู้ติดต่อยื่นคำขอกู้แล้วจำนวน 23,766 ราย วงเงิน 17,513 ล้านบาท และ ธอส. ได้อนุมัติสินเชื่อให้ลูกค้าได้มีบ้านในฝันเป็นของตนเองได้แล้วทั้งสิ้น 22,463 ราย วงเงินกู้ 15,988 ล้านบาท ขณะที่กรณี สินเชื่อพัฒนาโครงการ ให้กู้สำหรับผู้ประกอบธุรกิจอสังหาริมทรัพย์ที่มีคุณสมบัติพร้อมกับปฏิบัติตามเงื่อนไขที่ธนาคารกำหนดนำไปจัดทำที่อยู่อาศัยที่มีราคาขายไม่เกิน 1 ล้านบาทต่อหน่วย จำนวนไม่น้อยกว่าร้อยละ 40 ของหน่วยขายทั้งหมดในโครงการ อัตราดอกเบี้ย MLR – 1.25% ต่อปี (ปัจจุบันอัตราดอกเบี้ย MLR อยู่ที่ 5.875% ต่อปี) ซึ่งมีผู้ประกอบการได้รับการอนุมัติสินเชื่อแล้ว 2 โครงการ วงเงินรวม 141.49 ล้านบาท ประกอบด้วย โครงการ City Park Condo อาคาร B จำนวน 210 หน่วย ตั้งอยู่ที่ตำบลในเมือง อำเภอเมืองขอนแก่น จังหวัดขอนแก่น ดำเนินการโดย บริษัท อีสาน พิมานกรุ๊ป จำกัด และโครงการ ดิ เอนทรีโอ ทาวน์เฮ้าส์ 2 ชั้น จำนวน 170 หน่วย ตั้งอยู่ที่ตำบลเชียงพิณ อำเภอเมืองอุดรธานี จังหวัดอุดรธานี โดย บริษัท กรีนเมโทร จำกัด
“จากจำนวนผู้ลูกค้ารายย่อยที่ร่วมโครงการบ้านล้านหลังที่ล่าสุด ธอส. ได้อนุมัติสินเชื่อไปแล้วถึง 15,988 ล้านบาท สะท้อนให้เห็นถึงว่าความต้องการที่อยู่อาศัยในระดับราคาไม่เกิน 1 ล้านบาทมีอยู่จริงในตลาด โดยเฉพาะในกลุ่มผู้มีรายได้น้อยที่หากซื้อบ้านราคา 1 ล้านบาท จะผ่อนชำระเริ่มต้นเพียงแค่ 3,800 บาทต่อเดือนเท่านั้น นอกจากนี้ยังมีสิทธิ์ได้รับเงินสนับสนุนจากภาครัฐเพื่อลดภาระการผ่อนดาวน์ (Cash Back) จำนวน 50,000 บาทต่อราย หากลงทะเบียนและมีคุณสมบัติตามเงื่อนไขของโครงการบ้านดีมีดาวน์ และจดทะเบียนนิติกรรมจำนองภายในวันที่ 31 มีนาคม 2563 ซึ่งคาดว่าผู้ประกอบการอสังหาริมทรัพย์ทั่วประเทศจะพร้อมลงทุนก่อสร้างโครงการที่อยู่อาศัยราคาไม่เกิน 1 ล้านบาทเพิ่มขึ้นอย่างต่อเนื่อง และธนาคารจะสามารถอนุมัติสินเชื่อตามโครงการบ้านล้านหลังได้ไม่น้อยกว่า 1,000 ล้านบาท/เดือน”นายฉัตรชัย กล่าว
ด้านนายวิชัย ประเสริฐสิทธิ์ ประธานกรรมการ บริษัท กรีน เมโทร จำกัด ผู้พัฒนาโครงการหมู่บ้านจัดสรรโครงการ ดิ เอนทรีโอ กล่าวว่า ด้วยความตั้งใจที่จะสร้างที่อยู่อาศัยคุณภาพดีราคาไม่เกิน 1 ล้านบาทให้แก่ชาวจังหวัดอุดรธานี พร้อมกับสนับสนุนนโยบายรัฐบาลที่ต้องการสร้างคุณภาพชีวิตที่ดีให้ประชาชนและลดความเหลื่อมล้ำในสังคม บริษัท กรีน เมโทร จำกัด จึงได้จัดทำโครงการ ดิ เอนทรีโอ ซึ่งเป็นทาวน์เฮ้าส์ 2 ชั้น เฟสแรกจำนวน 170 หน่วย ตั้งอยู่บริเวณริมถนนซอยส่งนํ้าชลประทาน ตำบลเชียงพิณ อำเภอเมืองอุดรธานี จังหวัดอุดรธานี และห่างจากตัวเมืองประมาณ 2.5 กิโลเมตรเท่านั้น โดยได้รับการสนับสนุนวงเงินกู้จำนวน 50 ล้านบาท จาก ธอส. เพื่อก่อสร้างบ้านและพัฒนาสาธารณูปโภคในโครงการ และจำหน่ายได้หมดแล้วทั้ง 170 หน่วย นอกจากนี้ บริษัท กรีน เมโทร จำกัด ยังมีแผนขยายการก่อสร้างที่อยู่อาศัยที่สามารถเข้าร่วมโครงการบ้านล้านหลังอีกจำนวน 1,200 หน่วย ในพื้นที่ 6 จังหวัด ประกอบด้วย จ.อุดรธานี จ.หนองคาย จ.ขอนแก่น จ.สกลนคร จ.ร้อยเอ็ด และ จ.นครราชสีมา เพื่อรองรับความต้องการของประชาชนในพื้นที่ภาคตะวันออกเฉียงเหนืออย่างเป็นรูปธรรมยิ่งขึ้นต่อไป

ที่มา : https://www.thaigov.go.th/news/contents/details/26611
