รัฐบาลไทย-ข่าวทำเนียบรัฐบาล-พลังแห่งความรัก ความสามัคคีประชาชนทุกภาคส่วน เป็นกำลังใจโคราช กลับเข้าสู่ภาวะปกติ รวมดวงใจก้าวไปด้วยกัน

วันศุกร์ที่ 21 กุมภาพันธ์ 2563
พลังแห่งความรัก ความสามัคคีประชาชนทุกภาคส่วน เป็นกำลังใจโคราช กลับเข้าสู่ภาวะปกติ รวมดวงใจก้าวไปด้วยกัน
พลังแห่งความรัก ความสามัคคีประชาชนทุกภาคส่วน เป็นกำลังใจโคราช กลับเข้าสู่ภาวะปกติ รวมดวงใจก้าวไปด้วยกัน
วันนี้ (21 ก.พ. 2563) เวลา 15.00 น. รายการ Government Weekly ได้นำเสนอภาพบรรยากาศการรวมพลังแห่งความรัก ความสามัคคีประชาชนทุกภาคส่วนของจังหวัดนครราชสีมา ในการฟื้นฟูเยียวยาร่างกายและจิตใจครอบครัวผู้เสียชีวิตและผู้บาดเจ็บ ภายหลังจากเหตุรุนแรง ที่เกิดขึ้น ณ ศูนย์การค้าเทอร์มินอล 21 โคราช ซึ่งมียอดเงินบริจาคจากประชาชนพื้นที่ต่าง ๆ ผ่านจังหวัดนครราชสีมาถึงจำนวน 89 ล้านบาท รวมถึงเงินจากกองทุนเงินช่วยเหลือผู้ประสบสาธารณภัย สำนักนายกรัฐมนตรี ซึ่งได้อนุมัติเงินกองทุนฯ จำนวนทั้งสิ้น 34 ล้าน 8 แสนบาท โดยผู้เสียชีวิตได้รับเงินช่วยเหลือรายละ 1 ล้านบาท จำนวน 27 ราย (ยกเว้นผู้ก่อเหตุและคู่กรณีซึ่งอยู่ระหว่างสอบสวนข้อเท็จจริง) กรณีบาดเจ็บสาหัสรายละ 2 แสนบาท จำนวน 21 ราย และกรณีบาดเจ็บไม่สาหัส จำนวน 36 ราย รายละ 1 แสนบาท  ทั้งนี้ ปัจจุบันประชาชนส่วนใหญ่มีกำลังใจที่ดีขึ้นมาก โดยได้กลับมาใช้ชีวิตและมีการจับจ่ายใช้สอยภายในศูนย์การค้าเทอร์มินอลตามปกติแล้ว  พร้อมกันนี้ประชาชนชาวจังหวัดนครราชสีมา ยังได้เชิญชวนประชาชนพื้นที่และจังหวัดอื่น ๆ มาท่องเที่ยวในจังหวัดนครราชสีมาด้วย เพื่อร่วมกันขับเคลื่อนเศรษฐกิจของจังหวัดนครราชสีมาและประเทศไปด้วยกัน
รวมทั้ง เมื่อวันที่ 19 กุมภาพันธ์ 2563  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เดินทางไปจังหวัดนครราชสีมา เพื่อมอบเงินช่วยเหลือเยียวยาผู้ได้รับบาดเจ็บและครอบครัวผู้เสียชีวิตจากเหตุรุนแรง ที่เกิดขึ้น ณ ศูนย์การค้าเทอร์มินอล 21 โคราช โดย นายกรัฐมนตรี ได้มอบเงินช่วยเหลือสำหรับผู้เสียชีวิต และบาดเจ็บรวมทั้งสิ้น 79 ราย และมอบเงินให้แก่ครอบครัวและญาติผู้เสียชีวิตจากเหตุการณ์ดังกล่าว ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. 2544 ของกระทรวงยุติธรรม อีกจำนวนหนึ่งด้วย
โอกาสนี้ นายกรัฐมนตรี ได้พบปะให้กำลังใจครอบครัวญาติผู้เสียชีวิตและผู้ได้รับบาดเจ็บจากเหตุรุนแรง พร้อมแสดงความเสียใจอย่างสุดซึ้งกับครอบครัวผู้สูญเสียและผู้ได้รับผลกระทบ จากนั้น ได้เดินทางต่อไปยังศูนย์การค้าเทอร์มินอล 21 โคราช เพื่อเยี่ยมผู้ประกอบการร้านค้าในศูนย์การค้าเทอร์มินอล 21 โคราช และเยี่ยมชมคลินิกหมอใจของกรมสุขภาพจิต ซึ่งจัดขึ้นเพื่อให้บริการดูแลสุขภาพจิตแก่ประชาชนที่ได้รับผลกระทบจากเหตุรุนแรง ณ ศูนย์การค้าเทอร์มินอล 21 โคราช โดยนายกรัฐมนตรี ได้แสดงความขอบคุณเจ้าหน้าที่ทุกภาคส่วนที่เสียสละร่วมกันทำงานและดูแลประชาชนจากเหตุรุนแรงที่เกิดขึ้น พร้อมให้ความมั่นใจกับผู้ประกอบการร้านค้าที่ได้รับผลกระทบว่า รัฐบาลและหน่วยงานที่เกี่ยวข้องจะพิจารณาให้ความช่วยเหลือทางเศรษฐกิจอย่างเหมาะสม โดยยืนยันจะทำหน้าที่ให้ดีที่สุด
นอกจากนี้ นายกรัฐมนตรี  ยังได้เขียนข้อความเป็นกำลังใจให้กับประชาชนจังหวัดนครราชสีมา ณ จุดแสดงความอาลัย TERMINAL 21 ติดรวมดวงใจก้าวไปด้วยกัน “Korat Stronger Together” พร้อมขอให้ทุกคนใช้ชีวิตเป็นปกติให้ได้โดยเร็ว รวมพลังแห่งรักเพื่อนำพาประเทศไปข้างหน้า และผ่านพ้นวิกฤตต่าง ๆ ที่เกิดขึ้นทั้งในและนอกประเทศ โดยอยากเห็นจังหวัดนครราชสีมา เป็นจังหวัดนำร่องของความสามัคคีก้าวไปข้างหน้าด้วยกัน และขยายไปสู่จังหวัดอื่น ๆ
..........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26671
