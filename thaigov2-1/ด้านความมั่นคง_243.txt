รัฐบาลไทย-ข่าวทำเนียบรัฐบาล-ก.แรงงาน พร้อมช่วยลูกจ้างนิวเจนแอร์เวย์ส

วันเสาร์ที่ 5 ตุลาคม 2562
ก.แรงงาน พร้อมช่วยลูกจ้างนิวเจนแอร์เวย์ส
ปลัดแรงงาน ยันพร้อมช่วยลูกจ้าง “นิวเจน แอร์เวย์ส” เผยก่อนหน้านี้รับคำร้องลูกจ้างไปแล้วกว่า 200 คน แจงออกคำสั่งนายจ้างเรียกสิทธิประโยชน์ให้ลูกจ้างกว่า 44 ล้าน
นายสุทธิ สุโกศล ปลัดกระทรวงแรงงาน เปิดเผยกรณีลูกจ้างบริษัท นิวเจน แอร์เวย์ส จำกัด กว่าพันคนร้องกับสื่อมวลชนว่านายจ้างซึ่งเป็นผู้ประกอบการให้บริการสายการบินนิวเจนแอร์เวย์ส หยุดทำการบินแต่ไม่ปิดกิจการและค้างจ่ายค่าจ้าง ว่า ได้สั่งการให้กรมสวัสดิการและคุ้มครองแรงงานตรวจสอบเรื่องดังกล่าวทันที ซึ่งจากการตรวจสอบพบว่าที่ผ่านมาได้มีลูกจ้างของบริษัททยอยมายื่นคำร้องกับพนักงานตรวจแรงงานที่สำนักงานสวัสดิการและคุ้มครองแรงงานกรุงเทพมหานครพื้นที่ 9 ทั้งกรณีนายจ้างค้างจ่ายค่าจ้างและเลิกจ้างไม่จ่ายค่าชดเชย จนถึงปัจจุบันรวมจำนวน 234 ราย ทั้งนี้พนักงานตรวจแรงงานได้ดำเนินการตามขั้นตอนของกฎหมาย โดยได้มีคำสั่งให้นายจ้างจ่ายค่าจ้างและค่าชดเชย รวม 18 คำสั่ง สิทธิประโยชน์ที่ลูกจ้างจะได้รับ รวมทั้งสิ้น 44,123,434 ล้านบาท ซึ่งได้มีการดำเนินคดีกับนายจ้างเนื่องจากไม่ปฏิบัติตามคำสั่งแล้ว 5 คดี สำหรับส่วนที่เหลือจะติดตามผลการปฏิบัติตามคำสั่งและหากนายจ้างไม่ปฏิบัติตามก็จะดำเนินคดีฐานไม่ปฏิบัติตามคำสั่งอีก
ปลัดกระทรวงแรงงาน กล่าวต่อไปว่า สำหรับลูกจ้างบริษัท นิวเจน แอร์เวย์ส จำกัด ที่ยังไม่ได้มายื่นมาคำร้อง สามารถมายื่นคำร้องกับพนักงานตรวจแรงงานที่สำนักงานสวัสดิการและคุ้มครองแรงงานที่สถานประกอบกิจการของลูกจ้างตั้งอยู่ หรือยื่นคำร้องที่กองคุ้มครองแรงงาน กรมสวัสดิการและคุ้มครองแรงงาน กระทรวงแรงงาน ดินแดง กรุงเทพฯ และกรณีที่ลูกจ้างได้รับเดือดร้อนด้านการเงินสามารถใช้สิทธิขอรับเงินช่วยเหลือจากกองทุนสงเคราะห์ลูกจ้าง เพื่อบรรเทาความเดือดร้อนเบื้องต้นได้ สอบถามเพิ่มเติมที่ โทร. 02-246-8994 หรือสายด่วน 1506 กด 3

ที่มา : https://www.thaigov.go.th/news/contents/details/23645
