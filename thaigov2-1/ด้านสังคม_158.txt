รัฐบาลไทย-ข่าวทำเนียบรัฐบาล-“ดร.สาธิต” เปิดเพจ “คนรักอนามัย ใส่ใจอากาศ PM2.5”เตือนภัยสุขภาพจากฝุ่น

วันอาทิตย์ที่ 8 กันยายน 2562
“ดร.สาธิต” เปิดเพจ “คนรักอนามัย ใส่ใจอากาศ PM2.5”เตือนภัยสุขภาพจากฝุ่น
รัฐมนตรีช่วยว่าการกระทรวงสาธารณสุข เปิดเฟซบุ๊กเพจ “คนรักอนามัย ใส่ใจอากาศ PM2.5” เตือนภัยสุขภาพจากฝุ่น พร้อมรับฟังข้อเสนอแนะจากประชาชน
ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เปิดเผยว่า ขณะนี้สถานการณ์ฝุ่นละอองในพื้นที่ภาคใต้ของไทย ที่เกิดจากหมอกควันประเทศเพื่อนบ้าน บางพื้นที่มีค่าฝุ่นละอองเกินค่ามาตรฐานอาจมีผลกระทบต่อสุขภาพของประชาชน จัดทำเฟซบุ๊กเพจ “คนรักอนามัย ใส่ใจอากาศ PM2.5” มอบหมายให้ นายธนิตพล       ไชยนันทน์ ที่ปรึกษารัฐมนตรีช่วยว่าการกระทรวงสาธารณสุข เฝ้าระวังสถานการณ์รายงานค่าเฉลี่ยปริมาณฝุ่นละอองขนาดเล็กกว่า 2.5 ไมครอน (PM2.5)พร้อมสื่อสารถึงวิธีการป้องกันและแนวทางช่วยเหลือของกระทรวงสาธารณสุขเมื่อค่าฝุ่นเกินค่ามาตรฐาน โดยเฟสบุ๊กเพจที่จัดทำขึ้น ยังเป็นช่องทางให้ประชาชนร้องเรียนหรือเสนอแนะ รวมทั้งเป็นศูนย์ประสานงานการช่วยเหลือหรือสนับสนุนจากภาครัฐเมื่อเกิดเหตุการณ์ ในพื้นที่ประสบภัย
ดร สาธิต. กล่าวต่อว่า ขอให้ประชาชนติดตามสถานการณ์ฝุ่นละออง PM 2.5 จากเพจดังกล่าว สังเกตความเข้มของแถบสี หากพบว่าเป็นสีส้ม ควรลดการทำกิจกรรมหรือออกกำลังกายกลางแจ้ง เช่น ปั่นจักรยาน วิ่ง โดยเฉพาะกลุ่มเสี่ยงอาทิ ผู้สูงอายุ เด็กเล็ก หญิงตั้งครรภ์ ควรงดการออกนอกบ้าน อยู่ในอาคารโดยเฉพาะห้องสะอาด ถ้าจำเป็นต้องออกนอกบ้านควรสวมหน้ากากอนามัยป้องกันฝุ่น PM2.5 สำหรับผู้ที่ต้องทำงานกลางแจ้งเป็นเวลานาน เช่นเจ้าหน้าที่ตำรวจ แม่ค้าขายของควรสวมหน้ากากอนามัยตลอดเวลาทำงาน
ด้านแพทย์หญิง พรรณพิมล วิปุลากร อธิบดีกรมอนามัย กล่าวว่าขอให้ประชาชนติดตามสถานการณ์ฝุ่นละอองในอากาศ จากเฟซบุ๊กเพจ “คนรักอนามัย ใส่ใจอากาศ PM2.5” และสังเกตตนเองหากมีอาการผิดปกติ เช่น ไอบ่อย หายใจลำบาก หายใจถี่ หรือวิงเวียนศีรษะ ให้รีบไปพบแพทย์และขอให้ประชาชนหมั่นทำความสะอาดบ้าน ด้วยวิธีเช็ดถูแบบเปียก เพื่อไม่ให้ฝุ่นละอองฟุ้งกระจาย และลดกิจกรรมที่ก่อให้เกิดฝุ่นในบ้านเรือน เช่น จุดธูป เผาขยะ
*************************************** 8 กันยายน 2562

ที่มา : https://www.thaigov.go.th/news/contents/details/22906
