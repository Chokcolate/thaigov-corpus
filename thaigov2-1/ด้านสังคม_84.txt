รัฐบาลไทย-ข่าวทำเนียบรัฐบาล-ปลัดกระทรวงกลาโหม นำกำลังพล พร้อมประธานชมรมเยาวชนรุ่นใหม่ เปิดกิจกรรมพัฒนาวัด พัฒนาจิตใจ เทิดทูนสถาบันพระมหากษัตริย์ เพื่อถวายเป็นพระราชกุศล

วันจันทร์ที่ 19 สิงหาคม 2562
ปลัดกระทรวงกลาโหม นำกำลังพล พร้อมประธานชมรมเยาวชนรุ่นใหม่ เปิดกิจกรรมพัฒนาวัด พัฒนาจิตใจ เทิดทูนสถาบันพระมหากษัตริย์ เพื่อถวายเป็นพระราชกุศล
16 ส.ค.62 พลเอกณัฐ อินทรเจริญ ปลัดกระทรวงกลาโหม เป็นประธานเปิดกิจกรรม พัฒนาวัด พัฒนาจิตใจ เทิดทูนสถาบันพระมหากษัตริย์
16 ส.ค.62 พลเอกณัฐ อินทรเจริญ ปลัดกระทรวงกลาโหม เป็นประธานเปิดกิจกรรม พัฒนาวัด พัฒนาจิตใจ เทิดทูนสถาบันพระมหากษัตริย์ เพื่อถวายเป็นพระราชกุศลแด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อให้ผู้ร่วมกิจกรรมสาธารณประโยชน์ ซึ่งประกอบไปด้วย หัวหน้าหน่วยขึ้นตรงสำนักงานปลัดกระทรวงกลาโหม สมาคมภริยาข้าราชการสำนักงานปลัดกระทรวงกลาโหม ผู้แทนจากองค์การสงเคราะห์ทหารผ่านศึก สำนักงานเขตพระนคร สถานีตำรวจนครบาลพระราชวัง หัวหน้าสวนสราญรมย์ ชมรมเยาวชนรุ่นใหม่ ไม่ใส่ใจบุหรี่ และกำลังพล ร่วมกันพัฒนาพื้นที่ ศาสนสถาน วัดราชประดิษฐสถิตมหาสีมาราม ราชวรวิหาร โดยแบ่งพื้นที่พัฒนาวัด ออกเป็น 3 ส่วน ได้แก่ ภายในวัด ด้านนอกวัด แนวถนนสราญรมย์ และด้านนอกวัด แนวถนนราชินี ซึ่งนอกจากจะมีกิจกรรมสาธารณประโยชน์แล้ว ภายในงานยังมีการแสดงดนตรี และบริการตรวจโรคเบื้องต้น รวมทั้งให้คำปรึกษาทางการแพทย์แก่ประชาชนทั่วไปอีกด้วย
สำหรับการดำเนินกิจกรรมในวันนี้ถือเป็นความร่วมมือ ร่วมใจ ของทุกภาคส่วน แสดงถึงพลังความสามัคคี มีจิตอาสา ในการบำเพ็ญกิจกรรมสาธารณะอันเป็นประโยชน์ต่อส่วนรวม เพื่อร่วมกันพัฒนาสังคมและประเทศชาติต่อไป

ที่มา : https://www.thaigov.go.th/news/contents/details/22322
