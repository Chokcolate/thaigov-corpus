รัฐบาลไทย-ข่าวทำเนียบรัฐบาล-ไทย-แคนาดา พร้อมผลักดันความร่วมมือด้านสาธารณสุข เพื่อให้ประชาชนเข้าถึงการแพทย์อย่างทั่วถึง

วันอังคารที่ 27 สิงหาคม 2562
ไทย-แคนาดา พร้อมผลักดันความร่วมมือด้านสาธารณสุข เพื่อให้ประชาชนเข้าถึงการแพทย์อย่างทั่วถึง
ไทย-แคนาดา พร้อมผลักดันความร่วมมือด้านสาธารณสุข เพื่อให้ประชาชนเข้าถึงการแพทย์อย่างทั่วถึง
วันนี้ (27 ส.ค. 62) เวลา 14.00 น. ณ ห้องสีเหลือง ตึกสันติไมตรี ทำเนียบรัฐบาล นางโดนิกา พอตตี (H.E. Ms. Donica Pottie) เอกอัครราชทูตแคนาดาประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข สรุปสาระสำคัญการหารือดังนี้
รองนายกรัฐมนตรียินดีที่ได้พบกับออท. แคนาดา อีกครั้งหนึ่ง พร้อมกล่าวว่าตนได้รับมอบหมายให้กำกับดูแล 3 กระทรวง ได้แก่ กระทรวงสาธารณสุข กระทรวงคมนาคม กระทรวงการท่องเที่ยวและกีฬา หากมีประเด็นใดที่สามารถเพิ่มพูนความร่วมมือระหว่างไทยและแคนาดาในด้านเหล่านี้ขอให้ออท.แคนาดาแจ้งความประสงค์ได้ทันที
ทั้งสองฝ่ายหารือเกี่ยวกับความร่วมมือด้านสาธารณสุข โดยรองนายกรัฐมนตรีย้ำว่ารัฐบาลมุ่งมั่นที่จะส่งเสริมให้ประชาชนเข้าถึงการรักษาทางแพทย์อย่างทั่วถึง สำหรับประเด็นการใช้กัญชาทางการแพทย์ยังเป็นเรื่องที่ละเอียดอ่อน และต้องให้ประชาชนไทยเกิดความเข้าใจที่ดีเกี่ยวกับการใช้กัญชาในทางการแพทย์ ซึ่งขณะนี้กำลังเร่งศึกษาวิจัยและพัฒนาเทคโนโลยีด้านการใช้กัญชา และพืชสมุนไพรทางการแพทย์ เพื่อส่งเสริมให้ผู้ป่วยได้รับการรักษาที่ปลอดภัย และเหมาะสม โดยต้องดำเนินการอย่างละเอียดรอบคอบและหารือกับทุกภาคส่วนที่เกี่ยวข้องเพื่อให้การใช้กัญชาทางการแพทย์เกิดประโยชน์สูงสุด รวมทั้งป้องกันผลกระทบเชิงลบจากการใช้กัญชานอกเหนือจากทางการแพทย์ด้วย
ออท.แคนาดาแสดงความยินดีกับการเข้ารับตำแหน่งของรองนายกรัฐมนตรี และยืนยันความพร้อมในการสร้างเสริมความสัมพันธ์และผลักดันความร่วมมือในด้านต่างๆ กับไทย สำหรับนโยบายการใช้กัญชาทางการแพทย์นั้นแคนาดาพร้อมสนับสนุนการแลกเปลี่ยนองค์ความรู้และแนวปฏิบัติที่เกี่ยวข้องกับเรื่องดังกล่าว เพื่อให้ไทยได้เรียนรู้แนวทางการใช้กัญชาทางการแพทย์ที่เหมาะสม และเป็นประโยชน์กับประชาชนอย่างแท้จริง
โอกาสนี้รองนายกรัฐมนตรีเชิญชวนให้แคนาดาพิจารณาขยายการลงทุนในพื้นที่ EEC ในอุตสาหกรรมเป้าหมาย (S-Curve และ New S-Curve) ซึ่งเป็นอุตสาหกรรมที่มีศักยภาพของไทย และสอดคล้องกับภาคเอกชนของแคนาดาที่มีความเชี่ยวชาญในเรื่องดังกล่าว เพื่อใช้เป็นกลไกขับเคลื่อนเศรษฐกิจในอนาคต
************

ที่มา : https://www.thaigov.go.th/news/contents/details/22550
