รัฐบาลไทย-ข่าวทำเนียบรัฐบาล-กระทรวงยุติธรรม จัดพิธีลงนามบันทึกข้อตกลงความร่วมมือระหว่างหน่วยงาน ในการขับเคลื่อนการดำเนินงานการไกล่เกลี่ยข้อพิพาท

วันพุธที่ 20 พฤศจิกายน 2562
กระทรวงยุติธรรม จัดพิธีลงนามบันทึกข้อตกลงความร่วมมือระหว่างหน่วยงาน ในการขับเคลื่อนการดำเนินงานการไกล่เกลี่ยข้อพิพาท
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีลงนามบันทึกข้อตกลงความร่วมมือระหว่างหน่วยงานเพื่อส่งเสริม พัฒนา  และขับเคลื่อนการดำเนินงานการไกล่เกลี่ยข้อพิพาท
ในวันอังคารที่ ๑๙ พฤศจิกายน ๒๕๖๒ เวลา ๑๔.๐๐ น. ณ ห้องประชุมวายุภักษ์ โรงแรมเซ็นทรา บายเซ็นทาราศูนย์ราชการและคอนเวนชันเซ็นเตอร์ แจ้งวัฒนะ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีลงนามบันทึกข้อตกลงความร่วมมือระหว่างหน่วยงานเพื่อส่งเสริม พัฒนา  และขับเคลื่อนการดำเนินงานการไกล่เกลี่ยข้อพิพาท โดยมีวัตถุประสงค์เพื่อเป็นการบูรณาการความร่วมมือระหว่างหน่วยงาน เพื่อส่งเสริม พัฒนา และขับเคลื่อนการดำเนินงานการไกล่เกลี่ยข้อพิพาทให้เป็นรูปธรรม ทั้งนี้ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้แทนกระทรวงยุติธรรมพร้อมด้วยผู้แทนจากสำนักงานศาลยุติธรรม สำนักงานอัยการสูงสุด สำนักงานตำรวจแห่งชาติ และหน่วยงานความร่วมมือที่เกี่ยวข้อง จำนวน ๒๕ หน่วยงาน ร่วมลงนามในบันทึกข้อตกลงความร่วมมือฯ ดังกล่าว พร้อมด้วย ผู้บริหารกระทรวงยุติธรรม องค์กรอิสระ และภาคประชาชน จำนวนกว่า ๓๐๐ คน เข้าร่วมฯ ในการนี้ รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า ขอขอบคุณทุกท่าน ที่ได้ร่วมลงนามบันทึกข้อตกลงความร่วมมือระหว่างหน่วยงานฯ เพื่อส่งเสริม พัฒนา และขับเคลื่อนการดำเนินงานการไกล่เกลี่ยข้อพิพาท การบังคับใช้กฎหมายให้เกิดประสิทธิภาพ และการพัฒนาระบบมาตรฐานการไกล่เกลี่ยเพื่อให้เกิดความเป็นธรรม และมีส่วนร่วมขับเคลื่อน การดำเนินงานตามพระราชบัญญัติการไกล่เกลี่ยข้อพิพาท พ.ศ. ๒๕๖๒ ซึ่งถือเป็นกระบวนการยุติธรรมมิติใหม่ของประเทศ ประชาชนสามารถเข้าถึงความยุติธรรมได้อย่างแท้จริง ทำให้ปริมาณคดีขึ้นสู่ศาลลดน้อยลง ลดปัญหาความขัดแย้ง เกิดความสมานฉันท์ขึ้นในสังคมในทางปฏิบัติได้โดยเร็ว

ที่มา : https://www.thaigov.go.th/news/contents/details/24691
