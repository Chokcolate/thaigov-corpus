รัฐบาลไทย-ข่าวทำเนียบรัฐบาล-โครงการ CONNEXT ED

วันอังคารที่ 19 พฤศจิกายน 2562
โครงการ CONNEXT ED
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ในฐานะหัวหน้าคณะทำงานภาครัฐ เป็นประธานเปิดการอบรมเชิงปฏิบัติการ “โครงการผู้นำเพื่อการพัฒนาการศึกษาที่ยั่งยืน ประจำปี 2562 (CONNEXT ED Workshop 2019)”
เมื่อวันจันทร์ที่ 18 พฤศจิกายน 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ในฐานะหัวหน้าคณะทำงานภาครัฐ เป็นประธานเปิดการอบรมเชิงปฏิบัติการ “โครงการผู้นำเพื่อการพัฒนาการศึกษาที่ยั่งยืน ประจำปี 2562 (CONNEXT ED Workshop 2019)” โดยมีนายศุภชัย เจียรวนนท์ ประธานคณะผู้บริหารเครือเจริญโภคภัณฑ์ ในฐานะหัวหน้าคณะทำงานภาคเอกชน พร้อมด้วยผู้แทนภาคเอกชนที่ให้การสนับสนุนโครงการ ผู้แทนภาคประชาสังคม ผู้บริหารกระทรวงศึกษาธิการ และ School Partner เข้าร่วมงาน ณ ห้องวิภาวดีบอลรูม โรงแรมเซ็นทาราแกรนด์ แอท เซ็นทรัลพลาซ่าลาดพร้าว กรุงเทพฯ
รมว.ศึกษาธิการ กล่าวว่า ก่อนอื่นต้องขอขอบคุณผู้มีส่วนเกี่ยวข้องทุกภาคส่วน ที่ร่วมด้วยช่วยกันพัฒนาการศึกษาไทยในโครงการสานอนาคตการศึกษา CONNEXT ED ส่งผลต่อการสร้าง 3 สิ่งสำคัญให้เกิดขึ้น นั่นก็คือ “ประวัติศาสตร์” ในการดำเนินงานภายใต้ความร่วมมือของทั้งหน่วยงานภาครัฐ ภาคเอกชน และภาคประชาสังคม เพื่อร่วมพัฒนาการศึกษาในโรงเรียนทั้ง 4,700 แห่งทั่วประเทศ นำไปสู่ “การปฏิรูปการศึกษา” ในทุกมิติ ถือเป็น “ปาฏิหาริย์” ต่อการเสริมความเข้มแข็งของการจัดการศึกษาภาครัฐที่จะเติบโตได้อย่างยั่งยืนต่อไปในอนาคต
ขณะเดียวกัน ภาครัฐก็พร้อมสนับสนุนภาคเอกชนและภาคประชาสังคม ในการยกระดับคุณภาพการศึกษาไทยสู่ศตวรรษที่ 21 อย่างเต็มที่เช่นกัน โดยเฉพาะการส่งเสริมการทำงานร่วมกันระหว่างผู้อำนวยการโรงเรียน คณะครู และผู้นำรุ่นใหม่ (School Partner) ที่เกิดจากโครงการผู้นำเพื่อการพัฒนาการศึกษาที่ยั่งยืน กว่า 900 คน ไปจนถึงผู้นำด้านเทคโนโลยีการศึกษา (ICT Talent) ของภาคเอกชน เพื่อสร้างกระบวนการเรียนรู้ให้เกิดเป็นห้องเรียนแห่งอนาคต ตลอดช่วงเวลา 1 ปีการศึกษาที่จะต้องลงปฏิบัติหน้าที่ในโรงเรียนประชารัฐเป้าหมายทั้ง 4,700 แห่ง โดยมีบทบาทสำคัญต่อการนำเสนอบริบทของโรงเรียนต่อองค์กร เพื่อคัดเลือกองค์ความรู้และจัดสรรทรัพยากรต่าง ๆ สนับสนุนได้อย่างเหมาะสมต่อไป
ในส่วนกระทรวงศึกษาธิการจะได้รวบรวมข้อมูลสู่ระบบ School Management เพื่อนำมาใช้ประโยชน์ในการวางแผนพัฒนาโรงเรียน พร้อมกับผลักดันให้ทุกโรงเรียนสามารถเข้าถึงอินเทอร์เน็ตอย่างครอบคลุม และส่งเสริมการสื่อสารภาษาอังกฤษ เพื่อเป็นเครื่องมือสำคัญในการเข้าถึงองค์ความรู้ต่าง ๆ จากทั่วทั้งโลก
“มีความมั่นใจว่า ผู้นำรุ่นใหม่ หรือ School Partner จะสามารถสร้างความเปลี่ยนแปลงให้เกิดขึ้นจริง ช่วยสร้างโอกาสที่ดีแก่เด็กและเยาวชนไทยให้เติบโตเป็นกำลังสำคัญ และเป็นอนาคตที่ดีของชาติต่อไป เช่นเดียวกับความมั่นใจที่มีต่อความสามารถของชาวกระทรวงศึกษาธิการ ที่จะผ่านพ้นปัญหาต่าง ๆ ไปได้ เพราะตลอดระยะกว่า 3 เดือนที่มารับตำแหน่งรัฐมนตรีว่าการกระทรวงศึกษาธิการ ทุกคนได้แสดงให้เห็นถึงความสำเร็จในการดำเนินงานหลายส่วน ขณะเดียวกันก็พยายามผลักดันและแก้ไขปัญหาต่าง ๆ ให้ลุล่วงหรือมีความก้าวหน้ามากขึ้น รวมทั้งพร้อมที่จะร่วมสร้างวัฒนธรรมการมีส่วนร่วมด้านการศึกษาอย่างต่อเนื่องสู่ระยะที่ 3 ตามโครงการสานอนาคตการศึกษา หรือ CONNEXT ED เพื่อขยายผลความสำเร็จในการยกระดับคุณภาพการศึกษาไทย อย่างเท่าเทียมทุกพื้นที่ทั่วประเทศ ภายใต้การดำเนินงานของ “ประชารัฐ” ได้อย่างแน่นอน” รมว.ศึกษาธิการ กล่าว
นายศุภชัย เจียรวนนท์ กล่าวว่า โครงการสานอนาคตการศึกษา CONNEXT ED มีที่มาจากโครงการประชารัฐที่สนับสนุนให้ภาคเอกชนและภาคประชาสังคม เข้ามามีส่วนร่วมในการขับเคลื่อนประเทศในด้านต่าง ๆ โดยการศึกษาเป็นส่วนหนึ่งของโครงการ มีเป้าหมายนำความคล่องตัว และองค์ความรู้ด้านการบริหารงานของภาคเอกชน มาเชื่อมโยงกับการดำเนินงานของภาครัฐ เพื่อแก้ไขปัญหาความเหลื่อมล้ำ พัฒนาคุณภาพมนุษย์ และเพิ่มขีดความสามารถในการแข่งขันให้กับประเทศ
โดยตลอดระยะเวลากว่า 3 ปีของโครงการสานอนาคตการศึกษา CONNEXT ED มีผลการดำเนินงานในโรงเรียนสังกัดสำนักงานคณะกรรมการการศึกษาขั้นพื้นฐาน (สพฐ.) จำนวน 4,781 โรงเรียน มีนักเรียนเข้าร่วมการพัฒนากว่า 1 ล้านคน ทั้งยังมีการขยายความร่วมมือใน 12 องค์กรเอกชนผู้ร่วมก่อตั้ง และพันธมิตรภาคเอกชน 21 องค์กร รวมทั้งสิ้น 33 องค์กร ซึ่งได้จัดสรรงบประมาณสนับสนุนการดำเนินงานทั้ง 5 ยุทธศาสตร์ในโรงเรียนที่เข้าร่วมโครงการ กว่า 3,153 ล้านบาท
ส่วนแนวทางการดำเนินงานในระยะที่ 3 ได้เตรียมการรองรับการพัฒนาประสิทธิภาพการดำเนินงานในหลายส่วน อาทิ การจัดทำโครงการสมุดพกดิจิทัล เพื่อพัฒนาระบบฐานข้อมูลและการจัดการสถานศึกษา, การพัฒนาระบบการบริจาคออนไลน์ CONNEXT ED Crowdfunding เพื่อระดมทุนสนับสนุนการศึกษา, การจัดตั้งมูลนิธิสานอนาคตการศึกษา CONNEXT ED เพื่อสานต่อเจตนารมณ์ด้านการยกระดับคุณภาพการศึกษาพื้นฐานของประเทศ ที่สำคัญคือการขยายความร่วมมือไปยังองค์กรภาคเอกชนอื่น ให้ครอบคลุมโรงเรียนที่ต้องการการสนับสนุนจากภาคเอกชน รวมทั้งเดินหน้าสร้างวัฒนธรรมการมีส่วนร่วมด้านการศึกษาอย่างต่อเนื่อง
ทั้งนี้ ขอขอบคุณองค์กรภาคเอกชนทั้ง 33 องค์กร ที่ร่วมสนับสนุนโครงการมาอย่างต่อเนื่อง รวมทั้ง School Partner ที่เป็นผู้นำอาสาสมัครรุ่นใหม่ ที่มีความทุ่มเทแรงกายแรงใจ และมุ่งสู่จุดมุ่งหมายเดียวกัน คือ การพัฒนาเด็กและเยาวชนไทยให้มีอนาคตและความเป็นอยู่ที่ดี ขอทุกคนอย่าละความตั้งใจ เพื่อที่เราจะเดินหน้าเปลี่ยนแปลงระบบการศึกษาของไทยไปพร้อม ๆ กัน
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/24687
