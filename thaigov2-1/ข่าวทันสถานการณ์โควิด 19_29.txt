รัฐบาลไทย-ข่าวทำเนียบรัฐบาล-ไทย-จีน พร้อมร่วมมือมาตรการป้องกันการแพร่ระบาดโรคโควิด-19

วันเสาร์ที่ 14 มีนาคม 2563
ไทย-จีน พร้อมร่วมมือมาตรการป้องกันการแพร่ระบาดโรคโควิด-19
ไทย-จีน พร้อมร่วมมือมาตรการป้องกันการแพร่ระบาดโรคโควิด-19
วันนี้ (2 มีนาคม 2563) เวลา 08.00 น. ณ ตึกนารีสโมสร ทำเนียบรัฐบาล นายหยาง ซิน (Mr. Yang Xin) อุปทูตสถานเอกอัครราชทูตสาธารณรัฐประชาชนจีนประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข สรุปสาระสำคัญดังนี้
รองนายกรัฐมนตรีกล่าวยินดีที่ได้พบอุปทูตสถานเอกอัครราชทูตสาธารณรัฐประชาชนจีนฯ พร้อมกล่าวถึงสถานการณ์โรคติดเชื้อไวรัสโคโรนา 2019 หรือ โรคโควิด-19 ในไทย โดยรัฐบาลไทยได้ออกมาตรการต่างๆ เพื่อควบคุมการระบาดของโรคโควิด-19 โดยมุ่งหวังว่าจะได้รับการสนับสนุนจากจีน และไทยพร้อมให้ความร่วมมือแลกเปลี่ยนประสบการณ์กับทางการจีน
อุปทูตสถานเอกอัครราชทูตสาธารณรัฐประชาชนจีนฯ ยินดีที่ได้พบรองนายกรัฐมนตรี โดยทางการจีนพร้อมให้ความร่วมมือและความช่วยเหลือกับทางการไทย ขณะนี้สถานการณ์โรคโควิด-19 ในจีนดีขึ้นตามลำดับ ซึ่งรัฐบาลจีนได้ติดตามเฝ้าระวังและดูแลประชาชนอย่างใกล้ชิด
ทั้งสองฝ่ายเห็นพ้องที่จะสนับสนุน และให้ความร่วมมือระหว่างกันอย่างเต็มที่ ในการป้องกันการแพร่ระบาดโรคโควิด-19 ตลอดจนการนำยาต้านไวรัสโรคโควิด-19 มาใช้รักษาผู้ป่วย ทั้งนี้ รัฐบาลไทยขอความร่วมมือจากประชาชนให้ปฏิบัติตามคำแนะนำต่างๆ เพื่อลดโอกาสในการติดเชื้อ และลดการแพร่ระบาดของโรคโควิด-19 ลดน้อยลง

ที่มา : https://www.thaigov.go.th/news/contents/details/27244
