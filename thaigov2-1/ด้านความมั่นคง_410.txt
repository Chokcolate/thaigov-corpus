รัฐบาลไทย-ข่าวทำเนียบรัฐบาล-“หม่อมเต่า” ใจดี ให้ของขวัญปีใหม่ 2563 พี่น้องแรงงานไทย 5 ชิ้น  ภายใต้แนวคิด สุขใจถ้วนหน้า มากกว่าคำว่า “ให้" ด้วยรักจากใจกระทรวงแรงงาน

วันจันทร์ที่ 9 ธันวาคม 2562
“หม่อมเต่า” ใจดี ให้ของขวัญปีใหม่ 2563 พี่น้องแรงงานไทย 5 ชิ้น  ภายใต้แนวคิด สุขใจถ้วนหน้า มากกว่าคำว่า “ให้" ด้วยรักจากใจกระทรวงแรงงาน
รัฐมนตรีว่าการกระทรวงแรงงาน เผย กระทรวงแรงงาน มอบของขวัญปีใหม่ 2563 พี่น้องแรงงานไทย 5 ชิ้น ภายใต้แนวคิด “สุขใจถ้วนหน้า มากกว่าคำว่า “ให้” …ด้วยรักจากใจกระทรวงแรงงาน” “5 ให้”
วันนี้ (9 ธ.ค.62) หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน เปิดเผยว่า เนื่องในโอกาสเทศกาลปีใหม่ 2563 กระทรวงแรงงานขอส่งความปรารถนาดีมายังพี่น้องผู้ใช้แรงงาน นายจ้าง ลูกจ้าง ผู้ประกันตน และประชาชนทั่วไป ผู้เป็นพลังและทรัพยากรที่สำคัญในการขับเคลื่อนการพัฒนาเศรษฐกิจของประเทศ ขอให้ทุกคนประสบแต่ความสุขความเจริญในหน้าที่การงาน มีสุขภาพร่างกายแข็งแรงสมบูรณ์ มุ่งหวังสิ่งใดสมความปรารถนาในทุกประการ และในปีใหม่นี้กระทรวงแรงานได้จัดเตรียมของขวัญภายใต้แนวคิด “พี่น้องแรงงานไทย สุขใจถ้วนหน้ากับของขวัญปีใหม่ 2563” มากกว่าคำว่า “ให้”...ด้วยรักจากใจกระทรวงแรงงาน
ม.ร.ว.จัตุมงคลฯ กล่าวต่อว่า สำหรับของขวัญปีใหม่ที่กระทรวงแรงงานจะมอบให้แก่ในปี 2563  มีจำนวน 5 ชิ้น ภายใต้แนวคิด “5 ให้” ประกอบด้วย ให้ชิ้นที่ 1 “ให้”อัตราค่าจ้างขั้นต่ำเพิ่มขึ้น 5-6 บาททั่วประเทศ ไม่เกิดผลกระทบต่อประเทศ ทั้งราคาสินค้า การค้าระหว่างประเทศ การส่งออก เป็นประโยชน์ต่อเศรษฐกิจโดยรวม ซึ่งคณะกรรมการค่าจ้างชุดที่ 20 ได้พิจารณาการปรับขึ้นอัตราค่าจ้างขั้นต่ำปี 2563 มีมติให้ปรับอัตราค่าจ้างขั้นต่ำเพิ่มขึ้นจำนวน 6 บาท ใน 9 จังหวัด คือ ชลบุรี ภูเก็ต ปราจีนบุรี กรุงเทพมหานคร นครปฐม นนทบุรี ปทุมธานี สมุทรปราการ และสมุทรสาคร ส่วนที่เหลือ 68 จังหวัดจะปรับขึ้น 5 บาท ทำให้อัตราค่าจ้างขั้นต่ำของประเทศไทยแบ่งเป็น 10 ระดับ ซึ่งสูงสุดอยู่ที่ 336 บาท คือ ชลบุรี และภูเก็ต และต่ำสุดอยู่ที่ 313 บาท ในสามจังหวัดชายแดนภาคใต้ คือ ปัตตานี ยะลา และนราธิวาส ขณะที่อัตราค่าจ้างของกรุงเทพมหานครและปริมณฑลอยู่ที่ 331 บาท ส่วนจังหวัดที่เหลือจะลดหลั่นกันไปตามลำดับ ทั้งนี้ จะมีผลบังคับใช้ในวันที่ 1 มกราคม 2563 นี้ เพื่อมอบเป็นของขวัญปีใหม่แก่พี่น้องผู้ใช้แรงงาน
ให้ชิ้นที่ 2 “ให้”เงินกู้เพื่อคุณภาพชีวิตที่ดีตามศาสตร์พระราชา อัตราดอกเบี้ยร้อยละ 2 ต่อปี เพื่อให้ผู้ใช้แรงงานที่เป็นสมาชิกสหกรณ์ออมทรัพย์ในสถานประกอบกิจการและรัฐวิสาหกิจ สามารถเข้าถึงบริการของกองทุน สามารถปลดหนี้สินนอกระบบ/หนี้บัตรเครดิต ตลอดจนสามารถนำไปพัฒนารายได้ของตนเองและครอบครัว วงเงินงบประมาณโครงการ จำนวน 50,000,000 บาท วงเงินกู้สูงสุดไม่เกินสหกรณ์ฯ ละไม่เกิน 10,000,000 บาทอัตราดอกเบี้ย ร้อยละ 2.00 ต่อปี ระยะส่งคืนสูงสุดไม่เกิน 5 ปี สามารถลดภาระอัตราดอกเบี้ยผู้ใช้แรงงานที่จ่ายให้สหกรณ์ไม่เกินร้อยละ 5 ต่อปี
ให้ชิ้นที่ 3 “ให้”อัตราดอกเบี้ยเงินกู้ยืมร้อยละ 0 ต่อปี แก่แรงงานที่รับงานไปทำที่บ้าน งวดที่ 1 - 12 ร้อยละ 0 ต่อปี งวดที่ 13 ร้อยละ 3  ต่อปี กรอบวงเงินปล่อยกู้ 3,000,000 บาท รายบุคคลยื่นกู้ได้ไม่เกิน 50,000 บาท รายกลุ่มไม่เกิน 200,000 บาท ยื่นกู้ตั้งแต่วันที่ 9 ธ.ค.2562 - 29 ก.พ. 2563
ให้ชิ้นที่ 4 “ให้”ความรู้และให้บริการ เปิดฝึกอบรมภาษาอังกฤษ 30 – 60 ชั่วโมง จำนวน 1,440 คน และฟรีค่าแรงรับซ่อมเครื่องใช้ไฟฟ้าภายในบ้านทุกชนิด ณ สถาบันพัฒนาฝีมือแรงงาน/สำนักงานพัฒนาฝีมือแรงงานทุกแห่งทั่วประเทศ เริ่มตั้งแต่วันที่ 1 มกราคมเป็นต้นไป
ให้ชิ้นที่ 5 “ให้”สุขภาพแข็งแรงด้วยโปรแกรมตรวจสุขภาพฟรี 14 รายการ เชิงรุกโดยร่วมกับสถานพยาบาลเข้าไปตรวจสุขภาพผู้ประกันตนภายในนิคมอุตสาหกรรมทั่วประเทศ โดยจะเข้าตรวจสุขภาพเชิงรุกในนิคมอุตสาหกรรมจังหวัดระยองในเดือนมิถุนายน และนิคมอุตสาหกรรมจังหวัดสมุทรปราการในเดือนพฤศจิกายน 2563 เพื่อให้ผู้ประกันตนได้รับการตรวจสุขภาพเบื้องต้น คัดกรองโรค ส่งผลให้เกิดกระบวนการดูแลสุขภาพที่ดี
ทั้งนี้ สามารถสอบถามรายละเอียดเพิ่มเติมได้ที่หน่วยงานในสังกัดกระทรวงแรงงานทั้งในส่วนกลางและภูมิภาคทั่วประเทศ หรือโทรสายด่วนกระทรวงแรงงาน 1506
+++++++++++++++++++++++

ที่มา : https://www.thaigov.go.th/news/contents/details/25116
