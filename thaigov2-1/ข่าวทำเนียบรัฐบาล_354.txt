รัฐบาลไทย-ข่าวทำเนียบรัฐบาล-การประชุมสุดยอดอาเซียน ครั้งที่ 35 เป็นไปด้วยความเรียบร้อย และก้าวหน้าในทุกมิติ

วันพุธที่ 6 พฤศจิกายน 2562
การประชุมสุดยอดอาเซียน ครั้งที่ 35 เป็นไปด้วยความเรียบร้อย และก้าวหน้าในทุกมิติ
การประชุมสุดยอดอาเซียน ครั้งที่ 35 เป็นไปด้วยความเรียบร้อย และก้าวหน้าในทุกมิติ
วันนี้ (6 พฤศจิกายน 2562) เวลา 12.35 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงข่าวต่อสื่อมวลชนภายหลังการประชุมคณะรัฐมนตรี ว่าผู้นำที่เข้าร่วมประชุมสุดยอดอาเซียน (ASEAN Summit) ครั้งที่ 35 ระหว่างวันที่ 2 – 4 พฤศจิกายน 2562 ณ ศูนย์แสดงสินค้าและการประชุมอิมแพคเมืองทองธานี จังหวัดนนทบุรี ต่างแสดงความชื่นชมการประชุมดังกล่าวเป็นไปด้วยความเรียบร้อย มีความก้าวหน้าในทุกมิติ โดยเฉพาะการกำหนดนโนบายทางการเมืองของแต่ละประเทศให้สอดคล้องกัน เพื่อนำไปสู่การปฏิบัติอย่างเป็นรูปธรรม
โอกาสนี้ นายกรัฐมนตรียินดีที่การเจรจาความตกลงหุ้นส่วนทางเศรษฐกิจระดับภูมิภาค (Regional Comprehensive Economic Partnership – RCEP) มีความก้าวหน้า โดยประเทศสมาชิก RCEP 15 ประเทศเห็นชอบต่อการเจรจาดังกล่าว เพื่อนำไปสู่การดำเนินการทางด้านกฎหมาย และการปฏิบัติภายในปี 2563 ซึ่งถือว่าเป็นความสำเร็จ ทั้งนี้การเข้าร่วม RCEP จะช่วยส่งเสริมและขยายโอกาสทางการค้าให้แก่ประเทศสมาชิก
อนึ่ง นายกรัฐมนตรีกล่าวถึงการแก้ไขปัญหาจังหวัดชายแดนภาคใต้ ว่าได้หารือร่วมกับนายกรัฐมนตรีมาเลเซียในประเด็นดังกล่าว ซึ่งมาเลเซียจะเป็นผู้อำนวยความสะดวกในการพูดคุยเพื่อสันติสุขในจังหวัดชายแดนใต้

ที่มา : https://www.thaigov.go.th/news/contents/details/24364
