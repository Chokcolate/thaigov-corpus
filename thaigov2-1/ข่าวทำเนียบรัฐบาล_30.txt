รัฐบาลไทย-ข่าวทำเนียบรัฐบาล-นายกรัฐมนตรีตรวจราชการจังหวัดยะลา ติดตามความก้าวหน้าพัฒนาพื้นที่จังหวัดยะลา

วันอังคารที่ 6 สิงหาคม 2562
นายกรัฐมนตรีตรวจราชการจังหวัดยะลา ติดตามความก้าวหน้าพัฒนาพื้นที่จังหวัดยะลา
นายกรัฐมนตรีตรวจราชการจังหวัดยะลา ติดตามความก้าวหน้าพัฒนาพื้นที่จังหวัดยะลา
วันนี้  (6 สิงหาคม 2562) เวลา 15.00 น. ณ ศูนย์แถลงข่าวรัฐบาล ตึกนารีสโมสร ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรี มีกำหนดการเดินทางไปตรวจราชการจังหวัดยะลา ในวันที่ 7 สิงหาคมนี้ เพื่อเปิดศูนย์ราชการจังหวัดชายแดนภาคใต้และศูนย์ประสานงานและให้บริการประชาชนของส่วนราชการ พร้อมเยี่ยมชมโครงการทุเรียนคุณภาพและการบริหารจัดการทุเรียนคุณภาพของเกษตรกร จ. ยะลา โอกาสนี้ นายกรัฐมนตรียังจะพบปะประชาชนและพูดคุยเจ้าหน้าที่ส่วนราชการในพื้นที่ เพื่อรับฟังข้อเสนอแนะแนวทางแก้ไขปัญหาความเดือดร้อนของประชาชนในพื้นที่จังหวัดชายแดนใต้  โดยมีกำหนดการดังนี้
ช่วงเช้า นายกรัฐมนตรีจะเป็นประธานเปิดอาคารศูนย์ราชการจังหวัดชายแดนใต้ พร้อมมอบเงินค่าตอบแทนการทำงานของผู้นำศาสนาในพื้นที่ 5 จังหวัดชายแดนภาคใต้แก่ประธานกรรมการอิสลามประจำจังหวัดจาก 5 จังหวัด (จังหวัดสตูล สงขลา ปัตตานี ยะลา และจังหวัดนราธิวาส) และมอบเงินช่วยเหลือเยียวยาแก่ผู้แทนของกลุ่มผู้ที่ได้รับผลกระทบจากเหตุการณ์ไม่สงบในพื้นที่ โอกาสนี้ นายกรัฐมนตรียังจะได้มอบบัตรส่งเสริมการลงทุนของสำนักงานคณะกรรมการส่งเสริมการลงทุน (BOI) ให้กับบริษัทที่มีความประสงค์จะลงทุนในพื้นที่หนองจิก จังหวัดปัตตานี และมอบหนังสือสำคัญแสดงกรรมสิทธิ์ที่ดินให้กับผู้นำศาสนาและผู้แทนประชาชนทั้งในพื้นที่จังหวัดปัตตานีและจังหวัดยะลา และร่วมพบปะและพูดคุยกับประชาชน และเจ้าหน้าที่ในพื้นที่ เกี่ยวกับการทำงานในพื้นที่
จากนั้น นายกรัฐมนตรีเยี่ยมชมและเป็นประธานเปิดศูนย์ประสานงานและบริการพัฒนาแบบเบ็ดเสร็จ (OSOS) และศูนย์ช่วยเหลือเยียวยาผู้ได้รับผลกระทบจากจังหวัดชายแดนภาคใต้ รวมทั้งเยี่ยมชมศูนย์ประสานงานด้านกิจการเด็กและสตรี และพบปะนักเรียน นักศึกษาที่ได้รับทุนจากกองทุนเพื่อความเสมอภาคทางการศึกษา (กสศ.) ในพื้นที่จังหวัดยะลา ด้วย
ต่อมา ในช่วงบ่าย นายกรัฐมนตรีจะเดินทางไปตรวจเยี่ยมโครงการทุเรียนคุณภาพและการบริหารจัดการทุเรียนคุณภาพของเกษตรกรและกลุ่มเกษตรกร ณ ตลาดกลางยางพารา โดยนายกรัฐมนตรีจะได้มอบใบรับรองแหล่งผลิตพืช (Good Agricultural Practice  : GAP แก่ผู้แทนเกษตรกร พร้อมมอบรางวัลในการประกวดทุเรียนพื้นบ้านและอาหารจากทุเรียนพื้นบ้านจังหวัดยะลา ประจำปี 2562 รวมทั้งร่วมพูดคุยกับกลุ่มเกษตรกรก่อนเดินทางกลับกรุงเทพมหานคร
โฆษกรัฐบาลย้ำว่า รัฐบาลได้ให้ความสำคัญและเอาใจใส่การพัฒนาจังหวัดชายแดนภาคใต้อย่างรอบด้านทั้งมิติความมั่นคงและมิติทางเศรษฐกิจในพื้นที่จังหวัดชายแดนภาคใต้ ทั้งการพัฒนาโครงสร้างพื้นฐาน การก่อสร้างถนน ท่าเรือ สนามบิน และการส่งเสริมพืชผลการเกษตรหลักในพื้นที่ทั้งยางพารา ปาล์มน้ำมัน ลองกอง โดยเฉพาะทุเรียนซึ่งเป็นหนึ่งในผลไม้เศรษฐกิจที่สำคัญขโดยได้มีความร่วมมือจากภาคส่วนต่างๆ เพื่อร่วมสนับสนุนทั้งการผลิต การตลาดและการกระจายสินค้า เพื่อให้จ. ยะลา บรรลุความตั้งใจในการพัฒนาขึ้นเป็นศูนย์กลางทุเรียนตอนใต้ หรือ ยะลาเมืองทุเรียน (Yala Durian City)

ที่มา : https://www.thaigov.go.th/news/contents/details/22021
