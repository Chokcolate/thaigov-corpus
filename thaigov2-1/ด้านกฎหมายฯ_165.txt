รัฐบาลไทย-ข่าวทำเนียบรัฐบาล-กระทรวงยุติธรรม ประชุมเตรียมการสำหรับการประชุม UN Crime Congress สมัยที่ ๑๔

วันจันทร์ที่ 13 มกราคม 2563
กระทรวงยุติธรรม ประชุมเตรียมการสำหรับการประชุม UN Crime Congress สมัยที่ ๑๔
กระทรวงยุติธรรม ประชุมเตรียมการสำหรับการประชุม UN Crime Congress สมัยที่ ๑๔
ในวันจันทร์ที่ ๑๓ มกราคม ๒๕๖๓ เวลา ๑๓.๐๐ น. ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพมหานคร ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมเตรียมการ สำหรับการประชุมสหประชาชาติว่าด้วยการป้องกันอาชญากรรมและความยุติธรรมทางอาญา (The 14th United Nations Congress on Crime Prevention and Criminal Justice – UN Crime Congress) สมัยที่ ๑๔ โดยมี นายวิทยา สุริยะวงค์ รองปลัดกระทรวงยุติธรรม พร้อมด้วย เจ้าหน้าที่กระทรวงยุติธรรม และหน่วยงานที่เกี่ยวข้อง เข้าร่วมฯ
สำหรับ UN Crime Congress เป็นการประชุมระหว่างประเทศในกรอบการป้องกันอาชญากรรม และความยุติธรรมทางอาญาที่ใหญ่ที่สุด จัดขึ้นทุก ๕ ปี ซึ่งการประชุมครั้งล่าสุด UN Crime Congress สมัยที่ ๑๓ จัดขึ้นเมื่อวันที่ ๑๒ – ๑๙ เมษายน ๒๕๕๘ ณ กรุงโดฮา รัฐกาตาร์ เพื่อหารือเกี่ยวกับประเด็นด้านการป้องกันอาชญากรรมและความยุติธรรม ผู้เข้าร่วมประชุมฯ ประกอบด้วย คณะผู้แทนรัฐบาลจากประเทศต่างๆ โดยมีผู้บริหารระดับสูง เช่น รัฐมนตรีว่าการกระทรวงยุติธรรมเป็นหัวหน้าคณะ โดยการประชุมฯ ในสมัยที่ ๑๔  จะจัดขึ้นระหว่างวันที่ ๒๐ – ๒๗ เมษายน ๒๕๖๓ ณ ศูนย์ประชุมนานาชาติเกียวโต นครเกียวโต ประเทศญี่ปุ่น
ในการนี้ ที่ประชุมได้ร่วมกันพิจารณาการจัดเตรียมท่าทีไทยตามหัวข้อหลัก ระเบียบวาระการประชุม และหัวข้อการประชุมเชิงปฏิบัติการสำหรับการประชุม UN Crime Congress สมัยที่ ๑๔

ที่มา : https://www.thaigov.go.th/news/contents/details/25772
