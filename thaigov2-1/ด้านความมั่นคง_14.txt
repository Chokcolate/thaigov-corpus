รัฐบาลไทย-ข่าวทำเนียบรัฐบาล-มหาดไทย จับมือ กปน. สานต่อกิจกรรม บวร (บ้าน วัด โรงเรียน) จุดเริ่มต้นแห่งการพัฒนาอย่างยั่งยืน เดินหน้าขับเคลื่อนการใช้น้ำอย่างรู้คุณค่า เพื่อการประหยัดน้ำอย่างยั่งยืน

วันพุธที่ 24 กรกฎาคม 2562
มหาดไทย จับมือ กปน. สานต่อกิจกรรม บวร (บ้าน วัด โรงเรียน) จุดเริ่มต้นแห่งการพัฒนาอย่างยั่งยืน เดินหน้าขับเคลื่อนการใช้น้ำอย่างรู้คุณค่า เพื่อการประหยัดน้ำอย่างยั่งยืน
มหาดไทย จับมือ กปน. สานต่อกิจกรรม บวร (บ้าน วัด โรงเรียน) จุดเริ่มต้นแห่งการพัฒนาอย่างยั่งยืน เดินหน้าขับเคลื่อนการใช้น้ำอย่างรู้คุณค่า เพื่อการประหยัดน้ำอย่างยั่งยืน
วันนี้ (24 ก.ค. 62) เวลา 10.00 น. ที่ ลานศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย มอบหมายให้ นายปวิณ ชำนิประศาสน์ รองปลัดกระทรวงมหาดไทย เป็นประธานในพิธีปิดโครงการ “บวร (บ้าน วัด โรงเรียน) จุดเริ่มต้นแห่งการพัฒนาอย่างยั่งยืน” ปี 2 ซึ่งเป็นกิจกรรมต่อยอดโครงการที่มีประโยชน์และเกี่ยวข้องใกล้ชิดกับวิถีชีวิตของชุมชนและสังคม โดยมีวัตถุประสงค์เพื่อรณรงค์และเผยแพร่ประชาสัมพันธ์ข้อมูลเกี่ยวกับการใช้น้ำอย่างรู้คุณค่า ให้กับหน่ายงานต้นแบบที่สำคัญของสังคม คือบ้าน วัด โรงเรียน เพื่อร่วมกันช่วยเผยแพร่ความรู้ไปสู่ชุมชน และเพิ่มศักยภาพในการขับเคลื่อนการประหยัดน้ำอย่างยั่งยืนต่อไป โดยมี นายปริญญา ยมะสมิต ผู้ว่าการการประปานครหลวง (กปน.) กล่าวรายงาน
โอกาสนี้ รองปลัดกระทรวงมหาดไทย กล่าวว่า ในนามของกระทรวงมหาดไทย มีความยินดีเป็นอย่างยิ่ง
กับความสำเร็จในการดำเนินโครงการ “บวร (บ้าน วัด โรงเรียน) จุดเริ่มต้นแห่งการพัฒนาอย่างยั่งยืน” โดยกปน.ได้จัดขึ้นเป็นปีที่ 2 แล้ว ซึ่งนอกจากจะเป็นผู้ริเริ่มแล้วยังได้เชิญชวนหน่วยงานที่เป็นต้นแบบที่ดีของสังคมและเกี่ยวข้องใกล้ชิดกับวิถีชีวิตของชุมชน ทั้งในพื้นที่กรุงเทพมหานคร นนทบุรี และ สมุทรปราการ เข้าร่วมกิจกรรมอีกด้วย และขอบคุณการประปานครหลวงที่ได้ต่อยอดโครงการที่มีประโยชน์ต่อประชาชน ในการรณรงค์และเผยแพร่ข้อมูลเกี่ยวกับการใช้น้ำอย่างรู้คุณค่า รวมถึงการอนุรักษ์ทรัพยากรน้ำและสิ่งแวดล้อม การลดน้ำเสีย การล้างถังพักน้ำ และประโยชน์ของการใช้อุปกรณ์ประหยัดน้ำที่เป็นมิตรกับสิ่งแวดล้อม ซึ่งการจัดงานในครั้งนี้ นอกจากจะมีนิทรรศการให้ความรู้กับผู้เข้าร่วมงานแล้ว กปน. ยังได้มอบตู้น้ำดื่มเย็นให้กับกระทรวงมหาดไทย และวัดราชบพิธสถิตมหาสีมารามราชวรวิหาร เพื่อเป็นประโยชน์สาธารณะ และช่วยลดค่าใช้จ่ายในการซื้อน้ำดื่ม ทั้งยังช่วยลดการใช้พลาสติกลงด้วย จึงขอเป็นกำลังใจให้การประปานครหลวงที่จะสร้างความเชื่อมั่นคุณภาพน้ำประปา และสานต่อยอดโครงการน้ำประปาดื่มได้ต่อไป
สำหรับโครงการ “บวร (บ้าน วัด โรงเรียน) จุดเริ่มต้นแห่งการพัฒนาอย่างยั่งยืน” ปี 2 นี้ เป็นหนึ่งในนโยบาย “CHANGE FOR BETTER เปลี่ยนเพื่อสิ่งที่ดีกว่าอย่างยั่งยืน” ที่ กปน.ได้จัดทำขึ้นโดยมุ่งเน้นรณรงค์การใช้น้ำอย่างรู้คุณค่ากับทุกภาคส่วน และโครงการดังกล่าวได้ต่อยอดมาจากปี 2561 ซึ่ง กปน.ได้จัดกิจกรรมรวมกับ 4 หน่วยงาน คือ กระทรวงมหาดไทย วัดราชบพิธสถิตมหาสีมารามฯ โรงเรียนวัดราชบพิธ และกรมป้องกันและบรรเทาสาธารณภัย และในปี 2562 นี้ได้มีการขยายผลการดำเนินงานไปยังโรงพยาบาล รวมมีหน่วยงานต้นแบบทั้งสิ้น 12 แห่ง ได้แก่ ศาลาว่าการกรุงเทพมหานคร ศาลากลางจังหวัดนนทบุรี ศาลากลางจังหวัดสมุทรปราการ วัดเทพศิรินทราวาส ราชวรวิหาร วัดชลประทานรังสฤษฏ์ วัดอโศการาม โรงเรียนบ้านบางกะปิ โรงเรียนชลประทานวิทยา โรงเรียนสตรีสมุทรปราการ โรงพยาบาลกลาง ศูนย์การแพทย์ปัญญานันทภิกขุ และโรงพยาบาลบางพลี เพื่อเป็นแบบอย่างในการใช้น้ำอย่างรู้คุณค่า และช่วยเผยแพร่ความรู้ไปสู่ชุมชนอื่นๆ ให้เป็นที่แพร่หลายและดำเนินการอย่างต่อเนื่อง
ท้ายนี้ รองปลัดกระทรวงมหาดไทย ได้กล่าวขอบคุณหน่วยงานพันธมิตรที่เป็นต้นแบบทางสังคม คือ “บ้าน วัด โรงเรียน และโรงพยาบาล” ทั้ง 12 แห่ง ซึ่งถือเป็นหน่วยงานต้นแบบที่มีความสำคัญ ทั้งยังใกล้ชิดผูกพันกับประชาชน เป็นหน่วยงานตัวอย่างที่มีพลังในการส่งเสริมให้ประชาชนปรับเปลี่ยนพฤติกรรม และการใช้น้ำในชีวิตประจำวันอย่างเป็นรูปธรรม  และร่วมเป็นน้ำหนึ่งใจเดียวกันในการขับเคลื่อนการอนุรักษ์ทรัพยากรน้ำและสิ่งแวดล้อม เพื่อให้เป็นประโยชน์แก่สังคม/ชุมชนและประเทศชาติอย่างยั่งยืนสืบไป และกระทรวงมหาดไทย หวังเป็นอย่างยิ่งว่าโครงการ “บวร (บ้าน วัด โรงเรียน) จุดเริ่มต้นแห่งการพัฒนาอย่างยั่งยืน ปี 2” นี้  จะเป็นแบบอย่างและเป็นจุดเริ่มต้นที่จะทำให้ประชาชนหันมาใส่ใจ และให้ความสำคัญกับการอนุรักษ์ทรัพยากรน้ำและสิ่งแวดล้อมมากขึ้น จนก่อให้เกิดการใช้น้ำอย่างยั่งยืนในอนาคต และหวังว่าจะมีการดำเนินโครงการที่ดีและเป็นประโยชน์ต่อประชาชนอย่างต่อเนื่องในโอกาสต่อไป

ที่มา : https://www.thaigov.go.th/news/contents/details/21729
