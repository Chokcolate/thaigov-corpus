รัฐบาลไทย-ข่าวทำเนียบรัฐบาล-รมว.พม. เปิดอบรม “อพม.ใหม่” รุ่นที่ 2 มุ่งสร้างเครือข่ายด้านคนพิการและผู้สูงอายุ รวมทั้งการต่อต้านทุจริต

วันพุธที่ 18 ธันวาคม 2562
รมว.พม. เปิดอบรม “อพม.ใหม่” รุ่นที่ 2 มุ่งสร้างเครือข่ายด้านคนพิการและผู้สูงอายุ รวมทั้งการต่อต้านทุจริต
รมว.พม. เปิดอบรม “อพม.ใหม่” รุ่นที่ 2 มุ่งสร้างเครือข่ายด้านคนพิการและผู้สูงอายุ รวมทั้งการต่อต้านทุจริต
วันนี้ (18 ธ.ค. 62) เวลา 09.15 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดโครงการอบรม “อพม.ใหม่” เชี่ยวชาญด้านคนพิการและผู้สูงอายุ และเป็นเครือข่ายต่อต้านการทุจริตและประพฤติมิชอบ รุ่นที่ 2 โดยมีประชาชนทั่วไปที่มีจิตอาสา และสนใจเข้าร่วมเป็นอาสาสมัครพัฒนาสังคมและความมั่นคงของมนุษย์ (อพม.) จำนวน 150 คน เข้าร่วมอบรม ณ ห้องประชุมชั้น 2 กรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) เป็นหน่วยงานหลักในการส่งเสริมและสนับสนุนให้อาสาสมัครพัฒนาสังคมและความมั่นคงของมนุษย์ (อพม.) ขับเคลื่อนงานด้านการส่งเสริมการจัดสวัสดิการสังคมและการพัฒนาสังคม ด้วยการชี้เป้า เฝ้าระวัง ประสาน ส่งต่อ และช่วยเหลือผู้ประสบปัญหาสังคม ทั้งเด็ก เยาวชน คนพิการ ผู้สูงอายุ คนไร้ที่พึ่ง คนขอทาน และผู้ด้อยโอกาสทางสังคม ซึ่ง อพม. เป็นกลไกสำคัญในการขับเคลื่อนงานของกระทรวง พม. ในระดับพื้นที่ ตามระเบียบกระทรวง พม. ว่าด้วยอาสาสมัครพัฒนาสังคมและความมั่นคงของมนุษย์ พ.ศ. 2557 และปี 2559 มีการขับเคลื่อนนโยบายการบูรณาการงานอาสาสมัครให้เป็นหนึ่งเดียว ภายใต้นโยบาย "อ. เดียว" ที่ให้อาสาสมัครพัฒนาสังคมและความมั่นคงของมนุษย์ช่วยเหลือคนพิการ (อพมก.) และอาสาสมัครดูแลผู้สูงอายุ (อผส.) เป็นอาสาสมัครพัฒนาสังคมและความมั่นคงของมนุษย์ (อพม.) ทำงานร่วมกันอย่างเป็นรูปธรรม
นายจุติ กล่าวต่อไปว่า สำหรับโครงการอบรม “อพม.ใหม่ เชี่ยวชาญด้านคนพิการและผู้สูงอายุ และเป็นเครือข่ายต่อต้านการทุจริตและประพฤติมิชอบ” ประจำปีงบประมาณ 2563 จัดขึ้นเพื่ออบรมให้ความรู้กับประชาชนทั่วไปที่มีจิตอาสา และสนใจเข้าร่วมเป็น อพม. ซึ่งในระยะแรก มีการดำเนินการอบรม 6 รุ่นๆ ละ 150 คน รวมทั้งสิ้น 900 คน ซึ่งการอบรมครั้งนี้ นับเป็นรุ่นที่ 2 ที่มีการอบรมรวม 2 วัน ประกอบด้วย วันแรก เป็นการอบรม ให้ความรู้ ความเข้าใจพื้นฐานในการปฏิบัติหน้าที่ อพม. ได้แก่ แนวคิดและอุดมการณ์งานอาสาสมัครการต่อต้านการทุจริตหลักการสังคมสงเคราะห์สำหรับอาสาสมัคร และเทคนิคการปฏิบัติงาน อพม. รวมถึงเทคนิคการถอดบทเรียนการทำงาน และการเขียนรายงาน และวันที่สอง มีการให้ความรู้ด้านสิทธิและการให้ความช่วยเหลือแก่คนพิการและผู้สูงอายุ ทั้งนี้ เมื่อผู้เข้าร่วมโครงการผ่านการอบรมครั้งนี้ จะเป็น อพม. ที่สามารถปฏิบัติหน้าที่ได้อย่างมีศักยภาพ ตลอดจนมีความรู้และความชำนาญที่หลากหลาย ในการดูแลและเฝ้าระวังทางสังคมสำหรับผู้พิการและผู้สูงอายุ อีกทั้งเป็นเครือข่ายต่อต้านการทุจริตและประพฤติมิชอบในสังคม
นายจุติ กล่าวเพิ่มเติมว่า กระทรวง พม. จะมี อพม. ที่เป็นหนึ่งเดียว ด้วยการรวมกันของ อพม. อพมก. และ อผส. นับเป็นพลังสำคัญในการให้ความช่วยเหลือประชาชนทุกกลุ่มเป้าหมายที่ประสบปัญหาทางสังคม และเข้ามาร่วมเป็นส่วนหนึ่งของงาน "จิตอาสา" เพื่อการช่วยเหลือสังคม อีกทั้งร่วมกันสืบสาน รักษา ต่อยอด และสร้างสุขให้กับประชาชนในสังคม ภายใต้แนวคิด "เราทำความดีด้วยหัวใจ" และเป็น "อพม. ที่มีหัวใจ ผู้ให้" โดยมีเป้าหมายเดียวกัน คือ "สังคม ปันความสุข"

ที่มา : https://www.thaigov.go.th/news/contents/details/25316
