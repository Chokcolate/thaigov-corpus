รัฐบาลไทย-ข่าวทำเนียบรัฐบาล-ผช.รมว.พม. พร้อมสายด่วน พม. โทร. 1300 ลงพื้นที่ช่วยเหลือ 44 ครอบครัวผู้ประสบปัญหาทางสังคม ในชุมชนทรัพย์นุกูล ชุมชนดอกรัก และชุมชนวัดกก เขตบางขุนเทียน กทม.

วันศุกร์ที่ 6 มีนาคม 2563
ผช.รมว.พม. พร้อมสายด่วน พม. โทร. 1300 ลงพื้นที่ช่วยเหลือ 44 ครอบครัวผู้ประสบปัญหาทางสังคม ในชุมชนทรัพย์นุกูล ชุมชนดอกรัก และชุมชนวัดกก เขตบางขุนเทียน กทม.
ผช.รมว.พม. พร้อมสายด่วน พม. โทร. 1300 ลงพื้นที่ช่วยเหลือ 44 ครอบครัวผู้ประสบปัญหาทางสังคม ในชุมชนทรัพย์นุกูล ชุมชนดอกรัก และชุมชนวัดกก เขตบางขุนเทียน กทม.
วันนี้ (6 มี.ค. 63) เวลา 10.00 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยศูนย์ช่วยเหลือสังคม สายด่วน พม. โทร. 1300 และหน่วยงานที่เกี่ยวข้อง ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ทั้งเด็ก เยาวชน ผู้สูงอายุ คนพิการ และผู้ด้อยโอกาสที่ประสบปัญหาทางสังคม รวมจำนวน 44 ครอบครัว ณ ชุมชนทรัพย์นุกูล ชุมชนดอกรัก และชุมชนวัดกก เขตบางขุนเทียน กรุงเทพฯ
นายสากล กล่าวว่า วันนี้ ตนพร้อมด้วยศูนย์ช่วยเหลือสังคม สายด่วน พม. โทร. 1300 และหน่วยงานที่เกี่ยวข้อง ได้แก่ 1. กรมพัฒนาสังคมและสวัสดิการ (พส.) 2. กรมส่งเสริมและพัฒนาคุณภาพชีวิตคนพิการ (พก.) 3. กรมกิจการผู้สูงอายุ (ผส.) 4.กรมกิจการเด็กและเยาวชน (ดย.) โดยบ้านพักเด็กและครอบครัวกรุงเทพมหานคร 5. สำนักงานเขตบางขุนเทียน และ 6. ศูนย์บริการสาธารณสุข 42 ถนอม ทองสิมา รวมทั้งอาสาสมัครพัฒนาสังคมและความมั่นคงของมนุษย์ (อพม.) ได้ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ที่ประสบปัญหาทางสังคม รวมจำนวน 44 ครอบครัว ณ ชุมชนทรัพย์นุกูล ชุมชนดอกรัก และชุมชนวัดกก เขตบางขุนเทียน กรุงเทพฯ อาทิ 1) ชายชรา อายุ 70 ปี อาศัยอยู่เพียงลำพังในบ้านเช่า มีรายได้จากเบี้ยยังชีพผู้สูงอายุ และการรับจ้างขายของวันละ 50 บาท แต่รายได้ไม่เพียงพอ 2) หญิงชรา อายุ 84 ปี พิการทางการเคลื่อนไหว และลูกสาว อายุ 64 ปี พิการทางการเคลื่อนไหว ทั้งสองคนอาศัยอยู่ภายในบ้านสภาพเก่าทรุดโทรม ครอบครัวมีฐานะยากจน และมีหนี้ครัวเรือน 3) หญิงชรา อายุ 81 ปี พิการทางการเคลื่อนไหว ป่วยหลายโรคประจำตัว อาศัยอยู่กับลูกสาว อายุ 55 ปี ประกอบอาชีพรับจ้าง มีรายได้วันละ 200 บาท และหลานอีก 4 คน อายุระหว่าง 13 - 32 ปี รายได้ไม่เพียงพอ ทำให้ครอบครัวมีหนี้ครัวเรือน และ 4) ชายชราอายุ 71 ปี พิการทางการเคลื่อนไหว อาศัยอยู่กับภรรยา อายุ 57 ปี ไม่ได้ประกอบอาชีพ เนื่องจากต้องคอยดูแลสามี มีรายได้จากบุตรเดือนละ 2,000 บาท แต่ต้องรับดูแลหลานชาย วัย 9 ขวบ ทำให้รายได้ไม่เพียงพอ เป็นต้น
นายสากล กล่าวต่อไปว่า ทั้งนี้ หน่วยงานสังกัดกระทรวง พม. และหน่วยงานที่เกี่ยวข้อง ได้ร่วมกันประเมินทางสังคมและตรวจสอบข้อเท็จจริง เพื่อให้ความช่วยเหลือทั้งในระยะเร่งด่วนและระยะยาว ดังนี้ 1) มอบเครื่องอุปโภคบริโภคที่จำเป็น 2) นำเรื่อง ของครอบครัวต่างๆ ที่มีเด็ก เยาวชน ผู้สูงอายุ คนพิการ และผู้ด้อยโอกาสที่ประสบปัญหาทางสังคม เข้าพิจารณาเพื่อขอรับเงินสงเคราะห์ 3) ซ่อมแซม ปรับปรุงที่อยู่อาศัยให้มีความมั่นคง เหมาะสม และถูกสุขลักษณะสำหรับกลุ่มเป้าหมาย 4) ตรวจสุขภาพและรักษาพยาบาลผู้ป่วยอย่างต่อเนื่อง 5) มอบหมายให้ อพม. ในชุมชน เยี่ยมบ้านเพื่อช่วยดูแลกลุ่มเป้าหมายอย่างสม่ำเสมอ 6) ให้คำปรึกษาแนะนำเรื่องการประกอบอาชีพและการส่งเสริมรายได้ที่เพียงพอและมั่นคง7) ให้คำปรึกษาแนะนำเพื่อขอรับสิทธิสวัสดิการอื่นตามกฎหมาย และ 8) หารือแนวทางร่วมกันในการช่วยเหลือกลุ่มเป้าหมายเพื่อการพัฒนาคุณภาพชีวิตที่ดีในระยะยาวต่อไป
นายสากล กล่าวเพิ่มเติมว่า หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและดำเนินการช่วยเหลืออย่างเต็มที่

ที่มา : https://www.thaigov.go.th/news/contents/details/26970
