รัฐบาลไทย-ข่าวทำเนียบรัฐบาล-สมอ. บุกจับเหล็กคาโรงงานย่านบ่อวิน จ.ชลบุรี พบเหล็กไม่ได้มาตรฐานกว่า 10,000 ตัน มูลค่ากว่า 300 ล้านบาท

วันศุกร์ที่ 27 ธันวาคม 2562
สมอ. บุกจับเหล็กคาโรงงานย่านบ่อวิน จ.ชลบุรี พบเหล็กไม่ได้มาตรฐานกว่า 10,000 ตัน มูลค่ากว่า 300 ล้านบาท
สมอ. ลงพื้นที่ย่านบ่อวิน จ.ชลบุรี บุกจับเหล็กไม่ได้มาตรฐานคาโรงงานกว่า 10,000 ตัน  มูลค่ากว่า 300 ล้านบาท ทลายแหล่งต้นตอผลิตก่อนส่งจำหน่ายยังผู้บริโภค
สมอ. ลงพื้นที่ย่านบ่อวิน จ.ชลบุรี บุกจับเหล็กไม่ได้มาตรฐานคาโรงงานกว่า 10,000 ตัน มูลค่ากว่า 300 ล้านบาท ทลายแหล่งต้นตอผลิตก่อนส่งจำหน่ายยังผู้บริโภค โดยการตรวจจับครั้งนี้ เป็นการขยายผลจากการตรวจร้านจำหน่ายสินค้าในท้องตลาด พบว่ามีการจำหน่ายเหล็กจากบริษัทนี้มากผิดปกติ จึงจับตามองอย่างใกล้ชิด พบมีการผลิตเหล็กไม่ได้มาตรฐาน จึงเข้าตรวจจับทันที
นายวันชัย พนมชัย เลขาธิการ สมอ. เปิดเผยภายหลังเข้าตรวจจับเหล็กไม่ได้มาตรฐานย่านบ่อวิน จังหวัดชลบุรี ในขณะกำลังเดินเครื่องผลิต ว่า สมอ. ให้ความสำคัญกับการตรวจควบคุมการจำหน่ายสินค้าในท้องตลาดอย่างเข้มงวด และได้เฝ้าระวังสินค้าที่เสี่ยงต่อความปลอดภัยของประชาชนอย่างใกล้ชิด โดยเฉพาะสินค้าที่ สมอ. ควบคุมจำนวน 115 รายการ เพื่อคุ้มครองผู้บริโภคให้ปลอดภัย ล่าสุด สมอ. ได้เข้าตรวจโรงงานผลิตเหล็กรายใหญ่ย่านบ่อวิน จังหวัดชลบุรี ซึ่งเดิมเจ้าของกิจการเป็นคนไทยที่ได้รับใบอนุญาตจาก สมอ. ต่อมาได้เปลี่ยนเจ้าของกิจการเป็นคนจีน โดยไม่แจ้งให้ สมอ. ทราบ พบมีการผลิตเหล็กไม่เป็นไปตามมาตรฐาน และผลิตเหล็กเบา จำนวนกว่า 10,000 ตัน มูลค่ากว่า 300 ล้านบาท ซึ่งหากเหล็กดังกล่าวหลุดจากโรงงานถึงมือผู้บริโภค และถูกนำไปใช้ในการก่อสร้างจะส่งผลเสียหายต่อความปลอดภัยในชีวิตและทรัพย์สินของประชาชนอย่างมหาศาล
การตรวจจับครั้งนี้ นับเป็นการทลายแหล่งต้นตอการผลิตเหล็กที่ไม่เป็นไปตามมาตรฐานรายใหญ่ของประเทศ ซึ่งที่ผ่านมา สมอ. ได้เฝ้าจับตาการผลิตและนำเข้าสินค้าดังกล่าวอย่างใกล้ชิดผ่านระบบ National Single Window (NSW) หากพบมีการผลิตและนำเข้าในปริมาณมากผิดปกติ จะเข้าทำการตรวจสอบอย่างเข้มงวดทันที สำหรับบทลงโทษของผู้ประกอบการรายนี้ต้องระวางโทษในกรณีทำสินค้าโดยไม่ได้รับใบอนุญาต จำคุกไม่เกิน 2 ปี ปรับไม่เกิน 2 ล้านบาท หรือทั้งจำทั้งปรับ ทำของไม่เป็นไปตามมาตรฐาน จำคุกไม่เกิน 2 ปี ปรับไม่เกิน 2 ล้านบาท หรือทั้งจำทั้งปรับ และแสดงเครื่องหมายมาตรฐานบนสินค้าโดยไม่ได้รับใบอนุญาต จำคุกไม่เกิน 1 ปี ปรับไม่เกิน 1 ล้านบาท หรือทั้งจำทั้งปรับ
เลขาธิการ สมอ. กล่าวเพิ่มเติมว่า การลงพื้นที่ตรวจติดตามผู้ทำ ผู้นำเข้า และผู้จำหน่ายสินค้าในท้องตลาด เป็นภารกิจที่สำคัญของ สมอ. และถือเป็นมาตรการหนึ่งของกระทรวงอุตสาหกรรมในการปกป้องคุ้มครองผู้บริโภคให้ได้รับความปลอดภัยจากการใช้สินค้า ซึ่งเป็นไปตามนโยบายของรัฐมนตรีว่าการกระทรวงอุตสาหกรรม (นายสุริยะ จึงรุ่งเรืองกิจ) ที่ได้เน้นย้ำ สมอ. ให้ตรวจติดตามอย่างเข้มงวด เพื่อให้ประชาชนได้ใช้สินค้าอย่างปลอดภัย

ที่มา : https://www.thaigov.go.th/news/contents/details/25513
