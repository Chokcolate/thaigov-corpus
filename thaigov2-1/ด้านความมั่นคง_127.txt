รัฐบาลไทย-ข่าวทำเนียบรัฐบาล-นายกรัฐมนตรี พร้อมด้วยรัฐมนตรีว่าการกระทรวงมหาดไทย และคณะ ลงพื้นที่ติดตามการช่วยเหลือประชาชนผู้ประสบอุทกภัยพื้นที่จังหวัดพิษณุโลก และสุโขทัย

วันพฤหัสบดีที่ 5 กันยายน 2562
นายกรัฐมนตรี พร้อมด้วยรัฐมนตรีว่าการกระทรวงมหาดไทย และคณะ ลงพื้นที่ติดตามการช่วยเหลือประชาชนผู้ประสบอุทกภัยพื้นที่จังหวัดพิษณุโลก และสุโขทัย
นายกรัฐมนตรี พร้อมด้วยรัฐมนตรีว่าการกระทรวงมหาดไทย และคณะ ลงพื้นที่ติดตามการช่วยเหลือประชาชนผู้ประสบอุทกภัยพื้นที่จังหวัดพิษณุโลก และสุโขทัย
เมื่อวันที่ 4 ก.ย. 62 เวลา 13.15 น. ที่ห้องประชุมสมเด็จพระนเรศวรมหาราช ศาลากลางจังหวัดพิษณุโลก อำเภอเมืองพิษณุโลก จังหวัดพิษณุโลก พลเอก ประยุทธ์ จันทร์โอชา นายกรัฐมนตรี เป็นประธานการประชุมพิจารณาความช่วยเหลือและแก้ไขการประสบอุทกภัยในพื้นที่จังหวัดพิษณุโลกและจังหวัดภาคเหนือ โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย และผู้บริหารระดับสูงของกระทรวงมหาดไทย ร่วมประชุมติดตามการให้ความช่วยเหลือ ซึ่งมีผู้เข้าประชุม ประกอบด้วย ผู้ว่าราชการจังหวัด รองผู้ว่าราชการจังหวัดในพื้นที่ภาคเหนือ พร้อมด้วยหัวหน้าส่วนราชการ นายอำเภอ และผู้เกี่ยวข้อง
โดยก่อนการประชุม นายกรัฐมนตรี พร้อมด้วย รัฐมนตรีว่าการกระทรวงมหาดไทย และคณะ ได้ตรวจเยี่ยมการดำเนินงานและพบปะประชาชนผู้รับบริการ ณ ศูนย์ดำรงธรรมจังหวัดพิษณุโลก ซึ่งตั้งอยู่ภายในศาลากลางจังหวัดพิษณุโลก
นายพิพัฒน์ เอกภาพันธ์ ผู้ว่าราชการจังหวัดพิษณุโลก รายงานว่า จังหวัดพิษณุโลกมีพื้นที่ประสบภัย รวม 5 อำเภอ 36 ตำบล 251 หมู่บ้าน 30,072 ครัวเรือน ผู้ประสบภัย 96,229 คน โดยจังหวัดได้ประกาศเขตการให้ความช่วยเหลือแล้วจำนวน 2 อำเภอ คือ อำเภอเนินมะปราง และอำเภอวังทอง ในด้านความเสียหาย มีผู้เสียชีวิต 1 ราย บ้านได้รับความเสียหาย 262 หลัง ถนน 81 สาย พื้นที่เพาะปลูก 1.19 แสนไร่ ปศุสัตว์ 4.34 แสนตัว และด้านประมง 1.42 พันไร่ โดยในขณะนี้อยู่ในระหว่างการสำรวจมูลค่าความเสียหาย และในด้านการให้ความช่วยเหลือประชาชนเบื้องต้น จังหวัดได้จัดโรงครัวพระราชทาน รวมทั้งได้รับการสนับสนุนทั้งด้านเครื่องอุปโภค บริโภค เครื่องอุปกรณ์ และกำลังพลจากภาคส่วนต่าง ๆ อาทิ สภากาชาดไทย โดยเหล่ากาชาดจังหวัดพิษณุโลก และสถานีกาชาดที่ 13 จังหวัดตาก องค์การบริหารส่วนจังหวัดพิษณุโลก หน่วยป้องกันรักษาป่าที่พล 1 (วังทอง) โครงการเขื่อนแควน้อยอันเนื่องมาจากพระราชดำริจังหวัดพิษณุโลก พื้นที่ 2 เขตห้ามล่าสัตว์ป่าเขาพนมทอง อุทยานแห่งชาติภูหินร่องกล้า หน่วยป้องกันรักษาป่าที่พล 7 (บ้านแยง) เรือนจำกลางพิษณุโลก สำนักงานพาณิชย์จังหวัดพิษณุโลก หน่วยงานภาคเอกชน ภาคประชาชน และจิตอาสาพระราชทาน 904 วปร.
ภายหลังการประชุม นายกรัฐมนตรี รัฐมนตรีว่าการกระทรวงมหาดไทย และคณะ เดินทางไปยังพื้นที่ประสบอุทกภัยอำเภอวังทอง และลงเรือตรวจเยี่ยมพื้นที่ประสบอุทกภัยพร้อมมอบถุงยังชีพแก่ประชาชนผู้ประสบภัย จำนวน 2,200 ชุด ณ บ้านดงพลวง หมู่ที่ 7 (คุ้งหมูศรี) ตำบลวังพิกุล อำเภอวังทอง จังหวัดพิษณุโลก
จากนั้นในเวลา 17.00 น. นายกรัฐมนตรีและคณะ ตรวจเยี่ยมพื้นที่ประสบอุทกภัย ณ ประตูระบายน้ำบ้านหาดสะพานจันทร์ อำเภอสวรรคโลก จังหวัดสุโขทัย

ที่มา : https://www.thaigov.go.th/news/contents/details/22813
