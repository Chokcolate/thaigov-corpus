รัฐบาลไทย-ข่าวทำเนียบรัฐบาล-องคมนตรี ตรวจเยี่ยม รพ.พระทองคำเฉลิมพระเกียรติ 80 พรรษา จ.นครราชสีมา

วันศุกร์ที่ 16 สิงหาคม 2562
องคมนตรี ตรวจเยี่ยม รพ.พระทองคำเฉลิมพระเกียรติ 80 พรรษา จ.นครราชสีมา
พลอากาศเอก ชลิต พุกผาสุข องคมนตรี ตรวจเยี่ยมให้กำลังใจการปฏิบัติงานเจ้าหน้าที่โรงพยาบาลพระทองคำเฉลิมพระเกียรติ 80 พรรษา จังหวัดนครราชสีมา และติดตามความคืบหน้าการก่อสร้างอาคารที่ได้รับพระราชทานงบประมาณจากมูลนิธิเทพรัตนเวชชานุกูล
พลอากาศเอก ชลิต พุกผาสุข องคมนตรี ตรวจเยี่ยมให้กำลังใจการปฏิบัติงานเจ้าหน้าที่โรงพยาบาลพระทองคำเฉลิมพระเกียรติ 80 พรรษา จังหวัดนครราชสีมา และติดตามความคืบหน้าการก่อสร้างอาคารที่ได้รับพระราชทานงบประมาณจากมูลนิธิเทพรัตนเวชชานุกูล
วันนี้ (16 สิงหาคม 2562) พลอากาศเอก ชลิต พุกผาสุข องคมนตรี พร้อมด้วยนายแพทย์ณรงค์ สายวงศ์ ผู้ตรวจราชการกระทรวงสาธารณสุข เขตสุขภาพที่ 9 และคณะ ตรวจเยี่ยมโรงพยาบาลพระทองคำเฉลิมพระเกียรติ 80 พรรษา จังหวัดนครราชสีมา ติดตามความก้าวหน้าการก่อสร้างอาคารระบบกรองน้ำประปา อาคารอบไอน้ำสมุนไพรและอุปกรณ์ และอาคารอบแห้งพลังงานแสงอาทิตย์แบบเรือนกระจก
นายแพทย์ณรงค์ สายวงศ์ ผู้ตรวจราชการกระทรวงสาธารณสุข เขตสุขภาพที่ 9 กล่าวว่า โรงพยาบาลพระทองคำเฉลิมพระเกียรติ 80 พรรษา ได้ดำเนินงานตามแนวเศรษฐกิจพอเพียง ส่งเสริมการมีส่วนร่วมของชุมชน อาทิ การปลูกผักสวนครัวสำหรับผู้ป่วยและชุมชน ซึ่งช่วยประหยัดค่าใช้จ่ายด้านอาหารของโรงพยาบาลได้ถึงร้อยละ 50 ปลูกพืชสมุนไพรใช้สำหรับงานแพทย์แผนไทย จัดตลาดนัดสีเขียว ส่งเสริมการใช้ยาอย่างสมเหตุผล  ด้านการ ส่งเสริมสุขภาพป้องกันโรค ได้จัดโครงการ “โอบ ไออุ่น ทำความดีตามรอยพ่อของแผ่นดิน” โดยส่งมอบอุปกรณ์เครื่องใช้ในชีวิตประจำวันแก่ผู้ยากไร้ จัดสร้างบ้านให้ผู้ป่วยโดยความร่วมมือจากชุมชนปีละ 1 หลัง รวม 3 หลัง
นอกจากนี้ ได้ให้การดูแลผู้ป่วยโรคไม่ติดต่อเรื้อรังครบวงจร ทำให้ผู้ป่วยเบาหวานสามารถควบคุมระดับน้ำตาลได้ดี สูงที่สุดในจังหวัดนครราชสีมา มีการคัดกรองมะเร็งโดยความร่วมมือจากทุกภาคส่วน ให้บริการโรคตาต้อกระจกโดยแพทย์ผู้เชี่ยวชาญ เป็นโรงพยาบาล SMART Hospital บริการคิวออนไลน์ โดยจะพัฒนาให้ครบในทุกระบบ ขยายบริการเชี่ยวชาญด้านโรคผิวหนัง ตา ไต และกายภาพบำบัด และได้ติดตั้งระบบโซล่าเซลล์ เปลี่ยนหลอดไฟเป็นหลอด LED จัดทำระบบกระจายน้ำพลังงานแสงอาทิตย์ เพื่อประหยัดพลังงาน ป้องกันปัญหาภาวะวิกฤตการขาดแคลนน้ำ รวมทั้งได้ดำเนินการเพิ่มคุณภาพชีวิตแก่ผู้พิการและผู้ป่วยติดบ้านติดเตียง โดยฝึกทักษะการดำรงชีวิตให้กับผู้มีปัญหาทางสายตา สอนการใช้ไม้เท้าขาวแก่คนตาบอด 175 ราย เป็นศูนย์บริการให้ยืมอุปกรณ์ทางการแพทย์ไปใช้ที่บ้าน เช่น เตียง ที่นอนลม รถเข็นออกซิเจน บริการพาหมอไปหาผู้ป่วยให้การดูแลผู้ป่วยติดบ้านติดเตียง ดูแลผู้ป่วยระยะสุดท้ายในชุมชนพร้อมจัดตั้งกองทุนช่วยเหลือ บริการหมอฟันเดินดินตรวจสุขภาพช่องปากของผู้ป่วยที่บ้าน บริการแพทย์แผนไทยบริการฝังเข็มและครอบแก้วโดยแพทย์เวชศาสตร์ครอบครัว
นายแพทย์ณรงค์กล่าวต่อว่า สำหรับความคืบหน้าการก่อสร้างอาคารที่ได้รับพระราชทานงบประมาณ 2562 จากมูลนิธิเทพรัตนเวชชานุกูล รวม 3 รายการ ได้แก่ อาคารอบไอน้ำสมุนไพรและอุปกรณ์ งบประมาณ 6.3 แสนบาท ดำเนินการแล้วเสร็จ พร้อมใช้งาน ส่วนอาคารระบบกรองน้ำประปา งบประมาณ 1 ล้านบาท และอาคารอบแห้งพลังงานแสงอาทิตย์ งบประมาณ 4.99 แสนบาท กำหนดแล้วเสร็จในวันที่ 10 พฤศจิกายน 2562
ทั้งนี้ โรงพยาบาลพระทองคำเฉลิมพระเกียรติ 80 พรรษา จังหวัดนครราชสีมา เป็นโรงพยาบาลชุมชน 30 เตียง ให้บริการผู้ป่วยนอกเฉลี่ย 251 คนต่อวัน ผู้ป่วยในเฉลี่ย 26 คนต่อวัน โรคที่พบมาก 5 อันดับแรกของผู้ป่วยนอก ได้แก่ โรคความดันโลหิตสูง โรคเบาหวาน โรคเยื่อจมูกและลำคออักเสบเฉียบพลัน โรคปวดกล้ามเนื้อและ อาหารไม่ย่อย โรคที่พบมาก 5 อันดับแรกของผู้ป่วยใน ได้แก่ โรคอุจจาระร่วง ปอดบวม ไข้เลือดออก ไข้หวัดใหญ่ และโรคหลอดลมอุดกั้นเรื้อรัง
*************************  16 สิงหาคม 2562
******************************************

ที่มา : https://www.thaigov.go.th/news/contents/details/22295
