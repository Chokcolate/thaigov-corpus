รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.นราธิวาส ชู 7 Q ปั้นเด็กและเยาวชน 3 จังหวัดชายแดนใต้ สู่การเป็นผู้นำในศตวรรษที่ 21 ด้วยแนวคิด วิศวกรสังคม

วันจันทร์ที่ 20 มกราคม 2563
รมว.พม. ลงพื้นที่ จ.นราธิวาส ชู 7 Q ปั้นเด็กและเยาวชน 3 จังหวัดชายแดนใต้ สู่การเป็นผู้นำในศตวรรษที่ 21 ด้วยแนวคิด วิศวกรสังคม
รมว.พม. ลงพื้นที่ จ.นราธิวาส ชู 7 Q ปั้นเด็กและเยาวชน 3 จังหวัดชายแดนใต้ สู่การเป็นผู้นำในศตวรรษที่ 21 ด้วยแนวคิด วิศวกรสังคม
วันนี้ (20 ม.ค. 63) เวลา 13.30 น. นายจุติ ไกรฤกษ์ รัฐมนตรีว่าการกระทรวงพัฒนาสังคมและความมั่นคงของมนุษย์ (รมว.พม.) ลงพื้นที่พบปะตัวแทนเด็กและเยาวชน 3 จังหวัดชายแดนใต้ ก่อนเข้าร่วมประชุมคณะรัฐมนตรีนอกสถานที่อย่างเป็นทางการ (ครม.สัญจร) ระหว่างวันที่ 20-21 ม.ค. 2563 ที่จังหวัดนราธิวาส พร้อมทั้งเป็นประธานในพิธีปิดการประชุมเชิงปฏิบัติการพัฒนาศักยภาพเด็กและเยาวชนไทย สู่การเป็นผู้นำในศตวรรษที่21 (3 จังหวัดชายแดนใต้) จัดขึ้นโดยกรมกิจการเด็กและเยาวชน (ดย.) กระทรวงการพัฒนาสังคมและความมั่นคงของมนุษย์ (พม.) โดยมีคณะผู้บริหารกระทรวง พม. พร้อมด้วยแกนนำสภาเด็กและเยาวชน เครือข่ายเด็กและเยาวชน ผู้ปฏิบัติงานด้านเด็กและเยาวชน จากจังหวัดปัตตานี นราธิวาส และยะลา รวมทั้งเจ้าหน้าที่ผู้เกี่ยวข้อง เข้าร่วมงาน ณ ศูนย์วิทยาศาสตร์เพื่อการศึกษานราธิวาส อำเภอเมือง จังหวัดนราธิวาส
นายจุติ กล่าวว่า กระทรวง พม. โดย ดย. ได้ขับเคลื่อนตามนโยบายของรัฐบาลในการเตรียมความพร้อมให้เด็กและเยาวชนเป็นผู้นำการเปลี่ยนแปลงในศตวรรษที่ 21 อันมีทักษะที่จำเป็น ประกอบด้วยมีความคิดสร้างสรรค์ ใส่ใจเรื่องเทคโนโลยี นวัตกรรม มีวิจารณญาณก่อนตัดสินใจ สามารถพูดคุย สื่อสาร นำเสนอต่อหน้าสาธารณชนได้ดี มีจิตอาสาให้ความช่วยเหลือโดยไม่หวังผลตอบแทน อัพเดตทุกข้อมูลข่าวสาร และรู้เท่าทันสื่อ เป็นต้น โดยมีกลุ่มเป้าหมายเป็นแกนนำสภาเด็กและเยาวชน เครือข่ายเด็กและเยาวชน และผู้ปฏิบัติงานด้านเด็กและเยาวชน ด้านการพัฒนาเด็กและเยาวชน จำนวน 7 รุ่นทั่วประเทศ ซึ่งมุ่งเน้นการบรรยายให้ความรู้และการฝึกปฏิบัติเพื่อพัฒนาทักษะทั้ง 7 ด้าน ได้แก่ 1. Intelligent Quotient (IQ) ฝึกวิเคราะห์ปัญหาสังคมในชุมชน 2. Emotional Quotient (EQ) ฝึกการทำงานร่วมกันเป็นทีม 3.Creativity Quotient (CQ) ฝึกการคิดสร้างสรรค์หาวิธีการใหม่ๆ เพื่อแก้ไขปัญหาโดยการเทียบเคียงจากประสบการณ์ที่ผ่านมา 4. Moral Quotient (MQ) ฝึกการรับผิดชอบร่วมกัน หากแก้ไขปัญหาไม่ประสบความสำเร็จ 5. Play Quotient (PQ) ฝึกการทำกิจกรรมทางสังคมร่วมกัน "สังคม ชุมชน เป็นอุปกรณ์การเล่นที่ดีที่สุด สำหรับนักพัฒนา" 6. Adversity Quotient (AQ) ฝึกการแก้ปัญหาร่วมกัน การคิดเชิงบวก การมองปัญหาเป็นเรื่องท้าทาย และ 7. Social Quotient (SQ) "วิศวกรสังคม" ลงพื้นที่ทำงานเป็นจิตอาสาเพื่อพัฒนาและสร้างสรรค์สังคม
นายจุติ กล่าวต่อไปว่า สภาเด็กและเยาวชนทุกระดับจำนวน 8,780 แห่ง จำเป็นต้องมีความเข้มแข็งและเป็นกลไกสำคัญในการพัฒนาศักยภาพเด็กและเยาวชนไทยสู่การเป็นผู้นำในศตวรรษที่ 21 รวมถึงการเป็นผู้นำการเปลี่ยนแปลงของสังคม สามารถขับเคลื่อนและสร้างกลไกการทำงานร่วมกับภาคีเครือข่ายภาคส่วนต่างๆ ในกิจกรรมการพัฒนาและ สาธารณประโยชน์ ที่ส่งผลต่อการสร้างสังคมที่เข้มแข็ง ช่วยเหลือดูแลและพัฒนาทุกกลุ่มเป้าหมายของกระทรวง พม. ทั้งเด็กเยาวชน ผู้สูงอายุ คนพิการ คนไร้ที่พึ่ง และผู้ด้อยโอกาสในสังคม หรือที่เรียกว่าแนวคิด "วิศวกรสังคม" อีกทั้งการจัดกิจกรรมเพื่อพัฒนาตนเอง ชุมชน และสังคม กล่าวคือ เด็กและเยาวชนจะเป็นผู้ที่ขับเคลื่อนสังคมไปในทางที่ดีขึ้นได้ จำเป็นต้องมีการวิเคราะห์สถานการณ์ปัญหาในพื้นที่ และหาแนวทางป้องกันและแก้ไขปัญหาสังคมตามบริบทของพื้นที่ ซึ่งมีหลักการสำคัญประกอบด้วย 3 ส่วนได้แก่ 1. เสริม หมายถึง วิศวกรสังคมจะต้องลงไปส่งเสริมกลุ่มเป้าหมายให้สามารถดำเนินชีวิตให้ดีขึ้น 2. สร้าง หมายถึง วิศวกรสังคมจะต้องลงไปสร้างสิ่งใหม่ๆ สิ่งดีๆ ให้กับกลุ่มเป้าหมาย เมื่อมีสิ่งที่ขาด และ 3. ซ่อม หมายถึง วิศวกรสังคมจะต้องลงไปซ่อมแซมสังคมเพื่อให้กลับมามีสภาพที่ดีขึ้น
นายจุติ กล่าวเพิ่มเติมว่า จากการพบปะพูดคุยกับตัวแทนเด็กและเยาวชน 3 จังหวัดชายแดนใต้ในครั้งนี้ได้พูดถึงสังคมพหุวัฒนธรรม โดยเน้นย้ำว่า ความแตกต่างคือความหลากหลาย อย่าทะเลาะกัน เราแตกต่างกันได้ แต่ต้องไม่แตกแยก ซึ่งเด็กและเยาวชนที่เข้าร่วมกิจกรรมในครั้งนี้ต้องมีวุฒิภาวะการเป็นผู้นำที่ดี ไม่โกรธ ไม่เกลียดกัน ให้อภัยซึ่งกันและกัน และขอให้ทุกคนตระหนักไว้ว่าการเป็นเด็กและเยาวชนอยู่ใน 3 จังหวัดชายแดนใต้ไม่ได้มีความแตกต่างจากคนอื่น ซึ่งจะมีการส่งเสริมการแลกเปลี่ยนเรียนรู้ระหว่างเด็กและเยาวชนระหว่างภูมิภาคต่างๆ ของประเทศ อีกทั้งได้ให้เด็กและเยาวชนที่เข้าร่วมกิจกรรมในครั้งนี้ จัดตั้งกลุ่มไลน์เพื่อแลกเปลี่ยนความคิดเห็นต่างๆ โดยตนได้เข้าร่วมกลุ่มและส่งข้อมูลต่างๆที่เป็นประโยชน์ต่อเด็กและเยาวชน รวมถึงตอบคำถามในกลุ่มไลน์ด้วยตัวเอง นอกจากนี้ ขอให้เด็กและเยาวชนในฐานะที่เป็นผู้นำ มีการเตรียมตัว ศึกษาข้อมูลความรู้ใหม่ๆ อยู่ตลอดเวลา โดยมีการตั้งเป้าหมายในแต่ละวันและพัฒนาตนเอง เพื่อให้เติบโตเป็นผู้ใหญ่ที่มีคุณภาพร่วมกันพัฒนาพื้นที่ 3 จังหวัดชายแดนใต้จากปลายด้ามขวานไปสู่การพัฒนาประเทศให้ดีขึ้นในอนาคตต่อไป

ที่มา : https://www.thaigov.go.th/news/contents/details/25933
