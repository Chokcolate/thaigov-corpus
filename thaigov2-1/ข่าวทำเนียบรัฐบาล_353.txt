รัฐบาลไทย-ข่าวทำเนียบรัฐบาล-นายกฯ เชิญชวนประชาชนใช้ถุงผ้าแทนถุงพลาสติก พร้อมแนะเยาวชนหมั่นเรียนรู้ ฝึกฝน พัฒนาศักยภาพ ร่วมมือ ร่วมใจ ขับเคลื่อนประเทศชาติ

วันพุธที่ 6 พฤศจิกายน 2562
นายกฯ เชิญชวนประชาชนใช้ถุงผ้าแทนถุงพลาสติก พร้อมแนะเยาวชนหมั่นเรียนรู้ ฝึกฝน พัฒนาศักยภาพ ร่วมมือ ร่วมใจ ขับเคลื่อนประเทศชาติ
นายกฯ เชิญชวนประชาชนใช้ถุงผ้าแทนถุงพลาสติก พร้อมแนะเยาวชนหมั่นเรียนรู้ ฝึกฝน พัฒนาศักยภาพ ร่วมมือ ร่วมใจ ขับเคลื่อนประเทศชาติ
วันนี้ (6 พฤศจิกายน 2562) เวลา 08.30 น. ก่อนการประชุมคณะรัฐมนตรี ณ บริเวณด้านหน้าตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และนายเทวัญ ลิปตพัลลภ รัฐมนตรีประจำสำนักนายกรัฐมนตรี เยี่ยมชมนิทรรศการรณรงค์และประชาสัมพันธ์ จำนวน 3 คณะ ได้แก่ 1) ประชาสัมพันธ์การจัดงานกาชาด ประจำปี 2562 ภายใต้แนวคิด "เย็นศิระเพราะพระบริบาล เกิดสายธารการให้ที่งดงาม" 2) กิจกรรม ทำความดีด้วยหัวใจ ลดรับ ลดให้ ลดใช้ถุงพลาสติก และ 3) ประชาสัมพันธ์รายงานผลการจัดอันดับความยาก-ง่าย ในการประกอบธุรกิจของธนาคารโลก ( doing business 2020 ) รายละเอียดดังนี้
โอกาสนี้  พลโท สรรเสริญ แก้วกำเนิด อธิบดีกรมประชาสัมพันธ์ ประธานกรรมการแผนกประชาสัมพันธ์งานกาชาดประจำปี  2562 พร้อมด้วย นางจันทร์ประภา วิชิตชลชัย รองผู้อำนวยการสำนักงานจัดหารายได้สภากาชาดไทย นำคณะกรรมการจัดงานกาชาดเข้าพบเพื่อประชาสัมพันธ์การจัดงานกาชาด ประจำปี 2562 ภายใต้แนวคิด "เย็นศิระเพราะพระบริบาล เกิดสายธารการให้ที่งดงาม" เพื่อเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว พระบรมราชูปถัมภกสภากาชาดไทย และหารายได้โดยเสด็จพระราชกุศลบำรุงสภากาชาดไทย ในการบรรเทาทุกข์ บำรุงสุข บำบัดโรค กำจัดภัยให้กับประชาชนผู้ยากไร้ ผู้ป่วยไข้ ผู้ประสบภัยพิบัติต่างๆ โดยในปีนี้สภากาชาดไทยจัดแคมเปญรณรงค์ “Red Cross Green Fair หรือ งานกาชาดสีเขียว” งดใช้โฟม ลดการใช้พลาสติก พร้อมเชิญชวนประชาชนพกถุงผ้า หิ้วกระบอกน้ำ นั่งรถสาธารณะมาเที่ยวงานกาชาด เพื่อทำให้งานกาชาดเป็นโมเดลต้นแบบของงานมหกรรมรื่นเริงการกุศลที่เป็นมิตรกับสิ่งแวดล้อม และช่วยลดปริมาณขยะในงานกาชาด
จากนั้น นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม นำคณะประชาสัมพันธ์กิจกรรม ทำความดีด้วยหัวใจ ลดรับ ลดให้ ลดใช้ถุงพลาสติก สร้างความรู้ความเข้าใจเกิดความตระหนักถึงปัญหาสิ่งแวดล้อมในปัจจุบัน แนะนำแนวทางและวิธีการใช้ชีวิตอย่างเป็นมิตรกับสิ่งแวดล้อม พร้อมรณรงค์การลดใช้ถุงพลาสติกหูหิ้ว ซึ่งเป็นบรรจุภัณฑ์ที่ย่อยสลายยากก่อให้เกิดปัญหาขยะมูลฝอยและการจัดการขยะ โดยร่วมดำเนินงานกับเครือข่ายภาคธุรกิจเอกชน ทั้งห้างสรรพสินค้าและร้านสะดวกซื้อ งดให้บริการถุงพลาสติกหูหิ้วกับลูกค้า ตั้งแต่วันที่ 1 มกราคม 2563 เป็นต้นไป
อนึ่ง นายปกรณ์ นิลประพันธ์ เลขาธิการคณะกรรมการพัฒนาระบบราชการ นำคณะเข้าพบเพื่อประชาสัมพันธ์รายงานผลการจัดอันดับความยาก-ง่าย ในการประกอบธุรกิจของธนาคารโลก หรือ doing business 2020 โดยประเทศไทยครองอันดับที่ 21 จาก 190 ประเทศทั่วโลก ขยับอันดับขึ้น 6 อันดับ ด้วยคะแนน 80.1 คะแนน สูงสุดในรอบ 10 ปี เป็นอันดับ 3 ของอาเซียน รองจากสิงคโปร์และมาเลเซีย สำหรับปีนี้มีการปฏิรูปที่สำคัญที่ส่งผลต่อการจัดอันดับของประเทศไทยใน 5 ด้าน ได้แก่ 1) ด้านการคุ้มครองผู้ลงทุนเสียงข้างน้อย 2) ด้านการขออนุญาตก่อสร้าง 3) ด้านการเริ่มต้นธุรกิจ 4) ด้านการขอใช้ไฟฟ้า และ 5) การแก้ไขปัญหาการล้มละลาย
ทั้งนี้ นายกรัฐมนตรีกล่าวขอบคุณภาคธุรกิจเอกชนและทุกหน่วยงาน ที่มีส่วนร่วมในการอนุรักษ์สิ่งแวดล้อม พร้อมย้ำให้ทุกคนตระหนักและคำนึงถึงปัญหาสิ่งแวดล้อมในปัจจุบัน รณรงค์ใช้ถุงผ้าแทนถุงพลาสติก ใช้บรรจุภัณฑ์ที่สามารถย่อยสลายได้เพื่อลดผลกระทบ สร้างความเป็นมิตรต่อสิ่งแวดล้อม พร้อมกล่าวเชิญชวนให้ทุกคนร่วมมือร่วมใจ เป็นแรงสำคัญในการขับเคลื่อนประเทศชาติพร้อมกับรัฐบาลในทุกมิติทั้งด้านสิ่งแวดล้อมและเทคโนโลยี โดยเฉพาะเยาวชนคนรุ่นใหม่ต้องหมั่นฝึกฝน เรียนรู้ พัฒนาศักยภาพในทุกด้าน เพื่อช่วยกันขับเคลื่อนและพัฒนาประเทศต่อไปข้างหน้า
.................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24353
