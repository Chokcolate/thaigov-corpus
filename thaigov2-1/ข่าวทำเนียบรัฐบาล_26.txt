รัฐบาลไทย-ข่าวทำเนียบรัฐบาล-นายกรัฐมนตรีสั่งเพิ่มมาตรการความปลอดภัย พร้อมขอประชาชนร่วมกันเป็นหู เป็นตา หากพบเห็นสิ่งผิดปกติ ให้แจ้งข้อมูลกับเจ้าหน้าที่ทันที

วันศุกร์ที่ 2 สิงหาคม 2562
นายกรัฐมนตรีสั่งเพิ่มมาตรการความปลอดภัย พร้อมขอประชาชนร่วมกันเป็นหู เป็นตา หากพบเห็นสิ่งผิดปกติ ให้แจ้งข้อมูลกับเจ้าหน้าที่ทันที
นายกรัฐมนตรีสั่งเพิ่มมาตรการความปลอดภัย พร้อมขอประชาชนร่วมกันเป็นหู เป็นตา หากพบเห็นสิ่งผิดปกติ ให้แจ้งข้อมูลกับเจ้าหน้าที่ทันที
วันนี้ (2 สิงหาคม 2562) เวลา 11.00 น. ณ ทำเนียบรัฐบาล ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี ได้ให้สัมภาษณ์แก่สื่อมวลชนเกี่ยวกับเหตุการณ์พบวัตถุระเบิดในกรุงเทพมหานคร ว่า นายกรัฐมนตรีกำชับให้หน่วยสอบสวน เร่งดำเนินการสอบสวนในเชิงลึกให้ได้ข้อเท็จจริง พร้อมกำชับให้เข็มงวด เพิ่มมาตรการรักษาความปลอดภัย
โฆษกประจำสำนักนายกรัฐมนตรีกล่าวกับสื่อมวลชนว่า นายกรัฐมนตรีได้รับรายงานแล้วและติดตามสถานการณ์อย่างใกล้ชิด โดยขอให้ประชาชนร่วมกันเป็นหูเป็นตา เฝ้าระวังหากพบเห็นสิ่งผิดปกติ ให้แจ้งข้อมูลกับเจ้าหน้าที่ โดยการถ่ายภาพ หรือส่งข้อความไปยังสำนักงานตำรวจแห่งชาติ ทั้งนี้ ประเทศไทยเพิ่งผ่านการเลือกตั้ง มีการตั้งรัฐบาลและบ้านเมืองกำลังเดินหน้าไปด้วยดี ที่ผ่านมา2-3 วันนี้ยังมีการประชุมระหว่างประเทศ คือ การประชุมรัฐมนตรีต่างประเทศอาเซียน ซึ่งทุกฝ่ายรวมทั้งประเทศต่างๆ ก็ให้การสนับสนุนรัฐบาลอย่างเต็มที่ แต่อาจมีผู้ไม่หวังดี ซึ่งขอให้ประชาชนช่วยกันอย่าปล่อยให้มีที่ยีน นายกรัฐมนตรียั้งย้ำว่า  ด้วยความร่วมมือของคนไทยทุกคน ทำให้เราสามารถผ่านเหตุการณ์ไปได้ด้วยดี
โฆษกประจำสำนักนายกรัฐมนตรี กล่าวว่า ท่านนายกสั่งการเพิ่มเติม และฝากสื่อสารถึงพี่น้องประชาชนว่า
“จะเห็นว่ามีคนไม่ดีสร้างสถานการณ์ก่อเหตุรุนแรงขึ้นอีกในช่วงนี้ ช่วงที่ประเทศชาติ รัฐบาลกำลังเดินหน้าด้วยดี ขอให้ประชาชนอย่าตื่นตระหนก ช่วยกันเฝ้าระวัง ช่วยถ่ายรูป บุคคล เหตุการณ์ ผู้ต้องสงสัยที่พบเห็น เพื่อประโยชน์ในการสืบสวนต่อไป แจ้งเจ้าหน้าที่ ทหารช่วยกันเฝ้าระวัง ยกระดับการรักษาความปลอดภัย สถานที่สำคัญ สถานที่ราชการ พื้นที่ธุรกิจ ฯลฯ เราต้องแสดงให้เห็นว่าคนไทยทุกคนจะร่วมมือกัน ไม่ให้ใครก็ตามที่มุ่งร้ายต่อประเทศชาติ มีที่ยืนในสังคมไทยได้ ต้องร่วมมือกันนะครับ”
โฆษกประจำสำนักนายกรัฐมนตรี ยังย้ำว่า ขอพี่น้องสื่อมวลชนอย่าด่วนสรุปเหตุการณ์ในวันนี้จะเกี่ยวโยงกับเหตุการณ์ในเมื่อวานนี้หรือไม่ ให้รอการสอบสวนเพิ่มเติม ซึ่งจะมีคำชี้แจงอย่างเป็นทางการเกี่ยวกับสถานการณ์นี้ ต่อไป
............................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/21952
