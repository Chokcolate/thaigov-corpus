รัฐบาลไทย-ข่าวทำเนียบรัฐบาล-‘หม่อมเต่า’ ห่วงแรงงานนั่งร้านถล่มที่ภูเก็ต ส่ง ‘ที่ปรึกษารัฐมนตรี’ รุดเยี่ยมอาการคนงาน พร้อมกำชับนายจ้างใช้แรงงานต่างด้าวถูกกฎหมาย

วันพุธที่ 14 สิงหาคม 2562
‘หม่อมเต่า’ ห่วงแรงงานนั่งร้านถล่มที่ภูเก็ต ส่ง ‘ที่ปรึกษารัฐมนตรี’ รุดเยี่ยมอาการคนงาน พร้อมกำชับนายจ้างใช้แรงงานต่างด้าวถูกกฎหมาย
ม.ร.ว.จัตุมงคล โสณกุล รัฐมนตรีว่าการกระทรวงแรงงาน ห่วงใยแรงงานเหตุนั่งร้านก่อสร้างคอนโดฯ ถล่มทับคนงานจนเป็นเหตุให้เสียชีวิต 3 รายและบาดเจ็บ 8 ราย โดยได้มอบหมายให้ รศ.ดร.จักษ์ พันธ์ชูเพชร ที่ปรึกษา รมว.แรงงาน และคณะ ลงพื้นที่ จ.ภูเก็ต
ม.ร.ว.จัตุมงคล โสณกุล รัฐมนตรีว่าการกระทรวงแรงงาน ห่วงใยแรงงานเหตุนั่งร้านก่อสร้างคอนโดฯ ถล่มทับคนงานจนเป็นเหตุให้เสียชีวิต 3 รายและบาดเจ็บ 8 ราย โดยได้มอบหมายให้ รศ.ดร.จักษ์ พันธ์ชูเพชร ที่ปรึกษา รมว.แรงงาน และคณะ ลงพื้นที่ จ.ภูเก็ต ติดตามความคืบหน้าการให้ความช่วยเหลือลูกจ้างตามสิทธิประโยชน์จากประกันสังคม พร้อมกำชับนายจ้างใช้แรงงานต่างด้าวที่ถูกต้องตามกฎหมาย จะได้รับความคุ้มครองตามสิทธิที่กฎหมายกำหนด ทั้งนี้ kayw Soe wai  ฑูตแรงงานเมียนมา ประจำจังหวัดระนอง (Labor attache Myanman Embassy in Thailand) ร่วมลงพื้นที่ในครั้งนี้ด้วย
เมื่อวันที่ 14 สิงหาคม 2562 หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน มอบหมายหมายให้ รองศาสตราจารย์ ดร.จักษ์ พันธ์ชูเพชร ที่ปรึกษารัฐมนตรีว่าการกระทรวงแรงงาน พร้อมด้วย นางเธียรรัตน์ นะวะมะวัฒน์ รองอธิบดีกรมการจัดหางาน ลงพื้นที่จังหวัดภูเก็ตไปยังสถานที่เกิดเหตุนั่งร้านของโครงสร้างอาคารคอนโดมิเนียมถล่มทับคนงานจำนวน 11 คน ซึ่งตั้งอยู่บนถนนวิเศษ ต.ราไวย์ อ.เมืองภูเก็ต เพื่อติดตามความคืบหน้าการให้ความช่วยเหลือลูกจ้างที่ได้รับบาดเจ็บและเสียชีวิตจากเหตุดังกล่าว พบว่า มีคนงานได้รับบาดเจ็บ 8 คน อีก 3 รายติดอยู่ในอาคารและพบร่างเสียชีวิตในเวลาต่อมา สำหรับบริษัท ภูเก็ต บิลท์ จำกัด มีผู้รับเหมาเป็นนายจ้างของแรงงานที่ประสบเหตุ ประกอบกิจการก่อสร้างที่พักอาศัย
จากนั้น ที่ปรึกษารัฐมนตรีว่าการกระทรวงแรงงาน พร้อมด้วย รองอธิบดีกรมการจัดหางาน ฑูตแรงงานเมียนมา ประจำจังหวัดระนอง และคณะ ได้เดินทางไปตรวจเยี่ยมและมอบกระเช้าแก่ลูกจ้างที่นอนพักรักษาตัว ณ โรงพยาบาลวชิระภูเก็ต จำนวน 2 ราย รายแรกบาดเจ็บเนื่องจากกระดูกเชิงกรานด้านซ้ายหัก ส่วนอีกรายกระดูกต้นแขนขวาหักและซี่โครงหัก สำหรับการให้ความช่วยเหลือลูกจ้างที่เสียชีวิตจำนวน 3 ราย จะได้รับสิทธิประโยชน์จากสำนักงานประกันสังคม แบ่งเป็น ค่าทำศพเป็นเงินรายละ 33,000 บาท ค่าทดแทนเสียชีวิตร้อยละ 70 ของค่าจ้างรายเดือนเป็นระยะเวลา 10 ปี เป็นเงินจำนวน 720,720 บาทต่อราย เงินบำเหน็จชราภาพ ซึ่งขึ้นอยู่กับระยะเวลาการทำงานและอัตราค่าจ้างที่ได้รับ รวมทั้งสิ้น 2,320,121.20 บาท ซึ่งยังไม่รวมค่ารักษาพยาบาลและค่าทดแทนของลูกจ้างที่นอนพักรักษาตัวในโรงพยาบาล
นอกจากนั้นในวันนี้ ที่ปรึกษารัฐมนตรีว่าการกระทรวงแรงงาน พร้อมด้วยรองอธิบดีกรมการจัดหางาน ได้เดินทางมาร่วมงานศพ ที่วัดสว่างอารมณ์ ตำบลราไวย์ อำเภอเมืองภูเก็ต  โดยในเบื้องต้นได้มอบเงินค่าทำศพให้กับญาติของผู้เสียชีวิต รายละ 33,000 บาท
-------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สำนักงานประกันสังคม - ข้อมูล/
14 สิงหาคม 2562

ที่มา : https://www.thaigov.go.th/news/contents/details/22218
