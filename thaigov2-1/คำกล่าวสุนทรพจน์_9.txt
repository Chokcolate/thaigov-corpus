รัฐบาลไทย-ข่าวทำเนียบรัฐบาล-คำกล่าว นายกรัฐมนตรีเปิดการประชุมผู้บัญชาการสูงสุด ภูมิภาคอินโด-แปซิฟิก ประจำปี 2562 (Chiefs of Defense Conference 2019)

วันอังคารที่ 27 สิงหาคม 2562
คำกล่าว นายกรัฐมนตรีเปิดการประชุมผู้บัญชาการสูงสุด ภูมิภาคอินโด-แปซิฟิก ประจำปี 2562 (Chiefs of Defense Conference 2019)
ณ โรงแรม ดิ แอทธินี กรุงเทพฯ
ท่านผู้นำทางทหาร และท่านผู้มีเกียรติ ทุกท่าน
ในนามของนายกรัฐมนตรี ผมขอเป็นผู้แทนประชาชนชาวไทย ยินดีต้อนรับผู้มีเกียรติ ทุกท่านสู่ราชอาณาจักรไทย พร้อมทั้งขอแสดงความชื่นชมกองกำลังสหรัฐอเมริกาประจำ ภาคพื้นอินโดแปซิฟิก และกองทัพไทย ที่ได้ร่วมกันเป็นเจ้าภาพจัดการประชุมฯ ครั้งนี้ อันเป็นเวทีสำคัญ ที่เปิดโอกาสให้ผู้นำทางทหารระดับสูงของกองทัพทุกท่าน จากประเทศทั้งในและนอกภูมิภาคอินโดแปซิฟิก ได้มาร่วมกันหารือและแลกเปลี่ยนวิสัยทัศน์ เพื่อเสริมสร้างความร่วมมือด้านความมั่นคง อย่างสร้างสรรค์
สิ่งที่เราทุกคน ณ ที่นี่ ต่างตระหนักดีว่าสภาพแวดล้อมของโลก ในปัจจุบันนั้น มีพลวัตสูงมาก ยากแก่การคาดการณ์ ซึ่งเป็นความท้าทาย ปัญหา อุปสรรค และภัยคุกคาม ที่กระทบต่อความมั่นคงของมวลมนุษยชาติ และสังคมโลก อาทิ ปัญหาสิ่งแวดล้อม มลพิษ และการเปลี่ยนแปลงสภาพภูมิอากาศ ที่สะท้อนออกมาในรูปแบบภัยพิบัติทางธรรมชาติ และส่งผลกระทบต่อความเป็นอยู่ของบรรดาสิ่งมีชีวิตทั้งปวง รวมทั้งพวกเราทุกคนด้วย ปัญหาด้านคุณภาพและปริมาณของผลิตผลทางการเกษตร ก็ส่งผลกระทบต่อสุขภาพและคุณภาพชีวิต นำไปสู่ปัญหาความยากจน ความเหลื่อมล้ำทางสังคม เข้าไม่ถึงสวัสดิการ ทรัพยากร และแหล่งพลังงาน ในขณะเดียวกันหลายประเทศก็เข้าสู่ “สังคมผู้สู่วัย” นอกจากนี้ยังมีภัยคุกคามรูปแบบใหม่ เช่น ยาเสพติด การก่อการร้าย อาชญากรรมข้ามชาติ การย้ายถิ่นอย่างไม่ปกติ และที่สำคัญอีกประการ คือ การนำเทคโนโลยีดิจิทัลมาใช้ในทุกภาคส่วน (Digital Transformation) ที่ประชาชนทุกกลุ่มต้องปรับตัว ได้รับการดูแล โดยไม่ทิงใครไว้ข้างหลัง อีกทั้งก่อให้เกิด “สื่อโซเชี่ยล” ที่เต็มไปด้วย Fake news และ Hate speech ที่กระทบต่อหลักการคิด และกระบวนการตัดสินใจของคนในสังคมที่ผิดเพี้ยนไป สิ่งต่างๆ เหล่านี้ ผมเห็นว่าเป็นโจทย์สำคัญของเราทุกคน ของคนทุกประเทศที่ควรหันมาร่วมกันแสวงหา แนวทางป้องกันและแก้ไข อย่างเป็นรูปธรรม ภายใต้เป้าหมายร่วมกัน คือ การรักษาเสถียรอย่างยั่งยืน ในโลกที่เราต้องใช้ชีวิตร่วมกันนี้
การที่จะเป็นเช่นนั้นได้ เราจะต้องเปลี่ยนมุมมองต่อภูมิภาคอินโด-แปซิฟิก จาก “ภูมิภาคแห่งการแข่งขัน” เป็น “ภูมิภาคแห่งการเจรจาและสร้างความร่วมมือ” เพื่อให้เกิดการพัฒนาและสร้างความเจริญรุ่งเรืองไปด้วยกัน โดยจะต้องสร้างบรรยากาศแห่งสันติภาพ เสถียรภาพ และความมั่นคงในภูมิภาค ด้วยการยึดกฎกติกาสากล สร้างความไว้เนื้อเชื่อใจกัน และทำงานร่วมกันอย่างใกล้ชิด
ภูมิภาคอินโด-แปซิฟิก มีภูมิรัฐศาสตร์ที่ครอบคลุม 2 มหาสมุทรสำคัญของโลก คือ มหาสมุทรอินเดียและมหาสมุทรแปซิฟิกฝั่งตะวันออก เป็นดินแดนที่มีความหลากหลาย และมีพลวัตในมิติต่างๆ มากมาย ด้านสังคม ภูมิภาคนี้มีจำนวนประชากรกว่าครึ่งหนึ่งของโลก ซึ่งมีความหลากหลายทางชาติพันธุ์ วัฒนธรรม ศาสนา และความเชื่อในด้านการเมืองการปกครอง ด้านเศรษฐกิจ ภูมิภาคอินโดแปซิฟิกนับว่าเป็นศูนย์กลางการเจริญเติบโตทางการค้า การลงทุน และการพัฒนา
สำหรับภูมิภาคเอเชียตะวันออกเฉียงใต้ ซึ่งเป็นส่วนหนึ่งของภูมิภาคอินโดแปซิฟิก ด้วยตั้งอยู่กึ่งกลางของภูมิภาคนี้ ทำให้เอเชียตะวันออกเฉียงใต้เป็นพื้นที่สำคัญทางยุทธศาสตร์ ในทุกๆ ด้าน ทั้งนี้ อาเซียนในฐานะประชาคมหลักในภูมิภาคเอเชียตะวันออกเฉียงใต้ จึงให้ความสำคัญต่อ ภูมิภาคอินโด-แปซิฟิก ภายใต้มุมมองที่ว่า “ASEAN Outlook on Indo - Pacific” ซึ่งเป็นแนวทางของ อาเซียนในการดำเนินความสัมพันธ์ และความร่วมมือ กับภูมิภาคอินโด-แปซิฟิก ด้วยการส่งเสริมบทบาทการทำงานของอาเซียน ที่มุ่งเสริมสร้างความร่วมมือในภูมิภาค เสริมสร้างสภาพแวดล้อมที่สันติ ความมั่นคง และผาสุก
ทั้งนี้ กลไกสำคัญของอาเซียน ในการเป็น “ผู้นำ” สร้างความร่วมมือ อาทิ การประชุมสุดยอดเอเชียตะวันออก (The East Asia Summit : EAS) การประชุมอาเซียนว่าด้วยความร่วมมือ ด้านการเมืองและความมั่นคงในภูมิภาคเอเชียแปซิฟิก (The ASEAN Regional Forum : ARF) รวมทั้ง การประชุมรัฐมนตรีกลาโหมอาเซียนกับรัฐมนตรีกลาโหมประเทศคู่เจรจา (The ASEAN Defense Ministers Meeting Plus : ADMM - Plus) โดยมีกรอบความร่วมมือหลัก 4 ประการ ได้แก่ (1) ความร่วมมือทางทะเล (2) การติดต่อเชื่อมโยง (connectivity) (3) เป้าหมายการพัฒนาที่ยั่งยืนของสหประชาชาติ (SDGs) และ (4) ความร่วมมือทางเศรษฐกิจ และอื่น ๆ
ท่านผู้นำทางทหาร และผู้มีเกียรติ ทั้งหลาย
ระเทศไทยได้ตระหนักถึงความสำคัญในการสร้างความมั่นคง อย่างยั่งยืน ให้เกิดขึ้นในภูมิภาคอาเซียนที่เป็นส่วนหนึ่งของภูมิภาคอินโดแปซิฟิกมาโดยตลอด สำหรับปี ค.ศ. 2019 นี้ ประเทศไทยในฐานะประธานอาเซียน ได้ประกาศแนวคิดหลัก “ร่วมมือ ร่วมใจ ก้าวไกล ยั่งยืน” ที่จะส่งผลต่อเสถียรภาพของภูมิภาคอินโด-แปซิฟิก ซึ่งจำเป็นต้องสร้างความร่วมมือ และร่วมใจ ของความเป็นหุ้นส่วนทางยุทธศาสตร์ระหว่างกัน ทั้งในและนอกภูมิภาค ส่งเสริมความเชื่อมั่น ความเชื่อใจต่อกันให้เกิดความมั่นคงอย่างยั่งยืน ในที่สุด
ดังนั้น ประเทศไทยจึงสนับสนุนการพูดคุยและการเจรจาในเวทีระดับนานาชาติ ตลอดจนส่งเสริมและสนับสนุนกลไกความร่วมมือระหว่างประเทศในแต่ละระดับ ซึ่งรวมถึงความร่วมมือ ด้านความมั่นคง ในการรับมือกับภัยคุกคามต่อความมั่นคงของภูมิภาค
นอกจากนี้ ผมยังเห็นว่าการที่ภูมิภาคอินโด-แปซิฟิกจะเกิดความมั่นคง อย่างยั่งยืนได้นั้น เราจะต้องสร้างความยั่งยืนในมิติอื่นๆ ด้วย ไม่ว่าจะเป็นด้านเศรษฐกิจ สิ่งแวดล้อม และความมั่นคงของมนุษย์ เนื่องจากทุกมิติมีความสัมพันธ์เชื่อมโยง จึงมิอาจละเลยด้านใดด้านหนึ่งไปได้ ซึ่งนับจากนี้ความยั่งยืนในทุกมิติ หรือเอสโอที (Sustainability of Things : SOT) เป็นแนวทางใหม่ที่ทุกประเทศควรคำนึงในทุกการตัดสินใจ และจะต้องถ่ายทอดไปสู่คนรุ่นต่อไป เพื่อให้เกิดภูมิคุ้มกันต่อความเปลี่ยนแปลงในภูมิภาคและโลกในระยะยาว
ท่านผู้นำทางทหาร และผู้มีเกียรติ ทั้งหลาย
ผมอยากจะเน้นย้ำว่า ความมั่นคงอย่างยั่งยืนในภูมิภาคอินโด-แปซิฟิกนั้น จะเกิดขึ้นได้ก็ด้วยความร่วมมือ ร่วมใจของพวกเราทุกคน ซึ่งจะต้องช่วยกันเสริมสร้างบรรยากาศ แห่งมิตรภาพ ขับเคลื่อนและสานต่อความร่วมมือต่างๆ ด้วยความจริงใจ เปิดใจ และสร้างสรรค์ ตลอดจนถ่ายทอดแนวความคิดดังกล่าวไปยังผู้ที่เกี่ยวข้อง และคนรุ่นต่อๆ ไป โดยเราจะจับมือกันและ “ก้าวไปข้างหน้าพร้อมกัน” เพื่อวางรากฐานให้ภูมิภาคของเรา มีสันติภาพ เสถียรภาพ และความรุ่งเรือง อย่างยั่งยืน
ผมหวังเป็นอย่างยิ่งว่า ทุกท่านจะได้ใช้โอกาสนี้ ในการพบปะหารือ แลกเปลี่ยนความคิดและประสบการณ์ อย่างเปิดกว้าง เพื่อให้การประชุมฯ ในครั้งนี้ เกิดประโยชน์อย่างสูงสุด
สุดท้ายนี้ ผมขอให้การประชุมผู้บัญชาการทหารสูงสุดภูมิภาคอินโดแปซิฟิก ประจำปี 2019 ครั้งนี้ ประสบความสำเร็จตามวัตถุประสงค์ “ร่วมกัน” ทุกประการ ที่จะนำไปสู่ “สังคมโลกที่สงบสันติ” ต่อไป
ขอบคุณครับ

ที่มา : https://www.thaigov.go.th/news/contents/details/22533
