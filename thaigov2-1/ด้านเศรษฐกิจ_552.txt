รัฐบาลไทย-ข่าวทำเนียบรัฐบาล-กระทรวงเกษตรฯ เตรียมขับเคลื่อนนโยบายสำคัญด้านการเกษตร

วันพฤหัสบดีที่ 3 ตุลาคม 2562
กระทรวงเกษตรฯ เตรียมขับเคลื่อนนโยบายสำคัญด้านการเกษตร
กระทรวงเกษตรฯ เตรียมขับเคลื่อนนโยบายสำคัญด้านการเกษตร หวังแก้ปัญหาปากท้องของเกษตรกรอย่างยั่งยืน
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังการประชุมร่วมกับคณะกรรมาธิการการเกษตรและสหกรณ์ สภาผู้แทนราษฎร โดยมีนางสาวมนัญญา ไทยเศรษฐ์ และนายประภัตร โพธสุธน รัฐมนตรีช่วยว่าการกระทรวงเกษตรและสหกรณ์เข้าร่วมประชุม ณ ห้องประชุมกระทรวงเกษตรและสหกรณ์ ว่า การประชุมร่วมกับคณะกรรมาธิการการเกษตรและสหกรณ์ สภาผู้แทนราษฎรในวันนี้ กระทรวงเกษตรและสหกรณ์ ได้บรรยายสรุปเกี่ยวกับโครงสร้าง อำนาจหน้าที่ และแผนการดำเนินงานของกระทรวงเกษตรและสหกรณ์ ประจำปีงบประมาณ 2563 พร้อมทั้งมีการหารือการพัฒนาการเกษตร ระหว่างคณะกรรมาธิการฯ และกระทรวงเกษตรฯ ซึ่งมีการซักถามในประเด็นสำคัญ อาทิ การบริหารจัดการในระดับพื้นที่ การแก้ปัญหาวิกฤติน้ำท่วม-ภัยแล้ง การเยียวยาและให้ความช่วยเหลือเกษตรกรที่ประสบอุทกภัย การประกันรายได้ การส่งเสริมภาคการเกษตร และอุตสาหกรรมการเกษตรต่าง ๆ โดยภารกิจของกระทรวงเกษตรฯ ล้วนเป็นงานที่มีความสำคัญ เชื่อมโยงกับความเป็นอยู่ของเกษตรกร ในส่วนของงบประมาณที่ยื่นเสนอขอไปต้องรอพิจารณาเข้าสภาในวันที่ 17 ตุลาคม นี้
สำหรับมาตรการจำกัดการใช้สารเคมีในการเกษตรนั้น รัฐมนตรีกระทรวงเกษตรฯ ยืนยันว่าไม่เห็นด้วยกับการใช้สารเคมีในการทำการเกษตร เพราะต้องการให้ประชาชนได้รับสิ่งที่ดีและปลอดภัยมากที่สุด ซึ่งปัจจุบันมีการกำกับดูแลภายใต้คณะกรรมการวัตถุอันตราย และมี พรบ.วัตถุอันตรายควบคุมอยู่ ทั้งนี้ได้มอบหมายนางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กำกับดูแลและติดตามความก้าวหน้าอย่างต่อเนื่อง เมื่อยังไม่มีมติยกเลิกการใช้สารเคมีดังกล่าวจากคณะกรรมการวัตถุอันตราย ทางกระทรวงเกษตรฯ จึงต้องบังคับใช้กฎหมายเท่าที่มี โดยคำนึงถึงความปลอดภัย ประโยชน์ของประชาชนที่อุปโภคบริโภค รวมถึงเกษตรกรด้วย.
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/23581
