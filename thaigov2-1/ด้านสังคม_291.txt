รัฐบาลไทย-ข่าวทำเนียบรัฐบาล-ผช.รมว.พม. พร้อมสายด่วน พม. 1300 ลงพื้นที่ช่วย 14 ครอบครัวผู้ประสบปัญหาทางสังคม ทั้งคนพิการ ผู้สูงอายุ ผู้ด้อยโอกาส และเด็ก ในชุมชนทรัพย์สินพัฒนา เขตบางขุนเทียน กทม.

วันศุกร์ที่ 11 ตุลาคม 2562
ผช.รมว.พม. พร้อมสายด่วน พม. 1300 ลงพื้นที่ช่วย 14 ครอบครัวผู้ประสบปัญหาทางสังคม ทั้งคนพิการ ผู้สูงอายุ ผู้ด้อยโอกาส และเด็ก ในชุมชนทรัพย์สินพัฒนา เขตบางขุนเทียน กทม.
ผช.รมว.พม. พร้อมสายด่วน พม. 1300 ลงพื้นที่ช่วย 14 ครอบครัวผู้ประสบปัญหาทางสังคม ทั้งคนพิการ ผู้สูงอายุ ผู้ด้อยโอกาส และเด็ก ในชุมชนทรัพย์สินพัฒนา เขตบางขุนเทียน กทม.
วันนี้ (11 ต.ค. 62) เวลา 13.00 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยเจ้าหน้าที่ศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้องลงพื้นที่เยี่ยมและช่วยเหลือครอบครัวผู้ประสบปัญหาทางสังคมทั้งคนพิการ ผู้ป่วยติดเตียง ผู้สูงอายุ เด็ก เยาวชน และผู้ด้อยโอกาส รวมจำนวน 14 ครอบครัว ณ ชุมชนทรัพย์สินพัฒนา แขวงแสมดำ เขตบางขุนเทียน กรุงเทพมหานคร
นายสากล กล่าวว่า วันนี้ ตนและศูนย์ช่วยเหลือสังคม สายด่วน พม. 1300 ได้ลงพื้นที่เยี่ยมและช่วยเหลือครอบครัวผู้ประสบปัญหาทางสังคม รวมจำนวน 14 ครอบครัว พร้อมด้วย นายณันทพงศ์ สินมา ผู้ช่วยผู้อำนวยการเขตบางขุนเทียน และหน่วยงานที่เกี่ยวข้อง ได้แก่ 1. กรมพัฒนาสังคมและสวัสดิการ (พส.) 2. กรมกิจการผู้สูงอายุ (ผส.) 3. กรมส่งเสริมและพัฒนาคุณภาพชีวิตคนพิการ (พก.) โดยศูนย์บริการคนพิการ สาขาอ้อมน้อย 4. กรมกิจการเด็กและเยาวชน (ดย.) โดยบ้านพักเด็กและครอบครัวกรุงเทพมหานคร 5. สำนักงานเขตบางขุนเทียน และ 6. ศูนย์บริการสาธารณสุข 42 ถนอม ทองสิมา รวมทั้ง อาสาสมัครพัฒนาสังคมและความมั่นคงของมนุษย์ (อพม.) ซึ่งพบผู้ประสบปัญหาทางสังคม อาทิ 1) หญิงชราวัย 92 ปี ป่วยเป็นโรคมะเร็งบริเวณปากระยะที่ 3 ตาบอด 1 ข้าง มีโรคประจำตัวเป็นเบาหวานและความดันโลหิตสูง ต้องนอนติดเตียง ไม่สามารถช่วยเหลือตนเองได้ อีกทั้งยังไม่ได้จดทะเบียนทำบัตรผู้พิการ 2) หญิงชราวัย 68 ปี พิการทางการเคลื่อนไหว เนื่องจากป่วยเป็นโรคเส้นเลือดในสมองตีบ ทำให้ร่างกายอ่อนแรง ต้องนอนป่วยติดเตียง ไม่สามารถช่วยเหลือตัวเองได้ และต้องให้อาหารทางสายยาง 3) หญิงชราวัย 73 ปี ไม่มีเอกสารทางราชการ ป่วยเป็นโรคเบาหวานและความดันโลหิตสูง เดินไม่สะดวก ต้องใช้เครื่องช่วยเดิน อาศัยอยู่กับลูกสาววัย 48 ปี ป่วยเป็นโรคเส้นเลือดในสมองตีบ ทำให้เป็นอัมพฤกษ์ซีกซ้าย แขนขาอ่อนแรง ต้องใส่สายปัสสาวะ ช่วยเหลือตัวเองได้เพียงเล็กน้อย แต่ไม่สามารถเดินได้ และยังมีหลานสาวที่อยู่ในวัยเรียน และ 4) ชายชราวัย 78 ปี ป่วยหลายโรค ทั้งโรคหัวใจ ต่อมลูกหมากโต และโรคไต แขนขาอ่อนแรง ช่วยเหลือตัวเองได้เพียงเล็กน้อย เดินไม่สะดวก ต้องใช้เครื่องช่วยเดิน เป็นต้น ทั้งนี้ หน่วยงานที่เกี่ยวข้องได้มีการประเมินทางสังคมและตรวจสอบข้อเท็จจริง เพื่อให้ความช่วยเหลือทั้งในระยะเร่งด่วนและระยะยาว ดังนี้ 1) มอบเครื่องอุปโภคบริโภคที่จำเป็น 2) นำเรื่องเข้าพิจารณาเพื่อขอรับเงินสงเคราะห์ 3) การทำบัตรผู้สูงอายุเพื่อรับเบี้ยยังชีพผู้สูงอายุ 4) การทำบัตรคนพิการเพื่อขอรับเบี้ยความพิการ 5) การซ่อมแซม ปรับปรุงที่อยู่อาศัยให้มีความเหมาะสม มั่นคง และถูกสุขลักษณะ สำหรับผู้สูงอายุและคนพิการ 6) การให้คำปรึกษาแนะนำสำหรับการเลี้ยงดูบุตรหลานอย่างเหมาะสม 7) การรักษาพยาบาลผู้ป่วย 8) การเฝ้าดูแลผู้ป่วยติดเตียงโดย อพม. ในชุมชน 9) การศึกษาอย่างต่อเนื่องของเด็กและเยาวชน 10) การให้คำปรึกษาแนะนำเพื่อการส่งเสริมอาชีพและรายได้ และ 11) การให้คำปรึกษาแนะนำเพื่อขอรับสิทธิสวัสดิการอื่นตามกฎหมาย รวมทั้ง การหาแนวทางร่วมกันในการช่วยเหลือครอบครัวผู้ประสบปัญหาทางสังคม เพื่อให้มีคุณภาพชีวิตที่ดีในระยะยาวต่อไป
"ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่

ที่มา : https://www.thaigov.go.th/news/contents/details/23764
