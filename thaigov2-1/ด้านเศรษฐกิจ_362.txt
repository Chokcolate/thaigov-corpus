รัฐบาลไทย-ข่าวทำเนียบรัฐบาล-“รมช.มนัญญา” ใส่เกียร์เดินหน้า “ซุปเปอร์มาเก็ตสหกรณ์”

วันจันทร์ที่ 9 กันยายน 2562
“รมช.มนัญญา” ใส่เกียร์เดินหน้า “ซุปเปอร์มาเก็ตสหกรณ์”
“รมช.มนัญญา” ใส่เกียร์เดินหน้า “ซุปเปอร์มาเก็ตสหกรณ์” เชื่อมโยงตลาดสินค้าสหกรณ์ถึงมือผู้บริโภคโดยตรง
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยว่า ได้มีการหารือแนวทางการจัดตั้ง “ซุปเปอร์มาเก็ตสหกรณ์” ร่วมกับร้านสหกรณ์พระนคร จำกัด โดยวานนี้ (6 ก.ย.62) ได้ตรวจเยี่ยมการดำเนินงานด้านการจำหน่ายสินค้า และรับฟังสรุปผลการดำเนินงานธุรกิจของร้านสหกรณ์พระนคร จำกัด โดยการหารือในครั้งนี้เป็นจุดเริ่มต้นในการเตรียมการเปิด “ซุปเปอร์มาเก็ตสหกรณ์” เพื่อให้ประชาชนผู้บริโภคได้ทราบว่าสินค้าของสหกรณ์ที่ดีมีคุณภาพนั้นมีมากมายและสามารถนำมาวางจำหน่ายได้ทั้งในประเทศและต่างประเทศ โดยเป็นการเลือกสรรสินค้าดีที่มีคุณภาพจากสหกรณ์ในจังหวัดต่างๆ มาวางจำหน่ายรวมกัน เพื่อให้ถึงมือผู้บริโภคโดยตรง ซึ่งได้เลือกร้านสหกรณ์พระนคร จำกัด ถนนพหลโยธิน เขตพญาไท กรุงเทพฯ เป็นที่แห่งแรกในการเป็นศูนย์กลางวางจำหน่ายสินค้าของสหกรณ์ เนื่องจากตั้งอยู่ในย่านชุมชน และอยู่ใกล้รถไฟฟ้า BTS อารีย์ ซึ่งเป็นจุดที่ประชาชนเดินทางมาซื้อสินค้าได้สะดวก อีกทั้งสหกรณ์ดังกล่าวได้ประสบความสำเร็จในการดำเนินงาน จึงคาดว่าจะเป็นจุดเริ่มต้นที่ดีในการเลือกสถานที่นี้เป็นศูนย์กลางแห่งแรกของการจำหน่ายสินค้าของสหกรณ์
สำหรับ “ซุปเปอร์มาเก็ตสหกรณ์” เป็นแหล่งรวบรวมจำหน่ายสินค้าสหกรณ์ที่มีคุณภาพจากจังหวัดต่างๆมาวางจำหน่ายให้ผู้บริโภค โดยเริ่มจากปริมณฑล ซึ่งผู้ซื้อสินค้าจะสามารถตรวจสอบความปลอดภัยและรู้ที่มาที่ไปของแหล่งผลิตสินค้าได้ อาทิ ข้าวสารที่มีชื่อเสียงจากจังหวัดต่างๆ ผักปลอดสารพิษ ที่ผ่านการรับรองจากกรมวิชาการเกษตร รวมทั้งสินค้าเกษตรอื่นๆ ทั้งสดและแห้ง ผู้บริโภคจึงมั่นใจเมื่อเลือกซื้อสินค้าที่“ซุปเปอร์มาเก็ตสหกรณ์”
“ในเบื้องต้นพื้นที่ที่จะวางจำหน่ายสินค้าของซุปเปอร์มาเก็ตสหกรณ์คงไม่ใหญ่มาก เราเริ่มจากพื้นที่เล็กๆ แต่เป็นจุดเริ่มต้นที่ดี ซึ่งได้หารือร่วมกับประธานสหกรณ์พระนคร จำกัด ที่จะร่วมมือกันดำเนินงานให้ประสบความสำเร็จได้ เพื่อช่วยเหลือพี่น้องสมาชิกเกษตรกรให้มีแหล่งจำหน่ายสินค้า โดยสินค้าเกษตรทั้งสดและแห้งที่จะนำมาวางจำหน่ายจะผ่านการรับรองจากกรมวิชาการเกษตร ทำให้ผู้บริโภคได้ทราบที่มาของแหล่งผลิต และเกิดความเชื่อมั่นในความปลอดภัยของสินค้าสหกรณ์ นอกจากนี้ ซุปเปอร์มาเก็ตสหกรณ์ ยังเป็นการเชื่อมโยงเพิ่มตลาด ทำให้ผู้บริโภคได้ทราบว่าสินค้าดีของสหกรณ์มีจำหน่ายอยู่ในพื้นที่ของจังหวัดใดบ้าง ทำให้สินค้าของสหกรณ์นั้นได้เป็นที่รู้จักมากยิ่งขึ้น ทั้งนี้ ในวันที่ 9 กันยายน 2562 จะมีการประชุมคณะกรรมการดำเนินงานซุปเปอร์มาร์เก็ตสหกรณ์ เพื่อพิจารณาจุดวางจำหน่ายสินค้า รวมทั้งเลือกประเภทสินค้าของสหกรณ์ต่างๆ ที่จะนำมาวางจำหน่ายด้วย” นางสาวมนัญญา กล่าว
ด้าน นายสมศักดิ์ ผู่เจริญ ประธานร้านสหกรณ์พระนคร จำกัด กล่าวเพิ่มเติมว่า การดำเนินการจัดตั้ง “ซุปเปอร์มาเก็ตสหกรณ์” นับเป็นโอกาสดีทั้งต่อผู้ผลิตและผู้บริโภค โดยสหกรณ์พระนคร จำกัด พร้อมให้ความร่วมมือในการส่งเสริมระบบสหกรณ์ของกระทรวงเกษตรและสหกรณ์ ซึ่งคำว่า “สหกรณ์” คือความร่วมมือกันระหว่างผู้ผลิต ผู้บริโภค และผู้ประกอบการ ดังพระราชปณิธานของพระบาทสมเด็จพระเจ้าอยู่หัวรัชกาลที่ 9 ซึ่งสหกรณ์ฯ จะน้อมนำพระราชดำรัสของพระองค์ท่านมาปฏิบัติ โดยสิ่งใดที่จะเกิดประโยชน์ต่อผู้บริโภค ทางสหกรณ์ฯ พร้อมให้ความร่วมมืออย่างเต็มที่ ทั้งนี้ โครงการซุปเปอร์มาเก็ตสหกรณ์ นับเป็นโครงการที่ดี และมีโอกาสที่จะขยายตลาดจำหน่ายสินค้าของสหกรณ์ได้ทั่วทั้งประเทศและเป็นการช่วยเหลือเกษตรกรสมาชิกได้อย่างแท้จริง
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/22917
