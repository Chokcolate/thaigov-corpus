รัฐบาลไทย-ข่าวทำเนียบรัฐบาล-สธ.จัดประชุมวิชาการพัฒนาระบบบริการสุขภาพ รพศ./รพท. ส่งเสริมการใช้เทคโนโลยีลดความแออัด

วันอังคารที่ 20 สิงหาคม 2562
สธ.จัดประชุมวิชาการพัฒนาระบบบริการสุขภาพ รพศ./รพท. ส่งเสริมการใช้เทคโนโลยีลดความแออัด
กระทรวงสาธารณสุข ส่งเสริมให้ รพศ./รพท.นำเทคโนโลยี และนวัตกรรมที่เหมาะสมมาใช้ในการดูแลสุขภาพประชาชน เพิ่มการเข้าถึงบริการที่สะดวกสบาย ลดความแออัด
กระทรวงสาธารณสุข ส่งเสริมให้ รพศ./รพท.นำเทคโนโลยี และนวัตกรรมที่เหมาะสมมาใช้ในการดูแลสุขภาพประชาชน เพิ่มการเข้าถึงบริการที่สะดวกสบาย ลดความแออัด
วันนี้ (20 สิงหาคม 2562) ที่จังหวัดสุราษฎร์ธานี นายแพทย์สุขุม กาญจนพิมาย ปลัดกระทรวงสาธารณสุข เปิดการประชุมวิชาการเพื่อพัฒนาระบบบริการสุขภาพของโรงพยาบาลศูนย์/โรงพยาบาลทั่วไป ประจำปี 2562 ภายใต้หัวข้อ “Disruptive Innovation in Healthcare” เพื่อเป็นเวทีเผยแพร่ผลงานวิจัย แลกเปลี่ยนเรียนรู้ ประสบการณ์ นวัตกรรมใหม่ ๆ องค์ความรู้การพัฒนาเทคโนโลยีด้านสุขภาพในการเพิ่มคุณภาพระบบบริการ โดยมีบุคลากรสาธารณสุขทุกสาขาวิชาชีพเข้าร่วมประชุม 2,000 คน
นายแพทย์สุขุมกล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ได้มอบนโยบายให้โรงพยาบาลศูนย์/ โรงพยาบาลทั่วไป พัฒนานวัตกรรมและเป็นศูนย์ความเป็นเลิศในสาขาที่เป็นปัญหาสำคัญของประเทศ และบริบทของพื้นที่ นำเทคโนโลยีมาใช้เพิ่มคุณภาพบริการ เพิ่มความสะดวกสบายประชาชน เจ้าหน้าที่ทำงานได้ง่ายและรวดเร็วขึ้น รวมทั้งทำหน้าที่เป็นพี่เลี้ยงในการพัฒนาศักยภาพหน่วยบริการทุกระดับ โดยเฉพาะหน่วยบริการปฐมภูมิ ลดความเหลื่อมล้ำ ลดภาระการเดินทางและลดความแออัดในโรงพยาบาลใหญ่ รวมทั้งการจัดระบบบริการกัญชาและสมุนไพรทางการแพทย์ เพื่อให้ผู้ป่วยเข้าถึงการรักษาที่เหมาะสมและปลอดภัย ซึ่งถือเป็นนโยบายสำคัญที่ทุกคนต้องร่วมกันพัฒนา ซึ่งในแต่ละปีมีผู้ป่วยเข้ารับการตรวจรักษาแผนกผู้ป่วยนอกที่โรงพยาบาลในสังกัดประมาณ 300 ล้านครั้ง โรงพยาบาลหลายแห่งได้นำระบบคิวออนไลน์ คลินิกเฉพาะทางนอกเวลาราชการ คลินิก 4 มุมเมือง ระบบฐานข้อมูลบริการอิเล็กทรอนิกส์ การจัดเก็บและแลกเปลี่ยนข้อมูลผู้ป่วย เชื่อมโยงข้อมูลและส่งต่อผู้ป่วยแบบไร้รอยต่อ ช่วยลดความแออัดได้อย่างเห็นผลเป็นรูปธรรม
“ในการพัฒนาคุณภาพระบบบริการได้นั้น จำเป็นต้องการพัฒนาบุคลากรให้มีความรู้ ความเชี่ยวชาญในการให้บริการประชาชนที่เจ็บป่วยให้หายในเร็ววัน และกลับไปมีคุณภาพชีวิตที่ดีสู่ครอบครัว รวมทั้งความเชี่ยวชาญที่ได้จากการเรียนรู้สิ่งใหม่ ๆ การใช้เครื่องมือที่ทันสมัยให้ทันกับเทคโนโลยีในยุคปัจจุบัน พัฒนาสร้างนวัตกรรมที่ทันสมัย และนำไปปรับปรุงระบบงานให้เกิดประโยชน์สูงสุดในการดูแลสุขภาพประชาชน” นายแพทย์สุขุมกล่าว
ทั้งนี้ ในปีนี้ มีการแสดงผลงานนิทรรศการเด่นด้านวิชาการและนวัตกรรมจาก 13 เขตบริการสุขภาพ จำนวน 37 ผลงาน พร้อมทั้งมอบโล่เชิดชูเกียรติแก่บุคลากรดีเด่นทีทำคุณประโยชน์ด้านสาธารณสุข จำนวน 8 สาขา ได้แก่ สาขาแพทย์ สาขาบริหารทางการแพทย์ สาขาทันตแพทย์ สาขาเภสัชกร สาขาพยาบาล สาขาบริหารทางการพยาบาล สาขาบริหารงานทั่วไปและสาขานักวิชาการ

ที่มา : https://www.thaigov.go.th/news/contents/details/22353
