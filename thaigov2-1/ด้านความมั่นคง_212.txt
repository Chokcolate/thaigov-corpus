รัฐบาลไทย-ข่าวทำเนียบรัฐบาล-ปมท. เป็นประธานพิธีมอบประกาศเกียรติคุณแก่บุคลากรในสังกัด ประจำปี 2562  ย้ำคนมหาดไทย มีความมุ่งมั่นทุ่มเท เพื่อประโยชน์สุขประชาชน ดั่งปณิธาน “บำบัดทุกข์ บำรุงสุข”

วันพฤหัสบดีที่ 26 กันยายน 2562
ปมท. เป็นประธานพิธีมอบประกาศเกียรติคุณแก่บุคลากรในสังกัด ประจำปี 2562  ย้ำคนมหาดไทย มีความมุ่งมั่นทุ่มเท เพื่อประโยชน์สุขประชาชน ดั่งปณิธาน “บำบัดทุกข์ บำรุงสุข”
ปมท. เป็นประธานพิธีมอบประกาศเกียรติคุณแก่บุคลากรในสังกัด ประจำปี 2562 ย้ำคนมหาดไทย มีความมุ่งมั่นทุ่มเท เพื่อประโยชน์สุขประชาชน ดั่งปณิธาน “บำบัดทุกข์ บำรุงสุข”
วันนี้ (26 ก.ย. 62) เวลา 10.00 น. ที่ห้องประชุมราชสีห์ ศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เป็นประธานพิธีมอบประกาศเกียรติคุณแก่ข้าราชการและลูกจ้างประจำ สังกัดสำนักงานปลัดกระทรวงมหาดไทย ประจำปี 2562 (สำหรับข้าราชการและลูกจ้างประจำ สังกัดส่วนกลาง) โดยมี นายธนาคม จงจิระ และ นายพรพจน์ เพ็ญพาส รองปลัดกระทรวงมหาดไทย พร้อมด้วยหัวหน้าหน่วยงานในสังกัดสำนักงานปลัดกระทรวงมหาดไทย ให้เกียรติร่วมในพิธี
สำหรับพิธีมอบประกาศเกียรติคุณฯ ในวันนี้มีผู้เข้าร่วมรับมอบโล่ และประกาศเกียรติคุณ ทั้งสิ้น 20 ท่าน ประกอบด้วย ผู้เกษียณอายุราชการ จำนวน 12 ท่าน ผู้รับราชการครบ 20 ปี จำนวน 6 ท่าน และผู้ทำคุณประโยชน์และเสียสละให้กับทางราชการเป็นกรณีพิเศษ จำนวน 2 ท่าน
โอกาสนี้ ปลัดกระทรวงมหาดไทย ได้กล่าวชื่นชมและแสดงความปรารถนาดีแก่ผู้รับประกาศเกียรติคุณฯ
โดยกล่าวว่า ตนขอชื่นชมและยินดีกับทุกท่าน ทั้งผู้เกษียณอายุราชการ ผู้ที่รับราชการครบ 20 ปี และผู้ทำคุณประโยชน์ฯ สำหรับชีวิตข้าราชการนั้น การที่ได้รับราชการมาจนเกษียณอายุราชการนี้ ถือว่าเป็นผู้ที่ประสบความสำเร็จในชีวิตอย่างมีเกียรติ เราทุกคนในชีวิตราชการ เมื่อเริ่มต้นรับราชการ ก็มุ่งหวังที่จะปฏิบัติหน้าที่ให้ดีที่สุด และเกษียณอายุตามเวลาที่กำหนด พร้อมทั้งดำเนินชีวิตอยู่ต่อไปอย่างมีความสุข มีความภาคภูมิใจ ที่ประสบความสำเร็จในชีวิตราชการ อย่างสมบูรณ์ตามความตั้งใจ และวันนี้ ได้เห็นแล้วว่า ทุกท่านได้ใช้ความรู้ความสามารถ ความวิริยะ อุตสาหะในการปฏิบัติงานราชการนั้นจนเป็นผลสำเร็จได้ สำหรับผู้ที่รับราชการครบ 20 ปี ถือได้ว่าท่านได้ปฏิบัติงานที่ผ่านมาด้วยความวิริยะ อุตสาหะ มีความอดทน และเป็นความภาคภูมิใจของหน่วยงาน ที่จะยืนหยัดทำคุณประโยชน์ให้กับราชการ รวมถึงผู้ที่ได้ทำคุณประโยชน์ฯ ท่านเป็นความหวังของหน่วยงาน และได้รับการยอมรับในความมุ่งมั่นตั้งใจปฏิบัติงาน และอุทิศตนให้กับราชการ ขอให้รักษาความดีไว้ และพร้อมเป็นแบบอย่างที่ดี มีความมุ่งมั่นทุ่มเท เพื่อประโยชน์สุขประชาชน ดั่งปณิธาน “บำบัดทุกข์ บำรุงสุข”
ท้ายนี้ ปลัดกระทรวงมหาดไทย ได้กล่าวอวยพร ขออำนาจคุณพระศรีรัตนตรัย และสิ่งศักดิ์สิทธิ์ทั้งหลาย
ได้โปรดคุ้มครองให้ทุกท่านที่ได้รับประกาศเกียรติคุณในครั้งนี้ มีสุขภาพพลามัยที่แข็งแรง มีจิตใจเบิกบาน ปราศจากทุกข์โศกโรคภัย มีชีวิตครอบครัวที่สุขสมบูรณ์ สมความปรารถนา และคงคุณค่าในความเป็น “คนมหาดไทย” ที่มีความรักความผูกพันตลอดไป

ที่มา : https://www.thaigov.go.th/news/contents/details/23417
