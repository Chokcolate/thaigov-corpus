รัฐบาลไทย-ข่าวทำเนียบรัฐบาล-รัฐมนตรีฯ สุริยะ ตรวจเยี่ยมพร้อมมอบนโยบายให้กับ สอน.

วันจันทร์ที่ 26 สิงหาคม 2562
รัฐมนตรีฯ สุริยะ ตรวจเยี่ยมพร้อมมอบนโยบายให้กับ สอน.
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ตรวจเยี่ยมพร้อมมอบนโยบายการดำเนินงานให้แก่สำนักงานอ้อยและน้ำตาลทราย (สอน.)
วันนี้ (26 สิงหาคม 2562) เวลา 09.00 น. นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ตรวจเยี่ยมพร้อมมอบนโยบายการดำเนินงานให้แก่สำนักงานอ้อยและน้ำตาลทราย (สอน.) พร้อมด้วย นายธีระยุทธ วานิชชัง ผู้ช่วยรัฐมนตรีประจำกระทรวงอุตสาหกรรม นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม และนายภิรมย์ พลวิเศษ เลขานุการรัฐมนตรีว่าการกระทรวงอุตสาหกรรม โดยมีนายศิริรุจ จุลกะรัตน์ รองปลัดกระทรวงอุตสาหกรรมและหัวหน้าภารกิจด้านเศรษฐกิจอุตสาหกรรม นางวรวรรณ ชิตอรุณ เลขาธิการสำนักงานอ้อยและน้ำตาลทราย พร้อมคณะผู้บริหาร ให้การต้อนรับพร้อมบรรยายสรุปการดำเนินงาน
นายสุริยะฯ กล่าวว่า ปัจจุบันรัฐบาลให้ความสำคัญในการส่งเสริมการสร้างมูลค่าเพิ่มสินค้าทางการเกษตร ด้วยการพัฒนาประสิทธิภาพการผลิตภาคการเกษตรด้วยเทคโนโลยีและนวัตกรรม ส่งเสริมและพัฒนาอุตสาหกรรมอ้อย น้ำตาลทราย และอุตสาหกรรมต่อเนื่องให้เติบโตอย่างยั่งยืนและมีเสถียรภาพ เพื่อให้สามารถนำน้ำอ้อยไปแปรรูปเป็นผลิตสินค้าชนิดอื่นที่ไม่ใช่น้ำตาลทรายเพียงอย่างเดียว อาทิเช่น เอทานอล โดยใช้เศรษฐกิจชีวภาพ (Bio Economy) เป็นกลไกสำคัญในการพัฒนา ซึ่งจะสามารถสร้างมูลค่าเพิ่มให้กับพืชเศรษฐกิจของไทย และเกิดผลิตภัณฑ์ฐานชีวภาพที่มีความหลากหลาย ได้แก่ พลาสติกชีวภาพ (Bioplastic) เคมีชีวภาพ (Biochemicals) และชีวเภสัชภัณฑ์ (Biopharmaceuticals)

ที่มา : https://www.thaigov.go.th/news/contents/details/22514
