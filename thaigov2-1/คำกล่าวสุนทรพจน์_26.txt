รัฐบาลไทย-ข่าวทำเนียบรัฐบาล-คำกล่าวมอบโอวาท ของ พลเอก ประยุทธ์ จันทร์โอชา นายกรัฐมนตรี  เนื่องในโอกาสเป็นประธานเปิดงานวันเด็กแห่งชาติ ประจำปี 2563

วันเสาร์ที่ 11 มกราคม 2563
คำกล่าวมอบโอวาท ของ พลเอก ประยุทธ์ จันทร์โอชา นายกรัฐมนตรี  เนื่องในโอกาสเป็นประธานเปิดงานวันเด็กแห่งชาติ ประจำปี 2563
คำกล่าวมอบโอวาท ของ พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานเปิดงานวันเด็กแห่งชาติ ประจำปี 2563 ณ ตึกสันติไมตรี (หลังนอก) ทำเนียบรัฐบาล วันเสาร์ที่ 11 มกราคม 2563 เวลา 10.40 น.
คำกล่าวมอบโอวาท ของ พลเอก ประยุทธ์ จันทร์โอชา นายกรัฐมนตรี
เนื่องในโอกาสเป็นประธานเปิดงานวันเด็กแห่งชาติ ประจำปี 2563
ณ ตึกสันติไมตรี (หลังนอก) ทำเนียบรัฐบาล
วันเสาร์ที่ 11 มกราคม 2563 เวลา 10.40 น.
-----------------
คณะกรรมการจัดงานฉลองวันเด็กแห่งชาติ ณ ทำเนียบรัฐบาล ประจำปี 2563
ผู้บริหารหน่วยงานภาครัฐ ภาคเอกชน และองค์กรต่าง ๆ
ผู้มีเกียรติ
เด็กและเยาวชนที่รักทุกคน
ผมมีความยินดีอีกครั้งที่ได้มาพบกับพวกเราในงานฉลองวันเด็กแห่งชาติ ณ ทำเนียบรัฐบาล ประจำปี 2563 ปีนี้ก็นับเป็นปีที่ 6 แล้วที่ผมได้เข้ามา ได้มาพบกับท่านทุกปีในงานวันเด็ก ใกล้ ๆ นี้ก็มีงานวันครู ตั้งแต่ 2 โมงเช้าผมก็ไปเปิดงานมา จนกระทั่งมาที่ห้องนายกรัฐมนตรี ได้พบปะกับเด็กที่มีความรู้ความสามารถ แข่งขันต่าง ๆ ได้พบปะ และได้มีบางส่วน เมื่อวานประมาณ 300 กว่าคน วันนี้ก็ 30 – 40 คนที่นั่งโต๊ะนายกรัฐมนตรี สรุปว่าเรามีนายกรัฐมนตรีใหม่แน่นอนวันหน้าไม่ต้องห่วง เพราะนั่งโต๊ะกันทุกคนแล้ว ขึ้นอยู่กับท่านว่าจะเรียนหนังสือ จะประสบความสำเร็จในการทำหน้าที่การงานต่อไปในอนาคตอย่างไร
สิ่งที่เรามาร่วมกันวันนี้คือมาทำกิจกรรมร่วมกันแลกเปลี่ยนความคิดเห็น แลกเปลี่ยนการเรียนรู้ซึ่งกันและกัน ซึ่งเป็นวัตถุประสงค์หลักของการจัดงานวันเด็กให้ทุกคนมีความสุข ถ้าพวกเราทุกคน พ่อแม่พี่น้องทุกคนที่อายุใกล้ ๆ ผม หรือน้อยกว่าผมหน่อยหนึ่งก็จะรู้ว่าสมัยก่อน งานประจำปีมีไม่มากเท่าวันนี้หรอก พอปีใหม่ทีหนึ่งเราก็ดีใจ พ่อแม่พาไปเที่ยวโน่นเที่ยวนี่ วันนี้มีหลายอย่างหลากหลายที่ให้เด็กรุ่นใหม่ได้เข้าไปสังสรรค์ ไปร่วมสนุกสนานมากมาย มีทางเลือกมากกว่าสมัยลุง สมัยคุณลุงคุณป้าคุณตาคุณยาย เยอะมาก เพราะฉะนั้นเราต้องรู้จักจัดเวลาเราให้เป็น รู้จักว่าเราจะมีสมาธิในการเรียนหนังสืออย่างไร ในการทำการบ้าน ทำงานบ้านได้อย่างไร สิ่งเหล่านี้เป็นสิ่งสำคัญที่สุด เราทุกคนนั้นย่อมสนับสนุนความสำคัญของเด็กและเยาวชนทุกคน ซึ่งถือเป็นทรัพยากรบุคคล ทรัพยากรมีอยู่สองอย่าง คือทรัพยากรธรรมชาติ ทรัพยากรบุคคล วิทยาศาสตร์มีสองอย่าง คือวิทยาศาสตร์ธรรมชาติ วิทยาศาสตร์ประยุกต์ เพราะฉะนั้นสิ่งเหล่านี้ทุกคนต้องเรียนรู้ว่าอะไรคืออะไร ต้องรู้ที่มาที่ไปของแต่ละเรื่อง ไม่อย่างนั้นก็จะพูดกันไปกันมาโดยที่ไม่เข้าใจในสาระสำคัญที่แท้จริง ทำให้เกิดความขัดแย้งกันสูงมากในปัจจุบัน
เพราะสิ่งที่สำคัญที่สุดคือว่าเราจะต้องเป็นกำลังสำคัญในการพัฒนาประเทศในอนาคต วันนี้ท่านรัฐมนตรีหลายกระทรวง ปลัดกระทรวง มากันหมด ให้ความสำคัญกับพวกเราทุกคน ก็ถือว่าเป็นกำลังสำคัญ เรามุ่งหมายให้เด็กทุกคนได้รับการพัฒนา เสริมสร้างศักยภาพในทุกมิติ มีสุขภาวะที่ดีทั้งร่างกาย จิตใจ สติปัญญา เป็นคนดีคนเก่ง มีคุณภาพ มีคุณธรรม และสร้างสรรค์อยู่ในองค์กรที่มีจริยธรรมด้วย สิ่งต่าง ๆ เหล่านี้เป็นสิ่งที่เราคาดหวังกับท่าน เพราะฉะนั้นสิ่งที่เราคาดหวังกับรัฐบาล เราก็อยากจะทำอย่างเต็มที่ อยากจะบอกเด็ก ๆ ให้เข้าใจว่า รัฐบาลโดยปกติทั่วไปจะทำหน้าที่ในการจัดทำโครงสร้างพื้นฐานในทุกเรื่องไม่ว่าจะการศึกษา ไม่ว่าจะโครงสร้างพื้นฐานในการเชื่อมต่อ ถนนหนทางต่าง ๆ ในระดับพื้นราบถึงพื้นฐาน ทั้งนี้ เพื่อจะเปิดโอกาสให้ทุกคนได้เข้าถึงความจำเป็นพื้นฐานให้ได้ทั่วถึงทุกคน ในส่วนของผู้ที่มีรายได้สูง ก็มีทางเลือกขึ้นอีกระดับหนึ่ง ไม่ใช่แบ่งแยกชนชั้น ต้องเข้าใจตรงนี้ เพราะฉะนั้นข้างล่างต้องทำให้ได้มาตรฐาน ต้องมีการพัฒนาคุณภาพโรงเรียนขนาดเล็ก โรงเรียนประจำตำบล โรงเรียนสมัยใหม่ต่าง ๆ ในพื้นที่ให้ได้โดยเร็วที่สุด
ในส่วนของผู้มีขีดความสามารถในการส่งลูกไปเรียนหนังสือในโรงเรียนมีชื่อ หรืออะไรก็แล้วแต่ โรงเรียนนานาชาติก็อีกพวกหนึ่ง เหมือนเราขับรถจราจร ข้างล่างทำให้ดีที่สุด ขสมก. ก็ต้องพัฒนาไปเรื่อย ๆ ในส่วนของวันนี้การจราจรแออัดเพราะคนใช้ถนนเส้นทางเดียวกันหมด ก็ต้องมีการยกระดับขึ้นไปเป็นทางด่วน ทางอะไรบ้าง อะไรที่รัฐบาลทำให้ได้ก็ทำได้ แต่ถ้ายังไม่ได้ช่วงนี้ก็ต้องให้ส่วนที่เขามีรายได้สูงนั้นขึ้นไปก่อน เราก็ใช้ข้างล่างจะได้หนาแน่นน้อยลง ต้องแยกชั้นในการพัฒนาด้วยความเข้าใจกันแบบนี้ ถ้าทำทุกอย่างพร้อมกันหมดเราไม่มีสตางค์พอขนาดนั้น เราต้องพัฒนาเมื่อวันหน้าประเทศชาติมีความพร้อม แล้วจะทำทุกอย่างให้ดีที่สุดได้อย่างที่ทุกคนต้องการ วันนี้ต้องเอาที่เรามีอยู่แล้วเดิมให้ดีขึ้น ๆ ไปเรื่อย ๆ ส่วนนี้ขึ้นกับหลายส่วนด้วยกัน ทั้งคน ทั้งครู และนักเรียน บุคลากรทางการศึกษา ทั้งหมด ผู้ปกครองด้วย ต้องเข้าใจตรงนี้และหาช่องทางในการสื่อสารกับภาครัฐให้ได้ เราจะได้ดูแลลูก ๆ ของเราให้ได้อย่างดี มีคุณภาพต่อไปในอนาคต
ลุงพูดยาวเพราะต้องการให้พ่อแม่เข้าใจด้วย เด็กยังไม่เข้าใจ พ่อแม่ก็ต้องไปสอนต่อ  เพราะฉะนั้นลองดูว่าถ้าพูดแบบลุงจะพูดได้ไหม พูดด้วยเหตุด้วยผล ด้วยหลักการ ด้วยปัญหาต่าง ๆ อย่าไปต่อว่าใครทั้งสิ้น เพียงแต่ว่าทุกคนเข้าใจกันก็จะเดินหน้าไปด้วยกันได้ เราต้องเดินหน้าไปพร้อม ๆ กัน พ่อจูงลูก เพื่อนจูงเพื่อน พี่จูงน้อง รัฐบาลจูงประชาชน ไปด้วยกัน ถ้าขัดแย้งจะไปไม่ได้สักอย่าง ทุกคนต้องมุ่งหมายไปในสิ่งที่ดีที่สุด อันนี้เราเข้าใจอยู่แล้ว แต่ก็ต้องเข้าใจรัฐบาลด้วย เพราะฉะนั้นสรุปว่าเราเป็นเด็กวันนี้ เราเป็นผู้ใหญ่ในวันหน้า ต้องเป็นคนที่มีสติปัญญา มีสมาธิ มีสุขภาพร่างกายที่แข็งแรง เป็นคนดีคนเก่ง มีคุณภาพและมีคุณธรรม
มอบหมายไปแล้วคำขวัญ “เด็กไทยยุคใหม่ รู้รักสามัคคี รู้หน้าที่พลเมืองไทย” คงไม่ได้พูดแต่เด็กเท่านั้น นี่คือจริง ๆ แล้วตั้งใจให้ถึงผู้ใหญ่ด้วย เพราะฉะนั้นทุกอย่างจะเรียบร้อยด้วยสิ่งที่ผมพูด ความรักความสามัคคีเป็นสิ่งเดียวที่ทำให้โลกปลอดภัย เราก็จะเข้มแข็ง ประเทศชาติเราก็เข้มแข็ง เด็กก็เข้มแข็ง เยาวชนเข้มแข็ง ทุกคนเข้มแข็งหมด ความมั่นคงก็อยู่ ก็ตามมาทั้งสิ้น ความสงบเรียบร้อยของบ้านเมืองเป็นสิ่งสำคัญ ความขัดแย้งจะต้องไปพูดคุยไปหาทางออก ไม่ใช่ไปหาทางออกในวิธีอื่นที่ไม่เหมาะสม สร้างผลกระทบกับสิ่งอื่น ๆ ซึ่งวันนี้ประเทศไทยกำลังมีปัญหาอยู่มากพอสมควร ภายในเราก็ต้องลดปัญหาลงให้มากที่สุด รัฐบาลพยายามจะทำอย่างเต็มที่
เด็กที่ดีเป็นผู้ใหญ่ที่ดีในอนาคต วันหน้าต้องเผชิญหน้ากับอะไร การแข่งขันแรงงานเพิ่ม ต่อไปวันหน้า ศตวรรษที่ 21 จะมีการเปลี่ยนแปลงในเรื่องของการปฏิวัติอุตสาหกรรมครั้งที่ 4 โลกแห่งเทคโนโลยี โลกแห่งดิจิทัล โลกที่เกิดการ Disruption ทำให้เกิดทั้งวิกฤตและโอกาสของพวกเราทุกคน อย่าทำโอกาสให้เป็นวิกฤต  ต้องทำวิกฤตให้เป็นโอกาส เพราะสิ่งเหล่านี้อยู่ที่กระบวนการคิด เพราะฉะนั้นเด็กนักเรียน ครู เป็นผู้ถ่ายทอดเรื่องนี้ พ่อแม่ก็มีส่วนสำคัญในการถ่ายทอดให้ทุกคนได้รู้จักว่ากระบวนการคิดเป็นขั้นเป็นตอนนั้นคืออะไร ที่นายกฯ พูดนี้เรียบเรียงไว้ในสมองอย่างไรถึงพูดมาได้แบบนี้ ต้องคิดแบบนี้ ถ้าเราคิดได้ เราก็จะพูดได้ แล้วเราก็จะทำได้ไปตามนั้น นั่นคือเป้าหมายที่เราวางไว้ในสมองของเรา สมองมีคุณภาพมาก มีเซลล์มากมายมหาศาล ไม่มีอะไรทดแทนได้สมองคนนี้ ลองดูศึกษาดู สมองทุกคนมีอยู่แล้ว เกิดมามีอยู่แล้ว เพราะฉะนั้นพ่อแม่จะต้องส่งเสริมลูกในทางที่เขาพอใจ เขามีความสุข ให้เขาไปเรียนหนังสือในสิ่งที่เขาชอบ เขาต้องมีงานทำ ดูว่าเขาชอบอะไร ถ้าเขาไปเขาอาจจะได้ดี แล้วก็อาจจะไปเรียน ปวช. ปวส. อะไรก็แล้วแต่ แล้วก็กลับมาเรียนปริญญาทีหลังในระหว่างที่เขามีรายได้มีงานทำ ได้ทั้งนั้น ผมไม่ได้มุ่งหมายไม่ให้คนเรียนมหาวิทยาลัยนะ แต่ถ้าเรียนแล้วไม่มีงานทำปีละหลายแสนคนจะทำอย่างไร นั่นคือปัญหาที่รัฐบาลต้องแก้ ซึ่งรัฐบาลก็ต้องแก้ตรงนี้ว่า เด็กจบมาแล้วทำอย่างไรถึงจะทำงานได้ เพราะฉะนั้นท่านต้องไปจัดกระบวนการคิดของท่าน มีการคิดวิเคราะห์เป็น การสอบเป็นวงกลม ๆ ปรนัยก็ได้แต่สั้น ๆ แต่ท่านเรียบเรียงอัตนัยไม่ได้เลย อันนี้คือปัญหาของเราในการทำงานในวันหน้า  การไปทำงานผู้จัดการบริษัทก็ต้องการลูกน้องที่คิดเป็น ต้องสั่งแล้วคิดต่อให้เขา ให้แนวทางแก้แล้วคุณไปคิดต่อ ทำให้รายได้ของบริษัทดีขึ้น เขาต้องการคนอย่างนั้นไปทำงาน ไม่ใช่เป็นคนที่เขาต้องป้อนทุกอย่างให้ตลอด เพราะฉะนั้นเราก็เป็นแรงงานที่ไม่มีคุณภาพ เป็นพนักงานที่ไม่มีคุณภาพ เราก็ไม่เจริญเติบโตในสายงานของแต่ละสายงาน นี่เป็นเรื่องหลักการสำคัญ
สิ่งที่เป็นส่วนประกอบก็คือเรื่องของการกีฬา การดนตรี การแสดงต่าง ๆ อะไรก็แล้วแต่ที่ทำให้ทุกคนมีสมาธิ มีอารมณ์ศิลปิน คนไทยเป็นคนที่มีศิลปวัฒนธรรม ประเทศไทยมีอยู่ยาวนาน และเป็นคนที่ค่อนข้างโรแมนติก มีอารมณ์ค่อนข้างเร็ว อารมณ์รัก อารมณ์ชอบ อารมณ์เกลียด เพราะฉะนั้นสิ่งเหล่านี้จะทำให้ทุกคนมีสมาธิขึ้น การเล่นกีฬา หรือการเล่นดนตรีอะไรก็ตาม จะทำให้สังคมมีความสงบสุขมากยิ่งขึ้น เมื่อเด็กทุกคนสงบก็ไม่สร้างความขัดแย้ง ไม่มีความรุนแรงเกิดขึ้นในสังคม จะตามมาทั้งหมด ฉะนั้น เราเป็นคนในชาติ พ่อแม่ลูกเต้าลูกหลานทั้งหมด นี่คือกำลังของประเทศชาติ นั่นคือสิ่งที่ทำให้สังคมเดินหน้าไปข้างหน้าได้ ถ้าเราขัดแย้ง ถ้าเราไม่มีคุณภาพ ประเทศชาติอย่างไรก็ไปไม่ได้ ไม่ว่าเราจะเตรียมการอะไรก็ตาม ไม่ว่าผมจะเป็น ใครจะเป็นรัฐบาลก็เหมือนกันหมด ถ้าเราต่างคนต่างมีปัญหากันทั้งหมด ก็ฝากด้วยทุกคนแล้วกัน
เรามุ่งหวังให้ทุกคนได้รับการศึกษาตามช่วงวัยอย่างเหมาะสมและทั่วถึง และนำไปสู่เป้าหมายแห่งความสำเร็จในชีวิต พึ่งพาตนเองได้ ทำคุณประโยชน์ให้กับประเทศชาติ สังคม ด้วยความภาคภูมิใจ ทุกคนต้องเข้าใจว่าอะไรคืออะไร คำพูดแต่ละคำหมายความว่าอะไร คำเขียนนี้คืออะไร สิ่งต่าง ๆ เหล่านี้เป็นสิ่งสำคัญที่ทุกคนต้องเข้าใจเจตนารมณ์ของคำพูด คำกล่าว คำเขียน เหล่านี้ให้เข้าใจให้ถ่องแท้ จะได้เป็นหลักยึดมั่นในตัวเอง
ผมก็ฝากทั้งเด็กทั้งผู้ใหญ่ จะได้ต่อเนื่อง เรียนหนังสือในห้องเรียน ตำรา อ่านหนังสือนอกตำราบ้าง หนังสือที่เป็นประโยชน์ จะได้ใช้ในเรื่องของการสื่อสาร ในการพูดคุยกัน ในสิ่งที่เป็นสาระเป็นประโยชน์มากกว่าความสนุกสนานแต่เพียงอย่างเดียว หนังสืออะไรก็ได้ ก็หยิบมาอ่าน ให้เกิดทักษะ เพิ่มพูนสติปัญญา อยู่ในระเบียบวินัย คำว่าระเบียบวินัยสำคัญที่สุด ระเบียบวินัยในตัวเอง ระเบียบวินัยภายในบ้าน ระเบียบวินัยในโรงเรียน ระเบียบวินัยในสังคม ก็ตามไปสู่เรื่องกฎหมาย รัฐธรรมนูญ หรือกฎหมายลูกอีกหลายพัน ถ้ารวมกันแล้วหลาย ๆ อย่างเป็นหมื่นฉบับ เพราะฉะนั้นหลายอย่างก็เกี่ยวข้องกับประชาชน ทุกคนต้องเรียนรู้พวกนี้ กฎหมายเขามีไว้ไม่ให้คนกลุ่มนี้ไปกระทบกับคนกลุ่มนี้ กลุ่มอื่นที่ไม่เกี่ยวข้อง เปิดโอกาสให้คนเข้ามาทั่วถึง เรียกว่าโอกาส กฎหมายเป็นอย่างเดียวที่ทำให้ทุกคนเข้าถึงโอกาสอย่างทั่วถึง วันนั้นท่านประธานศาลฯ ก็ได้พูดไปแล้วในเรื่องนี้ เรื่องกฎหมาย เรื่องอะไรต่าง ๆ เหล่านี้ ไม่ได้ขัดแย้งกันหรอก อยู่ที่เราจะตีความกันอย่างไรเท่านั้นเอง
ความซื่อสัตย์ เคารพ กตัญญูรู้คุณต่อพ่อแม่ ครูอาจารย์ ประพฤติปฏิบัติตนเป็นด้วยการคิดดี ทำดี  มีความรัก ความสามัคคีกลมเกลียว มีน้ำหนึ่งใจเดียวกัน มีความจงรักภักดีในสถาบันชาติ ศาสนาและพระมหากษัตริย์ มีจิตอาสาทำความดีด้วยหัวใจ รักพ่อแม่ด้วยหัวใจ รักครูอาจารย์ด้วยหัวใจ รักสามีรักภรรยาด้วยหัวใจ ที่ซื่อสัตย์ซื่อตรงต่อกัน สิ่งเหล่านี้จะเป็นพื้นฐานที่ดีของเราในวันข้างหน้า
ขอให้เด็กและเยาวชนทุกคนได้น้อมนำแนวทางในเรื่องของปรัชญาเศรษฐกิจพอเพียง มีเหตุมีผล มีพอประมาณ มีภูมิคุ้มกันที่ดี โดยเฉพาะในโลกที่เป็นโลกยุคโซเชียลวันนี้ ดิจิทัลวันนี้ ทำอย่างไรเราจะมีภูมิต้านทานในเรื่องนี้ อะไรที่ควรเชื่อ อะไรไม่ควรเชื่อ อะไรไม่ควรทดสอบ สิ่งสำคัญเหล่านี้เป็นสิ่งที่อยู่กับพวกเราทุกคน คน มนุษย์โลกมีทั้งสองอย่างคือการสร้างและการทำลาย เราจะอยู่ประเภทไหน เมื่อเช้าพูดไปครั้งหนึ่งแล้วว่าคนเรามีหมาป่าอยู่สองตัวอยู่ในตัวเสมอ ตัวหนึ่งใจร้าย ตัวหนึ่งใจดี เพราะฉะนั้นท่านจะเลี้ยงหมาป่าตัวไหนอยู่ที่ใจท่าน อยู่ที่ตัวท่าน ท่านจะเลี้ยงตัวที่ดุร้าย ท่านก็เลี้ยง มันก็เป็นภาระของสังคมต่อไป ถ้าท่านเลี้ยงหมาป่าใจดี หมาป่าก็จะดูแลคน ดูแลต่าง ๆ ไม่มาทะเลาะเบาะแว้งกับคน เขาเปรียบเทียบเป็นคำของฝรั่งเขาผมอ่านหนังสือมา เขาบอกหมาป่ามีสองตัวเสมอในแต่ละคน อยากเป็นตัวไหนล่ะ ผมคิดว่าทุกคนอยากเป็นหมาป่าใจดีมากกว่า
พลังแห่งความรักความสามัคคีเป็นที่หนึ่ง ที่เราจะต้องนำพาประเทศชาติวันนี้ให้พ้นจากปัญหาความขัดแย้งต่าง ๆ ของโลกใบนี้ เรื่อง  Disruption เรื่องเทคโนโลยี เรื่องหุ่นยนต์ที่เข้ามาแทนคน เราทำได้ทั้งนั้น รองรับสิ่งเหล่านี้ได้ด้วยความตั้งใจของพวกเรา ไม่มีใครช่วยท่านได้ถ้าท่านไม่เริ่มจากตัวท่านเองไปด้วย คือสิ่งสำคัญที่อยากจะฝากพวกเราไว้ให้เป็นสังคมแห่งความรัก ความอบอุ่น ความสามัคคี ได้ทำหน้าที่พลเมืองที่ดีของชาติ ขับเคลื่อนการพัฒนาความเจริญก้าวหน้าอย่างยั่งยืนให้แก่ชาติบ้านเมืองต่อไป
ปีใหม่ก็เพิ่งผ่านมา 11 วัน ขอให้มีความสุขในปีใหม่ที่ผ่านมาและปีต่อ ๆ ไปทุกปี ให้โตเป็นคนที่มีคุณภาพของสังคม ในโอกาสนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ในสากล โปรดดลบันดาลให้เด็กและเยาวชนไทยทุกคน พร้อมทั้งครอบครัว ประสบแต่ความสุข ความเจริญ มีสุขภาพพลานามัยสมบูรณ์แข็งแรง เพื่อร่วมกันพัฒนาสังคมและประเทศชาติของเราให้มีความเจริญก้าวหน้าอย่างมั่นคงและยั่งยืนสืบไป และผมขอเปิดงานฉลองวันเด็กแห่งชาติ ณ ทำเนียบรัฐบาล ประจำปี 2563 ณ บัดนี้ ขอให้ทุกคนมีความสุข ขอบคุณครับ สวัสดีครับ
------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25721
