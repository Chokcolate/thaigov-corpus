รัฐบาลไทย-ข่าวทำเนียบรัฐบาล-นายกรัฐมนตรียืนยันประเทศไทยมีมาตรการรองรับการแพร่ระบาดของเชื้อไวรัสโควิด – 19

วันจันทร์ที่ 24 กุมภาพันธ์ 2563
นายกรัฐมนตรียืนยันประเทศไทยมีมาตรการรองรับการแพร่ระบาดของเชื้อไวรัสโควิด – 19
นายกรัฐมนตรียืนยันประเทศไทยมีมาตรการรองรับการแพร่ระบาดของเชื้อไวรัสโควิด – 19 โดยจะมีการประชุมพิจารณาเกี่ยวกับพ.ร.บ. การควบคุมโรคติดต่อ เพื่อเตรียมพร้อมด้านกฎหมายในการรองรับการทำงานของเจ้าหน้าที่ต่อไป
วันนี้ (24 ก.พ. 63) เวลา 12.30 น. ณ ตึกบัญชาการ 1 ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ตอบคำถามของสื่อมวลชนเกี่ยวกับการให้ข่าวคดีทุจริต 1MDB ว่า หน่วยงานที่เกี่ยวข้องกำลังมีการตรวจสอบและติดตามการให้ข่าวต่างๆ อย่างใกล้ชิด
นายกรัฐมนตรียังกล่าวว่า ตนเองไม่มีข้อห่วงใยหรือกังวลใจเกี่ยวกับการเสนอญัตติขอเปิดอภิปรายทั่วไป เพื่อลงมติไม่ไว้วางใจรัฐมนตรีเป็นรายบุคคล เพราะถือเป็นโอกาสอันดีที่จะมีการตรวจสอบการทำงานของรัฐบาลและเป็นการถ่วงดุลการทำงานตามกลไกของระบอบประชาธิปไตย ซึ่งรัฐบาลพร้อมที่จะชี้แจงข้อเท็จจริงทุกอย่างเพื่อให้สมาชิกสภาผู้แทนราษฎรและประชาชนทราบ
สำหรับข้อห่วงใยกรณีการลักลอบเข้าประเทศโดยไม่ผ่านการตรวจคัดกรองการติดเชื้อไวรัสโควิด – 19 นั้น กองทัพบกได้เสริมกำลังเพื่อเข้าไปให้ความช่วยเหลือ และย้ำโรงพยาบาลในพื้นที่ทำการตรวจคัดกรองโรคอย่างเคร่งครัดเพื่อป้องกันการแพร่ระบาด  ขณะนี้ รัฐบาลได้กำหนดแผนและเตรียมมาตรการเพื่อรองรับการแพร่ระบาดระยะที่ 3 แล้ว โดยคณะกรรมการควบคุมโรคติดต่อ จะมีการประชุมพิจารณาเกี่ยวกับพ.ร.บ. การควบคุมโรคติดต่อ เพื่อเตรียมพร้อมด้านกฎหมายในการรองรับการทำงานของเจ้าหน้าที่  สํานักงานคณะกรรมการอาหารและยา สามารถศึกษา วิจัย ผลิตและทดลองเวชภัณฑ์  รวมทั้งการดำเนินงานของเจ้าหน้าที่กระทรวงสาธารณสุขในด้านอื่น ด้วย นายกรัฐมนตรีย้ำว่า รัฐบาลให้ความสำคัญกับสุขภาพของประชาชนคนไทย ไม่ตื่นตระหนกแต่ขอให้ตื่นตัว
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26702
