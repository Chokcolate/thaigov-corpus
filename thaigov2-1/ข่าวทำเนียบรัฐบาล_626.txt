รัฐบาลไทย-ข่าวทำเนียบรัฐบาล-ผู้แทนกลุ่มเครือข่ายเฝ้าระวังธุรกิจสุรา เดินทางพบ รมต. นร. นายเทวัญ ยื่นบัญชีรายชื่อร้องทุกข์โ ฆษณาแฝงธุรกิจน้ำเมากว่า 3 หมื่นรายชื่อ หวั่นส่งผลกระทบต่อเยาวชน

วันพฤหัสบดีที่ 6 กุมภาพันธ์ 2563
ผู้แทนกลุ่มเครือข่ายเฝ้าระวังธุรกิจสุรา เดินทางพบ รมต. นร. นายเทวัญ ยื่นบัญชีรายชื่อร้องทุกข์โ ฆษณาแฝงธุรกิจน้ำเมากว่า 3 หมื่นรายชื่อ หวั่นส่งผลกระทบต่อเยาวชน
ผู้แทนกลุ่มเครือข่ายเฝ้าระวังธุรกิจสุรา เดินทางพบ  นายเทวัญ ลิปตพัลลภ รัฐมนตรีประจำสำนักนายกรัฐมนตรี   เพื่อยื่นบัญชีรายชื่อร้องทุกข์โฆษณาแฝงธุรกิจน้ำเมากว่า 3 หมื่นรายชื่อ หวั่นส่งผลกระทบต่อเยาวชน
วันนี้ (6 กุมภาพันธ์ 2563) เวลา 11.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี เดินทางไปยังศูนย์รับเรื่องราวร้องทุกข์ สำนักนายกรัฐมนตรี บริเวณสำนักงาน ก.พ. (เดิม) เพื่อพบปะผู้แทนจากเครือข่ายเฝ้าระวังธุรกิจสุรา (Alcohol Watch) นำโดย นายคำรณ  ชูเดชา ผู้ประสานงานเครือข่ายฯ  พร้อมด้วยผู้แทนจากเครือข่ายรณรงค์ป้องกันภัยแอลกอฮอล์ เครือข่ายเยาวชนนักดื่มหน้าใหม่ และภาคีเครือข่ายงดเหล้าทั่วประเทศ กว่า 100 คน  เดินทางยื่นหนังสือเปิดผนึกถึงรัฐมนตรีประจำสำนักนายกรัฐมนตรี ในฐานะกำกับดูแลสำนักงานคณะกรรมการคุ้มครองผู้บริโภค (สคบ.) พร้อมนำรายชื่อประชาชนกว่า 35,222 รายชื่อจากทุกภาคส่วนทั่วประเทศ สนับสนุนให้ สคบ. ออกกฎหมายลูก ห้ามโฆษณา ปิดช่องว่างธุรกิจเครื่องดื่มแอลกอฮอล์ใช้ตราเสมือน น้ำดื่ม โซดา น้ำแร่ เบียร์ 0% ไร้แอลกอฮอล์
ทั้งนี้  ข้อสังเกตจากเครือข่ายฯ แสดงออกถึงความประสงค์ที่อยากให้รัฐบาลควบคุมการโฆษณาหรือประชาสัมพันธ์เครื่องดื่มแอลกอฮอล์ แม้ที่ผ่านมาจะมีพระราชบัญญัติควบคุมเครื่องดื่มแอลกอฮอล์ พ.ศ.2551 มาตรา 32 และกฎกระทรวงกำหนดหลักเกณฑ์และเงื่อนไขการแสดงภาพสัญลักษณ์เพื่อประกอบการโฆษณาหรือประชาสัมพันธ์เครื่องดื่มแอลกอฮอล์ พ.ศ.2553 ห้ามโฆษณาโลโก้ที่ทำให้เข้าใจได้ว่าเป็นเครื่องดื่มแอลกอฮอล์ แต่ก็ยังมีกลุ่มผู้ประกอบธุรกิจแอลกอฮอล์ ได้ดำเนินกลยุทธ์การตลาดที่แอบแฝงโฆษณาผ่านสื่อช่องทางต่างๆ ส่งผลต่อการบริโภคสื่อของประชาชน โดยเฉพาะกลุ่มเยาวชนที่ต้องคอยชี้แนะความเหมาะสม
รัฐมนตรีประจำสำนักนายกรัฐมนตรี  กล่าวภายหลังจากการรับยื่นบัญชีรายชื่อ ว่าจะนำข้อสังเกตจากเครือข่ายฯ ไปพิจารณาหาช่องทางการควบคุม พร้อมจะพิจาณาข้อกฎหมายที่เกี่ยวข้องเพื่อแก้ไขปัญหานี้ต่อไป และมอบหมายให้ทาง สคบ. เร่งติดตามอย่างใกล้ชิด
---------------

ที่มา : https://www.thaigov.go.th/news/contents/details/26348
