รัฐบาลไทย-ข่าวทำเนียบรัฐบาล-ทส. แสดงความตั้งใจร่วมขับเคลื่อนการประชุม “Climate Change: Meeting the Immediate Threat”

วันศุกร์ที่ 7 กุมภาพันธ์ 2563
ทส. แสดงความตั้งใจร่วมขับเคลื่อนการประชุม “Climate Change: Meeting the Immediate Threat”
นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อมได้เข้าร่วมงาน “Climate Change: Meeting the Immediate Threat” ณ ห้องทรู ไอคอน ฮอลล์ ไอคอนสยาม
ทส. แสดงความตั้งใจร่วมขับเคลื่อนการประชุม “Climate Change: Meeting the Immediate Threat”
วันที่ 5 กุมภาพันธ์ 2563 นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อมได้เข้าร่วมงาน “Climate Change: Meeting the Immediate Threat” ณ ห้องทรู ไอคอน ฮอลล์ ไอคอนสยาม โดยมี Mr. Brian Davidson เอกอัครราชทูตสหราชอาณาจักรประจำประเทศไทย และ Mr. Lorenzo Galanti เอกอัครราชทูตสาธารณรัฐอิตาลีประจำประเทศไทย ในฐานะเจ้าภาพการจัดงาน และ Mr. John Murton ในฐานะ UK COP26 Envoy ให้การต้อนรับ​ โดยโอกาสนี้ นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้เกียรติกล่าวปาฐกถาพิเศษในหัวข้อ “Thailand’s progress on climate change, priority and thoughts on climate negotiations” เพื่อนำเสนอความก้าวหน้าในการดำเนินงานด้านการเปลี่ยนแปลงสภาพภูมิอากาศของไทยทั้งในด้านการลดก๊าซเรือนกระจกและการปรับตัวต่อผลกระทบที่เกิดขึ้น รวมถึงความสำเร็จจากข้อมูลล่าสุดเมื่อ ค.ศ. 2017 ที่ประเทศไทยสามารถลดก๊าซเรือนกระจกได้ร้อยละ 14 จากกรณีปกติ ในภาคพลังงานและขนส่ง ซึ่งเป็นปริมาณสองเท่าของเป้าหมายการลดก๊าซเรือนกระจกโดยสมัครใจของไทยใน ค.ศ. 2020 นอกจากนั้น ยังได้เน้นย้ำความสำคัญของ ค.ศ. 2020 ว่าเป็นปีแห่งการเปลี่ยนผ่านจากการดำเนินงานก่อนปี ค.ศ. 2020 มาเป็นการดำเนินงานภายใต้ความตกลงปารีสที่ประเทศต่าง ๆ ต้องดำเนินงานตามพันธกรณีของความตกลงปารีส รวมถึงการจัดส่งเอกสารการมีส่วนร่วมที่ประเทศกำหนด ฉบับซึ่งปรับปรุงเนื้อหาให้เป็นปัจจุบัน (Updated Nationally Determined Contribution: Updated NDC) และยุทธศาสตร์ระยะยาวในการพัฒนาแบบปล่อยก๊าซเรือนกระจกต่ำ (Long-term Low Emissions and Development Strategy, LT-LEDS) ทั้งนี้ ประเทศไทยแสดงความตั้งใจที่จะร่วมมือกับสหราชอาณาจักรและอิตาลีเพื่อทำให้การประชุม COP 26 ณ เมืองกลาสโกว์ สกอตแลนด์ สหราชอาณาจักร ประสบความสำเร็จ
การจัดงาน “Climate Change: Meeting the Immediate Threat” ในครั้งนี้จัดขึ้น เพื่อส่งเสริมให้ทุกภาคส่วนของสังคมยกระดับการดำเนินงานด้านการเปลี่ยนแปลงสภาพภูมิอากาศและสร้างเครือข่ายความร่วมมือกับภาครัฐและเอกชนในประเทศไทยเพื่อขยายฐานในการดำเนินงานและส่งเสริมแนวทางที่สามารถนำไปสู่ผลลัพธ์ที่แท้จริง

ที่มา : https://www.thaigov.go.th/news/contents/details/26378
