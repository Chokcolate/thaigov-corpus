รัฐบาลไทย-ข่าวทำเนียบรัฐบาล-มท.1 ประชุมหารือหน่วยงานที่เกี่ยวข้องกับการจัดระเบียบผู้ค้าหาบเร่-แผงลอย เน้นสร้างสมดุลผู้ค้า-ผู้ใช้ทางเท้า ส่งเสริมเศรษฐกิจฐานราก

วันอังคารที่ 26 พฤศจิกายน 2562
มท.1 ประชุมหารือหน่วยงานที่เกี่ยวข้องกับการจัดระเบียบผู้ค้าหาบเร่-แผงลอย เน้นสร้างสมดุลผู้ค้า-ผู้ใช้ทางเท้า ส่งเสริมเศรษฐกิจฐานราก
มท.1 ประชุมหารือหน่วยงานที่เกี่ยวข้องกับการจัดระเบียบผู้ค้าหาบเร่-แผงลอย เน้นสร้างสมดุลผู้ค้า-ผู้ใช้ทางเท้า ส่งเสริมเศรษฐกิจฐานราก
วันนี้ (25 พ.ย.62) เวลา 14:00 น. ที่ห้องประชุมดำรงธรรม อาคารศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมหารือแนวทางการให้ความช่วยเหลือผู้ประกอบการหาบเร่แผงลงบนทางเท้า โดยมี นายฉัตรชัย  พรหมเลิศ ปลัดกระทรวงมหาดไทย นายสกลธี ภัททิยกุล รองผู้ว่าราชการกรุงเทพมหานคร นายวัลลภ สุวรรณดี ประธานที่ปรึกษาผู้ว่าราชการกรุงเทพมหานคร นายสมคิด จันทมฤกรองปลัดกระทรวงมหาดไทยด้านบริหาร นายประยูร รัตนเสนีย์ อธิบดีกรมส่งเสริมการปกครองท้องถิ่น พลตำรวจตรีจิรสันต์ แก้วแสงเอก รองผู้บัญชาการตำรวจนครบาล พันตำรวจเอก กุลเชษฐ์ บางพลาญ รองผู้บังคับการตำรวจจราจรผู้แทนกรมการพัฒนาชุมชน ผู้แทนสำนักเทศกิจ กรุงเทพมหานคร และเจ้าหน้าที่ที่เกี่ยวข้อง ร่วมประชุม
พลเอก อนุพงษ์ เผ่าจินดา เปิดเผยว่า ตามที่รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ได้กำหนดนโยบายในการจัดระเบียบสังคม มีวัตถุประสงค์เพื่อรักษาความสงบเรียบร้อย ความปลอดภัยในชีวิตและทรัพย์สินของประชาชน สร้างความเป็นธรรม รักษาผลประโยชน์ของประชาชนและประเทศชาติ ซึ่งได้ดำเนินการจัดระเบียบสังคมในทุกมิติ รวมถึงการจัดระเบียบหาบเร่-แผงลอยในพื้นที่กรุงเทพมหานคร และทุกจังหวัดทั่วประเทศ มาอย่างต่อเนื่อง
พลเอก อนุพงษ์ เผ่าจินดา กล่าวว่า เพื่อเป็นการช่วยเหลือผู้ประกอบการหาบเร่-แผงลอยในพื้นที่กรุงเทพมหานครและเป็นการส่งเสริมเศรษฐกิจฐานรากให้แก่ผู้ประกอบการค้าขายหาบเร่-แผงลอยในปัจจุบัน ให้มีช่องทางในการประกอบอาชีพ สร้างรายได้จุนเจือครอบครัว จึงได้มอบนโยบายให้กับกรุงเทพมหานครและหน่วยงานที่เกี่ยวข้อง กำหนดแนวทางการช่วยเหลือผู้ประกอบการ ภายใต้หลักการ "สร้างสมดุลระหว่างผู้ค้าขายและผู้ใช้ทางเท้า" โดยผู้ประกอบการหาบเร่-แผงลอย ต้องจำหน่ายสินค้าที่สะอาด ถูกสุขลักษณะ มีความเป็นระเบียบเรียบร้อย รวมทั้งไม่กระทบสิทธิประชาชนผู้ใช้ทางเท้าจนเกินไป และมีช่องทางเดินให้กับผู้ใช้ทางเท้าอย่างสะดวกและปลอดภัย
นายสกลธี ภัททิยกุล กล่าวว่า จะเร่งดำเนินการในการให้ความช่วยเหลือผู้ประกอบการหาบเร่-แผงลอยในพื้นที่กรุงเทพมหานครบนพื้นฐานของการส่งเสริมเศรษฐกิจฐานรากและความเดือดร้อนของประชาชนตามนโยบายของรัฐมนตรีว่าการกระทรวงมหาดไทย โดยดำเนินการ 2 ลักษณะ คือ 1. กำหนดรูปแบบพื้นที่ค้าขายแบบถนนคนเดิน(Walking Street) ในพื้นที่สำคัญของกรุงเทพมหานคร จำนวน 2 จุด คือ บริเวณถนนเยาวราช และถนนสีลม ภายในกลางเดือนธันวาคม 2562 นี้ และในพื้นที่อื่น ๆ ต่อไปในรูปแบบต่าง ๆ ตามความเหมาะสมของแต่ละพื้นที่ เพื่อกระตุ้นเศรษฐกิจฐานรากและส่งเสริมการท่องเที่ยว 2. การผ่อนผันในพื้นที่อื่น ๆ กรุงเทพมหานครจะหารือร่วมกับหน่วยงานที่เกี่ยวข้อง เช่น กองบัญชาการตำรวจนครบาล เพื่อกำหนดจุดที่มีความเหมาะสม ทั้งนี้ กรุงเทพมหานครจะเร่งจัดทำแผนการจัดระเบียบสังคมนำเสนอคณะกรรมการบรรเทาผลกระทบจากการจัดระเบียบสังคม
สำหรับในพื้นที่ส่วนภูมิภาค ในขณะนี้จังหวัดต่าง ๆ ได้มีมาตรการในการจัดระเบียบสังคมแล้ว และได้ชี้แจงประชาสัมพันธ์ทำความเข้าใจกับผู้ประกอบการ เพื่อสร้างความเป็นระเบียบเรียบร้อยและส่งเสริมการท่องเที่ยว โดยเฉพาะพื้นที่ชายหาด และพื้นที่สาธารณะ ซึ่งกระทรวงมหาดไทยจะรวบรวมเสนอคณะกรรมการฯ ต่อไป

ที่มา : https://www.thaigov.go.th/news/contents/details/24844
