รัฐบาลไทย-ข่าวทำเนียบรัฐบาล-สคร. จัดงานมอบรางวัลรัฐวิสาหกิจดีเด่น ปี 2562 พลังรัฐวิสาหกิจไทย สู่มิติใหม่ด้วยดิจิทัล HONOR THROUGH DIGITAL TRANSFORMATION

วันจันทร์ที่ 16 ธันวาคม 2562
สคร. จัดงานมอบรางวัลรัฐวิสาหกิจดีเด่น ปี 2562 พลังรัฐวิสาหกิจไทย สู่มิติใหม่ด้วยดิจิทัล HONOR THROUGH DIGITAL TRANSFORMATION
สคร.จัดงานมอบรางวัลรัฐวิสาหกิจดีเด่น (SOE Award) เป็นประจำทุกปี ตั้งแต่ปี 2548 เป็นต้นมาตามนโยบายของรัฐบาล โดยมีวัตถุประสงค์เพื่อเผยแพร่และประกาศให้สาธารณชนและสังคมได้รับทราบถึงผลการดำเนินงานของรัฐวิสาหกิจที่ดีเด่นในด้านต่างๆ
สำนักงานคณะกรรมการนโยบายรัฐวิสาหกิจ (สคร.) ได้จัดงานมอบรางวัลรัฐวิสาหกิจดีเด่น (SOE Award) เป็นประจำทุกปี ตั้งแต่ปี 2548 เป็นต้นมาตามนโยบายของรัฐบาล โดยมีวัตถุประสงค์เพื่อเผยแพร่และประกาศให้สาธารณชนและสังคมได้รับทราบถึงผลการดำเนินงานของรัฐวิสาหกิจที่ดีเด่นในด้านต่างๆ อันจะเป็นการสร้างความภาคภูมิใจ สร้างขวัญและกำลังใจให้รัฐวิสาหกิจในการปฏิบัติงาน รวมทั้งช่วยส่งเสริมให้รัฐวิสาหกิจมีความมุ่งมั่นในการดำเนินงานเพื่อพัฒนาองค์กรให้มีประสิทธิภาพยิ่งขึ้นและนำองค์กรสู่ความเป็นเลิศ นอกจากนี้ การจัดงาน SOE Award ยังเป็นการส่งเสริมให้ประชาชนได้มีส่วนในการติดตามการดำเนินงานของรัฐวิสาหกิจอีกด้วย โดยในปี 2562 สคร. ได้จัดงานมอบรางวัลรัฐวิสาหกิจดีเด่นภายใต้แนวคิด “พลังรัฐวิสาหกิจไทย สู่มิติใหม่ด้วยดิจิทัล – HONOR THROUGH DIGITAL TRANSFORMATION” โดยงานดังกล่าวจะจัดขึ้นในวันจันทร์ที่ 23 ธันวาคม 2562 ณ ห้องบางกอกคอนเวนชันเซ็นเตอร์ บี 2 ชั้น 22 โรงแรมเซ็นทาราแกรนด์และบางกอกคอนเวนชันเซ็นเตอร์ เซ็นทรัลเวิลด์ ซึ่งได้รับเกียรติจาก ฯพณฯ ท่านนายกรัฐมนตรี เป็นประธานมอบรางวัลในงานมอบรางวัลรัฐวิสาหกิจดีเด่น (SOE Award) ในปี 2562 นี้
นายประภาศ คงเอียด ผู้อำนวยการ สคร. กล่าวว่า การจัดงานมอบรางวัลรัฐวิสาหกิจดีเด่นหรือ SOE Award ประจำปี 256๒ ภายใต้แนวคิด “พลังรัฐวิสาหกิจไทย สู่มิติใหม่ด้วยดิจิทัล – HONOR THROUGH DIGITAL TRANSFORMATION” ในปีนี้ คณะกรรมการตัดสินรางวัลรัฐวิสาหกิจดีเด่นได้กำหนดรางวัลใหม่เพิ่มเติมขึ้นมา คือ รางวัลการพัฒนาสู่รัฐวิสาหกิจดิจิทัล (Digital Transformation Initiative) เพื่อเป็นการสนับสนุนรัฐวิสาหกิจที่มีความโดดเด่นในการสร้างสรรค์และใช้ประโยชน์จากเทคโนโลยีดิจิทัลเพื่อพัฒนาองค์กรในมิติต่างๆ ให้สามารถรองรับการเปลี่ยนแปลงในอนาคตได้อย่างสะดวกรวดเร็ว ประกอบกับรางวัลดังกล่าวยังถือว่ามีความสอดคล้องกับนโยบายรัฐบาล ๔.๐ ของภาครัฐอีกด้วย
สำหรับรางวัลทั้ง 10 ประเภท ประกอบด้วย 1. รางวัลคณะกรรมการรัฐวิสาหกิจดีเด่น 2.รางวัลการบริหารจัดการองค์กรดีเด่น 3. รางวัลการพัฒนาองค์กรดีเด่น 4. รางวัลผู้นำองค์กรดีเด่น 5. รางวัลการเปิดเผยข้อมูลและความโปร่งใสดีเด่น 6. รางวัลการดำเนินงานเพื่อสังคมและสิ่งแวดล้อมดีเด่น (CSR) 7. รางวัลความคิดสร้างสรรค์และนวัตกรรมดีเด่น แบ่งเป็น 2 ประเภทรางวัล ได้แก่ ด้านความคิดสร้างสรรค์ และด้านนวัตกรรม 8. รางวัลความร่วมมือเพื่อการพัฒนาดีเด่น แบ่งเป็น 2 ประเภทรางวัล ได้แก่ ด้านการยกระดับการบริหารจัดการองค์กร และด้านความร่วมมือเชิงยุทธศาสตร์ 9. รางวัลการพัฒนาสู่รัฐวิสาหกิจดิจิทัล (Digital Transformation Initiative) ซึ่งเป็นรางวัลใหม่ในปีนี้ และ 10. รางวัลรัฐวิสาหกิจยอดเยี่ยมประจำปี 2562

ที่มา : https://www.thaigov.go.th/news/contents/details/25253
