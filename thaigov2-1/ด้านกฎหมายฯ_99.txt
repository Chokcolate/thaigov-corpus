รัฐบาลไทย-ข่าวทำเนียบรัฐบาล-รมว.ยธ. ลงพื้นที่ชุมชนกาแลตาแป จังหวัดนราธิวาส พร้อมสานต่อบ้านกึ่งวิถีคืนคนดีสู่สังคม

วันอังคารที่ 15 ตุลาคม 2562
รมว.ยธ. ลงพื้นที่ชุมชนกาแลตาแป จังหวัดนราธิวาส พร้อมสานต่อบ้านกึ่งวิถีคืนคนดีสู่สังคม
รมว.ยธ. ลงพื้นที่ชุมชนกาแลตาแป จังหวัดนราธิวาส พร้อมสานต่อบ้านกึ่งวิถีคืนคนดีสู่สังคม
ในวันเสาร์ที่ 12 ตุลาคม 2562 เวลา 10.30 น. นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยนายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม และคณะผู้บริหารกระทรวงยุติธรรม ลงพื้นที่ตรวจเยี่ยมบ้านกึ่งวิถี (Halfway House) กาแลตาแป โดยมีนายวิตถวัลย์ สุนทรขจิต อธิบดีกรมคุมประพฤติ นายเอกรัฐ หลีเส็น ผู้ว่าราชการจังหวัดนราธิวาส นายมูฮามัดดือราฟี สะมะแอ ประธานชุมชนกาแลตาแป ให้การต้อนรับ ณ ชุมชนกาแลตาแป อำเภอเมือง จังหวัดนราธิวาส
ในโอกาสนี้ รัฐมนตรีว่าการกระทรวงยุติธรรม ได้ปลูกต้นสนฉัตร อันเป็นสัญลักษณ์ของกระทรวงยุติธรรม ไว้เป็นที่ระลึกแก่ชุมชนกาแลตาแป และกล่าวว่า กระทรวงยุติธรรม มีความห่วงใยเด็กและเยาวชนในพื้นที่ ห่วงใยชุมชน และมีความต้องการให้ชุมชนทุกแห่งปราศจากยาเสพติด 100% ซึ่งการจะทำให้ชุมชนปราศจากยาเสพติดนั้น ต้องเกิดจากความร่วมมือกัน และเริ่มจากคนในครอบครัว คนในชุมชนก่อน โดยมีภาครัฐเป็นผู้คอยสนับสนุน
ทั้งนี้ หากเราช่วยกันลดการระบาดของยาเสพติดได้ ทั้งในมิติของผู้เสพและผู้ค้า ก็จะสามารถลดปริมาณของนักโทษในเรือนจำ และเป็นส่วนหนึ่งในการแก้ไขปัญหาคนล้นคุกได้ นอกจากนี้ชุมชนกาแลตาแป ยังเป็นชุมชนตัวอย่างของบ้านกึ่งวิถี หรือ Halfway House ที่ช่วยเหลือผู้พ้นโทษที่ขาดอุปการะให้มีที่อยู่อาศัยชั่วคราว มีงานทำชั่วคราว เป็นการคืนคนดีสู่สังคม ให้โอกาสบุคคลที่เคยก้าวพลาดกลับคืนสู่สังคมอีกครั้ง
สำหรับการพัฒนาชุมชนกาแลตาแป ซึ่งตั้งอยู่ในพื้นที่อำเภอเมือง จังหวัดนราธิวาส ให้เป็นบ้านกึ่งวิถี เป็นการคืนผู้ต้องขังที่ได้รับการปล่อยตัวจากเรือนจำกลับสู่สังคมอย่างมีประสิทธิภาพ ซึ่งกระทรวงยุติธรรมมีแนวคิดในการช่วยเหลือผู้พ้นโทษในความดูแลของสำนักงานคุมประพฤติจังหวัดนราธิวาสให้ได้รับการเตรียมความพร้อมเพื่อกลับคืนสู่สังคม กลุ่มเป้าหมายที่กำหนดคือ ผู้พักการลงโทษหรือลดวันต้องโทษที่ได้รับการคัดเลือก ซึ่งอาจมาจากโครงการกำลังใจฯ ให้เข้าไปพักอาศัย ดำรงชีวิตอยู่นอกเรือนจำ ผู้พ้นโทษจะได้รับการฝึกอบรมความรู้ ฝึกอาชีพ ให้มีทักษะการทำงาน การใช้ชีวิต การหางานทำ ภายใต้การกำกับดูแลของคนในชุมชน ที่ใกล้เคียงกับการใช้ชีวิตในสังคม เป็นการเชื่อมต่อระหว่างเรือนจำและชุมชน ทำให้เกิดการปรับตัวได้ดี สามารถลดการกระทำผิดซ้ำลงได้

ที่มา : https://www.thaigov.go.th/news/contents/details/23811
