รัฐบาลไทย-ข่าวทำเนียบรัฐบาล-รมว.พม. รับเรื่อง อุกฤษณ์ ครูช่วยสอนบุรีรัมย์ แต่งกายตามเพศสภาพ ยืนยันให้ความเท่าเทียมทุกฝ่ายเพื่อเป็นบรรทัดฐานสังคม

วันพุธที่ 24 กรกฎาคม 2562
รมว.พม. รับเรื่อง อุกฤษณ์ ครูช่วยสอนบุรีรัมย์ แต่งกายตามเพศสภาพ ยืนยันให้ความเท่าเทียมทุกฝ่ายเพื่อเป็นบรรทัดฐานสังคม
รมว.พม. รับเรื่อง อุกฤษณ์ ครูช่วยสอนบุรีรัมย์ แต่งกายตามเพศสภาพ ยืนยันให้ความเท่าเทียมทุกฝ่ายเพื่อเป็นบรรทัดฐานสังคม
วันที่ 23 ก.ค. 62 เวลา 16.00 น. นายจุติ ไกรฤกษ์ รัฐมนตรีว่าการกระทรวงพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีที่ "อุกฤษฏ์ จัดสนาม" ครูผู้ช่วยโรงเรียนแห่งหนึ่งในจังหวัดบุรีรัมย์ถูกประเมินผลการปฏิบัติราชการต่ำมากและอาจถูกให้ออกจากราชการเนื่องจากยืนยันที่จะแต่งกายตามเพศสภาพ (นายอุกฤษฏ์ จัดสนาม มีเพศกำเนิดเป็นชาย มีเพศสภาพเป็นหญิง) นั้น ได้ขอข้อมูลเรื่องนี้จากกรมกิจการสตรีและสถาบันครอบครัว (สค.) กระทรวงพัฒนาสังคมและความมั่นคงของมนุษย์ (พม.) แล้ว ซึ่งมีภารกิจรับผิดชอบและดำเนินงานตามพระราชบัญญัติความเท่าเทียมระหว่างเพศ พ.ศ. 2558 ซึ่งเป็นกฎหมายที่ให้การคุ้มครองทั้ง เพศหญิง เพศชาย และบุคคลที่มีเพศสภาพไม่ตรงกับเพศกำเนิด
นายจุติ กล่าวว่า ในเรื่องนี้ นายอุกฤษฏ์ จัดสนาม ได้ประสานขอความช่วยเหลือและคำแนะนำจากกรมกิจการสตรีและสถาบันครอบครัว (สค.) ในฐานะฝ่ายเลขานุการคณะกรรมการวินิจฉัยการเลือกปฏิบัติโดยไม่เป็นธรรมระหว่างเพศ (วลพ.) มาอย่างต่อเนื่องตั้งแต่ปลายเดือนพฤษภาคม 2562 จนกระทั่งนายอุกฤษฏ์ จัดสนาม ตัดสินใจเข้ามายื่นคำร้อง เมื่อวันที่ 15 กรกฏาคม 2562 ณ กองส่งเสริมความเสมอภาคระหว่างเพศ กรมกิจการสตรีและสถาบันครอบครัว (สค.) อาคารมหานครยิบซั่ม ชั้น 23 เรียบร้อยแล้ว ซึ่งฝ่ายเลขานุการฯ จะเสนอเรื่องดังกล่าวต่อคณะกรรมการ วลพ. เพื่อพิจารณาโดยด่วน ในการประชุมคณะกรรรมการ ฯ ครั้งต่อไป ซึ่งกำหนดจัดขึ้นในวันที่ 31 กรกฎาคม 2562 นี้
นายจุติ ยืนยันว่า เรื่องนี้จะทำอย่างจริงจังให้ความเป็นธรรมทุกฝ่าย ไม่ใช่แค่สร้างภาพ แต่ต้องเป็นบรรทัดฐานกับสังคมไทยได้ทุกกรณี ที่จะไม่เกิดความขัดแย้งกันอีก

ที่มา : https://www.thaigov.go.th/news/contents/details/21730
