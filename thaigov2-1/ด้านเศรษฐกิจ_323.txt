รัฐบาลไทย-ข่าวทำเนียบรัฐบาล-มูลนิธิศุภนิมิตฯ จับมือ ธพว. ปั้นเยาวชนกลุ่มเปราะบางสู่ SMEs หน้าใหม่ ร่วมพัฒนาหลักสูตรความรู้ทำธุรกิจแบบมืออาชีพตอบโจทย์ตลาดแรงงาน

วันพุธที่ 4 กันยายน 2562
มูลนิธิศุภนิมิตฯ จับมือ ธพว. ปั้นเยาวชนกลุ่มเปราะบางสู่ SMEs หน้าใหม่ ร่วมพัฒนาหลักสูตรความรู้ทำธุรกิจแบบมืออาชีพตอบโจทย์ตลาดแรงงาน
มูลนิธิศุภนิมิตแห่งประเทศไทยลงนามความร่วมมือกับ SME D Bank พัฒนาหลักสูตรปั้นเยาวชนกลุ่มเปราะบางก้าวสู่การเป็นผู้ประกอบการ SMEs หน้าใหม่ที่มีศักยภาพ ตอบโจทย์ตรงความต้องการตลาดแรงงาน
มูลนิธิศุภนิมิตแห่งประเทศไทย ลงนามความร่วมมือกับ  SME D Bank พัฒนาหลักสูตรปั้นเยาวชนกลุ่มเปราะบางก้าวสู่การเป็นผู้ประกอบการSMEs หน้าใหม่ที่มีศักยภาพ ตอบโจทย์ตรงความต้องการตลาดแรงงาน เผยแนวทางสนับสนุนจัดทีมวิทยากรจาก SME D Campus ถ่ายทอดความรู้การทำธุรกิจแบบมืออาชีพ พร้อมมอบทุนเริ่มต้นธุรกิจ
ดร.สราวุธ ราชศรีเมือง ผู้อำนวยการมูลนิธิศุภนิมิตแห่งประเทศไทย  เปิดเผยว่า การลงนามบันทึกความร่วมมือระหว่างมูลนิธิศุภนิมิตฯ และธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank ในครั้งนี้ ทั้งสองหน่วยงานจะร่วมกันดำเนินโครงการพัฒนาหลักสูตรส่งเสริม “เยาวชนเป็นผู้ประกอบการ SMEs”  เพื่อเตรียมพร้อม เพิ่มศักยภาพ และปลดล็อคข้อจำกัดให้เยาวชนกลุ่มเปราะบางในเขตกรุงเทพฯ และปริมณฑล อายุระหว่าง 16-25 ปี ที่เข้าร่วมโครงการเสริมศักยภาพเยาวชนเพื่อเตรียมความพร้อมสู่วัยทำงานของมูลนิธิศุภนิมิตฯที่มีแนวโน้มอาจไม่ได้ศึกษาต่อ เป็นแรงงานไร้ทักษะ ตกงานหรือขาดโอกาสในการประกอบอาชีพให้ได้รับโอกาสเข้าถึงเส้นทางอาชีพที่ตนเองถนัด อย่างสอดคล้องกับความต้องการของตลาดแรงงาน เพื่อให้สามารถเลี้ยงดูตนเองได้ในอนาคต ซึ่งจะก่อประโยชน์ทั้งเชิงเศรษฐกิจ และสังคม
สำหรับการพัฒนาเยาวชนในโครงการฯ จะมีผู้เชี่ยวชาญแต่ละสาขาอาชีพทำหน้าที่เป็นวิทยากร และที่ปรึกษาดูแลอย่างใกล้ชิด  รวมถึง มีเจ้าของวิสาหกิจตัวจริงที่ประสบความสำเร็จ มาถ่ายทอดองค์ความรู้ ทักษะ และประสบการณ์โดยตรง
ดร.สราวุธ เผยด้วยว่า การพัฒนาหลักสูตรครั้งนี้ จะทำการคัดเลือกเยาวชนในโครงการฯ ร่วมประมาณ 60 คน เพื่ออบรมอย่างเข้มข้น รวม 9 วัน หรือ 54 ชั่วโมง ตั้งแต่การเตรียมความพร้อมสู่การเป็นผู้ประกอบการ SMEs การสอนเขียนแผนธุรกิจ และเตรียม Pitching แยกตามประเภทวิชาชีพ ทั้งภาคบริการและภาคการผลิต  นำเสนอแผนธุรกิจ และคัดเลือกเยาวชนที่มีแผนธุรกิจโดดเด่นให้ได้รับทุนสนับสนุนเริ่มต้นสู่การเป็นผู้ประกอบการ SMEs หน้าใหม่ จำนวน 6   ทุน สูงสุด 100,000 บาทต่อราย  โดยจะมีการประกาศผลและแสดงผลงาน วันที่ 25 ตุลาคม 2562 ในงานตลาดนัด “สุดยอดเอสเอ็มอีของดีทั่วไทย” ณ  Co Working Space สำนักงานใหญ่ SME D Bank
สำหรับโครงการดังกล่าว เป็นการดำเนินงานภายใต้ยุทธศาสตร์การส่งเสริมและพัฒนาทักษะชีวิตในเด็กและเยาวชนของมูลนิธิศุภนิมิตฯ  ผ่านกระบวนการค้นหาตัวตนจากหลักสูตร Youth Ready Work ขององค์กรศุภนิมิตสากล  โดยดำเนินการมาต่อเนื่องตลอดระยะเวลา 3 ปี  ซึ่งได้รับการสนับสนุนจากมูลนิธิซิตี้ (CITI Foundation) และความร่วมมือจากสถาบันวิชาชีพชั้นนำกว่า 20 สถาบัน ในการฝึกอบรมอาชีพให้แก่เยาวชนรวมกว่า 350 คน ในกลุ่มสาขาอาชีพต่างๆ อาทิ กลุ่มช่างบริการ กลุ่มอาหารและเครื่องดื่ม กลุ่มเสริมสวย กลุ่มบริการสุขภาพ เป็นต้น ซึ่งสอดคล้องกับความต้องการของตลาดแรงงาน
นายพงชาญ สำเภาเงิน รองกรรมการผู้จัดการ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  กล่าวว่า นอกเหนือจากการสนับสนุนเงินทุนแก่เอสเอ็มอี  ธนาคารยังมีภารกิจหลักในการพัฒนาผู้ประกอบการให้มีศักยภาพ สามารถประกอบธุรกิจได้อย่างเข้มแข็งและยั่งยืน การผนึกกำลังกับมูลนิธิศุภนิมิตแห่งประเทศไทย จึงสร้างประโยชน์อย่างยิ่ง  ช่วยปูพื้นฐาน พัฒนาทักษะ และเติมความรู้เชิงธุรกิจให้แก่เยาวชนพร้อมก้าวสู่การเป็นผู้ประกอบการรุ่นใหม่ที่มีประสิทธิภาพ และจัดตั้งธุรกิจได้จริงอย่างเป็นรูปธรรม
ทั้งนี้  ธนาคารมีการจัดตั้ง SME D Campus  สร้างบุคลากรภายในองค์กรที่มีความรู้ ความเชี่ยวชาญ และประสบการณ์ ออกไปทำหน้าที่วิทยากรและที่ปรึกษาธุรกิจ เพื่อช่วยยกระดับ สร้างผู้ประกอบการใหม่ และ Startup ให้แก่หน่วยงานต่างๆ  ซึ่งธนาคารพร้อมจัดทีมวิทยากรจาก SME D Campus ทำหน้าที่เป็นพี่เลี้ยง พัฒนาหลักสูตร และมอบความรู้ในแก่เยาวชนที่เข้าร่วมโครงการพัฒนาหลักสูตรส่งเสริม “เยาวชนเป็นผู้ประกอบการ SMEs” อาทิ หลักสูตรเตรียมความพร้อมการเป็นผู้ประกอบการ การเขียนแผนธุรกิจ กลยุทธ์การตลาด การบริหารจัดการธุรกิจ  การจัดทำบัญชี/ภาษี และการเตรียมพร้อมเข้าสู่แหล่งทุน เป็นต้น  นอกจากนั้น หากเยาวชนที่ผ่านโครงการนี้ ต้องการเงินทุนไปเริ่มต้นธุรกิจ  ธนาคารพร้อมเป็นที่ปรึกษาและแนะนำเข้าถึงแหล่งทุนดอกเบี้ยพิเศษของธนาคารต่อไปในอนาคต

ที่มา : https://www.thaigov.go.th/news/contents/details/22778
