รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม

วันศุกร์ที่ 13 ธันวาคม 2562
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้ พลอากาศเอก จอม รุ่งสว่าง องคมนตรี เป็นผู้แทนพระองค์ไปในการพิธีบรรจุพระบรมสารีริกธาตุ ณ ยอดปรางค์มหาธาตุเจดีย์ และประกอบพิธีสมโภชมหาธาตุเจดีย์ ณ วัดมหาธาตุวชิรมงคล อ.อ่าวลึก จ.กระบี่
วันนี้ (13 ธันวาคม 2562) เวลา 17.00 น. พลอากาศเอก จอม รุ่งสว่าง องคมนตรี เป็นผู้แทนพระองค์ ในพระบาทสมเด็จพระวชิรเกล้าเจ้าอยู่หัวฯ ไปในการพิธีบรรจุพระบรมสารีริกธาตุ ณ ยอดปรางค์มหาธาตุเจดีย์ เฉลิมพระเกียรติ 50 พรรษามหาวชิราลงกรณ และพิธีสมโภชมหาธาตุเจดีย์ ณ วัดมหาธาตุวชิรมงคล หมู่ที่ 3 ต.นาเหนือ อ.อ่าวลึก จ.กระบี่
นายเทวัญ ลิปตพัลลภ รัฐมนตรีประจำสำนักนายกรัฐมนตรี  ปฏิบัติหน้าที่แทนนายกรัฐมนตรี กล่าวรายงานถึงความเป็นมาของโครงการจัดสร้างพุทธสถานและมหาธาตุเจดีย์เฉลิมพระเกียรติ 50 พรรษา มหาวชิราลงกรณ  เกิดขึ้นเมื่อครั้งพระบาทสมเด็จพระวชิรเกล้าเจ้าอยู่หัว ทรงดำรงพระราชอิสริยศที่ สมเด็จพระบรมโอรสาธิราชฯ สยามมกุฎราชกุมาร ทรงเจริญพระชนมายุครบ 50 พรรษา ในปีพุทธศักราช 2545 คณะสงฆ์โดยพระราชวชิรกร ขณะดำรงฐานุศักดิ์ที่พระครูปลัดพิศาล ปุรินทโก เจ้าอาวาสวัดบางโทง ต.นาเหนือ อ.อ่าวลึก จ.กระบี่ พร้อมด้วยข้าราชการ ทหาร ตำรวจพ่อค้า และประชาชนได้ประชุมหารือร่วมกันสร้างพุทธสถานและมหาธาตุเจดีย์  เพื่อบรรจุพระบรมสารีริกธาตุ และประดิษฐานพระพุทธปฏิมามหามงคล ณ วัดบางโทง ต.นาเหนือ อ.อ่าวลึก จ.กระบี่  สำหรับการดำเนินโครงการก่อสร้างพุทธสถานและมหาธาตุเจดีย์เฉลิมพระเกียรติฯ ณ วัดมหาธาตุวชิรมงคลนี้ สร้างโดยทุนจากศรัทธาบริจาคของพุทธศาสนิกชน  เป็นเงินทั้งสิ้นจำนวน 750,095,681 บาท
สำหรับองค์มหาธาตุเจดีย์แห่งนี้ มีฐานกว้าง 50x50 เมตร ซึ่งหมายถึงปีมหามงคลเฉลิมพระเกียรติ 50 พรรษา เมื่อครั้งพระบาทสมเด็จพระวชิรเกล้าเจ้าอยู่หัว ทรงดำรงพระราชอิสริยศที่ สมเด็จพระบรมโอรสาธิราชฯ สยามมกุฎราชกุมาร  องค์มหาธาตุเจดีย์มีความสูง 95 เมตร มีความหมายถึงปีประสูติกาล คือปีพุทธศักราช 2495 ชั้นล่างขององค์มหาธาตุเจดีย์ ประดิษฐานพระพุทธปฏิมาประจำพระชนมวารในพระบาทสมเด็จพระเจ้าอยู่หัว

ที่มา : https://www.thaigov.go.th/news/contents/details/25214
