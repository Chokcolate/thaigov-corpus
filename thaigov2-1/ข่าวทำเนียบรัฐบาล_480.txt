รัฐบาลไทย-ข่าวทำเนียบรัฐบาล-ไทย-ฟิลิปปินส์ ย้ำความสัมพันธ์ที่แน่นแฟ้น พร้อมสานต่อความร่วมมือทวิภาคีระหว่างกัน

วันพุธที่ 18 ธันวาคม 2562
ไทย-ฟิลิปปินส์ ย้ำความสัมพันธ์ที่แน่นแฟ้น พร้อมสานต่อความร่วมมือทวิภาคีระหว่างกัน
ไทย-ฟิลิปปินส์ ย้ำความสัมพันธ์ที่แน่นแฟ้น พร้อมสานต่อความร่วมมือทวิภาคีระหว่างกัน
วันนี้ (18 ธันวาคม 2562) เวลา 13.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นางแมรี โจ เอ. แบร์นาร์โด-อารากน (Mrs. Mary Jo A. Bernardo-Aragon) เอกอัครราชทูตฟิลิปปินส์ประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่ออำลาในโอกาสพ้นจากหน้าที่ สรุปสาระสำคัญ ดังนี้
นายกรัฐมนตรีแสดงความขอบคุณเอกอัครราชทูตฟิลิปปินส์ที่มีบทบาทสำคัญในการกระชับความสัมพันธ์และความร่วมมืออันใกล้ชิดระหว่างไทยกับฟิลิปปินส์ตลอดระยะเวลา 4 ปีที่ดำรงตำแหน่ง และยินดีกับความสำเร็จของฟิลิปปินส์ในการเป็นเจ้าภาพจัดการแข่งขันซีเกมส์ ครั้งที่ 30 พร้อมทั้งแสดงความเสียใจต่อเหตุการณ์แผ่นดินไหว บริเวณเกาะมินดาเนา ทางตอนใต้ของฟิลิปปินส์ด้วย
เอกอัครราชทูตฟิลิปปินส์ฯ กล่าวว่าประธานาธิบดีฟิลิปปินส์ฝากความระลึกถึงมายังนายกรัฐมนตรี ยืนยันความสัมพันธ์ทวิภาคีที่แน่นแฟ้นระหว่างกัน พร้อมทั้งแสดงความชื่นชมบทบาทของไทยในการเป็นประธานอาเซียนในปีนี้ซึ่งประสบผลสำเร็จอย่างเป็นรูปธรรม
ทั้งสองฝ่ายยินดีที่มูลค่าการค้าระหว่างไทยกับฟิลิปปินส์เพิ่มขึ้นอย่างต่อเนื่อง โดยเห็นว่าทั้งสองฝ่ายยังมีศักยภาพที่จะขยายการค้าและการลงทุนระหว่างกันอีกมาก โดยเฉพาะด้าน SMEs ทั้งนี้เอกอัครราชทูตฟิลิปปินส์เชื่อมั่นว่าการประชุมคณะกรรมการร่วมด้านการค้าไทย-ฟิลิปปินส์ (Joint Trade Committee – JTC) ครั้งที่ 1 ซึ่งฟิลิปปินส์เป็นเจ้าภาพ จะเป็นโอกาสอันดีในการหารือแนวทางส่งเสริมการค้าและแก้ไขอุปสรรคการค้าระหว่างกัน
โอกาสนี้นายกรัฐมนตรีขอบคุณฟิลิปปินส์มีบทบาทในฐานะประเทศผู้ประสานงานอาเซียน-จีน ผ่านการสรุปผลการเจรจาร่างแรกของเอกสารการจัดทำประมวลการปฏิบัติในทะเลจีนใต้ ซึ่งถือเป็นสัญญาณที่ดีของการขับเคลื่อนความร่วมมือระหว่างอาเซียนกับจีน พร้อมทั้งเชื่อมั่นว่าเอกอัครราชทูตฟิลิปปินส์ประจำประเทศไทยคนใหม่ จะสามารถสานต่อความร่วมมือและความสันพันธ์อันดีระหว่างสองประเทศต่อไป
*************

ที่มา : https://www.thaigov.go.th/news/contents/details/25312
