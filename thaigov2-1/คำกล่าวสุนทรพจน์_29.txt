รัฐบาลไทย-ข่าวทำเนียบรัฐบาล-โอวาท พลเอก ประยุทธ์ จันทร์โอชา นายกรัฐมนตรี ในโอกาสพบปะ และให้โอวาทแก่เยาวชนสัมพันธ์ เนื่องในวันเด็กแห่งชาติ ประจำปี 2563

วันพฤหัสบดีที่ 16 มกราคม 2563
โอวาท พลเอก ประยุทธ์ จันทร์โอชา นายกรัฐมนตรี ในโอกาสพบปะ และให้โอวาทแก่เยาวชนสัมพันธ์ เนื่องในวันเด็กแห่งชาติ ประจำปี 2563
โอวาท พลเอก ประยุทธ์ จันทร์โอชา นายกรัฐมนตรี ในโอกาสพบปะ และให้โอวาทแก่เยาวชนสัมพันธ์ เนื่องในวันเด็กแห่งชาติ ประจำปี 2563 ณ บริเวณจัดกิจกรรมของสำนักงานตำรวจแห่งชาติ กระทรวงศึกษาธิการ เขตดุสิต กรุงเทพมหานคร วันเสาร์ที่ 11 มกราคม 2563 เวลา 09.10 น.
โอวาท
พลเอก ประยุทธ์ จันทร์โอชา นายกรัฐมนตรี
ในโอกาสพบปะ และให้โอวาทแก่เยาวชนสัมพันธ์
เนื่องในวันเด็กแห่งชาติ ประจำปี 2563
ณ บริเวณจัดกิจกรรมของสำนักงานตำรวจแห่งชาติ
กระทรวงศึกษาธิการ เขตดุสิต กรุงเทพมหานคร
วันเสาร์ที่ 11 มกราคม 2563 เวลา 09.10 น.
---------------
ผู้บัญชาการตำรวจแห่งชาติ
ผู้บัญชาการตำรวจนครบาล
คณะกรรมการอำนวยการเยาวชนสัมพันธ์
เยาวชนที่รักทั้งหลาย
และท่านผู้มีเกียรติทุกท่าน
ผมรู้สึกยินดีและเป็นเกียรติอย่างยิ่งที่ได้มาพบกับทุก ๆ คน ในโอกาสวันเด็กแห่งชาติ ประจำปี 2563 ในวันนี้
ผมขอขอบคุณสำนักงานตำรวจแห่งชาติ กองบัญชาการตำรวจนครบาล คณะกรรมการอำนวยการเยาวชนสัมพันธ์ และชมรมแม่บ้านตำรวจนครบาล ที่ได้ร่วมมือร่วมใจกันดำเนินโครงการเยาวชนสัมพันธ์ ซึ่งเป็นโครงการที่ก่อประโยชน์โดยตรงต่อเด็กและเยาวชนของชาติ ที่ถือเป็นทรัพยากรมนุษย์ที่จะเป็นกำลังสำคัญในการพัฒนาสังคมและประเทศไปสู่ความเจริญก้าวหน้าต่อไปในอนาคต
รัฐบาลมีนโยบายพัฒนาทรัพยากรมนุษย์ของประเทศให้มีคุณภาพชีวิตที่ดี และมีความสุข ที่สอดคล้องกับความเจริญก้าวหน้าในอนาคต ทั้งทางการเมือง เศรษฐกิจ สังคม และเทคโนโลยี โดยมุ่งปลูกฝังให้เด็กและเยาวชนเป็นผู้มีระเบียบวินัย มีความเสียสละ ตลอดจนมีความซื่อสัตย์สุจริต มีความประหยัดอดออม และมีความอดทนต่อสู้กับอุปสรรค และสิ่งเร้าต่าง ๆ แก้ปัญหาให้สังคม ตนเองและครอบครัว ให้พ่อแม่มีความสุขและไม่รบกวนพ่อแม่มากจนเกินไป รวมถึงมีการเตรียมความพร้อมในการดำเนินชีวิตในโลกศตวรรษที่ 21 รวมทั้งส่งเสริมให้เด็กและเยาวชนทุกคนได้รับการดูแลอย่างเหมาะสมกับช่วงวัย ครอบคลุมทั้งด้านทักษะความรู้ ความสามารถ การเรียนรู้องค์ความรู้ต่าง ๆ และการสร้างสุขภาวะที่ดีทางกาย จิตใจ และสติปัญญา เพื่อให้ทุกคนเป็นคนดี คนเก่ง มีคุณภาพและคุณธรรม รวมถึงให้ความสำคัญกับสถาบันครอบครัวที่เข้มแข็ง ที่จะเป็นกลไกปลูกฝังความคิดดี ทำดี การมีความรับผิดชอบต่อสังคม และมีคุณธรรม จริยธรรม
ผมได้มอบคำขวัญวันเด็กแห่งชาติ  2563 ว่า “เด็กไทยยุคใหม่ รู้รักสามัคคี รู้หน้าที่พลเมืองไทย” ซึ่งมีความชัดเจนแล้วสิ่งที่เป็นห่วงในวันนี้คือทำอย่างไร วันหน้าจะมีงานทำ มีอาชีพที่ดี สังคมที่อบอุ่น มีความสุข ซึ่งต่อไปเด็กเยาวชนจะต้องดูแลพ่อแม่ และขออย่าได้ไปรบกวนพ่อแม่มากนัก ทำให้อะไรคำนึงถึงขีดความสามารถของครอบครัวและพ่อแม่ หลายอย่างเราอาจจะยังไม่เหมือนเพื่อน แต่วันหน้าเราหาของเราเองได้ อย่าไปแข่งขันกันตรงนี้เพราะจะทำให้พ่อแม่เดือดร้อนและนำไปสู่การทำในสิ่งที่ไม่ถูกต้อง จึงขอฝากเด็กและเยาวชนทุกคนด้วย สิ่งสำคัญคือต้องการให้ประเทศชาติเดินไปข้างหน้าด้วยคนทุกช่วงวัย ไม่ว่าจะเด็ก เยาวชน นิสิต นักศึกษา รวมทั้งประชาชนทุกภาคส่วน เพราะทั้งหมดคือกระบวนการประชาธิปไตยของประเทศไทย ทุกคนต้องช่วยกันเดินหน้า แสวงหาความร่วมมือมากกว่าความขัดแย้ง ขอให้เป็นพลังสำคัญสร้างสรรค์แต่สิ่งที่ดี เพื่อสร้างสรรค์คุณประโยชน์แก่สังคมและประเทศชาติ และพัฒนาประเทศชาติมีความเจริญก้าวหน้าตลอดไป
ในโอกาสนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลาย อีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้ทุกคน จงประสบแต่ความสุข ความเจริญ มีกำลังกาย กำลังใจ กำลังสติปัญญาที่เข้มแข็ง และสัมฤทธิ์ผลในสิ่งที่พึงปรารถนาทุกประการโดยทั่วกัน
ขอบคุณครับ
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25841
