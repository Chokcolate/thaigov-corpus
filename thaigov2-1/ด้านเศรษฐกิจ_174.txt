รัฐบาลไทย-ข่าวทำเนียบรัฐบาล-ธ.ก.ส. จับมือ เคาน์เตอร์เซอร์วิส เปิดบริการรับฝากสลากเกษตรยั่งยืน ฝาก-ถอนเงินสด ในร้าน 7-Eleven

วันพฤหัสบดีที่ 15 สิงหาคม 2562
ธ.ก.ส. จับมือ เคาน์เตอร์เซอร์วิส เปิดบริการรับฝากสลากเกษตรยั่งยืน ฝาก-ถอนเงินสด ในร้าน 7-Eleven
ธ.ก.ส.ร่วมมือเคาน์เตอร์เซอร์วิส เปิดให้บริการรับฝากสลากออมทรัพย์เกษตรยั่งยืน ฝาก-ถอนเงินสด และชำระบิล ที่เคาน์เตอร์เซอร์วิสในร้าน 7-Eleven กว่า 12,500 ร้านค้าทั่วประเทศ เริ่มเปิดให้บริการรับฝากสลากฯและฝากเงินสด 19 สิงหาคม นี้
ธ.ก.ส.ร่วมมือเคาน์เตอร์เซอร์วิส เปิดให้บริการรับฝากสลากออมทรัพย์เกษตรยั่งยืน ฝาก-ถอนเงินสด และชำระบิล ที่เคาน์เตอร์เซอร์วิสในร้าน 7-Eleven กว่า 12,500 ร้านค้าทั่วประเทศ เพื่อเพิ่มช่องทางอำนวยความสะดวกให้แก่ลูกค้า เริ่มเปิดให้บริการรับฝากสลากฯและฝากเงินสด 19 สิงหาคม นี้
วันนี้ (15 สิงหาคม 2562) ณ ธ.ก.ส. สำนักงานใหญ่ บางเขน กรุงเทพฯ นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) และนายวีรเดช อัครผลพานิช รองกรรมการผู้จัดการอาวุโส บริษัท เคาน์เตอร์เซอร์วิส จำกัด ร่วมลงนามในบันทึกข้อตกลง เพื่อการเป็นตัวแทนของ ธ.ก.ส. (Banking Agent) ในการให้บริการรับฝากสลากออมทรัพย์เกษตรยั่งยืน ฝาก-ถอนเงินสด และรับชำระค่าบริการต่าง ๆ ผ่านเคาน์เตอร์เซอร์วิสในร้าน 7-Eleven
นายอภิรมย์ สุขประเสริฐ ผู้จัดการ ธ.ก.ส. กล่าวว่า ธ.ก.ส.เล็งเห็นถึงความสำคัญในการเพิ่มช่องทางการให้การบริการธุรกรรมทางการเงินที่หลากหลายแก่ลูกค้า จึงได้ร่วมกับบริษัท เคาน์เตอร์เซอร์วิส จำกัด ในการเป็นตัวแทนของธนาคาร หรือ Banking Agent เพื่อให้บริการทางการเงิน ประกอบด้วย การรับฝากสลากออมทรัพย์เกษตรยั่งยืน การฝาก-ถอนเงินสด และการรับชำระค่าบริการต่าง ๆ อาทิ การรับชำระหนี้ของ ธ.ก.ส. บางประเภท   รับฝากเงินฝากเพื่อสงเคราะห์ชีวิต รับชำระค่าสมาคมฌาปนกิจ ลูกค้า ธ.ก.ส. เป็นต้น ซึ่งลูกค้าสามารถติดต่อใช้บริการได้ง่าย ๆ ที่เคาน์เตอร์เซอร์วิสในร้าน 7-Eleven ใกล้บ้านท่าน กว่า 12,500 ร้านค้าทั่วประเทศ ซึ่งเป็นการอำนวยความสะดวกแก่เกษตรกรลูกค้ากว่า 4 ล้านครัวเรือน ได้มีทางเลือกในการทำธุรกรรมทางการเงินในทุกช่วงเวลาที่ต้องการ ช่วยลดค่าใช้จ่ายในการเดินทางมาติดต่อที่ธนาคาร โดยเฉพาะลูกค้าบางพื้นที่ที่สาขา ธ.ก.ส. ไม่สามารถเข้าไปให้บริการ ซึ่งจะช่วยให้ลูกค้าในกลุ่มนี้สามารถใช้บริการของธนาคารได้ง่ายยิ่งขึ้น ทั้งนี้ จะเริ่มการรับฝากสลากออมทรัพย์เกษตรยั่งยืน หน่วยละ 20 บาท และฝากเงินสด ตั้งแต่วันที่ 19 สิงหาคม 2562 เป็นต้นไป สำหรับการถอนเงินและการรับชำระค่าบริการต่าง ๆ จะให้บริการในระยะต่อไป
นายวีรเดช อัครผลพานิช รองกรรมการผู้จัดการอาวุโส บริษัท เคาน์เตอร์เซอร์วิส จำกัด กล่าวว่า ทางเคาน์เตอร์เซอร์วิส มีความยินดีเป็นอย่างยิ่งที่ได้เป็นตัวแทนสถาบันการเงิน หรือ Banking Agent ของ ธ.ก.ส.  โดยครั้งนี้มีความพิเศษกว่าทุกครั้ง เพราะไม่เพียงเฉพาะการฝาก-ถอนเงินสด หรือชำระบิลเท่านั้น ทางเราช่วยนำเทคโนโลยีที่มีประสิทธิภาพพัฒนาระบบกันอย่างต่อเนื่อง จึงมีความพร้อมในการเปิดบริการฝากสลากออมทรัพย์เกษตรยั่งยืน ซึ่งเป็นบริการใหม่ เปิดให้ทาง ธ.ก.ส. เป็นแห่งแรก ทางเรามีความยินดีที่ได้ร่วมส่งเสริมการออมผ่านสลากออมทรัพย์เกษตรยั่งยืน บริการดังกล่าวสามารถอำนวยความสะดวก ทำให้เชื่อมั่นได้ว่าจะสามารถรองรับการเปลี่ยนแปลงพฤติกรรมของลูกค้าให้มีความคล่องตัวมากยิ่งขึ้น  อีกทั้งยังมั่นใจได้ถึงความถูกต้อง รวดเร็ว และความปลอดภัยของข้อมูล  ผ่านระบบอิเล็กทรอนิกส์ของเคาน์เตอร์เซอร์วิสแบบเบ็ดเสร็จ ณ จุดเดียว ด้วยจำนวนจุดให้บริการที่เคาน์เตอร์เซอร์วิส ในร้าน 7-Eleven ที่เปิดให้บริการทุกวัน กว่า 12,500 สาขา ครอบคลุมทุกพื้นที่ทั่วประเทศ
ช่วงที่ผ่านมา ธ.ก.ส. ได้ร่วมกับ บริษัท ไปรษณีย์ไทย จำกัด เพื่อเป็น Banking Agent ของธนาคาร เปิดช่องทางการให้บริการทางการเงิน ในการฝากเงินสด และในอนาคตอันใกล้นี้ ธ.ก.ส.จะพัฒนาช่องทาง Banking Agent ไปยัง Platform อื่น ๆ ต่อไป เพื่อให้ลูกค้า ธ.ก.ส. ได้รับบริการที่สะดวก รวดเร็ว ทุกที่ ทุกเวลา.

ที่มา : https://www.thaigov.go.th/news/contents/details/22265
