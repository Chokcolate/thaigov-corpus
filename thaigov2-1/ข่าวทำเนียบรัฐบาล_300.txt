รัฐบาลไทย-ข่าวทำเนียบรัฐบาล-รองนายกฯ พลเอก ประวิตร ดัน กกท. ขึ้นอันดับ 2 รัฐวิสาหกิจทั่วประเทศ มีคุณธรรม โปร่งใส

วันศุกร์ที่ 25 ตุลาคม 2562
รองนายกฯ พลเอก ประวิตร ดัน กกท. ขึ้นอันดับ 2 รัฐวิสาหกิจทั่วประเทศ มีคุณธรรม โปร่งใส
รองนายกฯ พลเอก ประวิตร ดัน กกท. ขึ้นอันดับ 2 รัฐวิสาหกิจทั่วประเทศ มีคุณธรรม โปร่งใส
พลเอก ประวิตร วงษ์สุวรรณ รองนายกรัฐมนตรี เป็นประธานในการประชุมคณะกรรมการการกีฬาแห่งประเทศไทย (บอร์ด กกท.) ครั้งที่ 9/2562 ณ ห้องประชุม 108 อรรถไกวัลวที ชั้น 1 สำนักงานปลัดสำนักนายกรัฐมนตรี ทำเนียบรัฐบาล เมื่อวันที่ 25  ตุลาคม 2562 สรุปสาระสำคัญได้ดังนี้
พลเอก ประวิตรฯ ได้กล่าวชื่นชมการทำงานของ กกท. ที่ได้อันดับ 2 ของรัฐวิสาหกิจในการประเมินคุณธรรมและความโปร่งใสในการดำเนินงานของหน่วยงานรัฐ ประจำปีงบประมาณ 2562  และขอให้รักษามาตรฐาน พร้อมพัฒนาการกีฬาของไทยให้ได้มาตราฐานระดับสากล รวมถึงเน้นย้ำให้ กกท บริหารจัดการภายใต้หลักธรรมาภิบาล. ยึดคุณธรรมและความโปร่งใส เป็นหลักในการบริหารงาน
โดย ดร. ก้องศักด  ยอดมณี  ผู้ว่าการ กกท.  เปิดเผยถึงผลการประเมินคุณธรรมและความโปร่งใสในการดำเนินงานของหน่วยงานรัฐ (Integrity & Transparency Assessment : ITA) ประจำปีงบประมาณ 2562 ว่า ตามที่ สำนักงานคณะกรรมการป้องกันและปราบปรามการทุจริตแห่งชาติ (สำนักงาน ป.ป.ช.) ได้ดำเนินประเมินคุณธรรมและความโปร่งใสในการดำเนินงานของหน่วยงานภาครัฐ ซึ่งเป็นยุทธศาสตร์ชาติว่าด้วยการป้องกันและปราบปรามการทุจริต โดยยกระดับให้เป็น "มาตรการป้องกันการทุจริตเชิงรุก" นั้น ในปี 2562 นี้ การกีฬาแห่งประเทศไทย ได้รับการประเมินจากหน่วยงานรัฐวิสาหกิจ โดยผลการประเมินการกีฬาแห่งประเทศไทย ได้อันดับที่ 2 ของหน่วยงานรัฐวิสาหกิจ จากจำนวน 53 หน่วยงาน  ผลการประเมิน ITA ของการกีฬาแห่งประเทศไทย เท่ากับ 97.62 คะแนน หรือ ระดับ AA และอยู่ในอันดับที่ 6 ของประเทศ จากหน่วยงานราชการและหน่วยงานรัฐวิสาหกิจ จำนวน 8,058 หน่วยงาน โดยจะเข้ารับรางวัลจาก พล.อ.ประยุทธ์ จันทร์โอชา นายกรัฐมนตรี ซึ่งมีการมอบรางวัลทั้งสิ้นจำนวน 34 รางวัล ในวันที่ 9 ธันวาคม 2562 นี้ นับว่าเป็นเรื่องที่น่ายินดีและน่าภาคภูมิใจของพวกเราชาว กกท. ทุกคนเป็นอย่างยิ่ง และเราจะมุ่งมั่นที่จะรักษาคุณธรรมและความโปร่งใสในการดำเนินงานของการกีฬาแห่งประเทศไทย ต่อไป
นอกจากนี้ ที่ประชุมคณะกรรมการ กกท.ได้มีมติเห็นชอบในวาระเพื่อพิจารณารวมทั้งเห็นชอบประกาศกำหนดชนิดกีฬาที่สามารถขอจดทะเบียนจัดตั้งสมาคมกีฬาเพิ่มเติม คือ กีฬาเคอร์ลิง (Curling) และ พาวเวอร์ลิฟติ้ง (Powerlifting) จำนวน 2 ชนิดกีฬา จากเดิม  85 ชนิดกีฬา รวมเป็น 87 ชนิดกีฬา  และเห็นชอบต่อสัญญาการเป็นเจ้าภาพการจัดการแข่งขันรถจักรยานยนต์ชิงแชมป์โลก รายการ โมโต จีพี เพิ่มขึ้น 5 ปี (ประจำปี 2564 - 2568) โดยจะนำเสนอคณะรัฐมนตรีเพื่อพิจารณาให้ความเห็นชอบต่อไป
.................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24063
