รัฐบาลไทย-ข่าวทำเนียบรัฐบาล-รมช.สาธิต แนะปฏิบัติตามกฎจราจร ง่วง เมา ไม่ขับ

วันอังคารที่ 31 ธันวาคม 2562
รมช.สาธิต แนะปฏิบัติตามกฎจราจร ง่วง เมา ไม่ขับ
รัฐมนตรีช่วยว่าการกระทรวงสาธารณสุข แนะประชาชนปฏิบัติตามกฎจราจร ง่วง เมา ไม่ขับ สวมหมวกกันน็อคทุกครั้ง ช่วยลดการสูญเสียจากอุบัติเหตุจราจร
วันนี้ (31 ธันวาคม 2562) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ภายหลังลงพื้นที่เยี่ยมให้กำลังใจเจ้าหน้าที่ และติดตามความพร้อมการปฏิบัติงานดูแลประชาชนช่วงเทศกาลปีใหม่ ที่โรงพยาบาลปากช่องนานาและด่านชุมชนบ้านเขาวง อ.ปากช่อง จ.นครราชสีมา ว่า ได้รับมอบหมายจากนายอนุทินชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้ลงพื้นที่ตรวจเยี่ยมพื้นที่เสี่ยงอุบัติเหตุ ซึ่งอำเภอปากช่องอยู่ในเส้นทางหลักที่ประชาชนใช้เดินทางไปภาคอีสาน มีรถสัญจรจำนวนมากเสี่ยงเกิดอุบัติเหตุ โดยโรงพยาบาลได้เตรียมความพร้อม ทั้งศูนย์รับแจ้งเหตุและสั่งการ ระบบบริการแพทย์ฉุกเฉิน เตียงรองรับผู้ป่วยฉุกเฉิน ห้องฉุกเฉิน ห้องผ่าตัด ไอซียู ยาเวชภัณฑ์ คลังเลือด ออกซิเจน รวมทั้งระบบการส่งต่อ รถกู้ชีพ รถกู้ภัย ทีมอาสาสมัคร ตลอดจนการตั้งด่านชุมชน และการออกหน่วยเคลื่อนที่ ตระเวนไปยังจุดเสี่ยงต่างๆ เพื่อสกัดกั้นและป้องปรามผู้ที่มีพฤติกรรมเสี่ยงไม่ให้ออกมาขับขี่รถบนท้องถนน เช่น ไม่สวมหมวกกันน็อค ดื่มแล้วขับ เป็นต้น
ดร.สาธิตกล่าวต่อว่า ในวันที่ 31 ธันวาคม 2562 กับ 1 มกราคม 2563 ได้ขอความร่วมมือจากเจ้าหน้าที่ทหาร และตำรวจช่วยดูแลความปลอดภัยของเจ้าหน้าที่และประชาชนที่ห้องฉุกเฉินเป็นกรณีพิเศษ เพื่อป้องกันการทะเลาะวิวาทในโรงพยาบาล หากมีเหตุฉุกเฉินต้องการความช่วยเหลือทางการแพทย์ โทร 1669 ตลอด 24 ชั่วโมง
“ขอให้ทุกคนช่วยกันดูแลคนในครอบครัว หากดื่มเหล้าแล้วไม่ควรออกไปขับรถขณะมึนเมา และขอให้ปฏิบัติตามกฎหมาย ทั้งไม่ขับรถเร็ว คาดเข็มขัดนิรภัย สวมหมวกกันน็อคทุกครั้ง ในการเดินทางระยะทางไกลควรมีผู้ผลัดเปลี่ยนขับรถหรือแวะพักตามจุดพักรถ เมื่อรู้สึกง่วงอย่าฝืนขับรถต่อ ขอให้จอดรถนอนหลับที่จุดพักรถหรือจุดที่ปลอดภัย ซึ่งจะช่วยป้องกันการเกิดอุบัติเหตุ ลดการสูญเสียจากการเสียชีวิตและบาดเจ็บจากอุบัติเหตุบนท้องถนน” ดร.สาธิตกล่าว
ทั้งนี้ ข้อมูลผู้ประสบอุบัติเหตุจากการจราจรในเขตอำเภอปากช่องช่วงเทศกาลปีใหม่ 2562 พบบาดเจ็บ 145 ราย เสียชีวิต 1 ราย
**************************   31 ธันวาคม 2562

ที่มา : https://www.thaigov.go.th/news/contents/details/25550
