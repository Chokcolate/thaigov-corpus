รัฐบาลไทย-ข่าวทำเนียบรัฐบาล- รมต.นร. นายเทวัญ ฯ นำคณะลงพื้นที่ตรวจราชการราชบุรี ผลักดันแหล่งท่องเที่ยวเชิงศาสนาแห่งใหม่

วันอังคารที่ 5 พฤศจิกายน 2562
รมต.นร. นายเทวัญ ฯ นำคณะลงพื้นที่ตรวจราชการราชบุรี ผลักดันแหล่งท่องเที่ยวเชิงศาสนาแห่งใหม่
รมต.นร. นายเทวัญ ฯ นำคณะลงพื้นที่ตรวจราชการราชบุรี ผลักดันแหล่งท่องเที่ยวเชิงศาสนาแห่งใหม่
วันนี้ (5 พ.ย.62) เวลา 12.30 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี นายธงชัย ลืออดุลย์ เลขานุการรัฐมนตรีประจำสำนักนายกรัฐมนตรี นายณรงค์ ทรงอารมณ์  รองผู้อำนวยการรักษาราชการแทนผู้อำนวยการสำนักงานพระพุทธศาสนาแห่งชาติ พร้อมคณะเดินทางลงพื้นที่ตรวจราชการ ณ สถาบันพระสังฆาธิการ  "หุบผาสวรรค์" ต.ดอนทราย อ.ปากท่อ จ.ราชบุรี เพื่อติดตามแผนการพัฒนาพื้นที่บริเวณเขาถ้ำพระให้เป็นสถานที่ท่องเที่ยวแห่งใหม่ของจังหวัดราชบุรี ตามแผนโครงการพัฒนาพื้นที่หุบผาสวรรค์
เมื่อเดินทางถึงรัฐมนตรีประจำสำนักนายกรัฐมนตรีได้ถวายราชสักการะพระบรมราชานุสาวรีย์ พระบาทสมเด็จพระพุทธยอดฟ้าจุฬาโลกมหาราช จากนั้นคณะเดินทางไปยังหอประชุมสถาบันสังฆาธิการ ถวายไทยธรรมแด่พระครูสุภัทรญาณวินิฐ เจ้าคณะอำเภอปากท่อ และร่วมประชุมกับส่วนราชการในพื้นที่
นายชยาวุธ จันทร ผู้ว่าราชการจังหวัด ราชบุรี กล่าวว่า ที่ตั้งของสถาบันสังฆาธิการแห่งนี้มีที่ตั้งเชื่อมต่อกับเขาถ้ำพระ เขาเสือหมอบ และหุบผาสวรรค์ ซึ่งในอดีตเป็นพื้นที่สำคัญทางศาสนา โดยได้ชื่อว่าเป็นดินแดนศาสนิกสัมพันธ์สามศาสนา ประกอบด้วย ศาสนาพุทธ ศาสนาคริสต์ และศาสนาอิสลาม ซึ่งจังหวัดราชบุรีมีแผนพัฒนาพื้นที่ดังกล่าว เป็นสถานที่ท่องเที่ยวแห่งใหม่ของจังหวัด ซึ่งจะก่อให้เกิดรายได้แก่คนในพื้นที่ สร้างความมั่นคงของเศรษฐกิจในพื้นที่ต่อไป
ทั้งนี้ การลงพื้นที่ตรวจราชการของรัฐมนตรีประจำสำนักนายกรัฐมนตรีในครั้งนี้ จะนำผลสรุปจากที่ประชุมไปนำเสนอในการประชุมคณะรัฐมนตรีนอกสถานที่ ในวันที่ 12 พฤศจิกายน 2562 ณ จังหวัดกาญจนบุรี ต่อไป

ที่มา : https://www.thaigov.go.th/news/contents/details/24337
