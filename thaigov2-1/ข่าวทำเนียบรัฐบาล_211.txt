รัฐบาลไทย-ข่าวทำเนียบรัฐบาล-ประธานสมัชชาสหประชาชาติชื่นชมบทบาทไทยในเวทีระหว่างประเทศทั้งระดับภูมิภาค และระดับโลก

วันอังคารที่ 1 ตุลาคม 2562
ประธานสมัชชาสหประชาชาติชื่นชมบทบาทไทยในเวทีระหว่างประเทศทั้งระดับภูมิภาค และระดับโลก
ประธานสมัชชาสหประชาชาติชื่นชมบทบาทไทยในเวทีระหว่างประเทศทั้งระดับภูมิภาค และระดับโลก
วันนี้ (25 กันยายน 2562) เวลา 17.15 น. ตามเวลาท้องถิ่น ณ สำนักงานใหญ่สหประชาชาติ นครนิวยอร์ก สหรัฐอเมริกา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พบหารือกับ นายทิจจานี มูฮัมหมัด-บานเด (Mr. Tijjani Muhammad -Bande) ประธานสมัชชาสหประชาชาติ สมัยที่ 74 สรุปสาระสำคัญการหารือดังนี้
นายกรัฐมนตรีกล่าวว่ารัฐบาลไทยพร้อมสนับสนุนประธานสมัชชาฯ และการจัดการประชุมสมัชชาสหประชาชาติเพื่อให้การประชุมสมัชชาสหประชาชาติ สมัยสามัญ ครั้งที่ 74 นี้ ประสบความสำเร็จและเกิดผลเป็นรูปธรรมตามวัตถุประสงค์ที่ได้วางไว้ โดยเฉพาะอย่างยิ่งในเรื่องที่ประธานสมัชชาฯ ให้ความสำคัญ ซึ่งเป็นความท้าทายที่โลกต้องให้ความสนใจ ได้แก่ การศึกษา ความเท่าเทียม สังคมการมีส่วนร่วม (inclusion) และสภาพภูมิอากาศ ไทยในฐานะประธานอาเซียน ภายใต้หัวข้อ “Advancing partnerships for sustainability” ให้ความสำคัญกับสหประชาชาติในฐานะหุ้นส่วนสำคัญเพื่อสร้างความยั่งยืน
ประธานสมัชชาฯ ชื่นชมบทบาทของไทยในฐานะประธานอาเซียน และบทบาทที่เด่นชัดของไทยในการส่งเสริมความร่วมมือระดับภูมิภาค ซึ่งส่งผลในการเสริมสร้างบทบาทของเวทีระหว่างประเทศ ทั้งสองฝ่ายสนับสนุนหัวข้อหลักหลักการอภิปรายทั่วไปในปีนี้ ซึ่งมุ่งเน้นเรื่อง ที่เป็นหัวใจของการอนุวัติเป้าหมายการพัฒนาที่ยั่งยืน (Sustainable Development Goals:SDGs) และเน้นคนเป็นศูนย์กลาง ซึ่งนายกรัฐมนตรีกล่าวย้ำว่าประเทศไทยได้ยึดถือแนวทางเพื่อการพัฒนาที่ยั่งยืนมาโดยตลอดตามหลักปรัชญาของเศรษฐกิจพอเพียง และได้แลกเปลี่ยนแนวความคิดนี้กับประเทศต่างๆ นอกจากนี้ ไทยก่อตั้งกองทุน Equitable Education Fund (EEF) เมื่อปี 2561 เพื่อมอบทุนการศึกษาสนับสนุนเด็กด้อยโอกาส โดยเป็นโครงการที่ UNESCO ชื่นชมว่าเป็นตัวอย่างการขับเคลื่อน SDG4 ในเรื่องการให้การศึกษาที่มีคุณภาพ
ในโอกาสนี้ นายกรัฐมนตรีได้ขอบคุณไนจีเรียสำหรับการสนับสนุนไทยให้เข้าร่วมเป็นสมาชิก ECOSOC ซึ่งไทยจะเริ่มปฏิบัติหน้าที่ในเดือนมกราคม ปี 2563 (ค.ศ. 2020) ซึ่งขอให้เชื่อมั่นว่าไทยพร้อมแสดงบทบาทที่แข็งขันและสร้างสรรค์ เพื่อให้ ECOSOC และสมัชชาสหประชาชาติจะสามารถทำงานเสริมกันและกันให้เกิดผลลัพธ์ที่ทวีคูณมากขึ้น ทั้งนี้ไทยสนับสนุนการสอดประสานกันของสมัชชาสหประชาชาติและคณะมนตรีความมั่นคงฯ (UNSC) และไทยสนับสนุนการมีผู้แทนของประเทศแอฟริกาใน UNSC เพื่อจะได้มีความสมดุลในการเป็นตัวแทนภูมิภาคมากขึ้น

ที่มา : https://www.thaigov.go.th/news/contents/details/23404
