รัฐบาลไทย-ข่าวทำเนียบรัฐบาล-ปลัดกอบชัยฯ เป็นประธานการประชุมแนวทางการดำเนินโครงการเพื่อเชื่อมโยงภารกิจพื้นฐาน (Functional Based) สู่ภารกิจเชิงพื้นที่

วันพุธที่ 16 ตุลาคม 2562
ปลัดกอบชัยฯ เป็นประธานการประชุมแนวทางการดำเนินโครงการเพื่อเชื่อมโยงภารกิจพื้นฐาน (Functional Based) สู่ภารกิจเชิงพื้นที่
นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานการประชุมแนวทางการดำเนินโครงการเพื่อเชื่อมโยงภารกิจพื้นฐาน (Functional Based) สู่ภารกิจเชิงพื้นที่ ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
วันนี้ (16 ตุลาคม 2562) นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานการประชุมแนวทางการดำเนินโครงการเพื่อเชื่อมโยงภารกิจพื้นฐาน (Functional Based) สู่ภารกิจเชิงพื้นที่ เพื่อมอบนโยบายและแนวทางการดำเนินงานสำหรับขับเคลื่อนภารกิจของกระทรวงอุตสาหกรรม รวมทั้งเป็นการเพิ่มศักยภาพในเชิงพื้นที่ให้เกิดประสิทธิภาพและประสิทธิผล โดยมีนายสุรพล ชามาตย์ รองปลัดกระทรวงอุตสาหกรรม นายจุลพงษ์ ทวีศรี หัวหน้าผู้ตรวจราชการกระทรวงอุตสาหกรรม รักษาราชการแทนรองปลัดกระทรวงอุตสาหกรรม นายเอกภัทร วังสุวรรณ ผู้ตรวจราชการกระทรวงอุตสาหกรรม และผู้บริหารกระทรวงอุตสาหกรรม ร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
ปลัดกระทรวงอุตสาหกรรม ได้มอบนโยบายถึงแนวทางการพัฒนาอุตสาหกรรม ภายใต้แนวคิดเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (Bio-Circular-Green (BCG) Economy) พร้อมทั้งหารือแนวทางการขับเคลื่อนโครงสร้างทางเศรษฐกิจในประเทศ โดยให้ความสำคัญกับการพัฒนาในมิติเชิงพื้นที่ เพื่อเสริมสร้างความสามารถในการแข่งขัน และหารือแนวทางการใช้กลไกจากกองทุนพัฒนาเอสเอ็มอีตามแนวประชารัฐ ซึ่งได้ดำเนินการผ่านหน่วยงานร่วมดำเนินการ ทั้งภาครัฐและเอกชนของพื้นที่ในแต่ละจังหวัด ทั้งนี้ภาครัฐได้จัดตั้งกองทุนพัฒนาเอสเอ็มอีตามแนวประชารัฐเพื่อเปิดโอกาสให้ผู้ประกอบการเข้าถึงแหล่งเงินทุน โดยเฉพาะการสรรหาภาคเอกชนที่มีลักษณะความต้องการบ่มเพาะธุรกิจใหม่ ซึ่งกระบวนการดำเนินงานต้องมีความชัดเจนเพื่อให้สามารถทำงานได้อย่างมีประสิทธิภาพ

ที่มา : https://www.thaigov.go.th/news/contents/details/23851
