รัฐบาลไทย-ข่าวทำเนียบรัฐบาล-กรมบัญชีกลางมอบรางวัล คบจ. ดีเด่น ประจำปี 2561 เพื่อเชิดชูเกียรติให้กับ คบจ.

วันพฤหัสบดีที่ 19 กันยายน 2562
กรมบัญชีกลางมอบรางวัล คบจ. ดีเด่น ประจำปี 2561 เพื่อเชิดชูเกียรติให้กับ คบจ.
กรมบัญชีกลางจัดงานมอบรางวัล คบจ.ดีเด่น ประจำปีงบประมาณ พ.ศ. 2561 เป็นประจำทุกปีอย่างต่อเนื่อง  มีเป้าหมายให้ คบจ. สามารถขับเคลื่อนและสานต่อนโยบายของกระทรวงการคลังและนโยบายของรัฐบาลลงสู่กลุ่มเป้าหมายและประชาชนในส่วนภูมิภาค เพื่อพัฒนาเศรษฐกิจให้ยั่งยืน
กรมบัญชีกลางจัดงานมอบรางวัล คบจ. ดีเด่น ประจำปีงบประมาณ พ.ศ. 2561 เป็นประจำทุกปีอย่างต่อเนื่อง  มีเป้าหมายให้ คบจ. สามารถขับเคลื่อนและสานต่อนโยบายของกระทรวงการคลังและนโยบายของรัฐบาลลงสู่กลุ่มเป้าหมายและประชาชนในส่วนภูมิภาค เพื่อพัฒนาเศรษฐกิจให้ยั่งยืน รวมถึงเป็นการเชิดชูเกียรติยศให้กับ คบจ. ที่มีผลงานดีเด่น
นายนรินทร์ กัลยาณมิตร รองปลัดกระทรวงการคลัง เปิดเผยภายหลังพิธีมอบรางวัล คบจ. ดีเด่น ประจำปีงบประมาณ พ.ศ. 2561 โดยได้รับเกียรติจากนายสันติ พร้อมพัฒน์ รัฐมนตรีช่วยว่าการกระทรวงการคลัง เป็นประธานมอบรางวัล ในวันพฤหัสบดีที่ 19 กันยายน 2562 ณ ห้อง Petchpailin Room ชั้น 11 โรงแรมวินเซอร์ สวีทส์ กรุงเทพมหานคร ว่า กรมบัญชีกลางได้จัดงานมอบรางวัล คบจ. ดีเด่น มาอย่างต่อเนื่องเป็นประจำทุกปี เพื่อเป็นการมอบรางวัลให้แก่ผู้บริหารการคลังประจำจังหวัด ประกอบด้วย หัวหน้าส่วนราชการ รัฐวิสาหกิจ และหน่วยงานในกำกับของกระทรวงการคลังในส่วนภูมิภาค เป็นกรรมการ โดยมีคลังจังหวัดเป็นประธาน ซึ่งทำหน้าที่เป็นกลไกสำคัญในการขับเคลื่อนและผลักดันโครงการตามแผนยุทธศาสตร์ของนโยบายกระทรวงการคลังและนโยบายรัฐบาล เพื่อมุ่งหวังแก้ไขปัญหาให้กับพี่น้องประชาชน เช่น การแก้ไขปัญหาหนี้สินภาคประชาชน (หนี้นอกระบบ) การผลักดันให้ประชาชนทุกกลุ่มมีเงินออมในระยะยาวเพื่อรองรับวัยเกษียณ และการเพิ่มประสิทธิภาพการคลังท้องถิ่น เป็นต้น โดยการขับเคลื่อนของทีมเฉพาะกิจวายุภักษ์เพื่อการแปลงยุทธศาสตร์กระทรวงการคลังสู่ภูมิภาค ซึ่งมีปลัดกระทรวงการคลังเป็นประธาน หัวหน้าหน่วยงาน ในสังกัดกระทรวงการคลัง ผู้แทนจากธนาคารแห่งประเทศไทย สำนักงานคณะกรรมการพัฒนาการเศรษฐกิจและสังคมแห่งชาติ เป็นกรรมการ และมีรองอธิบดีกรมบัญชีกลาง เป็นกรรมการและเลขานุการ
นายนรินทร์ กัลยาณมิตร กล่าวเพิ่มเติมว่า ในปีงบประมาณ พ.ศ. 2561 ทีมเฉพาะกิจวายุภักษ์เพื่อการแปลงยุทธศาสตร์กระทรวงการคลังสู่ภูมิภาค สนับสนุนและติดตามการทำงานของ คบจ. เพื่อส่งเสริมการปฏิบัติงานที่ได้รับมอบหมายให้มีประสิทธิภาพและประสิทธิผลไปในทิศทางเดียวกัน โดยกำหนดหลักเกณฑ์การพิจารณาการประเมินผลการดำเนินงานหน่วยงานภายใน คบจ. เพื่อส่งเสริมการปฏิบัติงานด้านการเงินการคลังของส่วนราชการและรัฐวิสาหกิจใน คบจ. ให้มีประสิทธิภาพ จึงมีเกณฑ์การพิจารณาซึ่งจะแบ่งออกเป็น 10 มาตรา ได้แก่ 1.การแก้ไขปัญหาหนี้นอกระบบอย่างบูรณาการ 2.โครงการ National e- Payment 3.กองทุนการออมแห่งชาติ 4.มาตรการภาษี 5.การกู้ยืมเงินกองทุน   เงินให้กู้ยืมเพื่อการศึกษา (กยศ.) / กองทุนเงินกู้ยืมเพื่อการศึกษาที่ผูกกับรายได้ในอนาคต (กรอ.)
6.การกระตุ้นเศรษฐกิจจังหวัด 7.ชมรมวิสาหกิจเริ่มต้น (Startup Club) 8.อังกฤษหมู หมู สำหรับคนคลัง 9.แบบสอบถามสำนักงานคลังจังหวัดด้านเศรษฐกิจ และ 10.กระทรวงการคลังคุณธรรม
ทั้งนี้ จากเกณฑ์การพิจารณา คบจ. ทั้ง 76 จังหวัด ดำเนินภารกิจได้อย่างมีประสิทธิภาพและสามารถดำเนินนโยบายรัฐบาลต่าง ๆ ให้บรรลุตามวัตถุประสงค์ จึงเห็นสมควรมอบรางวัลเพื่อเป็นการเชิดชูเกียรติและขวัญกำลังใจแก่ คบจ. ที่มีผลการดำเนินงานในปีงบประมาณ พ.ศ. 2561 ผ่านเกณฑ์การประเมิน คบจ. ดีเด่น ซึ่งแบ่งรางวัลเป็น
4 ระดับ คือ ระดับดีเลิศ ระดับดีเด่น ระดับดี และระดับชมเชย และมี คบจ. ที่ผ่านเกณฑ์การพิจารณา จำนวน 43 คบจ. ได้แก่ ระดับดีเลิศ จำนวน 10 จังหวัด คือ คบจ. จันทบุรี ตราด ลำปาง ลำพูน กาญจนบุรี นครปฐม ประจวบคีรีขันธ์ เพชรบุรี สมุทรสาคร และสุพรรณบุรี ระดับดีเด่น จำนวน 8 จังหวัด คือ คบจ. ปทุมธานี เลย หนองคาย อุดรธานี กำแพงเพชร สุโขทัย สมุทรสงคราม และตรัง ระดับดี จำนวน 16 จังหวัด คือ คบจ. ฉะเชิงเทรา ชลบุรี ระยอง สระแก้ว ยโสธร มหาสารคาม มุกดาหาร เชียงใหม่ น่าน แพร่ แม่ฮ่องสอน อุทัยธานี ราชบุรี ชุมพร ภูเก็ต และปัตตานี และระดับชมเชย จำนวน 9 จังหวัด คือ คบจ. นนทบุรี กาฬสินธุ์ หนองบัวลำภู นครพนม พะเยา อุตรดิตถ์ กระบี่ ระนอง และสงขลา
นางสาวสุทธิรัตน์ รัตนโชติ อธิบดีกรมบัญชีกลาง กล่าวต่อท้ายว่า การมอบรางวัลในครั้งนี้ ถือว่าเป็นการเชิดชูเกียรติยศให้กับ คบจ. ที่มีผลงานดีเด่น เพื่อเป็นต้นแบบในการปฏิบัติงานให้กับ คบจ. อื่น ๆ นำไปประพฤติปฏิบัติตาม และยังเป็นการสร้างขวัญและกำลังใจให้กับคณะผู้บริหารการคลังประจำจังหวัดในการขับเคลื่อนนโยบายของกระทรวงการคลังและรัฐบาล และผลักดันโครงการตามแผนยุทธศาสตร์ของกระทรวงการคลังสู่ภูมิภาค เนื่องจาก คบจ. เป็นกลไกสำคัญในการบริหารงานของส่วนราชการ รวมทั้งสามารถบริหารจัดการ การใช้จ่ายเงินของส่วนราชการให้เกิดประโยชน์ต่อประเทศและประชาชนสูงสุด เพื่อพัฒนาเศรษฐกิจให้ยั่งยืนต่อไปในอนาคต

ที่มา : https://www.thaigov.go.th/news/contents/details/23214
