รัฐบาลไทย-ข่าวทำเนียบรัฐบาล-กระทรวงการคลังลั่น คนไทยต้องมีบ้านเป็นของตัวเอง มอบของขวัญปีใหม่สุดอลังการ ผ่านโครงการ “บ้านในฝัน รับปีใหม่“ กระหน่ำลดแลกแจกแถมส่งท้ายปี

วันศุกร์ที่ 8 พฤศจิกายน 2562
กระทรวงการคลังลั่น คนไทยต้องมีบ้านเป็นของตัวเอง มอบของขวัญปีใหม่สุดอลังการ ผ่านโครงการ “บ้านในฝัน รับปีใหม่“ กระหน่ำลดแลกแจกแถมส่งท้ายปี
กระทรวงการคลังลั่น คนไทยทุกคนต้องมีบ้านเป็นของตัวเอง มอบของขวัญปีใหม่สุดอลังการ ผ่านโครงการ “บ้านในฝัน รับปีใหม่“ เปิดตัวโครงการ “บ้านในฝัน รับปีใหม่“ จัดแคมเปญลดแลกแจกแถมกระหน่ำส่งท้ายปี ดีเดย์ 11.11
กระทรวงการคลังลั่น คนไทยทุกคนต้องมีบ้านเป็นของตัวเอง มอบของขวัญปีใหม่สุดอลังการ ผ่านโครงการ “บ้านในฝัน รับปีใหม่“  พร้อมผนึกกำลังธนาคารอาคารสงเคราะห์ (ธอส.) 3 สมาคมอสังหาฯ และผู้ประกอบการอสังหาฯ ทั่วประเทศ เปิดตัวโครงการ “บ้านในฝัน รับปีใหม่“ จัดแคมเปญลดแลกแจกแถมกระหน่ำส่งท้ายปี ดีเดย์ 11.11
นายชาญกฤช เดชวิทักษ์ ผู้ช่วยรัฐมนตรีประจำนายกรัฐมนตรี (ปฎิบัติงานกระทรวงการคลัง) เปิดเผยว่า กระทรวงการคลังขอความร่วมมือธนาคารอาคารสงเคราะห์ (ธอส.) ผู้บริหาร 3 สมาคมอสังหาฯ ประกอบด้วย สมาคมอสังหาริมทรัพย์ไทย สมาคมอาคารชุดไทย สมาคมบ้านจัดสรร รวมทั้งผู้ประกอบการอสังหาฯ รายย่อย ร่วมสานฝันของพี่น้องประชาชนคนไทย เพื่อให้พี่น้องประชาชนมีที่อยู่อาศัยเป็นของตัวเอง โดยได้ผนึกกำลังเพื่อจัดทำโครงการ “บ้านในฝัน รับปีใหม่“ ด้วยการออกโปรโมชั่นยิ่งใหญ่สุดอลังการส่งท้ายปี 2562 ชนิดไม่เคยมีมาก่อน โดยใช้สโลแกน "ซื้อปุ๊บ โอนปั๊บ รับทันที 3 สิทธิพิเศษ" สิทธิ์ที่ 1. กู้ ธอส. ดอกเบี้ยคงที่ 2.5% นาน 3 ปี วงเงิน 5 หมื่นล้านบาท หมดแล้วหมดเลย สิทธิ์ที่ 2. ฟรีทันที ค่าโอนและค่าจดจำนอง และสิทธิ์ที่ 3. รับโปรโมขั่น ลดแลกแจกแถม พร้อมส่วนลดพิเศษสุดอลังการจากโครงการอสังหาริมทรัพย์ที่เข้าร่วม ทั้งบ้านเดี่ยว บ้านแฝด ทาวน์โฮม อาคารพาณิชย์ และคอนโดมิเนียม ทั้งนี้กำหนดให้เฉพาะที่อยู่อาศัยวงเงินไม่เกิน 3 ล้านบาท
โครงการ “บ้านในฝัน รับปีใหม่” จะเริ่มตั้งแต่วันจันทร์ที่ 11 พฤศจิกายน จนถึงวันที่ 31 ธันวาคม 2562 เท่านั้น โดยวัตถุประสงค์หลักของกระทรวงการคลัง เพื่อมอบเป็นของขวัญปีใหม่ให้กับพี่น้องประชาชน ให้มีบ้านเป็นของตัวเอง สร้างความมั่นคงให้ครอบครัว ซึ่งเป็นการส่งเสริมการออมที่มีความสำคัญประการหนึ่ง โดยตั้งเป้าอยู่ที่ 35,000 ยูนิต ซึ่งผู้ประกอบการภาคอสังหาริมทรัพย์ทุกรายสามารถเข้าร่วมโครงการได้พร้อมกันทั่วประเทศ โดยติดต่อลงทะเบียนผ่านธนาคารอาคารสงเคราะห์ที่มีสาขากระจายอยู่ตามพื้นที่ต่างๆ ทั่วประเทศ พร้อมสามารถขอดาวน์โหลดไฟล์โครงการ “บ้านในฝัน รับปีใหม่” เพื่อทำป้ายประชาสัมพันธ์ติดหน้าโครงการได้ทันที
ทั้งนี้ หวังว่าแคมเปญดังกล่าวจะเป็นที่สนใจของพี่น้องประชาชนที่ยังไม่มีและกำลังมองหาที่อยู่อาศัยเป็นของตัวเอง สามารถกระตุ้นยอดขายและเร่งให้เกิดการโอนในช่วงโค้งสุดท้ายของปีนี้ได้เป็นอย่างดี อันจะช่วยกระตุ้นให้ธุรกิจพัฒนาอสังหาฯ ธุรกิจก่อสร้าง และธุรกิจพัฒนาการคมนาคมมีความคึกคักมากขึ้น และช่วยให้เม็ดเงินหมุนเวียนเข้าสู่ระบบเศรษฐกิจของประเทศได้อีกทางหนึ่ง
สมาคมอสังหาริมทรัพย์ไทย 02 258 6560
สมาคมอาคารชุดไทย 02 862 3341
สมาคมธุรกิจบ้านจัดสรร 02 440 127

ที่มา : https://www.thaigov.go.th/news/contents/details/24421
