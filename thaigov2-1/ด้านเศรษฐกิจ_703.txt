รัฐบาลไทย-ข่าวทำเนียบรัฐบาล-กระทรวง อว. บุก ICON SIAM เปิดตลาดสินค้านวัตกรรมชุมชน STI-OTOP TRADING MARKET กว่า 50 ร้านค้า หวังขยายผลสู่ระดับอินเตอร์

วันจันทร์ที่ 28 ตุลาคม 2562
กระทรวง อว. บุก ICON SIAM เปิดตลาดสินค้านวัตกรรมชุมชน STI-OTOP TRADING MARKET กว่า 50 ร้านค้า หวังขยายผลสู่ระดับอินเตอร์
กระทรวง อว. บุก ICON SIAM เปิดตลาดสินค้านวัตกรรมชุมชน STI-OTOP TRADING MARKET กว่า 50 ร้านค้า หวังขยายผลสู่ระดับอินเตอร์
เมื่อวานนี้ (27 ตุลาคม 2562) กระทรวงการอุดมศึกษา วิทยาศาสตร์ วิจัยและนวัตกรรม (อว.) เปิดงาน “ตลาดสินค้านวัตกรรมเสริมสร้างช่องทางการตลาดให้ชุมชน (STI-OTOP Trading Market)” วิถีชีวิตที่เรียบง่ายและยั่งยืน ด้วยพลัง วทน. เพื่อขยายโอกาสทางการตลาดแก่ผู้ประกอบการ OTOP ให้ก้าวไกลถึงตลาดต่างประเทศ ณ สุขสยาม ลานเมือง 1 ศูนย์การค้า Icon Siam กรุงเทพมหานคร ได้รับเกียรติจาก รศ.นพ.สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม เป็นประธานเปิดงาน โดยมีนายสมพร  ปิยะพันธ์ คณบดีคณะครุศาสตร์อุตสาหกรรม รักษาราชการแทนอธิการบดีมหาวิทยาลัยเทคโนโลยีราชมงคลกรุงเทพ และนางวนิดา บุญนาคค้า ผู้อำนวยการสำนักส่งเสริมและถ่ายทอดเทคโนโลยี ให้การต้อนรับและนำเยี่ยมชมร้านค้าของผู้ประกอบการ OTOP 4 ภาค จาก 20 จังหวัด กว่า 50 ร้านค้า
รศ.นพ.สรนิต ศิลธรรม ปลัดกระทรวงการอุดมศึกษาฯ  กล่าวว่างาน“ตลาดสินค้านวัตกรรมเสริมสร้างช่องทางการตลาดให้ชุมชน (STI-OTOP Trading Market)” นี้เป็นส่วนหนึ่งของโครงการขยายผลด้านการตลาดสำหรับผลงานการยกระดับสินค้า OTOP ด้วยวิทยาศาสตร์ เทคโนโลยี และนวัตกรรม (วทน.) ประจำปี พ.ศ.2562 ซึ่งสำนักงานปลัดกระทรวงการอุดมศึกษาฯ โดยสำนักส่งเสริมและถ่ายทอดเทคโนโลยี ร่วมกับมหาวิทยาลัยเทคโนโลยีราชมงคลกรุงเทพ เป็นผู้ดำเนินโครงการ มีวัตถุประสงค์เพื่อขยายผลและเผยแพร่ผลงานสินค้า OTOP ที่ได้รับการพัฒนาและยกระดับ ด้วย วทน. ให้ประชาชนที่เป็นกลุ่มลูกค้าในตลาดศูนย์การค้าใหญ่ใจกลางเมืองได้รู้จัก มีโอกาสได้ทดลองและสนับสนุนสินค้าผลิตภัณฑ์ชุมชนดังกล่าว เป็นการเพิ่มช่องทางการตลาดใหม่ให้กับผู้ประกอบการ อาจเป็นจุดเริ่มต้นของการทดสอบตลาดและการประชาสัมพันธ์แบรนด์ให้เป็นที่จดจำ โดยการแสดงผลงานภายใต้โครงการฯ ดังกล่าว ประกอบด้วย 4 กิจกรรม และดำเนินการไปแล้ว 3 กิจกรรม  ได้แก่
การจัดแสดงผลงาน “The Power of STI to INNOLANNA” ในงาน Lanna Expo 2019 ณ ศูนย์ประชุมและแสดงสินค้านานาชาติเฉลิมพระเกียรติ 7 รอบพระชนมพรรษา จังหวัดเชียงใหม่
การจัดแสดงผลงาน “The Power of STI for Southern 4.0” ในงาน World HAPEX 2019 ศูนย์ประชุมนานาชาติฉลองสิริราชสมบัติครบ 60 ปี จังหวัดสงขลา
การจัดแสดงผลงาน “STI for OTOP Upgrade” ในงาน ศิลปาชีพประทีปไทย OTOP ก้าวไกลด้วยพระบารมี 2562 ณ อิมแพคชาเลนเจอร์ เมืองทองธานี โดยเป็นการร่วมจัดกิจกรรมกับสถาบันวิจัยวิทยาศาสตร์แห่งประเทศไทย และกรมวิทยาศาสตร์บริการ
และครั้งที่ 4 งาน “ตลาดสินค้านวัตกรรมเสริมสร้างช่องทางการตลาดให้ชุมชน (STI-OTOP Trading Market)” ณ ลานเมือง 1 และ 2 ศูนย์การค้าไอคอน สยาม แห่งนี้
ปลัดกระทรวง อว. ยังกล่าวเพิ่มเติมว่า การจัดงานฯ ครั้งนี้ นอกจากการออกร้านจำหน่ายสินค้า OTOP อัตลักษณ์ของแต่ละภูมิภาคแล้ว ภายในงานยังมีกิจกรรมที่น่าสนใจอื่นๆ การอบรมเพื่อสร้างอาชีพให้แก่ผู้เยี่ยมชมงาน กิจกรรม Business Matching เป็นต้น จึงขอเชิญชวนประชาชนสามารถเดินทางไปร่วมชมงานได้ที่    สุขสยาม ลานเมือง 1 และ 2 ศูนย์การค้าไอคอน สยาม เขตคลองสาน กรุงเทพมหานคร ตั้งแต่วันที่ 26 – 29 ตุลาคม 2562 เวลา 10.00 - 21.00 น.
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/24104
