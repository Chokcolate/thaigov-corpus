รัฐบาลไทย-ข่าวทำเนียบรัฐบาล-นายกรัฐมนตรี รณรงค์ลดอุบัติเหตุทางถนน “ปีใหม่ปลอดภัยเมาไม่ขับ” วอนประชาชนร่วมกันเคารพกฎจารจร ขั บขี่อย่างมีสติ เมาไม่ขับ เพื่อให้ปีใหม่นี้เป็นเทศกาลแห่งความสุขอย่างแท้จริง

วันพฤหัสบดีที่ 26 ธันวาคม 2562
นายกรัฐมนตรี รณรงค์ลดอุบัติเหตุทางถนน “ปีใหม่ปลอดภัยเมาไม่ขับ” วอนประชาชนร่วมกันเคารพกฎจารจร ขั บขี่อย่างมีสติ เมาไม่ขับ เพื่อให้ปีใหม่นี้เป็นเทศกาลแห่งความสุขอย่างแท้จริง
พลเอก ประยุทธ์ จันทร์โอชา นายกรัฐมนตรี เปิดโครงการรณรงค์ลดอุบัติเหตุทางถนน “ปีใหม่ปลอดภัยเมาไม่ขับ” วอนประชาชนร่วมกันเคารพกฎจารจร ขับขี่อย่างมีสติ เมาไม่ขับ เพื่อให้ปีใหม่นี้เป็นเทศกาลแห่งความสุขอย่างแท้จริง
วันนี้ (26 ธ.ค.62) เวลา 15.30 น. ณ สถานีขนส่งผู้โดยสารกรุงเทพ (หมอชิต) บริเวณอาคารผู้โดยสารภาคกลาง ชั้น 1 กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดงานโครงการรณรงค์ลดอุบัติเหตุทางถนน “ปีใหม่ปลอดภัยเมาไม่ขับ” เพื่อป้องกันและลดความสูญเสียทั้งในชีวิตและทรัพย์สินของประชาชนจากอุบัติเหตุจราจรที่เกิดจากการเมาแล้วขับในช่วงเทศกาลปีใหม่  โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายศักดิ์สยาม ชิดชอบ รัฐมนตรีว่าการกระทรวงคมนาคม นายแพทย์แท้จริง ศิริพานิช เลขาธิการมูลนิธิเมาไม่ขับ ตลอดจนภาคีเครือข่ายรณรงค์ลดอุบัติเหตุเมาไม่ขับและเจ้าหน้าที่ที่เกี่ยวข้องร่วมรณรงค์ลดอุบัติเหตุทางถนนในการตรวจเยี่ยมครั้งนี้ด้วย
โอกาสนี้ นายกรัฐมนตรี ได้ขอบคุณมูลนิธิเมาไม่ขับ ภาคีเครือข่ายรณรงค์ลดอุบัติเหตุ กระทรวงคมนาคม กระทรวงมหาดไทย ที่ร่วมกันจัดกิจกรรมรณรงค์ให้ประชาชนได้ตระหนักถึงความปลอดภัยและร่วมมือร่วมใจกันป้องกันความสูญเสียจากอุบัติเหตุในช่วงเทศกาลปีใหม่ พร้อมย้ำว่า รัฐบาลตระหนักถึงปัญหาและความสูญเสียที่เกิดขึ้นจากการใช้รถใช้ถนนในช่วงเทศกาล โดยได้ถอดบทเรียนจากการดำเนินงานที่ผ่านมา เพื่อกำหนดมาตรการต่าง ๆ รวมทั้งระดมกำลังเจ้าหน้าที่จากทุกกระทรวง ทุกหน่วยงานดูแลอำนวยความสะดวกความปลอดภัยให้กับประชาชนที่จะเดินทางไปฉลองปีใหม่อย่างเต็มที่
อย่างไรก็ตาม นายกรัฐมนตรี กล่าวว่าแม้มีมาตรการที่ดีเพียงใด หากคนบางคนยังมีพฤติกรรมไม่เคารพกฎแห่งความปลอดภัย อุบัติเหตุก็ไม่สามารถลดลงได้ ดังนั้นเทศกาลปีใหม่ 2563 จึงอยากขอของขวัญปีใหม่จากคนไทยทุก ๆ คน ให้เคารพกฎแห่งความปลอดภัย และขอให้มีสติ โดยเฉพาะอย่างยิ่งผู้ขับรถสาธารณะ ขับรถต้องไม่เมา ต้องไม่โทร และไม่ขับรถเร็ว ขณะที่ขับขี่หรือซ้อนท้ายรถจักรยานยนต์ต้องสวมหมวกกันน็อก ไม่ขับรถย้อนศร ไม่ขับรถบนทางเท้ารวมถึงพฤติกรรมเสี่ยงอื่น ๆ พร้อมแนะให้นำเทคโลยีในปัจจุบันมาใช้ควบคู่กับกฎหมายที่มีอยู่อย่างเหมาะสม โดยย้ำสิ่งสำคัญอุปกรณ์ด้านความปลอดภัยต้องได้มาตรฐาน รวมทั้งทุกคนควรมีจิตสำนึก และต้องมีสติในการขับรถ รู้จักยับยั้งชั่งใจ ยึดหลัก 3ร คือ รักตัวเอง รักครอบครัว รักคนอื่น ซึ่งถ้าทุกคนปฏิบัติได้ดังนี้ เทศกาลปีใหม่ปีนี้จะเป็นเทศกาลแห่งความสุขอย่างแท้จริง และบนท้องถนนที่ปลอดภัยจากอุบัติเหตุ พร้อมอวยพรให้ประชาชนทุกคนแคล้วคลาดจากอุบัติภัยอันตรายต่าง ๆ  และให้เดินทางกลับบ้านฉลองเทศกาลปีใหม่โดยสวัสดิภาพทุกคน
จากนั้น นายกรัฐมนตรีได้เยี่ยมชมนิทรรศการและกิจกรรมรณรงค์ลดอุบัติเหตุ พร้อมรับฟังบรรยายสรุปข้อมูลแผนการเดินรถในช่วงปีใหม่ ข้อมูลมาตรฐานความปลอดภัยภายในอาคารสถานีขนส่ง สภาพรถโดยสาร  และความพร้อมของพนักงานขับรถ รวมทั้งได้ลงนามการตรวจเยี่ยมในครั้งนี้ด้วย
ต่อจากนั้น นายกรัฐมนตรี ตรวจเยี่ยมการตรวจสอบวัดระดับแอลกอฮอล์ของพนักงานขับรถ ซึ่งเป็นอีกหนึ่งมาตรการความปลอดภัยด้านยานพาหนะและผู้ขับขี่ ในการเตรียมความพร้อมสภาพร่างกายของพนักงานขับรถให้พร้อมปฏิบัติหน้าที่ นอกจากการเตรียมความพร้อมของรถโดยสารประจำทางซึ่งต้องมีการทดสอบให้ได้ตามที่มาตรฐานกำหนด โดยการทดสอบปริมาณแอลกอฮอล์ของพนักงานขับรถ กรุงเทพฯ - ตรัง - สตูล พบว่าผลแอลกอฮอล์เป็นศูนย์ พร้อมทั้งนายกรัฐมนตรี ได้พบปะทักทายประชาชนที่จะเดินทางกลับบ้านฉลองเทศกาลปีใหม่โดยขอให้พี่น้องประชาชนทุกคนเดินทางปลอดภัย และระมัดระวังทรัพย์สินของตนเองจากมิจฉาชีพที่แฝงอยู่ในสถานที่ต่าง ๆ ซึ่งระหว่างเดินพบปะประชาชน นายกรัฐมนตรี ได้มอบสิ่งของที่เป็นประโยชน์สำหรับการเดินทาง อาทิ อุปกรณ์ป้องกันการหลับใน ยาดม ยาหม่อง พร้อมขอบคุณเจ้าหน้าที่ทุกฝ่ายที่ช่วยกันดูแลประชาชนอย่างเต็มที่ เพื่อให้ประชาชนเดินทางกลับบ้านฉลองเทศกาลปีใหม่อย่างปลอดภัยและขอให้ทุกคนมีความสุขในปีใหม่นี้และตลอดไป
-----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25509
