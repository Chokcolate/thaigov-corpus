รัฐบาลไทย-ข่าวทำเนียบรัฐบาล-รมว.คลังร่วมการประชุม Asian Financial Forum (AFF) ครั้งที่ 13 และผลักดันความร่วมมือในการแสวงหาโอกาสและลู่ทางของธุรกิจ SMEs ไทย ในการเข้าสู่ตลาดฮ่องกงและสาธารณรัฐประชาชนจีน

วันอังคารที่ 14 มกราคม 2563
รมว.คลังร่วมการประชุม Asian Financial Forum (AFF) ครั้งที่ 13 และผลักดันความร่วมมือในการแสวงหาโอกาสและลู่ทางของธุรกิจ SMEs ไทย ในการเข้าสู่ตลาดฮ่องกงและสาธารณรัฐประชาชนจีน
รมว.คลังร่วมกล่าวปาฐกถาในการประชุม Asian Financial Forum (AFF) ครั้งที่ 13 ที่จัดขึ้นภายใต้หัวข้อ “Redefining Growth: Innovation, Breakthrough, Inclusiveness” เมื่อวันที่ 13 มกราคม 2563 ณ ศูนย์การประชุมและนิทรรศการ เขตบริหารพิเศษฮ่องกง
ดร.อุตตม สาวนายน รัฐมนตรีว่าการกระทรวงการคลัง ได้เข้าร่วมกล่าวปาฐกถาในการประชุม Asian Financial Forum (AFF) ครั้งที่ 13 ที่จัดขึ้นภายใต้หัวข้อ “Redefining Growth: Innovation, Breakthrough, Inclusiveness” เมื่อวันที่ 13 มกราคม 2563 ณ ศูนย์การประชุมและนิทรรศการ เขตบริหารพิเศษฮ่องกง ซึ่งการประชุมดังกล่าวจัดโดยรัฐบาลเขตบริหารพิเศษฮ่องกงและสภาพัฒนาการค้าฮ่องกง (Hong Kong Trade Development Council: HKTDC) ซึ่งเป็นเวทีการประชุมนานาชาติที่รวมผู้บริหารระดับสูงจากภาคการเงินจากภาครัฐและภาคเอกชนของประเทศต่างๆ ทั่วโลก โดยมีผู้เข้าร่วมการประชุมกว่า 3,300 คน
ในการนี้ รัฐมนตรีว่าการกระทรวงการคลัง ได้กล่าวว่า หัวข้อการประชุมครั้งนี้มีความสอดคล้องกับนโยบายของรัฐบาลที่ได้ดำเนินการในช่วงที่ผ่านมาและกล่าวถึงแนวทางการปฏิรูปเศรษฐกิจไทย เพื่อผลักดันนวัตกรรมขับเคลื่อนการเติบโตทางเศรษฐกิจไทยภายใต้ยุทธศาสตร์ชาติ 20 ปีโดยเน้นประเด็นสำคัญดังนี้ 1) การผลักดันการลงทุนในโครงสร้างพื้นฐานเพื่อสร้างความเชื่อมโยง (Connectivity) กับประเทศต่างๆ ในภูมิภาคเอเชีย รวมทั้งการพัฒนาเขตพัฒนาพิเศษภาคตะวันออก(Eastern EconomicCorridor) การส่งเสริมการร่วมลงทุนระหว่างภาครัฐและภาคเอกชน (Public Private Partnership: PPP) และการจัดตั้งกองทุนรวมโครงสร้างพื้นฐานเพื่ออนาคตประเทศไทย (Thailand Future Fund: TFFIF) 2) การใช้เทคโนโลยีด้านการเงินเพื่อการพัฒนาอย่างยั่งยืนและการลดความเหลื่อมล้ำทางเศรษฐกิจโดยเฉพาะการดำเนินโครงการ  National e-Payment และการสนับสนุนวิสาหกิจขนาดกลางและขนาดย่อม (SMEs) และธุรกิจ Start upและ3)การพัฒนาทรัพยากรมนุษย์เพื่อมุ่งสู่เศรษฐกิจนวัตกรรมโดยการลงทุนในด้านการศึกษาการวิจัยและพัฒนา ทั้งนี้ การผลักดันกรอบนโยบายทั้งหมดนี้ เชื่อมั่นได้ว่าจะช่วยทำให้เศรษฐกิจไทยก้าวสู่เศรษฐกิจนวัตกรรม การเติบโตแบบมีส่วนร่วม และการพัฒนาที่ยั่งยืน
ในการเยือนฮ่องกงในครั้งนี้ รัฐมนตรีว่าการกระทรวงการคลังยังได้พบปะหารือกับนายปีเตอร์ แลม (Mr. Peter K N Lam) ประธานสภาพัฒนาการค้าฮ่องกง (HKTDC) ในการขับเคลื่อนความร่วมมือระหว่างสองฝ่ายตามบันทึกความเข้าใจว่าด้วยการเสริมสร้างความสัมพันธ์ทางเศรษฐกิจ ที่  ดร. สมคิด จาตุศรีพิทักษ์ รองนายกรัฐมนตรี และนางแคร์รี หล่ำ ผู้บริหารสูงสุดเขตบริหารพิเศษฮ่องกงได้ร่วมกันลงนาม เมื่อวันที่ 29 พฤศจิกายน 2562  ในเรื่อง SMEs โดยทั้งสองฝ่ายได้ตกลงที่จะมีโครงการริเริ่มร่วมกันเพื่อหาโอกาสและลู่ทางทางธุรกิจของ SMEs ไทยในการเข้าสู่ตลาดฮ่องกงและสาธารณรัฐประชาชนจีน  โดยฝ่ายไทยจะมีสภาอุตสาหกรรมแห่งประเทศไทยและธนาคารเพื่อการส่งออกและนำเข้าแห่งประเทศไทยเป็นหน่วยงานรับผิดชอบหลักร่วมกับ HKTDC โดยคาดว่าโครงการริเริ่มนี้จะดำเนินการได้ในช่วงปลายเดือนกุมภาพันธ์ถึงต้นเดือนมีนาคมศกนี้ ซึ่งการดำเนินงานในระยะแรกฝ่ายฮ่องกงจะส่งผู้เชี่ยวชาญมายังประเทศไทยเพื่อให้ข้อมูลและแนะนำแนวทางให้ผู้ประกอบการไทยในการเข้าสู่ตลาดฮ่องกงและสาธารณรัฐประชาชนจีน และจะนำไปสู่การจับคู่ทางธุรกิจในลำดับต่อไป ทั้งนี้ จะเริ่มต้นจากภาคธุรกิจเป้าหมายที่ทั้ง 2 ฝ่ายมีความสนใจร่วมกัน อาทิ อิเล็กทรอนิกส์ อาหารและผลไม้แปรรูป  กลุ่มธุรกิจที่เน้นการออกแบบ การสร้างภาพยนตร์ เป็นต้นโดยความร่วมมือดังกล่าวจะมุ่งให้เกิดการเชื่อมโยงห่วงโซ่อุปทานของอุตสาหกรรมระหว่างไทย ฮ่องกง และสาธารณรัฐประชาชนจีน
นอกจากนี้ รัฐมนตรีว่าการกระทรวงการคลังได้มีโอกาสหารือกับคณะผู้แทนภาคการเงินการธนาคารในฮ่องกง (Thai Professional and Friends of Thailand from Financial Sector) โดยได้แลกเปลี่ยนความเห็นระหว่างกันเกี่ยวกับสถานการณ์เศรษฐกิจ และการดำเนินการของผู้ประกอบการไทย ทั้งนี้คณะผู้แทนภาคการเงินการธนาคารสนใจเข้ามาลงทุนและแสดงความเชื่อมั่นต่อเศรษฐกิจไทย พร้อมที่จะ
ให้การสนับสนุนในนโยบายของภาครัฐในการส่งเสริมการลงทุนของผู้ประกอบการไทยในต่างประเทศต่อไป
สำนักงานเศรษฐกิจการคลัง
โทร. 0-2273-9020 ต่อ3613และ 3273

ที่มา : https://www.thaigov.go.th/news/contents/details/25773
