รัฐบาลไทย-ข่าวทำเนียบรัฐบาล-อาเซียน - สหรัฐฯ ยันร่วมแก้ปัญหาภูมิภาคอย่างสันติ ยึดกฎหมาย  ขณะที่ไทย - สหรัฐฯ สัญญานบวกทางทหาร

วันพฤหัสบดีที่ 25 กรกฎาคม 2562
อาเซียน - สหรัฐฯ ยันร่วมแก้ปัญหาภูมิภาคอย่างสันติ ยึดกฎหมาย  ขณะที่ไทย - สหรัฐฯ สัญญานบวกทางทหาร
พล.อ.ประวิตร วงษ์สุวรรณ รอง นรม. และ รมว.กห. พร้อมคณะ ได้เดินทางไปราชการ ณ สาธารณรัฐสิงคโปร์ เพื่อเข้าร่วมประชุม IISS Shangri - La Dialogue
พล.อ.ประวิตร วงษ์สุวรรณ รอง นรม. และ รมว.กห. พร้อมคณะ ได้เดินทางไปราชการ ณ สาธารณรัฐสิงคโปร์ เพื่อเข้าร่วมประชุม IISS Shangri - La Dialogue
เมื่อเดินทางถึง เวลา 1500 : ได้ร่วมกับ รมว.กห.ประเทศอาเซียน หารืออย่างไม่เป็นทางการ กับ นาย แพทริค แชแนแฮน (Patrick M Shanahan) รักษาการ รมว.กห.สหรัฐอเมริกา ถึงความท้าทายและความร่วมมือกันรับมือกับภัยคุกคามของภูมิภาค  ซึ่งโดยภาพรวมอาเซียน มีความกังวลกับความท้าทายจาก ภัยการก่อการร้าย ปัญหาความขัดแย้งของคาบสมุทรเกาหลีและทะเลจีนใต้ รวมทั้งสงครามการค้าที่กำลังเกิดขึ้น ซึ่งจะนำมาซึ่งความไม่สงบและขาดเสถียรภาพในภูมิภาค
โดย พล.อ.ประวิตร’ ได้ใช้โอกาสนี้ ย้ำความประสงค์ของไทย ที่ต้องการเห็นความร่วมมือระหว่างมหาอำนาจในภูมิภาคนี้  เป็นไปอย่างสร้างสรรค์มากกว่าการแข่งขัน และร่วมมือกับประเทศในภูมิภาคแสวงประโยชน์ร่วมกัน เพื่อให้เกิดสันติภาพและความความมั่นคงแก่ภูมิภาคอย่างยั่งยืน  พร้อมย้ำในฐานะประธานอาเซียน ไทยมุ่งมั่นจะสานต่อและขับเคลื่อนความร่วมมือ รวมทั้งเสริมสร้างความเป็นหุ้นส่วนระหว่างประเทศสมาชิก เพื่อให้อาเซียนเดินหน้าอย่างเข้มแข็ง และพร้อมรับมือกับภัยคุกคามรูปแบบใหม่ของภูมิภาคไปด้วยกัน โดยไม่ทิ้งใครไว้ข้างหลัง
ทั้งนี้ สหรัฐอเมริกา ยืนยันภาระผูกพันของยุทธศาสตร์ Free and Open Indo - Pacific และตระหนักถึงความสำคัญของความเป็นแกนกลางอาเซียน โดยเคารพอธิปไตยของทุกประเทศเท่าเทียมกัน พร้อมขอให้ร่วมกันแก้ปัญหาข้อขัดแย้ง อย่างสันติและยึดมั่นกฎหมาย โดยให้ความสำคัญร่วมกันกับ กฎข้อบังคับของภูมิภาค  (Regional Rules Base of Order) ขณะเดียวกัน ยินดีและพร้อมแบ่งปันความรู้และประสบการณ์เพื่อแก้ปัญหาภัยคุกคามรูปแบบใหม่ไปด้วยกัน  สำหรับปัญหาการค้า มีความซับซ้อนและกระทบประโยชน์กับทุกประเทศ โดยหวังว่าจะสามารถแก้ปัญหาได้ด้วยดี
ต่อจากนั้น พล.อ.ประวิตร’ รอง นรม. และ รมว.กห. ได้พบหารือทวิภาคี กับ กรรมาธิการด้านการทหาร วุฒิสภาสหรัฐอเมริกา ประกอบด้วย วุฒิสมาชิก นาย แองกัส คิง ( Angus King ) , นาง มาร์ชา แบล็คเบิร์น ( Marsha Blackburn ) และ นาง แทมมี่ ( ลัดดา ) ดั๊กเวิร์ธ ( Tammy Duckworth ) ด้วยบรรยากาศมิตรภาพและเป็นกันเอง
ทั้งสองฝ่ายได้หารือ แลกเปลี่ยนความคิดเห็นร่วมกันถึงความท้าทายรูปแบบใหม่ของภูมิภาค โดยกรรมาธิการด้านการทหารสหรัฐฯ ยินดีคงความร่วมมือและเสริมความแข็งแกร่งระหว่างกันอย่างใกล้ชิด ด้วยการสานต่อความร่วมมือทางทหารกับไทยมากขึ้น โดย นางแทมมี่’ พร้อมจะสนับสนุนและช่วยให้สมาชิกวุฒิสภาสหรัฐฯ มีความเข้าใจไทยดีขึ้นและทำงานร่วมกับไทยอย่างใกล้ชิดมากขึ้น ในการสนับสนุนความร่วมมือทางทหารมากขึ้น  ทั้งด้านการศึกษาและการฝึกทางทหารร่วมกัน
พร้อมกันนี้ ขอชื่นชมความทุ่มเทและความพยายามของไทยในการแก้ปัญหาการค้ามนุษย์ โดยการนำของ พล.อ.ประวิตร’ ที่ผ่านมา ซึ่งมีพัฒนาการอย่างมาก โดยสหรัฐฯ ยินดีให้ความร่วมมือเป็นพันธมิตรใกล้ชิด เดินหน้าพัฒนาความร่วมมือกันต่อไป  ทั้งนี้ รองนรม.และรมว.กห. ยืนยันว่า ไทยพร้อมยกระดับความเป็นพันธมิตรและความเป็นหุ้นส่วนทางยุทธศาสตร์ระหว่างกัน และพร้อมให้การสนับสนุนสหรัฐฯ ดำรงบทบาทอย่างสร้างสรรค์ในการธำรงไว้ซึ่ง เสถียรภาพและความเจริญรุ่งเรือง ในภูมิภาค อินโด - แปซิฟิก

ที่มา : https://www.thaigov.go.th/news/contents/details/21765
