รัฐบาลไทย-ข่าวทำเนียบรัฐบาล-นายกรัฐมนตรีมีกำหนดการตรวจราชการ ณ จังหวัดศรีสะเกษ

วันพุธที่ 6 พฤศจิกายน 2562
นายกรัฐมนตรีมีกำหนดการตรวจราชการ ณ จังหวัดศรีสะเกษ
นายกรัฐมนตรีมีกำหนดการตรวจราชการ ณ จังหวัดศรีสะเกษ
วันนี้ (6 พฤศจิกายน 62) เวลา 13.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี ศาสตราจารย์ ดร. นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า ในวันพรุ่งนี้ (7 พฤศจิกายน 2562) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเดินทางไปเปิดโรงอบเมล็ดพันธ์ข้าวและทดสอบระบบการคัดคุณภาพข้าว ณ กลุ่มวิสาหกิจชุมชนศูนย์ข้าวชุมชนบ้านอุ่มแสง และเยี่ยมชมกิจกรรมการส่งเสริมการเกษตรในรูปแบบแปลงใหญ่ของจังหวัดศรีสะเกษและจังหวัดในภาคตะวันออกเฉียงเหนือ รวมไปถึงการส่งเสริมการปลูกพืชทางเลือก การดำเนินงานของ Young Smart Farmer  และกิจกรรมเทคโนโลยีดิจิทัลและนวัตกรรมทางการเกษตรของจังหวัดศรีสะเกษด้วย
ส่วนในสัปดาห์หน้านั้น จะมีการประชุมคณะรัฐมนตรีอย่างเป็นทางการนอกสถานที่ และลงพื้นที่ตรวจราชการในพื้นที่กลุ่มจังหวัดภาคกลางตอนล่าง 1 (กาญจนบุรี ราชบุรี สุพรรณบุรี) ระหว่างวันที่ 11-12 พฤศจิกายน โดยในวันอังคารที่ 12 พฤศจิกายน นายกรัฐมนตรีจะเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2562 ณ จังหวัดกาญจนบุรี ซึ่งนับเป็นการประชุมคณะรัฐมนตรีอย่างเป็นทางการนอกสถานที่ ครั้งที่แรกในรัฐบาลนี้
...........................................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24366
