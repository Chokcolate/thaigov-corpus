รัฐบาลไทย-ข่าวทำเนียบรัฐบาล-ก.อุตฯ ลงพื้นที่คืนความสุข SMEs จ.อุบลราชธานี

วันศุกร์ที่ 4 ตุลาคม 2562
ก.อุตฯ ลงพื้นที่คืนความสุข SMEs จ.อุบลราชธานี
นายภานุวัฒน์ ตริยางกูรศรี ผู้ตรวจราชการกระทรวงอุตสาหกรรม รักษาราชการแทนรองปลัดกระทรวงอุตสาหกรรม ลงพื้นที่ช่วยเหลือสถานประกอบการที่ประสบอุทกภัย ณ บริษัท ทูฟาร่า รีนิวอัล (ประเทศไทย) จำกัด
จ.อุบลราชธานี วันนี้ (4 ตุลาคม 2562) นายภานุวัฒน์ ตริยางกูรศรี ผู้ตรวจราชการกระทรวงอุตสาหกรรม รักษาราชการแทนรองปลัดกระทรวงอุตสาหกรรม พร้อมด้วยนายเอกภัทร วังสุวรรณ ผู้ตรวจราชการกระทรวงอุตสาหกรรม นายภาสกร ชัยรัตน์ รองอธิบดีกรมส่งเสริมอุตสาหกรรม นำทีมผู้บริหาร ข้าราชการ เจ้าหน้ากระทรวงอุตสาหกรรม ลงพื้นที่ช่วยเหลือสถานประกอบการที่ประสบอุทกภัย ณ บริษัท ทูฟาร่า รีนิวอัล (ประเทศไทย) จำกัด โดยมีนางศิริพร เคหารมย์ เจ้าของกิจการให้การต้อนรับ
บริษัท ทูฟาร่า รีนิวอัล (ประเทศไทย) จำกัด ประกอบธุรกิจผลิตและจำหน่ายผลิตภัณฑ์เครื่องสำอาง ครีมบำรุงผิว ยาสีฟัน สบู่ และผลิตภัณฑ์สปา มีรายได้เฉลี่ยประมาณ 90,000 บาทต่อเดือน โดยเมื่อช่วงเดือนสิงหาคมที่ผ่านมา บริษัทฯ ได้รับผลกระทบด้านอุทกภัยจากพายุโมดุล ทำให้สถานประกอบการได้รับความเสียหาย ตั้งแต่ตัวอาคาร เครื่องจักร/เครื่องมือ ตู้โชว์สินค้า ไปจนถึงวัตถุดิบในการผลิต ก่อให้เกิดความเสียหายกว่า 1,500,000 บาท ซึ่งคาดว่าต้องใช้ต้นทุนฟื้นฟูภาคการผลิตไม่ต่ำกว่า 100,000 บาท เป็นระยะเวลาไม่ต่ำกว่า 6 เดือน ซึ่งทางศูนย์ส่งเสริมอุตสาหกรรมภาคที่ 7 กรมส่งเสริมอุตสาหกรรม ร่วมกับมหาวิทยาลัยราชภัฏอุบลราชธานี เข้าดำเนินการช่วยฟื้นฟูบริษัทฯ ซึ่งเป็น 1 ในผู้ประกอบการจาก 190 ราย ภายใต้โครงการคืนความสุข SMEs (SMEs Happy Work and Happy Life) ในด้านต่าง ๆ ได้แก่ เข้าช่วยซ่อมแซมอุปกรณ์ เครื่องมือ เครื่องจักรต่างๆ ช่วยทำความสะอาดพื้นที่ ปรับปรุงภูมิทัศน์ให้กับสถานประกอบการ รวมถึงให้ผู้ประกอบการเข้าร่วมโครงการพักชำระหนี้ของโครงการเงินทุนหมุนเวียนเพื่อการส่งเสริมอาชีพอุตสาหกรรมในครอบครัวและหัตถกรรมไทยเป็นเวลา 4 เดือน พร้อมลดดอกเบี้ยร้อยละ 1 เป็นเวลา 1 ปี อีกด้วย

ที่มา : https://www.thaigov.go.th/news/contents/details/23632
