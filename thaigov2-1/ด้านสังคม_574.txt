รัฐบาลไทย-ข่าวทำเนียบรัฐบาล-สธ.แนะผู้ปกครองดูแลสุขอนามัยและความปลอดภัยเด็ก ร่วมงานวันเด็ก

วันศุกร์ที่ 10 มกราคม 2563
สธ.แนะผู้ปกครองดูแลสุขอนามัยและความปลอดภัยเด็ก ร่วมงานวันเด็ก
กระทรวงสาธารณสุข แนะผู้ปกครองพาเด็กเล็กร่วมงานวันเด็กสถานที่ต่าง ๆ เตรียมน้ำดื่ม เจลล้างมือ ติดป้ายชื่อและเบอร์โทรติดต่อผู้ปกครอง
กระทรวงสาธารณสุข แนะผู้ปกครองพาเด็กเล็กร่วมงานวันเด็กสถานที่ต่าง ๆ เตรียมน้ำดื่ม เจลล้างมือ ติดป้ายชื่อและเบอร์โทรติดต่อผู้ปกครอง
วันนี้ (10 มกราคม 2563) นายแพทย์รุ่งเรือง กิจผาติ ที่ปรึกษาระดับกระทรวงและโฆษกกระทรวงสาธารณสุข ให้สัมภาษณ์ว่า วันเสาร์ที่ 11 มกราคมนี้เป็นวันเด็กแห่งชาติ พ่อ แม่ ผู้ปกครองที่พาบุตรหลานไปร่วมกิจกรรมที่หน่วยงานต่างๆ จัดขึ้น ขอแนะนำให้ผู้ปกครองเตรียมน้ำดื่ม ทิชชู่เปียก เจลล้างมือ หมวก ร่ม และหน้ากากอนามัยติดไปด้วย  รวมทั้งจัดทำป้ายชื่อของเด็กและเบอร์โทรศัพท์ติดต่อผู้ปกครองติดตัวเด็กไว้ ให้สามารถติดต่อได้หากเกิดการพลัดหลง เมื่อไปร่วมกิจกรรมขอให้ล้างมือเด็กบ่อย ๆ โดยเฉพาะหลังจากจับของเล่น ก่อนหยิบจับขนม ก่อนรับประทานอาหาร เมื่อได้รับอาหารกล่องที่แจกในงาน ขอให้สังเกตอาหารว่ามีกลิ่นผิดปกติ  บูดเสียหรือไม่ และควรเลือกอาหารที่สะอาด ปรุงสุกใหม่ จากร้านที่ถูกสุขลักษณะ ยึดหลัก “กินร้อน ช้อนกลาง ล้างมือ” เพื่อป้องกันการเจ็บป่วยโรคระบบทางเดินอาหารและระบบทางเดินหายใจ รวมถึงต้องระมัดระวังการเล่นลูกโป่งอัดไฮโดรเจนซึ่งเป็นแก๊สที่ไวต่อประกายไฟ อาจเกิดอันตราย หากลูกโป่งแตกควรเก็บเศษทิ้งเพื่อป้องกันเด็กหยิบมาอมหรือกัดเล่น อาจลื่นเข้าไปในลำคออุดกั้นทางเดินหายใจได้ หากเด็กป่วยเป็นไข้หวัด ควรพักผ่อนที่บ้าน ไม่ควรไปร่วมกิจกรรม เพราะอาจแพร่เชื้อไปสู่เด็กคนอื่น ๆ
นายแพทย์รุ่งเรืองกล่าวต่อว่า หลังกลับจากเที่ยวงานวันเด็กแล้วเด็กป่วยมีอาการไข้ ไอ มีน้ำมูก พ่อแม่สามารถให้การดูแลได้เองโดยให้พักผ่อนที่บ้าน รับประทานอาหารที่มีประโยชน์ สวมเสื้อผ้าให้ความอบอุ่น เช็ดตัวลดไข้ด้วยน้ำธรรมดา หากมีไข้สูงให้รับประทานยาลดไข้พาราเซตามอล และยารักษาตามอาการ เช่น ยาแก้ไอ ยาลดน้ำมูก อาการจะค่อยๆ ดีขึ้น และหายป่วยใน 1 สัปดาห์ แต่หากอาการไม่ดีขึ้น สังเกตได้ง่ายก็คือ หายใจเร็ว หอบ เหนื่อย มีไข้สูงเกิน 3 วัน ขอให้รีบพาไปพบแพทย์ทันที

ที่มา : https://www.thaigov.go.th/news/contents/details/25710
