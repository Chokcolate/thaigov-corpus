รัฐบาลไทย-ข่าวทำเนียบรัฐบาล-ความร่วมมือด้านการศึกษา ไทย-ญี่ปุ่น

วันศุกร์ที่ 13 กันยายน 2562
ความร่วมมือด้านการศึกษา ไทย-ญี่ปุ่น
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ พร้อมด้วย นางสาวดุริยา อมตวิวัฒน์ รองปลัดกระทรวงศึกษาธิการ และผู้บริหารองค์กรหลัก ให้การต้อนรับและหารือกับนายชิโระ ซะโดะชิมะ (H.E. Mr. Shiro Sadoshima) เอกอัครราชทูตญี่ปุ่นประจำประเทศไทย
เมื่อวันพุธที่ 11 กันยายน 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ พร้อมด้วย นางสาวดุริยา อมตวิวัฒน์ รองปลัดกระทรวงศึกษาธิการ และผู้บริหารองค์กรหลัก ให้การต้อนรับและหารือกับนายชิโระ ซะโดะชิมะ (H.E. Mr. Shiro Sadoshima) เอกอัครราชทูตญี่ปุ่นประจำประเทศไทย ณ ห้องดำรงราชานุภาพ กระทรวงศึกษาธิการ
รมว.ศึกษาธิการ กล่าวว่า การได้พบปะหารือกับเอกอัครราชทูตญี่ปุ่นฯ ในครั้งนี้ ได้แลกเปลี่ยนข้อมูลและความคิดเห็นกันในหลายด้าน อาทิ การขยายผลความร่วมมือการจัดตั้งสถาบันไทยโคเซ็น (KOSEN), แผนการลงทุนของภาคธุรกิจและอุตสาหกรรมญี่ปุ่นในประเทศไทย เป็นต้น ซึ่งรัฐบาลไทยก็ให้ความสำคัญกับการลงทุนของญี่ปุ่นผ่านกระบวนการและแนวทางต่าง ๆ ในขณะเดียวกันกระทรวงศึกษาธิการไทยก็มีหน้าที่ในการรับผิดชอบและจัดสรรทรัพยากรบุคคล เพื่อรองรับการเจริญเติบโตของตลาดแรงงาน โดยมีแนวทางในการพัฒนาหลักสูตรการเรียนการสอนที่ผสมผสานความรู้ของภาคธุรกิจต่าง ๆ กับหลักสูตรที่มีอยู่ พร้อมเชื่อมโยงการศึกษาในทุกระดับตามการเจริญเติบโตของตลาดแรงงาน รวมทั้งมีแนวทางในการจับคู่สถาบันการศึกษาให้สอดคล้องกับภาคธุรกิจในพื้นที่นั้น ๆ เพื่อพัฒนาหลักสูตรให้มีความยืดหยุ่นสนับสนุนให้นักเรียนได้เข้าฝึกประสบการณ์ในสถานที่จริง ทั้งนี้ การเตรียมความพร้อมกำลังคนให้เพียงพอต่อความต้องการของตลาดแรงงานเป็นสิ่งสำคัญที่กระทรวงศึกษาธิการไทยจะเร่งดำเนินการให้เห็นผลอย่างเป็นรูปธรรมที่สุด
นายชิโระ ซะโดะชิมะ เอกอัครราชทูตญี่ปุ่นประจำประเทศไทย กล่าวว่า ประเทศไทยและประเทศญี่ปุ่นมีความสัมพันธ์อันดีมาอย่างยาวนาน ปัจจุบันมีบริษัทญี่ปุ่นเข้ามาลงทุนในภาคอุตสาหกรรมของประเทศไทยจำนวนมาก จึงต้องการกำลังคนที่มีคุณภาพเข้าสู่ตลาดแรงงาน ดังนั้น สถานเอกอัครราชทูตฯ ยินดีสานต่อความร่วมมือด้านการศึกษากับกระทรวงศึกษาธิการไทยเพื่อขยายผลการดำเนินงานร่วมกันอย่างต่อเนื่อง สำหรับความร่วมมือเกี่ยวกับโครงการจัดตั้งสถาบันไทยโคเซ็น (KOSEN) ในประเทศไทยนั้น ขณะนี้ได้ดำเนินการมาระยะหนึ่งแล้วมีผลสำเร็จที่ดี ทั้งนี้ สถานเอกอัครราชทูตฯ จะหารือกับสภาหอการค้าญี่ปุ่นประจำประเทศไทยเกี่ยวกับแนวทางความร่วมมือด้านการศึกษากับกระทรวงศึกษาธิการไทยต่อไปด้วย
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.: รายงาน

ที่มา : https://www.thaigov.go.th/news/contents/details/23081
