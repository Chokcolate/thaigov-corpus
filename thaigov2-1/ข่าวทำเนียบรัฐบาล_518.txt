รัฐบาลไทย-ข่าวทำเนียบรัฐบาล-นายกรัฐมนตรีย้ำรัฐบาลจะเร่งดำเนินการแก้ปัญหาที่ดินทำกินและพื้นที่ทับซ้อนโดยเร็ว

วันพฤหัสบดีที่ 2 มกราคม 2563
นายกรัฐมนตรีย้ำรัฐบาลจะเร่งดำเนินการแก้ปัญหาที่ดินทำกินและพื้นที่ทับซ้อนโดยเร็ว
พลเอก ประยุทธ์ จันทร์โอชา นายกรัฐมนตรี ย้ำรัฐบาลจะเร่งดำเนินการแก้ปัญหาที่ดินทำกินและพื้นที่ทับซ้อนโดยเร็ว โดยมอบหมายคณะกรรมการนโยบายที่ดินแห่งชาติ (คทช.) ประชุมดูแลเรื่องที่ทำกินและพื้นที่ทับซ้อนต่าง ๆ
วันนี้ (2 ม.ค.63) เวลา 13.00 น. ณ บริเวณห้องโถง ตึกบัญชาการ 1 ทำเนียบรัฐบาล  ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมแถลงแก่สื่อมวลชนโดยกล่าวอวยพรเนื่องในโอกาสปีใหม่ว่า ปีนี้ขอให้เป็นปีแห่งความสำเร็จและความสุขของประชาชนไทยทั้ง 61 ล้านคน โดยรัฐบาลมีหน้าที่ที่จะทำสิ่งต่าง ๆ ให้ดีขึ้นเรื่อย ๆ ในการแก้ไขปัญหาระยะสั้น ระยะปานกลาง และระยะยาว ซึ่งได้มอบนโยบายในการแก้ปัญหาที่สามารถแก้ปัญหาครั้งเดียวจบหรือปัญหาที่ทับซ้อน ต้องเร่งคลี่ เร่งแก้ปัญหาไปพร้อมๆ กัน โดยเฉพาะปัญหาพื้นที่ทำกิน ปัญหาที่ดิน ปัญหาน้ำ ต้องดำเนินการโดยเร็ว ซึ่งมอบหมายให้คณะกรรมการนโยบายที่ดินแห่งชาติ (คทช.) ประชุมดูแลเรื่องที่ทำกินและพื้นที่ทับซ้อนต่าง ๆ และย้ำให้เร่งดำเนินการภายในเดือนนี้เพื่อให้ได้ข้อยุติบางประการโดยเร็ว เพื่อให้ทุกฝ่ายเกิดความสบายใจในการอยู่อาศัย
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25580
