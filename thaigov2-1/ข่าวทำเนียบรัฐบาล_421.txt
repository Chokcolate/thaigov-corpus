รัฐบาลไทย-ข่าวทำเนียบรัฐบาล-ไทยและจีน ยืนยันการกระชับความเป็นหุ้นส่วนระหว่างไทยจีนให้แน่นแฟ้น

วันพุธที่ 27 พฤศจิกายน 2562
ไทยและจีน ยืนยันการกระชับความเป็นหุ้นส่วนระหว่างไทยจีนให้แน่นแฟ้น
ไทยและจีน ยืนยันการกระชับความเป็นหุ้นส่วนระหว่างไทยจีนให้แน่นแฟ้น
วันนี้ (วันพุธที่ 27 พฤศจิกายน 2562) เวลา 13.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายหวัง เสี่ยวหง รัฐมนตรีช่วยว่าการกระทรวงความมั่นคงสาธารณะ สาธารณรัฐประชาชนจีน เข้าเยี่ยมคารวะ นายวิษณุ เครืองาม รองนายกรัฐมนตรี สรุปสาระสำคัญ ดังนี้
รองนายกรัฐมนตรี ยินดีที่ได้พบนายหวัง เสี่ยวหง (H.E. Mr. Wang Xiaohong) ในโอกาสเยือนไทยเพื่อเข้าร่วมการประชุมระดับรัฐมนตรีอาเซียนด้านอาชญากรรมข้ามชาติ ครั้งที่ 13 และการประชุมอื่นๆ ที่เกี่ยวข้อง ชื่นชมความสัมพันธ์ไทยจีนที่มีความสัมพันธ์แบบรอบด้านอย่างใกล้ชิดมาเป็นเวลานาน เชื่อมั่นว่าไทยและจีนจะคงความสัมพันธ์ในทุกระดับได้อย่างยาวนาน ทั้งนี้ ขอบคุณรัฐบาลจีนที่ให้การต้อนรับอย่างอบอุ่นในการเดินทางเยือนกรุงปักกิ่งเมื่อเดือนพฤษภาคมที่ผ่านมา โดยในระหว่างการเยือนได้พบหารือกับ นายเจ้า เค่อจื้อ มนตรีแห่งรัฐและ รัฐมนตรีว่าการกระทรวงความมั่นคงสาธารณะของจีน ซึ่งเป็นโอกาสดี ให้ได้แลกเปลี่ยนความคิดเห็น ให้เกิดความร่วมมืออย่างเป็นรูปธรรม
รัฐมนตรีช่วยว่าการกระทรวงความมั่นคงสาธารณะขอบคุณที่รองนายกรัฐมนตรีอนุญาตให้เข้าเยี่ยมคารวะ ชื่นชมไทยที่เป็นมิตรประเทศที่สำคัญของจีนมีความผูกพันเหมือนเป็นพี่น้องกัน โดยเมื่อต้นเดือนพฤศจิกายนที่ผ่านมา นายกรัฐมนตรีจีน นายหลี่ เค่อเฉียง ได้เยือนไทยอย่างเป็นทางการ เป็นโอกาสให้ได้มีการหารือในหลายประเด็นที่เป็นประโยชน์ และได้ช่วยกระชับความเป็นหุ้นส่วนระหว่างไทยกับจีนให้แน่นแฟ้นยิ่งขึ้น
ในโอกาสนี้ ทั้งสองฝ่ายได้แลกเปลี่ยนข้อคิดเห็นด้านการบังคับใช้กฎหมาย รวมถึงสถานการณ์ระหว่างประเทศ

ที่มา : https://www.thaigov.go.th/news/contents/details/24876
