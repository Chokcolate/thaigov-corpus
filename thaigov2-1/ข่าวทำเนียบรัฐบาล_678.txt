รัฐบาลไทย-ข่าวทำเนียบรัฐบาล-นายกรัฐมนตรี เน้นพัฒนาหลักสูตรการเรียนการสอน สร้างแรงบันดาลใจแก่เด็กเพื่อเป็นแรงผลักดันในพัฒนาประเทศอย่างยั่งยืน

วันจันทร์ที่ 24 กุมภาพันธ์ 2563
นายกรัฐมนตรี เน้นพัฒนาหลักสูตรการเรียนการสอน สร้างแรงบันดาลใจแก่เด็กเพื่อเป็นแรงผลักดันในพัฒนาประเทศอย่างยั่งยืน
นายกรัฐมนตรี เน้นพัฒนาหลักสูตรการเรียนการสอน สร้างแรงบันดาลใจแก่เด็กเพื่อเป็นแรงผลักดันในพัฒนาประเทศอย่างยั่งยืน
วันนี้ (24 ก.พ. 63) เวลา 8.30 น. ณ บริเวณหลังตึกไทยคู่ฟ้า ทำเนียบรัฐบาล ก่อนการประชุมคณะรัฐมนตรี พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  เยี่ยมชมนิทรรศการวิสาหกิจดิจิทัลเริ่มต้น (Digital Startup) ด้านเทคโนโลยีเพื่อการท่องเที่ยว (TravelTech) โดย กระทรวงดิจิทัลเพื่อเศรษฐกิจและสังคม พร้อมพบกับ ครู และนักเรียนโรงเรียนเอกชนที่มีความรู้ความสามารถ ด้านจินตคณิต
คณะผู้บริหารดิจิทัลสตาร์ทอัพจาก 4 บริษัทได้เข้าพบนายกรัฐมนตรีเพื่อประชาสัมพันธ์ผลงานด้านเทคโนโลยีเพื่อการท่องเที่ยว (TravelTech) ซึ่งได้แก่ Drivemate (บริษัท ไดร์ฟเมท จำกัด) สตาร์ตอัพน้องใหม่ Carsharing แห่งแรกของไทย เป็นผู้พัฒนาแพลตฟอร์มให้บริการรถเช่า VenueE (บริษัท เวนิวอี จำกัด) บริการรวมสถานที่จัดประชุม  Sneak (บริษัท เก็ต สนีก จำกัด) ผู้ให้บริการแพลตฟอร์มวางแผนการท่องเที่ยว และ Haup (บริษัท ฮ้อปคาร์ จำกัด) ผู้นำในการให้บริการคาร์แชริ่งของประเทศไทย โดยนายกรัฐมนตรีได้แสดงความชื่นชมต่อผลงานที่ถูกพัฒนาขึ้นมาโดยคนรุ่นใหม่ พร้อมกับเสนอให้นำผลงานเหล่านี้กระจายไปสู่จังหวัดต่างๆ โดยเฉพาะเมืองรอง ซึ่งรัฐบาลได้มีนโยบายมอบหมายให้หน่วยงานราชการ หากต้องมีการจัดการประชุมสัมมนา ก็ขอให้มีการจัดการประชุมในจังหวัดต่างๆ เพื่อกระตุ้นการท่องเที่ยวและเศรษฐกิจในพื้นที่ด้วย นายกรัฐมนตรียังย้ำการพัฒนาด้วยเทคโนโลยีจะเป็นประโยชน์และอำนวยความสะดวกสบายให้มากยิ่งขึ้น ก็ขอให้ช่วยกันประชาสัมพันธ์วิธีการใช้บริการต่าง ๆ บนโซเชียลมีเดียให้มากยิ่งขึ้นต่อไป
จากนั้น นายณัฏฐพล ทีปสุวรรณ รัฐมนตรีว่าการกระทรวงศึกษาธิการได้นำคณะผู้บริหารกระทรวงศึกษาธิการ ครู และนักเรียนโรงเรียนเอกชนที่มีความรู้ความสามารถ ด้านจินตคณิตเข้าเยี่ยมคารวะนายกรัฐมนตรี เพื่อแสดงความสามารถในการคิดเลขเร็วในใจ ทั้งการบวก ลบ คูณ และหาร ซึ่งจะได้นำไปเป็นต้นแบบเพื่อพัฒนาหลักสูตรการเรียนการสอนคณิตศาสตร์สำหรับโรงเรียนรัฐบาลต่อไป   โดยนายกรัฐมนตรีได้แสดงความชื่นชมและสนับสนุนให้เด็กไทยทุกคน ฝึกทักษะด้านต่างๆ เพื่อพัฒนาสมอง เสริมสร้างการการเรียนรู้ และอยากรณรงค์ให้บุคลากรทางด้านการศึกษาร่วมกันสร้างแรงจูงใจให้เด็ก ๆ ฝึกความสามารถในด้านต่างๆ ที่เป็นประโยชน์และสร้างแรงบันดาลใจ เพื่อเป็นแรงผลักดันในพัฒนาประเทศอย่างยั่งยืน โอกาสนี้นายกรัฐมนตรียังแจกลายเซ็นให้แก่เด็ก ๆ อีกด้วย
......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26689
