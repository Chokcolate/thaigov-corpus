รัฐบาลไทย-ข่าวทำเนียบรัฐบาล-วธ.ร่วมกับจ.ลพบุรี จัดงาน “แผ่นดินสมเด็จพระนารายณ์มหาราช ครั้งที่ ๓๓ ประจำปี ๒๕๖๓”

วันจันทร์ที่ 17 กุมภาพันธ์ 2563
วธ.ร่วมกับจ.ลพบุรี จัดงาน “แผ่นดินสมเด็จพระนารายณ์มหาราช ครั้งที่ ๓๓ ประจำปี ๒๕๖๓”
วธ.ร่วมกับจ.ลพบุรี จัดงาน “แผ่นดินสมเด็จพระนารายณ์มหาราช ครั้งที่ ๓๓ ประจำปี ๒๕๖๓”
เชิญชวนแต่งไทย – เรียนรู้ศิลปวัฒนธรรม - ประวัติศาสตร์ชาติไทย
วธ.ร่วมกับจ.ลพบุรี จัดงาน “แผ่นดินสมเด็จพระนารายณ์มหาราช ครั้งที่ ๓๓ ประจำปี ๒๕๖๓”
เชิญชวนแต่งไทย – เรียนรู้ศิลปวัฒนธรรม - ประวัติศาสตร์ชาติไทย
วันที่ ๑๔ กุมภาพันธ์ ๒๕๖๓ ที่พระนารายณ์ราชนิเวศน์ จ.ลพบุรี นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ) เป็นประธานพิธีเปิดงาน “แผ่นดินสมเด็จพระนารายณ์มหาราช ครั้งที่ ๓๓ ประจำปี ๒๕๖๓”โดยมี        นายปรเมศวร์ งามพิเชษฐ์ ผู้ช่วยรัฐมนตรีประจำกระทรวงวัฒนธรรม นางยุพา ทวีวัฒนะกิจบวร รองปลัดกระทรวงวัฒนธรรม นายสุปกิต โพธิ์ปภาพันธ์ ผู้ว่าราชการจังหวัดลพบุรี ผู้บริหารกระทรวงวัฒนธรรม คณะกรรมการจัดงานแผ่นดินสมเด็จพระนารายณ์มหาราช ภาคีเครือข่ายด้านวัฒนธรรม ผู้แทนหน่วยงานภาครัฐ ภาคเอกชน และประชาชน เข้าร่วม
นายอิทธิพล กล่าวว่า กระทรวงวัฒนธรรม (วธ.) มีภารกิจหลักในการเทิดทูนสถาบันชาติ ศาสนาและพระมหากษัตริย์ เสริมสร้างค่านิยม อัตลักษณ์ไทยและความเป็นไทย ตลอดจนการอนุรักษ์สืบทอดและต่อยอดมรดกทางศิลปวัฒนธรรมของไทย รวมทั้งสนับสนุนนโยบายการพัฒนาสู่ประเทศไทย ๔.๐ ของรัฐบาล ด้วยการส่งเสริมการพัฒนาอุตสาหกรรมสร้างสรรค์ วัฒนธรรมและบริการที่มีมูลค่าสูง ๕ ด้าน ได้แก่ อาหาร ภาพยนตร์ แฟชั่น มวยไทย และเทศกาล ประเพณี โดยมุ่งเน้นให้ประชาชนได้มีส่วนร่วม เพื่อสร้างมูลค่าเพิ่มทางเศรษฐกิจ สร้างอาชีพและรายได้สู่ประชาชน ชุมชนและประเทศ ตลอดจนสร้างความภาคภูมิใจในมรดกภูมิปัญญาทางวัฒนธรรมของชาติ และเสริมสร้างความสัมพันธ์อันดีกับนานาชาติและภาพลักษณ์ที่ดีของประเทศ
นายอิทธิพล กล่าวอีกว่า เพื่อเป็นการขับเคลื่อนภารกิจและนโยบายดังกล่าว วธ.จึงบูรณาการร่วมกับจ.ลพบุรี และภาคีเครือข่ายด้านวัฒนธรรมจัดงานแผ่นดินสมเด็จพระนารายณ์มหาราช ประจำปี ๒๕๖๓ ระหว่างวันที่ ๑๔ – ๒๓ กุมภาพันธ์ ๒๕๖๓ ณ พระนารายณ์ราชนิเวศน์ และโบราณสถานในบริเวณใกล้เคียง ได้แก่ เทวสถานปรางค์แขก พระบรมราชานุสาวรีย์สมเด็จพระนารายณ์มหาราช หรือวงเวียนเทพสตรี บ้านวิชาเยนทร์ วัดพระศรีรัตนมหาธาตุ วัดปืน วัดกวิศรารามราชวรวิหาร วัดเสาธงทอง วัดเชิงท่า และบันได ๕๑ เพื่อเทิดพระเกียรติและน้อมรำลึกในพระมหากรุณาธิคุณของสมเด็จพระนารายณ์มหาราช ที่ทรงประกอบพระราชกรณียกิจนานัปการต่อประชาชนชาวไทย และเพื่อสืบสานศิลปวัฒนธรรมอันดีงามของท้องถิ่น รวมทั้งเพื่อส่งเสริมการศึกษาเรียนรู้ทางประวัติศาสตร์ และส่งเสริมการท่องเที่ยวของจ.ลพบุรี ซึ่งการจัดงานในครั้งนี้เป็นครั้งที่ ๓๓ ภายใต้แนวคิด “นุ่งโจม ห่มสไบ ร่วมแต่งไทย เที่ยวงานวัง” โดยรณรงค์ส่งเสริมให้ประชาชนและนักท่องเที่ยวแต่งกายด้วยชุดไทยมาเที่ยวงาน
นายอิทธิพล กล่าวเพิ่มเติมว่า กิจกรรมภายในงานประกอบด้วย ขบวนแห่ประวัติศาสตร์ที่ยิ่งใหญ่ อาทิ ขบวนเทิดพระเกียรติสมเด็จพระนารายณ์มหาราช ขบวนนบพระ (พระนารายณ์) ขบวนพระราชสาส์นฝรั่งเศส เป็นต้น พิธีทำบุญตักบาตรและบวงสรวงดวงพระวิญญาณสมเด็จพระนารายณ์มหาราชและสิ่งศักดิ์สิทธิ์ในจ.ลพบุรี สวนนารายณ์นฤมิต ลานวัฒนธรรม ตลาดย้อนยุค ทหารวังเปลี่ยนเวร หมากรุกคน ละครลิง การประดับตกแต่งโบราณสถานสำคัญ ได้แก่ บ้านวิชาเยนทร์ ปรางค์แขก วัดพระศรีรัตนมหาธาตุ สวนราชานุสรณ์ และวัดปืน และในวันที่ ๑๖ กุมภาพันธ์ ๒๕๖๓ ซึ่งเป็นวันคล้ายวันพระราชสมภพของสมเด็จพระนารายณ์มหาราช มีพิธีรำบวงสรวงถวายสมเด็จพระนารายณ์มหาราช ณ พระบรมราชานุสาวรีย์สมเด็จพระนารายณ์มหาราช โดยมีผู้ร่วมรำบวงสรวงฯ กว่า ๑ หมื่นคน ขณะเดียวกันมีการแสดงทางศิลปวัฒนธรรม อาทิ โขน การแสดงพื้นบ้าน การแสดงประวัติศาสตร์จินตนาการ “เรื่องรุ่งปฐพี ราชธานี พระนารายณ์” ซึ่งเป็นการแสดงแสง สี เสียง ณ สถานที่จริงตามประวัติศาสตร์ ในวันจันทร์ – พฤหัสบดี เวลา ๒๐.๐๐ น. และวันศุกร์ – อาทิตย์ ๒ รอบ เวลา ๑๙.๓๐ น. และ ๒๑.๓๐ น. โดยไม่เสียค่าเข้าชม
นอกจากนี้ ในวันที่ ๑๗ - ๑๘ กุมภาพันธ์ ๒๕๖๓ มีการจัดงานมหกรรมศิลปวัฒนธรรม “อนุรักษ์ สืบสาน สร้างสรรค์งานศิลป์สู่แผ่นดินสมเด็จพระนารายณ์มหาราช” ซึ่งเป็นการแสดงดนตรีไทยและการแสดงศิลปวัฒนธรรมจากวิทยาลัยนาฎศิลป์ทั่วประเทศ โดยจะมีพิธีเปิดงานฯ ในวันที่ ๑๗ กุมภาพันธ์ ๒๕๖๓ เวลา ๑๘.๓๐ น. ณ พระนารายณ์ราชนิเวศน์ ทั้งนี้ ขอเชิญชวนประชาชนชาวไทยและชาวต่างประเทศเข้าร่วมงาน“แผ่นดินสมเด็จพระนารายณ์มหาราช ครั้งที่ ๓๓ ประจำปี ๒๕๖๓” เพื่อน้อมรำลึกในพระมหากรุณาธิคุณและร่วมสืบสานวัฒนธรรมไทยให้คงอยู่สืบไป

ที่มา : https://www.thaigov.go.th/news/contents/details/26571
