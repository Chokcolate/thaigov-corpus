รัฐบาลไทย-ข่าวทำเนียบรัฐบาล-สำนักงานศูนย์ดำเนินการเกี่ยวกับผู้อพยพกระทรวงมหาดไทยให้การต้อนรับผู้ประสานงานฝ่ายกิจการผู้อพยพประจำเอเชียตะวันออก สถานทูตสหรัฐอเมริกาประจำประเทศไทย

วันศุกร์ที่ 2 สิงหาคม 2562
สำนักงานศูนย์ดำเนินการเกี่ยวกับผู้อพยพกระทรวงมหาดไทยให้การต้อนรับผู้ประสานงานฝ่ายกิจการผู้อพยพประจำเอเชียตะวันออก สถานทูตสหรัฐอเมริกาประจำประเทศไทย
สำนักงานศูนย์ดำเนินการเกี่ยวกับผู้อพยพกระทรวงมหาดไทยให้การต้อนรับผู้ประสานงานฝ่ายกิจการผู้อพยพประจำเอเชียตะวันออก สถานทูตสหรัฐอเมริกาประจำประเทศไทย
วันที่ 1 ส.ค. 2562) เวลา 10:00 น. ที่ห้องรับรองปลัดกระทรวงมหาดไทย ศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย มอบหมายให้ นายธนาคม จงจิระ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน ในฐานะหัวหน้าสำนักงานศูนย์ดำเนินการเกี่ยวกับผู้อพยพกระทรวงมหาดไทย พร้อมด้วย นายชยชัย แสงอินทร์ ผู้อำนวยการกองการต่างประเทศ สำนักงานปลัดกระทรวงมหาดไทย ในฐานะรองผู้อำนวยการสำนักงานศูนย์ดำเนินการเกี่ยวกับผู้อพยพกระทรวงมหาดไทยให้การต้อนรับ นายเดวิด มิวล์กี (Mr. David Muehlke) ผู้ประสานงานฝ่ายกิจการผู้อพยพประจำเอเชียตะวันออก และนายเจอราร์ด เชย์นี่ (Mr. Gerard Cheyne) รักษาการรองผู้ประสานงานฝ่ายกิจการผู้อพยพประจำเอเชียตะวันออก สถานทูตสหรัฐอเมริกาประจำประเทศไทย ในโอกาสเข้าเยี่ยมคารวะและแนะนำตัวในโอกาสเข้ารับตำแหน่ง
โอกาสนี้ นายธนาคม จงจิระ ได้กล่าวแนะนำภารกิจการดำเนินงานของศูนย์ดำเนินการเกี่ยวกับผู้อพยพ โดยกล่าวว่า ศูนย์ดำเนินการเกี่ยวกับผู้อพยพกระทรวงมหาดไทยจัดโครงสร้างการบริหารออกเป็น 2 ส่วน คือ 1) ฝ่ายอำนายการ บริหารงานในรูปของคณะกรรมการศูนย์ดำเนินการเกี่ยวกับผู้อพยพ มีปลัดกระทรวงมหาดไทย เป็นประธานกรรมการ และส่วนที่ 2 สำนักงานศูนย์ดำเนินการเกี่ยวกับผู้อพยพ มีรองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน เป็นหัวหน้าสำนักงานศูนย์ฯ และผู้อำนวยการกองการต่างประเทศ สำนักงานปลัดกระทรวงมหาดไทย เป็นรองหัวหน้าสำนักงานศูนย์ฯ ทำหน้าที่ดำเนินการเกี่ยวกับผู้หนีภัยการสู้รบจากประเทศเพื่อนบ้านที่หนีภัยเข้ามาในประเทศไทย โดยมีสภาความมั่นคงแห่งชาติ เป็นหน่วยงานกำหนดนโยบาย และมี UNHCR NGO และรัฐบาลต่างประเทศ โดยเฉพาะสหรัฐอเมริกาสนับสนุนการดำเนินงาน
ด้าน นายเดวิด มิวล์กี (Mr. David Muehlke) กล่าวขอบคุณกระทรวงมหาดไทยในการอำนวยความสะดวก และการอนุญาตให้คณะได้เข้าเยี่ยมพื้นที่พักพิงชั่วคราวสำหรับผู้หนีภัยการสู้รับจากเมียนมา บ้านแม่หละ จังหวัดตาก เมื่อวันที่ 5 ก.ค. ที่ผ่านมา และร่วมหารือประเด็นต่าง ๆ ที่เกี่ยวข้อง อาทิ นโยบายการดูแลผู้หนีภัยจากการสู้รับจากเมียนมาที่อาศัยอยู่ในพื้นที่พักพิงชั่วคราว แนวทางการส่งผู้หนีภัยการสู้รบจากเมียนมาไปตั้งถิ่นฐานในประเทศที่สาม โดยสหรัฐอเมริกาให้ความสำคัญและสนับสนุนการส่งผู้หนีภัยการสู้รบกลับมาตุภูมิด้วยความสมัครใจ และคาดว่าจะมีจำนวนผู้หนีภัยการสู้รบกลับสู่ประเทศมาตุภูมิด้วยความสมัครใจที่เพิ่มมากขึ้นในอนาคต
สุดท้าย นายธนาคม จงจิระ กล่าวว่า สำนักงานศูนย์ดำเนินการเกี่ยวกับผู้อพยพกระทรวงมหาดไทยขอขอบคุณสหรัฐอเมริกาที่ให้การสนับสนุนการดำเนินการและงบประมาณการดำเนินการเกี่ยวกับผู้อพยพมาอย่างต่อเนื่อง และเน้นย้ำว่า กระทรวงมหาดไทยพร้อมที่จะให้การสนับสนุนในทุกเรื่องตามนโยบายรัฐบาล ระเบียบ กฎหมาย และหลักมนุษยธรรม.

ที่มา : https://www.thaigov.go.th/news/contents/details/21956
