รัฐบาลไทย-ข่าวทำเนียบรัฐบาล-รมช.ธรรมนัสเปิดงานเกษตรลุ่มน้ำโขง ครั้งที่ 23 ประจำปี 2563

วันพฤหัสบดีที่ 12 มีนาคม 2563
รมช.ธรรมนัสเปิดงานเกษตรลุ่มน้ำโขง ครั้งที่ 23 ประจำปี 2563
รมช.ธรรมนัสเปิดงานเกษตรลุ่มน้ำโขง ครั้งที่ 23 ประจำปี 2563 ภายใต้หัวข้อ “เกษตรปราดเปรื่อง มั่งคั่ง ยั่งยืน” พัฒนาการเกษตรและคุณภาพชีวิตของเกษตรกร
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงานเกษตรลุ่มน้ำโขง ครั้งที่ 23 ประจำปี 2563 ภายใต้หัวข้อ “เกษตรปราดเปรื่อง มั่งคั่ง ยั่งยืน” ณ คณะเกษตรและเทคโนโลยี มหาวิทยาลัยนครพนม ว่า การจัดงานเกษตรลุ่มน้ำโขงครั้งนี้ ทางกระทรวงเกษตรฯ เห็นถึงความสำคัญของการเผยแพร่ถ่ายทอดความรู้ทางการเกษตรและเทคโนโลยี รวมถึงงานวิจัย นวัตกรรมใหม่ๆ เพื่อพัฒนาการเกษตร พัฒนาคุณภาพชีวิตของเกษตรกร และเพื่อให้นักศึกษารวมถึงเกษตรกรยุคใหม่ เห็นถึงความสำคัญของอาชีพเกษตรกรรม
“ในภาคการเกษตรนั้น สามารถจะขยายตัวในการเพิ่มผลผลิต ประสิทธิภาพช่องทางการตลาดและเพิ่มมูลค่าสินค้าการเกษตร จึงจำเป็นต้องพัฒนาเกษตรกร และชุมชนให้เข้มแข็ง มีการบูรณาการหลักการวิชาการ องค์ความรู้ภูมิปัญญาท้องถิ่น รวมถึงเทคโนโลยีและนวัตกรรมผลการวิจัยมาประยุกต์ใช้ โดยมุ่งเน้นที่ตัวเกษตรกรให้มีคุณภาพสามารถแก้ปัญหาและพึ่งพาตนเองได้อย่างยั่งยืน” ร้อยเอก ธรรมนัส กล่าว
ทั้งนี้การจัดงานเกษตรลุ่มน้ำโขงครั้งที่ 23 ประจำปี 2563 จึงมุ่งเน้นพัฒนาศักยภาพของเกษตรกรให้ตระหนักในด้านองค์ความรู้ ความเชี่ยวชาญในการประกอบอาชีพเกษตรกร สามารถแก้ไขปัญหาและวางแผนการผลิตให้สอดคล้องกับความต้องการของตลาด งานจะจัดขึ้นระหว่างวันที่ 9 - 15 มีนาคม 2563 โดยภายในงานจะมีการจัดนิทรรศการทางการเกษตร มีการอบรมเสวนา และมีการออกร้านจำหน่ายสินค้าทางการเกษตร สินค้าพื้นบ้านและอื่นๆอีกมากมาย
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/27111
