รัฐบาลไทย-ข่าวทำเนียบรัฐบาล-มท. เปิดงาน ศิลปาชีพ ประทีปไทย OTOP ก้าวไกล ด้วยพระบารมี สืบสานศิลปภูมิปัญญาไทย ส่งเสริมการใช้ผลิตภัณฑ์ OTOP ของไทย คาด 9 วัน เงินสะพัดกว่า 900 ล้าน

วันอังคารที่ 13 สิงหาคม 2562
มท. เปิดงาน ศิลปาชีพ ประทีปไทย OTOP ก้าวไกล ด้วยพระบารมี สืบสานศิลปภูมิปัญญาไทย ส่งเสริมการใช้ผลิตภัณฑ์ OTOP ของไทย คาด 9 วัน เงินสะพัดกว่า 900 ล้าน
มท. เปิดงาน ศิลปาชีพ ประทีปไทย OTOP ก้าวไกล ด้วยพระบารมี สืบสานศิลปภูมิปัญญาไทย ส่งเสริมการใช้ผลิตภัณฑ์ OTOP ของไทย คาด 9 วัน เงินสะพัดกว่า 900 ล้าน
เมื่อวันที่ 11 ส.ค. 62 เวลา 15.00 น. พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีเปิดงาน ศิลปาชีพ ประทีปไทย OTOP ก้าวไกล ด้วยพระบารมี ประจำปี พ.ศ 2562 ณ เวทีกลาง อาคารชาเลนเจอร์ 2 ศูนย์การแสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี โดยมี นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายสันติ พร้อมพัฒน์ รัฐมนตรีช่วยว่าการกระทรวงการคลัง นายวีระศักดิ์ หวังศุภกิจโกศล รัฐมนตรีช่วยว่าการกระทรวงการคลัง ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ พร้อมด้วยคณะทูตานุทูต คณะรัฐมนตรี นายฉัตรชัย พรหมเลิศ ปลัดกระทรวงมหาดไทย นายนิสิต จันทร์สมวงศ์ อธิบดีกรมการพัฒนาชุมชน ท่านผู้หญิงกอบกุล อุบลเดชประชารักษ์ ผู้แทนมูลนิธิส่งเสริมศิลปาชีพฯ คณะกรรมการอำนวยการหนึ่งตำบล หนึ่งผลิตภัณฑ์แห่งชาติ หัวหน้าส่วนราชการ ผู้ว่าราชการจังหวัด ภาคเอกชน และแขกผู้มีเกียรติ เข้าร่วมพิธีเปิดงานอย่างคับคั่ง
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า การจัดงานครั้งนี้จัดอย่างยิ่งใหญ่ เพื่อให้ประชาชนคนไทยได้มีโอกาสเทิดพระเกียรติเนื่องในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์ พระบรมราชชนนีพันปีหลวง ทรงมีต่อพสกนิกรชาวไทย ทรงส่งเสริมอาชีพและช่วยเหลือราษฎรให้มีอาชีพเสริม เพิ่มพูนรายได้อย่างกว้างขวาง ภายใต้โครงการส่งเสริมศิลปาชีพ และมูลนิธิส่งเสริมศิลปาชีพ ซึ่งแนวพระราชดำริของพระองค์ในเรื่องการส่งเสริมอาชีพ ได้กลายเป็นต้นแบบเพื่อการอนุรักษ์ สืบสานภูมิปัญญาของคนไทยจากรุ่นสู่รุ่น ก่อให้เกิดโครงการส่งเสริมอาชีพของหน่วยงานต่าง ๆ มากมาย โดยเฉพาะโครงการหนึ่งตำบล หนึ่งผลิตภัณฑ์ (OTOP) ซึ่งเป็นหนึ่งในโครงการที่ขยายผลมาจากโครงการส่งเสริมศิลปาชีพฯ เพื่อสร้างรายได้ให้กลุ่มอาชีพที่เป็นสมาชิกศูนย์ศิลปาชีพฯ ผู้ผลิตผู้ประกอบการโอทอป ซึ่งมีส่วนสำคัญยิ่งต่อการพัฒนาเศรษฐกิจของแต่ละภูมิภาค สอดคล้องกับนโยบายของรัฐบาลในการลดความเหลื่อมล้ำทางด้านรายได้ และการสร้างให้ระบบเศรษฐกิจมีความเข้มแข็งแข่งขันได้ ที่มีนโยบายเพิ่มประสิทธิภาพการบริหารจัดการโครงการหนึ่งตำบล หนึ่งผลิตภัณฑ์ โดยส่งเสริมการเชื่อมโยงผลิตภัณฑ์จากชุมชนสู่ตลาดสากล ซึ่งการจัดงานครั้งนี้เป็นการนำเสนอความยิ่งใหญ่ของผลิตภัณฑ์จากมูลนิธิส่งเสริมศิลปาชีพฯ และภูมิปัญญาไทยผ่านสินค้าโอทอปที่โดดเด่น สะท้อนถึงศิลปวัฒนธรรม วิถีชีวิตที่เรียบง่าย และความสามารถด้านหัตถศิลป์ของคนไทย ซึ่งได้รับการยกย่องว่าเป็นหนึ่งในศาสตร์และศิลป์แห่งโลกตะวันออกที่มีเอกลักษณ์เฉพาะตัว และสร้างชื่อเสียงในระดับสากล สอดคล้องกับกลยุทธ์ “Less is more” ซึ่งเป็นเทรนด์การใช้ชีวิตของคนยุคใหม่ ที่แสวงหาไลฟ์สไตล์เพื่อตอบสนองความต้องการของตนเองได้อย่างชัดเจน รวมทั้งมีการประยุกต์ใช้ผ้าทอไทยในสไตล์ Mix & Match ร่วมชื่นชมภูมิปัญญาไทย ศิลปวัฒนธรรม ประเพณี วิถีชีวิต อาหารถิ่นรสไทยแท้ พร้อมสัมผัสมนต์เสน่ห์ของหมู่บ้านท่องเที่ยวผ้าไทยนวัตวิถี และเลือกสินค้าชุมชนที่ดีที่สุด และเพื่อสอดคล้องกับพระราชเสาวนีย์ของพระองค์ท่านที่ให้มีโครงการพระราชดำริในการส่งเสริมอาชีพ และสร้างรายได้ให้แก่พสกนิกรชาวไทยทั่วทั้งประเทศ และการจัดงานครั้งนี้ มีความพิเศษและมีกิจกรรมที่หลากหลาย โดยเฉพาะอย่างยิ่งกิจกรรมเฉลิมพระเกียรติสมเด็จพระเจ้าอยู่หัว รัชกาลที่ 10 และนิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการสืบสานตำนานผ้าไทย เส้นทางผ้าไหม เส้นทางผ้าฝ้าย และหัตถศิลป์ถิ่นไทย และการแสดงและจัดจำหน่ายสินค้าผลิตภัณฑ์ OTOP มากกว่า 2,500 บูท โดยรัฐบาลคาดหวังว่าจะเป็นโอกาสที่ดีที่ประเทศไทยจะได้แสดงให้ชาวไทยและชาวต่างชาติได้เห็นถึงความก้าวหน้าในการพัฒนาผลิตภัณฑ์ OTOP ที่เป็นสินค้าของชุมชน และจะได้ช่วยสร้างงาน สร้างอาชีพ สร้างรายได้ ให้ผู้ผลิต ผู้ประกอบการ ตลอดจนสมาชิกกลุ่มต่าง ๆ เพื่อเป็นการกระตุ้นเศรษฐกิจฐานรากของประเทศให้เกิดความมั่นคง มั่งคั่ง และยั่งยืนสืบไป
ด้าน นายนิสิต จันทร์สมวงศ์ อธิบดีกรมการพัฒนาชุมชน กล่าวว่า กระทรวงมหาดไทย มอบหมายให้ กรมการพัฒนาชุมชน เป็นหน่วยงานหลัก ในการจัดงาน ศิลปาชีพ ประทีปไทย OTOP ก้าวไกล ด้วยพระบารมี ปี พ.ศ.2562 ภายใต้แนวคิด ภูมิปัญญา คู่แผ่นดิน หัตถศิลป์ แห่งแพรพรรณ ในระหว่างวันที่ 10-18 สิงหาคม 2562 รวม 9 วัน ณ อาคารชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี โดยการจัดงานครั้งนี้เป็นครั้งที่ 8 ซึ่งได้รับความร่วมมือเป็นอย่างดีจากมูลนิธิส่งเสริมศิลปาชีพฯ ส่วนราชการต่าง ๆ ที่เกี่ยวข้องทั้งในส่วนกลาง ส่วนภูมิภาค ภาคเอกชน และบริษัทประชารัฐรักสามัคคี (ประเทศไทย) จำกัด โดยคาดหวังว่า จะมีประชาชนทั้งชาวไทย และต่างประเทศเข้าชมงานอย่างหนาแน่น ตลอดระยะเวลาการจัดงาน 9 วัน คาดว่าจะมียอดจำหน่ายไม่ต่ำกว่า 900 ล้านบาท
สำหรับกิจกรรมในการจัดงาน ศิลปาชีพ ประทีปไทย OTOP ก้าวไกล ด้วยพระบารมี ในครั้งนี้ ประกอบด้วย 9 ส่วน ดังนี้ 1. การจัดนิทรรศการเฉลิมพระเกียรติพระบาทสมเด็จพระวชิรเกล้าเจ้าอยู่หัว ภายใต้แนวคิดจิตอาสา ทำความดี ด้วยหัวใจ นิทรรศการเฉลิมพระเกียรติ พระบรมราชชนนีพันปีหลวง และผลงานมูลนิธิส่งเสริมศิลปาชีพและผลิตภัณฑ์ OTOP ที่ขยายผลมาจากโครงการส่งเสริมศิลปาชีพ 2. กิจกรรมสำคัญและโดนเด่น
ของงาน (High Light) ประกอบด้วย  7 ส่วน ได้แก่ 1) Mix & Match ผ้าทอไทย 2) ผ้าเก่าเปิดกรุและผ้าอัตลักษณ์ไทย 3) ผ้าทออาเซียน 4) นิทรรศการช่างสิบหมู่ 5) ของขวัญเพื่อแม่ ร้อยใจลูก 6) ชุมชนท่องเที่ยว OTOP นวัตวิถี) และ 7) การสร้างนวัตกรรมสินค้า OTOP โดยเครือข่ายองค์ความรู้ (Knowledge Based OTOP : KBO) 3. การจัดแสดงและจำหน่ายผลิตภัณฑ์โอทอป อาทิ OTOP Classic, OTOP Trader และ OTOP Premium มากกว่า 2,500 ราย 25,000 ผลิตภัณฑ์ 4. โอทอปชวนชิม และอาหารถิ่นรสไทยแท้ จำหน่ายอาหารและเครื่องดื่มที่มีเอกลักษณ์ของจังหวัด และมีชื่อเสียงเป็นที่ยอมรับ และสามารถสั่งซื้อทางออนไลน์ผ่านโปรแกรมไลน์แมนได้อีกด้วย 5. Health & Spa จำหน่ายผลิตภัณฑ์สมุนไพรเพื่อสุขภาพ ระดับ 3-5 ดาว พร้อมบริการนวดผ่อนคลายเพื่อสุขภาพ 6. นิทรรศการและการจำหน่ายผลิตภัณฑ์ OTOP ของหน่วยงานภาคี 7. กิจกรรมเจรจาธุรกิจ เพื่อเพิ่มช่องทางการตลาด 8. การจัดจำหน่ายสินค้าของผู้สูงอายุ ตามโครงการพัฒนาผลิตภัณฑ์ OTOP Senior เพื่อรองรับสังคมผู้สูงอายุ และ 9. การจัดพื้นที่พิเศษให้กับผลผลิตทางการเกษตรที่ล้นตลาดเพื่อข่วยเหลือพี่น้องเกษตรกรไทย นอกจากนี้ ยังจัดให้มีกิจกรรมส่งเสริมการขาย ประกอบด้วย การเดินแบบผ้าไทยทุกวัน การประกวดผ้าไทย การมอบรางวัลพิเศษแก่ผู้ที่แต่งชุดผ้าไทยมาร่วมงาน การแสดงศิลปวัฒนธรรม การจัดช่วงเวลานาทีทอง กิจกรรมชิงรางวัลทุกวันและรางวัลใหญ่ในวันสุดท้ายของงาน
โอกาสนี้ กระทรวงมหาดไทย ขอเชิญชวนพี่น้องประชาชนร่วมแต่งกายด้วยผ้าไทย ชม ช็อป ชิม แช๊ะ เพลิดเพลินกับ การจับจ่ายใช้สอยอุดหนุนผลิตภัณฑ์ OTOP จากทั่วประเทศ ร่วมชมการแสดง และกิจกรรมส่งเสริมการขายมากมายภายในงานศิลปาชีพประทีปไทย OTOP ก้าวไกลด้วยพระบารมี ปี 2562 ตั้งแต่วันนี้ถึง 18 สิงหาคม 2562 เวลา 10.00 - 21.00 น. ณ อิมแพ็คเมืองทองธานี

ที่มา : https://www.thaigov.go.th/news/contents/details/22177
