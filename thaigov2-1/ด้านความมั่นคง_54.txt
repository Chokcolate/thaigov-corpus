รัฐบาลไทย-ข่าวทำเนียบรัฐบาล-กสร. ทวงค่าจ้างร่วม 7 แสนบาท ช่วยลูกจ้างทำงานบ้าน ชาวเมียนมา

วันศุกร์ที่ 9 สิงหาคม 2562
กสร. ทวงค่าจ้างร่วม 7 แสนบาท ช่วยลูกจ้างทำงานบ้าน ชาวเมียนมา
กรมสวัสดิการและคุ้มครองแรงงาน ร่วมกับเครือข่าย LPN ช่วยเหลือลูกจ้างทำงานบ้านชาวเมียนมา ทวงค่าจ้าง ค่าทำงานวันหยุด ร่วม 7 แสนบาท นายจ้างยินยอมจ่ายเรียบร้อยแล้ว
นายวิวัฒน์ ตังหงส์ อธิบดีกรมสวัสดิการและคุ้มครองแรงงาน (กสร.) เปิดเผยว่า เมื่อวันที่  26 กรกฎาคม 2562 ที่ผ่านมา กสร.ได้รับการประสานจากมูลนิธิเครือข่ายส่งเสริมคุณภาพชีวิตแรงงาน (LPN) กรณีลูกจ้างทำงานบ้านสัญชาติเมียนมาถูกนายจ้างค้างจ่ายค่าจ้างและเงินอื่น ๆ กว่า 6 แสนบาท ทันทีที่ได้ทราบข้อมูลดังกล่าวได้สั่งการให้พนักงานตรวจแรงงานดำเนินการสอบข้อเท็จจริงทราบว่าลูกจ้างทำงานกับนายจ้างที่บ้านพักในจังหวัดชลบุรี มีหน้าที่ทำความสะอาดบ้าน ซักผ้าและดูแลสัตว์เลี้ยง และนายจ้างรับว่าได้ค้างจ่ายค่าจ้าง ค่าทำงานในวันหยุดประจำสัปดาห์ วันหยุดตามประเพณี และวันหยุดพักผ่อนประจำปีให้กับลูกจ้างจริง พนักงานตรวจแรงงานจึงได้แจ้งสิทธิและหน้าที่ตามกฎหมายของนายจ้างต่อการจ้างงานคนงาน ซึ่งนายจ้างรับที่จะปฏิบัติให้ถูกต้องตามกฎหมาย
นายวิวัฒน์ กล่าวต่อไปว่า เมื่อวันที่ 5 สิงหาคม ที่ผ่านมา นายจ้างได้นำเงินค่าจ้าง ค่าทำงานในวันหยุดประจำสัปดาห์ วันหยุดตามประเพณี และวันหยุดพักผ่อนประจำปี รวมเป็นเงินทั้งสิ้น 693,500 บาท มาจ่ายให้แก่ลูกจ้างต่อหน้าพนักงานตรวจแรงงานของกรมสวัสดิการและคุ้มครองแรงงาน โดยมีเจ้าหน้าที่จาก LPN และเจ้าหน้าที่จากสถานีตำรวจภูธร อำเภอเมือง จังหวัดชลบุรี ร่วมเป็นสักขีพยานด้วย

ที่มา : https://www.thaigov.go.th/news/contents/details/22108
