รัฐบาลไทย-ข่าวทำเนียบรัฐบาล-พม. แถลง รมว.พม. นำคณะเด็กและเยาวชน 3 จว.ชายแดนใต้ ชนะประกวดวาดภาพ “พลังแห่งรัก” เข้าเยี่ยมคารวะนายกรัฐมนตรี  การมอบบ้านพอเพียงให้ผู้ด้อยโอกาสที่ จ.อุบลราชธานีและระยอง

วันพฤหัสบดีที่ 30 มกราคม 2563
พม. แถลง รมว.พม. นำคณะเด็กและเยาวชน 3 จว.ชายแดนใต้ ชนะประกวดวาดภาพ “พลังแห่งรัก” เข้าเยี่ยมคารวะนายกรัฐมนตรี  การมอบบ้านพอเพียงให้ผู้ด้อยโอกาสที่ จ.อุบลราชธานีและระยอง
พม. แถลง รมว.พม. นำคณะเด็กและเยาวชน 3 จว.ชายแดนใต้ ชนะประกวดวาดภาพ “พลังแห่งรัก” เข้าเยี่ยมคารวะนายกรัฐมนตรี  การมอบบ้านพอเพียงให้ผู้ด้อยโอกาสที่ จ.อุบลราชธานีและระยอง  และการจัดงานมหกรรมภูมิปัญญาผู้สูงอายุ
วันนี้ (30 ม.ค. 63) เวลา 13.30 น.  กระทรวงการพัฒนาสังคมและความมันคงของมนุษย์ (พม.) จัดแถลงข่าวการดำเนินงานตามภารกิจสำคัญของกระทรวง พม. ดังนี้ 1) พม. นำเด็กและเยาวชนใน 3 จังหวัดชายแดนภาคใต้ (จังหวัดปัตตานี ยะลา และนราธิวาส) ที่ได้รับรางวัลจากการประกวดวาดภาพ หัวข้อ “พลังแห่งรัก” เข้าเยี่ยมคารวะนายกรัฐมนตรี (พลเอกประยุทธ์ จันทร์โอชา) พร้อมรับโอวาท ในวันที่ 3 ก.พ. 63 ณ ตึกสันติไมตรี (หลังนอก)  ทำเนียบรัฐบาล อีกทั้งขอเชิญชวนเข้าชมนิทรรศการแสดงผลงาน ระหว่างวันที่ 20 ม.ค. - 1 ก.พ. 63 ณ ชั้น 5 โซน OUTLET ศูนย์การค้า MBK CENTER โดย นางเทพวัลย์ ภรณวลัย รองอธิบดี กรมกิจการเด็กและเยาวชน 2) การจัดงานมอบบ้านพอเพียงให้ผู้ด้อยโอกาสที่จังหวัดอุบลราชธานีและระยอง วันที่ 1 - 2 กุมภาพันธ์ 2563 ภายใต้โครงการ ‘มอบของขวัญปีใหม่จากใจรัฐบาลโดย พม. โดย นายสยาม นนท์คำจันทร์ โฆษกสถาบันพัฒนาองค์กรชุมชน (องค์การมหาชน) หรือ พอช. และ 3) การจัดงานมหกรรมภูมิปัญญาผู้สูงอายุ “ทอดน่องท่องตลาด ชมปราชญ์วัยเก๋า” โดยนางสาวผึ้งพันธ์ เผ่าจินดา ผู้อำนวยการกลุ่มเตรียมความพร้อมสู่วัยสูงอายุ กรมกิจการผู้สูงอายุ โดยมี นายอธิวัฒน์ ธาดาศรีสวัสดิ์ นักวิชาการเผยแพร่ชำนาญการพิเศษ  กองเผยแพร่และประชาสัมพันธ์ สำนักงานปลัดกระทรวง พม. เป็นผู้ดำเนินการแถลงข่าว ณ บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นางเทพวัลย์ กล่าวว่า ด้วยรัฐบาลมีความห่วงใยประชาชนในพื้นที่ 3 จังหวัดชายแดนภาคใต้ ได้แก่ จังหวัดปัตตานี ยะลา และนราธิวาส โดยเฉพาะกลุ่มเด็กและเยาวชนที่ได้รับผลกระทบจากสถานการณ์ความรุนแรงในพื้นที่ กระทรวง พม. โดยกรมกิจการเด็กและเยาวชน (ดย.) มีภารกิจในการส่งเสริมและพัฒนาศักยภาพเด็กและเยาวชนอย่างรอบด้าน เพื่อเป็นพลังสำคัญในการพัฒนาประเทศอย่างมีคุณภาพ จึงได้ดำเนินโครงการพัฒนาศักยภาพเด็กและเยาวชนด้วยศิลปะใน 3 จังหวัดชายแดนใต้ (จังหวัดปัตตานี ยะลา และนราธิวาส) ด้วยการจัดประกวดวาดภาพ ภายใต้หัวข้อ “พลังแห่งรัก” เพื่อให้เด็กและเยาวชนได้รับการฝึกฝนทักษะทางด้านศิลปะ ตลอดจนสามารถผลิตผลงานส่งเข้าประกวดและเผยแพร่สู่สาธารณะได้อย่างภาคภูมิใจ ซึ่งศิลปะการวาดภาพจะเป็นกิจกรรมที่ทำให้เด็กและเยาวชนได้รับความเพลิดเพลินและมีสมาธิ ส่งผลต่อพัฒนาการของเด็กและเยาวชนอย่างเหมาะสมทั้งด้านร่างกายและจิตใจ รวมทั้งการต่อยอดความคิดสร้างสรรค์ จินตนาการ การมองโลกในแง่บวก และสร้างความภาคภูมิใจในตนเอง โดยแบ่งการประกวดออกเป็น 4 กลุ่ม คือ 1) ระดับอายุ 6 - 9 ปี 2) ระดับอายุ 10 - 12 ปี ระดับอายุ 13 - 16 ปี และระดับอายุ 17 - 18 ปี ซึ่งแต่ละกลุ่มมี 13 รางวัล ประกอบด้วย รางวัลที่ 1 จำนวน 1 รางวัล รางวัลที่ 2 จำนวน 2 รางวัล และรางวัลชมเชย จำนวน 10 รางวัล รวมทั้งสิ้น 52 รางวัล
นางเทพวัลย์ กล่าวต่อไปว่า เมื่อวันที่ 16 มกราคม 2563 คณะกรรมการตัดสิน โดยนางเทพวัลย์ ภรณวลัย รองอธิบดีกรมกิจการเด็กและเยาวชน ในฐานะประธาน พร้อมด้วย ศาสตราจารย์ถาวร โกอุดมวิทย์ อาจารย์สังคม ทองมี ศาสตราจารย์พิษณุ ศุภนิมิต อาจารย์สมชัย กตัญญุตานันท์ และนางสาวหัสภพ ตั้งมหาเมฆ ได้พิจารณาตัดสินภาพวาดที่มีการส่งเข้าประกวดครั้งนี้ รวมทั้งสิ้น 1,763 ชิ้น ผลปรากฏว่า 1) รางวัลชนะเลิศ ระดับอายุ 6 - 9 ปี ได้แก่ เด็กหญิงลีเดียนา ดราแม โรงเรียนบ้านบูเกะตา จ.นราธิวาส 2) รางวัลชนะเลิศ ระดับอายุ 10 – 12 ปี ได้แก่ เด็กชายกูชรี อับดุลรอฮะ โรงเรียนไทยรัฐวิทยา 10 (บ้านใหม่) จ.นราธิวาส 3) รางวัลชนะเลิศ ระดับอายุ 13 - 16 ปี ได้แก่ เด็กหญิงนิอามิน เจ๊ะอาแว โรงเรียนบ้านบูดี จ.ปัตตานี และ 4) รางวัลชนะเลิศ ระดับอายุ 17 - 18 ปี ได้แก่ นางสาวปนัดดา ม่วงสุนทร โรงเรียนเบญจมราชูทิศ จ.ปัตตานี ซึ่งในวันจันทร์ที่ 3 กุมภาพันธ์ 2563 เด็กและเยาวชนทั้งหมดจะเข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี พร้อมรับโอวาท และรับโล่ เกียรติบัตร และเงินรางวัลจาก นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ณ ตึกสันติไมตรี (หลังนอก) ทำเนียบรัฐบาล ทั้งนี้ ขอเชิญประชาชนผู้สนใจเข้าร่วมชมนิทรรศการแสดงผลงานภาพวาดที่ได้ดรับรางวัล ทั้ง 52 ชิ้น ณ ชั้น 5 โชน OUTLET ศูนย์การค้า MBK CENTER ตั้งแต่วันนี้ถึงวันที่ 1 กุมภาพันธ์ 2563 โดยไม่เสียค่าใช้จ่ายแต่อย่างใด
นายสยาม กล่าวว่า ด้วย กระทรวง พม. โดย พอช. ได้จัดเตรียมของขวัญปีใหม่ 2563 ด้านที่อยู่อาศัยให้แก่ประชาชนที่มีรายได้น้อย ภายใต้โครงการ “บ้านพอเพียงชนบท” จำนวน 11,500 ครัวเรือนทั่วประเทศ เพื่อสนับสนุนการซ่อมแซมบ้านเรือนของครอบครัวที่มีรายได้น้อย ฐานะยากจน สภาพบ้านเรือนทรุดโทรม มีสภาพไม่ปลอดภัย ไม่มั่นคง และไม่เหมาะแก่การอยู่อาศัย โดย พอช. จะสนับสนุนงบประมาณให้ครัวเรือนหนึ่งไม่เกิน 19,000 บาท ขณะนี้ อยู่ระหว่างดำเนินการในพื้นที่ทุกภูมิภาค แยกเป็น 1) ภาคเหนือ 2,200 ครัวเรือน  2) ภาคอีสาน 2,700 ครัวเรือน  3) ภาคกลางและตะวันตก 2,200 ครัวเรือน  4) กรุงเทพฯ ปริมณฑล และตะวันออก  2,200 ครัวเรือน และ 5) ภาคใต้ 2,200 ครัวเรือน รวมงบประมาณทั้งสิ้น 218,500,000 บาท ทั้งนี้ ในวันที่ 1 ก.พ. 63 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ จะเดินทางไปที่ อ.พิบูลมังสาหาร จ.อุบลราชธานี เพื่อเป็นประธานในการมอบบ้านพอเพียงหลังแรกในจังหวัดจากทั้งหมด 213 หลัง ให้แก่ครอบครัวนางหนูจันทร์ เกาะแก้ว ชาวบ้าน ต.ไร่ใต้ โดยชุมชนและทหารจากมณฑลทหารบกที่ 22 จ.อุบลราชธานี ช่วยกันสร้างบ้านใหม่ขนาด 4X6 ตารางเมตร  ด้วยโครงสร้างเป็นปูนและไม้ ก่อด้วยอิฐบล็อค เริ่มสร้างเมื่อวันที่ 25 - 30 ม.ค. 63 ระยะเวลาก่อสร้าง 6 วัน นอกจากนี้ ยังมีการมอบป้ายโครงการบ้านพอเพียงชนบท ปี 2563 ที่จะดำเนินการใน จ.อุบลราชธานี 213 หลังคาเรือน งบประมาณรวม 4,047,000 บาท ให้แก่ผู้แทนขบวนองค์กรชุมชน จ.อุบลราชธานี งบประมาณซ่อมแซมบ้านผู้สูงอายุ 5 หลัง งบประมาณซ่อมแซมบ้านผู้พิการ 2 หลัง งบประมาณปรับสภาพแวดล้อมบ้านผู้สูงอายุ “ส่งความสุข ลดทุกข์ปรับโถ” (ซ่อมแซมห้องสุขา) 1 หลัง และเงินสงเคราะห์ครอบครัว 8 ครอบครัว งบประมาณรวม 24,000 บาท  อีกทั้งในวันที่ 2 ก.พ. 63 นายจุติ  ไกรฤกษ์ รมว.พม. จะเดินทางไปยัง จ.ระยอง เพื่อเป็นประธานในงาน “Kick Off มหกรรมบ้านพอเพียง : ซ่อมบ้าน สร้างโอกาส ส่งความสุข ปี 2563” โดยการซ่อมสร้างบ้าน 10 หลังแรก จากทั้งหมด 1,525 หลัง ใน 8 จังหวัดภาคตะวันออก และมอบบ้านพอเพียงหลังแรกที่สร้างบ้านใหม่ให้แก่ผู้สูงอายุ พร้อมมอบงบประมาณบ้านพอเพียง ภาคตะวันออก 8 จังหวัด ประจำปี 2563 จำนวน 1,525 รวมทั้งมอบของขวัญปีใหม่สำหรับผู้สูงอายุจังหวัดระยอง “ส่งความสุข  ลดทุกข์ปรับโถ” (ซ่อมห้องสุขา) โดยภาคเอกชนของ จ.ระยอง (CSR ระยอง) และมอบงบประมาณสนับสนุนการพัฒนาขบวนองค์กรชุมชน จ.ระยอง 4 ล้านบาท จากองค์การบริหารส่วน จ.ระยอง ให้แก่ผู้แทนขบวนองค์กรชุมชน จ.ระยอง
นางสาวผึ้งพันธ์ กล่าวว่า กระทรวง พม. โดยกรมกิจการผู้สูงอายุ (ผส.) ได้กำหนดจัดงานมหกรรมภูมิปัญญาผู้สูงอายุ “ทอดน่องท่องตลาด ชมปราชญ์วัยเก๋า” ระหว่างวันที่ 6 – 7 ก.พ. 63 เวลา 08.30 – 17.00 น. ณ ลานอเนกประสงค์ ชั้น 2 อาคารรัฐประศาสนภักดี (อาคาร B) ศูนย์ราชการเฉลิมพระเกียรติ 80 พรรษา 5 ธันวาคม 2550  ถนนแจ้งวัฒนะ กรุงเทพฯ เพื่อส่งเสริมให้ผู้สูงอายุได้มีโอกาสในการแสดงศักยภาพ ด้วยการนำความรู้ ทักษะ และประสบการณ์ชีวิตเข้ามามีส่วนร่วมในการพัฒนาสังคมและเป็นการสร้างความสัมพันธ์ที่ดีระหว่างบุคคลทุกช่วงวัย เพื่อให้เห็นถึงคุณค่าของภูมิปัญญาผู้สูงอายุ ตลอดจนสนับสนุนการสร้างงาน อาชีพ และรายได้ให้กับผู้สูงอายุ ซึ่งภายในงานมีกิจกรรมที่น่าสนใจมากมาย อาทิเช่น การแสดง 4 ภาคของผู้สูงอายุและเยาวชน การแลกเปลี่ยนเรียนรู้ เรื่อง การเสริมคุณค่าภูมิปัญญาและการสร้างแรงบันดาลใจในวัยผู้สูงอายุ การแข่งขันทำอาหารประเภทต้มยำกุ้งประยุกต์ การประกวดร้องเพลงลูกกรุง การจัดบูธถ่ายทอดภูมิปัญญา เช่น การทำกระเป๋าหนัง สร้อยข้อมือหินมงคล การทำปั้นขลิบ การสานตะกร้า และการทำผ้ามัดย้อม เป็นต้น นอกจากนี้ มีการออกบูธจำหน่ายผลิตภัณฑ์จากฝีมือผู้สูงอายุ 4 ภาคทั่วประเทศ ทั้งนี้ ขอเชิญชวนประชาชนผู้สนใจเข้าร่วมงานดังกล่าว ตามวัน เวลา และสถานที่ข้างต้น โดยไม่เสียค่าใช้จ่ายแต่อย่างใด

ที่มา : https://www.thaigov.go.th/news/contents/details/26178
