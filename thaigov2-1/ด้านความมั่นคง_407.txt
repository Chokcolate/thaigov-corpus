รัฐบาลไทย-ข่าวทำเนียบรัฐบาล-ก.แรงงาน ลงพื้นที่สอบข้อเท็จจริง พร้อมช่วยเหลือลูกจ้างเหตุผนังปูนล้มทับ

วันเสาร์ที่ 7 ธันวาคม 2562
ก.แรงงาน ลงพื้นที่สอบข้อเท็จจริง พร้อมช่วยเหลือลูกจ้างเหตุผนังปูนล้มทับ
รัฐมนตรีว่าการกระทรวงแรงงาน สั่งหน่วยงานเกี่ยวข้องลงพื้นที่ติดตามกรณีผนังปูนก่อสร้างอาคารถล่มทับลูกจ้างบาดเจ็บ 1 รายและเสียชีวิต 1 ราย เผยเร่งสอบนายจ้าง พร้อมช่วยเหลือลูกจ้างตามสิทธิ
หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน เปิดเผยว่า กล่าวว่า กระทรวงแรงงาน ขอแสดงความเสียใจกับญาติพี่น้องและครอบครัวของลูกจ้างที่เสียชีวิตและได้รับบาดเจ็บจากเหตุการณ์แผ่นผนังปูนสำเร็จรูปล้มทับเมื่อวันที่ 6 ธันวาคมที่ผ่านมา หลังจากที่ได้รับรายงานได้สั่งการให้หน่วยงานในสังกัดกระทรวงแรงงานลงพื้นที่ทันทีเพื่อตรวจสอบข้อเท็จจริงและให้ความช่วยเหลือให้ลูกจ้างได้รับสิทธิตามกฎหมาย
ด้านนายอภิญญา สุจริตตานันท์ อธิบดีกรมสวัสดิการและคุ้มครองแรงงาน กล่าวเพิ่มเติมว่า จากการตรวจสอบเบื้องต้นพบว่า สถานที่เกิดเหตุเป็นการก่อสร้างหมู่บ้านเอเวอซิตี้ หมู่ที่ 5 ตำบลบางแก้ว อำเภอบางพลี จังหวัดสมุทรปราการ โดยมีบริษัท พรีคาสท์ ดีดี จำกัดเป็นผู้รับเหมาก่อสร้างอาคารที่พักอาศัย 2 ชั้นให้กับโครงการ ซึ่งสาเหตุของการเกิดอุบัติเหตุในครั้งนี้เกิดจากแผ่นผนังปูนสำเร็จรูปหนักประมาณ 4 ตันที่ใช้กั้นห้องบริเวณชั้น2ของอาคารที่กำลังก่อสร้างซึ่งไม่ได้ใช้ปูนประสาน และไม่ได้เจาะยึดเหล็กล็อกกับแผ่นผนังปูน เมื่อมีลมพัดแรงมาปะทะแผ่นผนังปูนทำให้เหล็กค้ำยันรับน้ำหนักไม่ไหวจึงเกิดการงอตัวส่งผลให้แผ่นผนังปูนล้มลงมาทับลูกจ้างเป็นเหตุให้นาย Hoevrng Vuth อายุ 30 ปี ได้รับบาดเจ็บ และนาย Siht Mao อายุ 36 ปี เสียชีวิต ซึ่งทั้งสองรายเป็นลูกจ้างชาวกัมพูชา ทั้งนี้ จากเหตุดังกล่าวกรมสวัสดิการและคุ้มครองแรงงานจะเข้าไปดูแลในเรื่องมาตรฐานด้านความปลอดภัยในการทำงาน จึงได้มีหนังสือเชิญให้นายจ้างมาพบในวันที่ 9 ธันวาคม 2562 เพื่อสอบข้อเท็จจริงเพิ่มเติมและตรวจสอบว่านายจ้างมีการปฏิบัติตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 หรือไม่ อย่างไรก็ตาม หากพบว่านายจ้างไม่ปฏิบัติตามก็จะดำเนินการตามกฎหมายต่อไป

ที่มา : https://www.thaigov.go.th/news/contents/details/25084
