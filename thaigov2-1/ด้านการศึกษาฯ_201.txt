รัฐบาลไทย-ข่าวทำเนียบรัฐบาล-ปลัด อว. เปิดงาน "วันนักประดิษฐ์ ประจำปี 2563" สิ่งประดิษฐ์สร้างสรรค์ พัฒนาก้าวไกล นวัตกรรมไทยยั่งยืน

วันพฤหัสบดีที่ 13 กุมภาพันธ์ 2563
ปลัด อว. เปิดงาน "วันนักประดิษฐ์ ประจำปี 2563" สิ่งประดิษฐ์สร้างสรรค์ พัฒนาก้าวไกล นวัตกรรมไทยยั่งยืน
ปลัด อว. เปิดงาน "วันนักประดิษฐ์ ประจำปี 2563" สิ่งประดิษฐ์สร้างสรรค์ พัฒนาก้าวไกล นวัตกรรมไทยยั่งยืน
(2 กุมภาพันธ์ 2563) กระทรวงการอุดมศึกษา วิทยาศาสตร์ วิจัยและนวัตกรรม (อว.) สำนักงานการวิจัยแห่งชาติ (วช.) จัดพิธีเปิดงาน "วันนักประดิษฐ์" ประจำปี 2563 (Thailand Inventors' Day 2020) โดยมี รศ.นพ.สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม เป็นประธานเปิดงาน พร้อมมอบรางวัลสภาวิจัยแห่งชาติ : รางวัลนักวิจัยดีเด่นแห่งชาติ รางวัลผลงานวิจัย รางวัลวิทยานิพนธ์ และรางวัลผลงานประดิษฐ์คิดค้น ประจำปี 2563 พร้อมด้วย ศ.นพ.สิริฤกษ์ ทรงศิวิไล ผู้อำนวยการสำนักงานการวิจัยแห่งชาติ ให้การต้อนรับและกล่าวรายงาน ณ Event Hall 102 - 104 ศูนย์นิทรรศการและการประชุมไบเทค บางนา กรุงเทพมหานคร
"วันนักประดิษฐ์" เป็นกิจกรรมที่จัดขึ้นเป็นประจำทุกปี เพื่อระลึกถึงวันประวัติศาสตร์ของการจดทะเบียนและทูลเกล้าฯ ถวายสิทธิบัตรการประดิษฐ์ "เครื่องกลเติมอากาศที่ผิวน้ำหมุนช้าแบบทุ่นลอย" หรือ "กังหันน้ำชัยพัฒนา" แด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ซึ่งเป็นสิทธิบัตรในพระปรมาภิไธยพระมหากษัตริย์พระองค์แรกของไทย และเป็นครั้งแรกของโลก รวมทั้งทรงเป็นแบบอย่างที่ดีแก่นักประดิษฐ์ไทยในการสร้างสรรค์ผลงานสิ่งประดิษฐ์ที่ช่วยแก้ไขปัญหาให้กับประชาชนและสังคมได้อย่างเป็นรูปธรรมอย่างแท้จริง
รศ.นพ.สรนิต ปลัดกระทรวงการอุดมศึกษาฯ กล่าวว่า งานวันนักประดิษฐ์ ประจำปี 2563 ถือเป็นงานที่จัดขึ้นเพื่อเชิดชูเกียรตินักประดิษฐ์ไทย พร้อมทั้งแสดงให้เห็นถึงความรู้ ความสามารถและศักยภาพของคนไทย ที่คิดค้น วิจัยและพัฒนาผลงานต่าง ๆ ซึ่งตรงกับนโยบายของกระทรวง อว. ที่ดำเนินภารกิจในเรื่องของการสร้างคน ในศตวรรษที่ 21 ภารกิจด้านการสร้างองค์ความรู้ในงานวิจัย รวมไปถึงการผลักดันงานวิจัยสู่นวัตกรรมสร้างชาติ ส่งเสริมและยกระดับการแข่งขันของประเทศ
ศ.นพ.สิริฤกษ์ ทรงศิวิไล ผู้อำนวยการ วช. กล่าวว่า วช. ได้รับมอบหมายจากคณะรัฐมนตรีให้จัดงานวันนักประดิษฐ์เป็นประจำทุกปี โดยในปีนี้จัดขึ้นเป็นครั้งที่ 22 เพื่อนำเสนอสิ่งประดิษฐ์และนวัตกรรมพร้อมใช้และความก้าวหน้าด้านการประดิษฐ์คิดค้นของประเทศให้เกิดการขยายผล และนำไปใช้ประโยชน์ในมิติต่าง ๆ สอดคล้องกับเป้าหมายของยุทธศาสตร์ชาติระยะ 20 ปี (พ.ศ. 2560 - 2579) และเป้าหมายประเทศไทย 4.0 ในการนำการวิจัยและนวัตกรรม ซึ่งเป็นกลไกสำคัญในการขับเคลื่อนเศรษฐกิจและการพัฒนาสังคมของประเทศ ภายใต้แนวคิด "สิ่งประดิษฐ์สร้างสรรค์ พัฒนาก้าวไกล นวัตกรรมไทยยั่งยืน"
ภายในงานประกอบด้วย ผลงานสิ่งประดิษฐ์ที่น่าสนใจ อาทิ สิ่งประดิษฐ์ที่เกี่ยวข้องกับยานยนต์สมัยใหม่ เช่น ยานยนต์ไฟฟ้า อุปกรณ์อิเล็กทรอนิกส์และชิ้นส่วนยานยนต์ สิ่งประดิษฐ์จากการแปรรูปผลผลิตทางการเกษตร อุปกรณ์ทางการแพทย์ นวัตกรรมที่เกี่ยวข้องกับผู้สูงอายุ สิ่งประดิษฐ์ที่เกี่ยวข้องกับการจัดการสิ่งแวดล้อม ระบบนิเวศ และการจัดการมลพิษ เป็นต้น นอกจากนี้ ยังมีการประกวดสิ่งประดิษฐ์ระดับเยาวชนในโครงการ "Thailand New Gen Award : I New Gen Award 2020" การฝึกอบรมเชิงปฏิบัติการ การเสวนา กิจกรรมบนเวที และกิจกรรมอื่น ๆ อีกมากมาย ทั้งนี้ วช. ยังมีการแจกหน้ากากอนามัยป้องกันการติดเชื้อให้แก่ผู้เข้าชมนิทรรศการและให้เจ้าหน้าที่ผู้ปฏิบัติงานสวมหน้ากากอนามัยป้องกันการติดเชื้อฟรี อีกด้วย
ทั้งนี้ วช. ขอเชิญชวนนักวิจัย นักประดิษฐ์ เยาวชนรุ่นใหม่ และผู้ที่สนใจเข้าร่วมงาน "วันนักประดิษฐ์ ประจำปี 2563" ระหว่างวันที่ 2 - 6 กุมภาพันธ์ 2563 เวลา 09.00 น. - 17.00 น. ณ Event Hall 102 - 104 ศูนย์นิทรรศการและการประชุมไบเทค บางนา กรุงเทพมหานคร งานนี้ชมฟรีไม่เสียค่าใช้จ่ายใด ๆ ทั้งสิ้น
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/26506
