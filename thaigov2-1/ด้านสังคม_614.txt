รัฐบาลไทย-ข่าวทำเนียบรัฐบาล-สธ.ให้โรงพยาบาลเตรียมสำรองน้ำ จัดหาแหล่งน้ำ รับภัยแล้ง

วันอาทิตย์ที่ 19 มกราคม 2563
สธ.ให้โรงพยาบาลเตรียมสำรองน้ำ จัดหาแหล่งน้ำ รับภัยแล้ง
กระทรวงสาธารณสุขเตรียมมาตรการรองรับภัยแล้ง ฝนทิ้งช่วง ประสานหน่วยงานในพื้นที่ขุดบ่อบาดาล สำรองน้ำใช้  เพื่อให้มีน้ำเพียงพอไม่กระทบต่อการให้บริการประชาชน
กระทรวงสาธารณสุขเตรียมมาตรการรองรับภัยแล้ง ฝนทิ้งช่วง ประสานหน่วยงานในพื้นที่ขุดบ่อบาดาล สำรองน้ำใช้  เพื่อให้มีน้ำเพียงพอไม่กระทบต่อการให้บริการประชาชน
นายแพทย์รุ่งเรือง กิจผาติ ที่ปรึกษาระดับกระทรวง นายแพทย์ทรงคุณวุฒิและโฆษกกระทรวงสาธารณสุข ให้สัมภาษณ์ว่า รองนายกรัฐมนตรี และรัฐมนตรีว่าการกระทรวงสาธาณสุขมีความห่วงใยสถานการณ์ภัยแล้ง
ได้กำชับให้ ดูแลแก้ไขปัญหาทันที อย่างมีประสิทธิภาพและติดตามสถานการณ์ใกล้ชิด ให้สถานบริการสาธารณสุขทุกแห่งเตรียมความพร้อมรองรับสถานการณ์ภัยแล้ง ล่าสุดได้รับรายงานมีโรงพยาบาล 9 แห่งในจังหวัดสุรินทร์และชัยภูมิได้รับผลกระทบ เบื้องต้น ได้ให้ทุกแห่งสำรองน้ำ พร้อมประสานหน่วยงานพื้นที่ หาแหล่งน้ำสำรอง เตรียมขุดเจาะบ่อบาดาลเพื่อให้มีน้ำเพียงพอไม่กระทบต่อการให้บริการประชาชน
นายแพทย์รุ่งเรือง กล่าวต่อว่า โรงพยาบาลปราสาท จังหวัดสุรินทร์ เป็นพื้นที่เป็นเสี่ยงขาดน้ำประปาจากสภาวะฝนทิ้งช่วง สำนักงานสาธารณสุขจังหวัดได้ประสานหน่วยงานในพื้นที่นำเครื่องจักรเข้าขุดเจาะบ่อบาดาล จำนวน 4 บ่อ ส่วนจังหวัดชัยภูมิ มีโรงพยาบาล 8 แห่ง ได้แก่ ภักดีชุมพล เกษตรสมบูรณ์ หนองบัวแดง ซับใหญ่
ภูเขียวเฉลิมพระเกียรติ เทพสถิต คอนสาร และบ้านแท่น เป็นพื้นที่เสี่ยงขาดน้ำประปา สำนักงานสาธารณสุขจังหวัดชัยภูมิ ได้เตรียมขุดเจาะบ่อบาดาลและปรับปรุงซ่อมแซมบ่อบาดาลเดิม พร้อมดำเนินการตามมาตรการของกระทรวงสาธารณสุข โดยสำรองเก็บกักน้ำไว้ใช้ในงานบริการรักษาพยาบาล และการอุปโภคบริโภคของเจ้าหน้าที่ให้เพียงพออย่างน้อย 3 วัน และขอความร่วมหน้าที่และประชาชนช่วยกันประหยัดน้ำโรงพยาบาลสามารถเปิดให้บริการได้ตามปกติ
ทั้งนี้ ขอให้โรงพยาบาลในพื้นที่เสี่ยงภัยแล้งติดตามสถานการณ์ เตรียมแผนรับภาวะภัยแล้งทำแผนสำรองน้ำให้เพียงพอสำหรับบริการประชาชน  และประสานหน่วยงานในท้องถิ่น อาทิ องค์การบริหารส่วนตำบล เทศบาล การประปาในพื้นที่ ฝ่ายความมั่นคง ในการจัดหาแหล่งน้ำสำรอง หรือขุดเจาะบ่อบาดาล เพื่อไม่ให้กระทบบริการผู้ป่วย รวมทั้งจัดทำมาตรการประหยัดน้ำในโรงพยาบาลและบ้านพักเจ้าหน้าที่  จัดทำระบบรีไซเคิลน้ำ ตรวจสอบท่อประปาไม่มีการรั่วไหลของน้ำ และขอความร่วมมือเจ้าหน้าที่และผู้รับบริการช่วยกันประหยัดน้ำ
***************************** 19 มกราคม 2563

ที่มา : https://www.thaigov.go.th/news/contents/details/25901
