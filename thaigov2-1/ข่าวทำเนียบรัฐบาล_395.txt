รัฐบาลไทย-ข่าวทำเนียบรัฐบาล-นายกรัฐมนตรีปรับรูปแบบการทำงาน รมต.เศรษฐกิจ  เน้นตอบโจทย์ปัญหาเศรษฐกิจรากฐาน  เกษตรกร แรงงาน

วันอังคารที่ 19 พฤศจิกายน 2562
นายกรัฐมนตรีปรับรูปแบบการทำงาน รมต.เศรษฐกิจ  เน้นตอบโจทย์ปัญหาเศรษฐกิจรากฐาน  เกษตรกร แรงงาน
นายกรัฐมนตรีปรับรูปแบบการทำงาน รมต.เศรษฐกิจ  เน้นตอบโจทย์ปัญหาเศรษฐกิจรากฐาน  เกษตรกร แรงงาน
วันนี้ (19 พ.ย.  62) เวลา 13.30 น. ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล   ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม แถลงแก่สื่อมวลชนว่า ในการประชุมคณะรัฐมนตรีวันนี้  ได้ย้ำถึงความสำคัญในการแก้ไขปัญหาเศรษฐกิจ โดยเฉพาะเศรษฐกิจฐานราก ที่เกี่ยวข้องกับเกษตรกร  แรงงาน   ต้องหารือร่วมกัน รวมทั้งการปรับการทำงานของรัฐมนตรีเศรษฐกิจให้ครอบคลุมทุกมิติ  ทุกเรื่องต้องเดินหน้าไปด้วยกัน ทั้งการลงทุนในประเทศและต่างประเทศ  การท่องเที่ยว  โครงสร้างพื้นฐาน  รวมไปถึงการใช้จ่าย งบประมาณภาครัฐและรัฐวิสาหกิจ  เพื่อเร่งขับเคลื่อนการเติบโตในไตรมาสที่ 4 ซึ่งเป็นไตรมาศสุดท้ายของปีนี้ ให้ต่อเนื่องไปถึงไตรมาศที่ 1 ปีหน้า  ซึ่งต้องใช้เวลาพอสมควร  เนื่องจากขณะนี้อยู่ในช่วงการพิจารณางบประมาณปี 2563
โอกาสนี้ ศาสตราจารย์ นฤมล ภิญโญสินวัฒน์  โฆษกประจำสำนักนายกรัฐมนตรี ได้กล่าวถึงข้อสั่งการของนายกรัฐมนตรี เกี่ยวกับการแก้ปัญหาเศรษฐกิจว่า  นายกรัฐมนตรีได้มีข้อสั่งการให้ทุกกระทรวงให้ความสำคัญกับปัญหาเศรษฐกิจของประชาชนในทุกระดับ ตั้งแต่ระดับรากแก้ว เกษตรกร ผู้มีรายได้น้อย กลุ่มผู้ประกอบการ SME  พร้อมมีข้อเสนอในการประชุมคณะรัฐมนตรี เกี่ยวกับการปรับการทำงานของคณะรัฐมนตรีเศรษฐกิจ  ที่จะต้องมีรูปแบบการทำงานที่ยึดโยงสอดคล้องกับแผนยุทศาสตร์ชาติมากขึ้น  โดยพิจารณาแผนงาน โครงการ ของทุกกระทรวงที่ตอบโจทย์การแก้ปัญหาเศรษฐกิจเป็นลำดับแรก
……………………………………………………………………………….
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24683
