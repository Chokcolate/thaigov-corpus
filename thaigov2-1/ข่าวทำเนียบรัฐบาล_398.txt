รัฐบาลไทย-ข่าวทำเนียบรัฐบาล-รอง. นรม. นายอนุทิน ฯ นำผู้ประกอบการไทยร่วมงาน IBTM World 2019  พร้อมผลักดันอุตสาหกรรมไมซ์ไทยเป็นหนึ่งในเอเชีย

วันพุธที่ 20 พฤศจิกายน 2562
รอง. นรม. นายอนุทิน ฯ นำผู้ประกอบการไทยร่วมงาน IBTM World 2019  พร้อมผลักดันอุตสาหกรรมไมซ์ไทยเป็นหนึ่งในเอเชีย
รอง. นรม. นายอนุทิน ฯ นำผู้ประกอบการไทยร่วมงาน IBTM World 2019  พร้อมผลักดันอุตสาหกรรมไมซ์ไทยเป็นหนึ่งในเอเชีย
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เผยผู้ประกอบการ MICE ทั่วโลกให้ความสนใจเยี่ยมชมบูธศาลาไทย (Thailand Pavilion) ประทับใจศักยภาพสินค้าและการบริการในการรองรับการจัดงานประชุมในระดับนานาชาติหรือไมซ์ของไทย (MICE)
รองโฆษกประจำสำนักนายกรัฐมนตรีเปิดเผยว่า  วานนี้ (อังคาร 19 พฤศจิกายน 2562)ณ นครบาร์เซโลน่า ราชอาณาจักรสเปน  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นำผู้ประกอบการไมซ์ไทยกว่า 26 ราย เข้าร่วมงาน IBTM World 2019 ซึ่งเป็นนิทรรศการด้านการประชุมและงานกิจกรรม (Event) ชั้นนำระดับโลก โดยมีบูธศาลาไทย (Thailand Pavilion) เป็นเวทีนำเสนอสินค้าไทยและการบริการที่เกี่ยวข้องในการรองรับการจัดงานประชุมในระดับนานาชาติ  โดยผู้ประกอบการไมซ์ทั่วโลกให้ความสนใจเข้าเยี่ยมชม  พร้อมกันนี้ รองนายกรัฐมนตรีและรัฐมนตรีว่าการกระทรวงสาธารณสุข ยังได้พบปะกับผู้นำอุตสาหกรรมไมซ์ระดับโลก อาทิ นายเจมส์ รี ประธานสมาคมการประชุมนานาชาติ (ICCA) นายดิเลเย่ สเกลเล็ท ประธานเจ้าหน้าที่บริหาร สมาคมส่งเสริมธุรกิจการจัดอินเซนทีฟระดับโลกจากฝั่งยุโรปและอเมริกา (SITE)  และนายแดเรน จอนสัน ประธานเจ้าหน้าที่บริหาร บริษัท Reed Exhibitions โดยได้มีการพูดคุยหารือเกี่ยวกับยุทธศาสตร์เพื่อผลักดันและยกระดับอุตสาหกรรมไมซ์ไทยให้เป็นหนึ่งในเอเชีย
“รองนายกรัฐมนตรีย้ำความสำคัญของอุตสาหกรรมไมซ์ในเชิงเศรษฐกิจว่า มีสัดส่วนในการสร้างการเติบโตทางเศรษฐกิจ (GDP) ถึงร้อยละ 3  โดยมีมูลค่ากว่า 507,400 ล้านบาท และสร้างสร้างงาน 340,595 ตำแหน่ง  ประเทศไทยยังได้รับเลือกเป็นสถานที่จัดงานประชุมนานาชาติมากที่สุดเป็นอันดับ 1 ของอาเซียนถึง 3 ปีติดต่อกัน (2559-2561) รัฐบาลจึงพร้อมสนับสนุนการจัดงานระดับนานาชาติทั้งในกรุงเทพและจังหวัดอื่นๆ ทั่วประเทศ ซึ่งสอดคล้องกับนโยบายของรัฐบาลที่ต้องการส่งเสริมเมืองรองให้เป็นจุดหมายปลายทางของการเดินทาง ตามที่พลเอกประยุทธ์ จันทร์โอชา นายกรัฐมนตรี ได้สั่งการไว้”  น.ส.ไตรศุลี เปิดเผย

ที่มา : https://www.thaigov.go.th/news/contents/details/24702
