รัฐบาลไทย-ข่าวทำเนียบรัฐบาล-รมว.มท. พร้อมด้วย รมช.มท. และ ปมท. ร่วมกิจกรรมจิตอาสา พัฒนาภูมิทัศน์ริมฝั่งแม่น้ำเจ้าพระยา ณ สวนสันติชัยปราการ เขตพระนคร กทม.

วันพุธที่ 2 ตุลาคม 2562
รมว.มท. พร้อมด้วย รมช.มท. และ ปมท. ร่วมกิจกรรมจิตอาสา พัฒนาภูมิทัศน์ริมฝั่งแม่น้ำเจ้าพระยา ณ สวนสันติชัยปราการ เขตพระนคร กทม.
รมว.มท. พร้อมด้วย รมช.มท. และ ปมท. ร่วมกิจกรรมจิตอาสา พัฒนาภูมิทัศน์ริมฝั่งแม่น้ำเจ้าพระยา ณ สวนสันติชัยปราการ เขตพระนคร กทม.
วันนี้ (2 ต.ค. 62) เวลา 09.00 น. ณ สวนสันติชัยปราการ เขตพระนคร กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วย นายนิพนธ์ บุญญามณี นายทรงศักดิ์ ทองศรี รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย พร้อมด้วยผู้บริหารระดับสูงของกระทรวงมหาดไทย เข้าร่วมกิจกรรมจิตอาสาพัฒนาภูมิทัศน์ริมฝั่งแม่น้ำเจ้าพระยา ถวายพระราชกุศลเนื่องในโอกาส
วันคล้ายวันสวรรคต พระบาทสมเด็จพระจุลจอมเกล้าเจ้าอยู่หัว และ พระบาทสมเด็จพระบรมชนกาธิเบศรมหาภูมิพล
อดุลยเดชมหาราช บรมนาถบพิตร และเนื่องในโอกาสการเสด็จพระราชดำเนินเลียบพระนครโดยขบวนพยุหยาตรา
ทางชลมารค เนื่องในโอกาสพระราชพิธีบรมราชาภิเษก พุทธศักราช 2562 โดยมี พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นประธานในการจัดกิจกรรมฯ
สำหรับการจัดกิจกรรมจิตอาสาพัฒนาภูมิทัศน์ริมฝั่งแม่น้ำเจ้าพระยา ในครั้งนี้ เป็นส่วนหนึ่งของการดำเนินการตามโครงการจิตอาสา “เราทำความ ดี ด้วยหัวใจ” ที่จัดขึ้นเพื่อให้ประชาชนจิตอาสาได้มีส่วนร่วมในพระราชพิธีสำคัญนี้ และเป็นการร่วมกันสืบสานพระราชปณิธานของใต้ฝ่าละอองธุลีพระบาท ในการรักษาไว้ซึ่งความสะอาดเรียบร้อยของบ้านเมือง และเพื่อให้ประชาชนทุกหมู่เหล่ามีความสมัครสมานสามัคคีในการกระทำกิจกรรมอันเป็นสาธารณประโยชน์ พร้อมทั้งร่วมกันแสดงออกถึงความจงรักภักดีและสำนึกในพระมหากรุณาธิคุณอันหาที่สุดมิได้ ตลอดจนเป็นการอุทิศถวายพระราชกุศล เนื่องในวันคล้ายวันสวรรคตของพระบาทสมเด็จพระจุลจอมเกล้าเจ้าอยู่หัว และพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยกิจกรรมในวันนี้ ประกอบด้วย การปลูกหญ้าบริเวณสวนหย่อม การกวาดพื้นทำความสะอาดบริเวณพระที่นั่งสันติชัยปราการ การฉีดน้ำทำความสะอาดบริเวณรอบสวน และทาสีเสากั้นทางเดิน เป็นต้น
จากนั้น พลเอก อนุพงษ์ ได้ร่วมคณะลงเรือฯ ไปกับนายกรัฐมนตรี เพื่อสำรวจเส้นทางการทำกิจกรรม
จิตอาสาบริเวณริมฝั่งแม่น้ำเจ้าพระยาทั้งฝั่งพระนครและฝั่งธนบุรี และสำรวจความเรียบร้อยตลอดเส้นทางการเสด็จ
พระราชดำเนินเลียบพระนครฯ พร้อมตรวจเยี่ยมให้กำลังใจประชาชนจิตอาสาฯ บริเวณวัดราชาธิวาส

ที่มา : https://www.thaigov.go.th/news/contents/details/23574
