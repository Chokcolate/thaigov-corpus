รัฐบาลไทย-ข่าวทำเนียบรัฐบาล-พม. จัดประชุมคณะกรรมการผู้สูงอายุแห่งชาติ (กผส.) ครั้งที่ 2/2563

วันพฤหัสบดีที่ 5 มีนาคม 2563
พม. จัดประชุมคณะกรรมการผู้สูงอายุแห่งชาติ (กผส.) ครั้งที่ 2/2563
พม. จัดประชุมคณะกรรมการผู้สูงอายุแห่งชาติ (กผส.) ครั้งที่ 2/2563
วันที่ 4 มี.ค. 63 เวลา 15.30 น. ที่ห้องประชุม 301 ตึกบัญชาการ 1 ทำเนียบรัฐบาล นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะรองประธานกรรมการผู้สูงอายุแห่งชาติคนที่หนึ่ง ปฏิบัติหน้าที่ประธานกรรมการผู้สูงอายุแห่งชาติ (กผส.) ครั้งที่ 2/2563 เพื่อขับเคลื่อนการดำเนินงานสำคัญด้านผู้สูงอายุ โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.)นางสุจิตรา พิทยานรเศรษฐ์ อธิบดีกรมกิจการผู้สูงอายุ และผู้แทนหน่วยงานที่เกี่ยวข้องเข้าร่วมประชุม
นายจุติ กล่าวว่า การประชุมครั้งนี้ นับเป็นการประชุมครั้งที่ 2 ของปีงบประมาณ พ.ศ. 2563 ซึ่งที่ประชุมได้พิจารณาเห็นชอบวาระสำคัญ 3 เรื่อง ดังนี้ 1) แนวทางการขับเคลื่อนมาตรการให้เงินช่วยเหลือเพื่อการยังชีพแก่ผู้สูงอายุที่มีรายได้น้อยในโครงการลงทะเบียนเพื่อสวัสดิการแห่งรัฐ ซึ่งจะได้รับเงินเพิ่มในบัตรสวัสดิการแห่งรัฐตั้งแต่เดือนเมษายนถึงกันยายน 2563 โดยให้มีการจ่ายเงินตามอัตราเดิมจนกว่าจะมีการเปลี่ยนแปลงหลักเกณฑ์ใหม่ คือ 1) ผู้สูงอายุที่มีรายได้ 0 - 30,000 บาทต่อปี ได้รับเงินช่วยเหลือ เดือนละ 100 บาท และ 2) ผู้สูงอายุที่มีรายได้ 30,001 - 100,000 บาท ได้รับเงินช่วยเหลือ เดือนละ 50 บาท 2) แนวทางการจัดงานวันผู้สูงอายุแห่งชาติและวันแห่งครอบครัว ประจำปี 2563 โดยที่ประชุมมีมติให้เลื่อนการจัดงานวันผู้สูงอายุแห่งชาติและวันแห่งครอบครัว ประจำปี 2563 ออกไปก่อนจนกว่าสถานการณ์การแพร่ระบาดของเชื้อไวรัส COVID – 19 จะเข้าสู่สภาวะปกติ และ 3) การประกาศสดุดีเกียรติคุณยกย่อง นายเนาวรัตน์ พงษ์ไพบูลย์ เป็นผู้สูงอายุแห่งชาติ ประจำปี พ.ศ. 2563

ที่มา : https://www.thaigov.go.th/news/contents/details/26919
