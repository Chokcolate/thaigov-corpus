รัฐบาลไทย-ข่าวทำเนียบรัฐบาล-ก.แรงงาน จัด Informal Labour Fair 2020 ยกระดับคุณภาพชีวิตแรงงานนอกระบบ

วันศุกร์ที่ 21 กุมภาพันธ์ 2563
ก.แรงงาน จัด Informal Labour Fair 2020 ยกระดับคุณภาพชีวิตแรงงานนอกระบบ
กระทรวงแรงงาน จัดงาน Informal Labour Fair 2020 ตั้งเป้ายกระดับคุณภาพชีวิตแรงงานนอกระบบและ  แรงงานอิสระกว่า 20 ล้านคน พร้อมเสริมสร้างความเข้มแข็งเครือข่ายแรงงานให้เข้าถึงบริการภาครัฐ ได้รับสิทธิการคุ้มครองตามกฎหมาย
หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน กล่าวในฐานะประธานเปิดงาน Informal Labour Fair 2020 เมื่อวันที่ 21 กุมภาพันธ์ 2563 ณ กระทรวงแรงงาน ว่า กระทรวงแรงงานให้ความสำคัญกับแรงงานนอกระบบ และแรงงานอิสระ ซึ่งเป็นกลุ่มแรงงานที่มีความสำคัญยิ่งในการขับเคลื่อนระบบเศรษฐกิจและสังคมของประเทศ โดยเฉพาะเมื่อประเทศไทยได้กำหนดเป้าหมายในการหลุดพ้นจากการเป็นประเทศกำลังพัฒนา จึงจำเป็นต้องมีการวางรากฐานการพัฒนาแรงงานอิสระของประเทศอย่างมีแบบแผน เพื่อให้มีกำลังแรงงานที่มีคุณภาพ มีความรู้ สมรรถนะ และมีทักษะที่สอดคล้อง กับการเปลี่ยนแปลงต่าง ๆ สามารถปรับตัวให้มีอาชีพที่มั่นคง สร้างรายได้ และต่อยอดความรู้ในการสร้างสรรค์ผลิตภัณฑ์     ที่มีคุณภาพ โดยได้กำหนดนโยบายเพื่อยกระดับคุณภาพชีวิตแรงงานนอกระบบและแรงงานอิสระ อาทิ การเตรียมความพร้อมเพื่อรองรับการเข้าสู่สังคมสูงวัย การส่งเสริมการทำงานที่มีคุณค่า หรือ Decent Work การพัฒนาระบบประกันสังคมและสิทธิประโยชน์เพื่อสร้างหลักประกันความมั่นคงและคุณภาพชีวิตที่ดี ขยายการบูรณาการเครือข่าย ส่งเสริม คุ้มครอง และพัฒนาให้มีความปลอดภัยในการทำงาน ตลอดจนสร้างกลไกการบริหารจัดการแบบมีส่วนร่วมระหว่างภาครัฐ ภาคเอกชน และ   ภาคประชาสังคม อย่างไรก็ตาม การพัฒนาและส่งเสริมศักยภาพของแรงงานต้องมุ่งสานพลังเครือข่ายแรงงานในรูปแบบ  ของการบูรณาการร่วมกับทุกภาคส่วนทั้งภาครัฐ เอกชน ประชาสังคม และท้องถิ่น เพื่อเป็นกลไกในการขับเคลื่อนให้เกิดการรวมตัวกันจนเป็นเครือข่ายแรงงานในพื้นที่ต่าง ๆ และเสริมสร้างความเข้มแข็งของนอกระบบและแรงงานอิสระได้เข้าถึงบริการของภาครัฐได้อย่างทั่วถึงและอย่างยั่งยืนมากยิ่งขึ้น
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน กล่าวเพิ่มเติมว่า จากจำนวนผู้มีงานทำ ทั้งหมด 37.5 ล้านคน เป็นแรงงานนอกระบบและแรงงานอิสระ จำนวน 20.4 ล้านคน และแรงงานในระบบ 17.1 ล้านคน แสดงให้เห็นว่ากว่าครึ่งของจำนวนผู้มีงานทำทั้งหมดเป็นแรงงานนอกระบบและแรงงานอิสระ ประกอบกับลักษณะอาชีพ สภาพการทำงานและพื้นที่การทำงานของแรงงานนอกระบบและแรงงานอิสระมีความหลากหลายและแตกต่างจากแรงงาน ในระบบ ซึ่งการจัดงาน Informal Labour Fair 2020 ในครั้งนี้ มีวัตถุประสงค์เพื่อให้แรงงานนอกระบบและแรงงานอิสระ  ได้ตระหนักถึงความสำคัญในการสร้างและพัฒนาเครือข่าย การรวมตัวเพื่อพัฒนาตนเองในระดับพื้นที่และเพิ่มโอกาสในการเข้าถึงสิทธิการคุ้มครองตามกฎหมายและสิทธิประโยชน์อื่น ๆ ตลอดจนเป็นการยกระดับคุณภาพชีวิตของแรงงานนอกระบบและแรงงานอิสระ โดยภายในงานประกอบด้วยการการเสวนาเรื่องการขับเคลื่อนแรงงานนอกระบบและแรงงานอิสระในระดับท้องถิ่น และเรื่องการสร้างเครือข่ายแรงงาน การจัดนิทรรศการแสดงสินค้าของแรงงานนอกระบบและแรงงานอิสระ เครือข่ายแรงงานนิทรรศการของภาครัฐและหน่วยงานที่เกี่ยวข้อง จำนวน 40 บูธ และมีผู้เข้าร่วมงานกว่า 900 คน

ที่มา : https://www.thaigov.go.th/news/contents/details/26663
