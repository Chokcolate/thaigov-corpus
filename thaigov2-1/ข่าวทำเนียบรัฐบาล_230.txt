รัฐบาลไทย-ข่าวทำเนียบรัฐบาล-นายกรัฐมนตรีห่วงใยนักศึกษาไทยในอียิปต์ที่ถูกจับกุมตัว

วันอังคารที่ 1 ตุลาคม 2562
นายกรัฐมนตรีห่วงใยนักศึกษาไทยในอียิปต์ที่ถูกจับกุมตัว
นายกรัฐมนตรีห่วงใยนักศึกษาไทยในอียิปต์ที่ถูกจับกุมตัว
วันนี้ (1 ตุลาคม 2561) เวลา 13.50 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงข่าวต่อสื่อมวลชนภายหลังการประชุมคณะรัฐมนตรี กรณีเจ้าหน้าที่ฝ่ายความมั่นคงของอียิปต์ได้จับกุมตัวนักศึกษาไทยในอียิปต์ จำนวน 1 ราย เมื่อวันที่ 24 กันยายน 2562 ว่า ได้มอบหมายให้กระทรวงการต่างประเทศดำเนินการติดตามและประสานขอความช่วยเหลือ โดยเมื่อวันที่ 29 กันยายน 2562 นายชัยณรงค์ กีรติยุตวงศ์ เอกอัครราชทูต ณ กรุงไคโร ได้พบหารือกับนายฮาเซ็ม เอล ตาห์รี รองผู้ช่วยรัฐมนตรีว่าการกระทรวงการต่างประเทศของอียิปต์ เพื่อหาทางให้ความช่วยเหลือแก่นักศึกษาไทยที่ถูกจับกุม ซึ่งทางการอียิปต์ให้ความเชื่อมั่นว่าพร้อมให้ความร่วมมือกับทางการไทย โดยจะดำเนินการช่วยเหลือ และจะเร่งติดตามความคืบหน้าในกรณีดังกล่าวอย่างเต็มที่ นายกรัฐมนตรีขอให้เชื่อมั่นว่ารัฐบาลไม่ได้นิ่งนอนใจ และไม่ได้ทอดทิ้งคนไทย
พร้อมกันนี้ นายกรัฐมนตรีกล่าวว่าได้ประสานไปยังเอกอัครราชทูตประเทศต่างๆ เพื่อขอให้ช่วยดูแลและอำนวยความสะดวกแก่นักศึกษาไทยในต่างประเทศ และชื่นชมความตั้งใจของนักศึกษาที่ไปเรียนต่อต่างประเทศ พร้อมกล่าวถึงการเลือกศึกษาตามหลักสูตรที่เหมาะสม เมื่อจบการศึกษาแล้วจะสามารถหางานทำได้

ที่มา : https://www.thaigov.go.th/news/contents/details/23528
