รัฐบาลไทย-ข่าวทำเนียบรัฐบาล-ร่างพระราชกฤษฎีกาและกฎกระทรวงที่ต้องจัดทำตาม พ.ร.บ. ภาษีที่ดินและสิ่งปลูกสร้าง พ.ศ. 2562 จำนวน 3 ฉบับ

วันพุธที่ 4 ธันวาคม 2562
ร่างพระราชกฤษฎีกาและกฎกระทรวงที่ต้องจัดทำตาม พ.ร.บ. ภาษีที่ดินและสิ่งปลูกสร้าง พ.ศ. 2562 จำนวน 3 ฉบับ
เมื่อวันที่ 3 ธันวาคม  2562 คณะรัฐมนตรีได้มีมติเห็นชอบร่างพระราชกฤษฎีกาและกฎกระทรวงที่ต้องจัดทำตามพระราชบัญญัติภาษีที่ดินและสิ่งปลูกสร้าง พ.ศ. 2562 จำนวน 3 ฉบับ
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า เมื่อวันที่ 3 ธันวาคม  2562 คณะรัฐมนตรีได้มีมติเห็นชอบร่างพระราชกฤษฎีกาและกฎกระทรวงที่ต้องจัดทำตามพระราชบัญญัติภาษีที่ดินและสิ่งปลูกสร้าง พ.ศ. 2562 จำนวน 3 ฉบับ ได้แก่  1) ร่างพระราชกฤษฎีกาลดภาษีที่ดินและสิ่งปลูกสร้าง พ.ศ. .... 2) ร่างกฎกระทรวงการงดหรือลดเบี้ยปรับ พ.ศ. ....  และ 3) ร่างกฎกระทรวงกำหนดหลักเกณฑ์ วิธีการ และเงื่อนไขในการคำนวณมูลค่าที่ดินหรือสิ่งปลูกสร้างที่ไม่มีราคาประเมินทุนทรัพย์ พ.ศ. .... ที่ผ่านการพิจารณาของสำนักงานคณะกรรมการกฤษฎีกาแล้ว
รองโฆษกกระทรวงการคลัง กล่าวว่า ร่างพระราชกฤษฎีกาและร่างกฎกระทรวงทั้ง 3 ฉบับ มีสาระสำคัญเกี่ยวกับลดหย่อนภาษีที่ดินและสิ่งปลูกสร้าง การงดเบี้ยปรับของภาษีที่ค้างชำระกรณีที่ดินหรือสิ่งปลูกสร้างที่ถูกยึดหรืออายัด และการกำหนดราคาประเมินทุนทรัพย์สำหรับที่ดินหรือสิ่งปลูกสร้างที่ไม่มีราคาประเมินทุนทรัพย์ เพื่อให้องค์กรปกครองส่วนท้องถิ่นซึ่งเป็นผู้จัดเก็บภาษีนำไปปฏิบัติ ซึ่งมีรายละเอียดสรุป ดังนี้
1) ร่างพระราชกฤษฎีกาลดภาษีที่ดินและสิ่งปลูกสร้าง พ.ศ. .... มีวัตถุประสงค์เพื่อลดภาษีที่ดินและสิ่งปลูกสร้างสำหรับที่ดินหรือสิ่งปลูกสร้างบางประเภท  เพื่อให้เหมาะสมกับสภาพความจำเป็นทางเศรษฐกิจ สังคม เหตุการณ์ กิจการ หรือสภาพแห่งท้องที่ ดังนี้
- การลดภาษีในอัตราร้อยละ 50 ให้แก่ที่ดินและสิ่งปลูกสร้างที่เป็นที่ตั้งของโรงผลิตไฟฟ้า เขื่อน และที่ใช้ประโยชน์เกี่ยวเนื่องกับการผลิตไฟฟ้า และที่ดินและสิ่งปลูกสร้าง สิ่งปลูกสร้าง หรือสิ่งปลูกสร้างที่เป็นห้องชุด ที่เจ้าของหรือผู้ครอบครองซึ่งเป็นบุคคลธรรมดาใช้เป็นที่อยู่อาศัยและมีชื่ออยู่ในทะเบียนราษฎร ณ วันที่ 1 มกราคม  ทั้งนี้ เฉพาะทรัพย์สินที่บุคคลดังกล่าวได้มาโดยทางมรดกก่อนวันที่ 13 มีนาคม 2562
- การลดภาษีในอัตราร้อยละ 90 ให้แก่ที่ดินหรือสิ่งปลูกสร้างบางประเภท เช่น ที่ดินหรือสิ่งปลูกสร้างของผู้ประกอบการพัฒนาอสังหาริมทรัพย์ ที่ดินหรือสิ่งปลูกสร้างที่เป็นอสังหาริมทรัพย์รอการขาย ที่ดินหรือสิ่งปลูกสร้าง ที่ใช้ในกิจการของสถาบันอุดมศึกษา เป็นต้น (เอกสารแนบ)
2) ร่างกฎกระทรวงการงดหรือลดเบี้ยปรับ พ.ศ. .... มีวัตถุประสงค์เพื่องดเบี้ยปรับภาษีค้างชำระสำหรับที่ดินหรือสิ่งปลูกสร้างที่ถูกยึดหรืออายัดตามกฎหมาย เพื่อเป็นการบรรเทาภาระภาษีให้แก่เจ้าของที่ดินหรือสิ่งปลูกสร้างดังกล่าว
3) ร่างกฎกระทรวงกำหนดหลักเกณฑ์ วิธีการ และเงื่อนไขในการคำนวณมูลค่าที่ดินหรือสิ่งปลูกสร้างที่ไม่มีราคาประเมินทุนทรัพย์ พ.ศ. .... มีวัตถุประสงค์เพื่อกำหนดหลักเกณฑ์ วิธีการ และเงื่อนไขในการคำนวณมูลค่าที่ดินหรือสิ่งปลูกสร้างที่ไม่มีราคาประเมินทุนทรัพย์ โดยกำหนดให้ กรณีที่ดินที่ไม่มีราคาประเมินทุนทรัพย์ให้เทียบเคียงกับราคาประเมินทุนทรัพย์ของที่ดินที่มีสภาพคล้ายคลึงกัน และมีระยะความลึกของแปลงที่ดินใกล้เคียงกัน หรือกรณีของสิ่งปลูกสร้างให้เทียบเคียงกับราคาประเมินทุนทรัพย์สิ่งปลูกสร้างตามบัญชีราคาเทียบเคียงสิ่งปลูกสร้างที่กรมธนารักษ์หรือสำนักงานธนารักษ์พื้นที่จัดส่งให้ เป็นต้น
การออกพระราชกฤษฎีกาและกฎกระทรวง ทั้ง 3 ฉบับ จะเป็นประโยชน์ต่อองค์กรปกครองส่วนท้องถิ่น ทำให้การปฏิบัติจัดเก็บภาษีมีความชัดเจน การจัดเก็บภาษีเป็นไปอย่างมีประสิทธิภาพ ตลอดจนบรรเทาภาระภาษีที่จัดเก็บไม่ให้สูงจนเป็นภาระต่อผู้ประกอบการเกินไป
สำนักงานเศรษฐกิจการคลัง
โทร 02 2739020 ต่อ 3511 3526 3548 3521

ที่มา : https://www.thaigov.go.th/news/contents/details/24999
