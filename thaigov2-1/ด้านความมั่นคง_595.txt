รัฐบาลไทย-ข่าวทำเนียบรัฐบาล-‘ที่ปรึกษา รมว.แรงงาน’ ให้สัมภาษณ์ถึง 'มาตรการรองรับแรงงานไทยในเกาหลีใต้ ป้องกัน COVID-19 พร้อมช่วยเหลือแรงงานไทยทุกคน’

วันพฤหัสบดีที่ 5 มีนาคม 2563
‘ที่ปรึกษา รมว.แรงงาน’ ให้สัมภาษณ์ถึง 'มาตรการรองรับแรงงานไทยในเกาหลีใต้ ป้องกัน COVID-19 พร้อมช่วยเหลือแรงงานไทยทุกคน’
ที่ปรึกษารัฐมนตรีว่าการกระทรวงแรงงาน ให้สัมภาษณ์ในรายการ NBT มีคำตอบ เกี่ยวกับมาตรการรองรับแรงงานไทยในเกาหลีใต้ เพื่อป้องกันการแพร่ระบาด COVID-19 พร้อมให้ความช่วยเหลือแรงงานไทยทุกคนให้ได้รับความปลอดภัยตามมาตรการต่างๆ ที่กำหนด
วันนี้ (5 มี.ค. 63) เวลา 10.00 น. รศ.ดร.จักษ์ พันธ์ชูเพชร ที่ปรึกษารัฐมนตรีว่าการกระทรวงแรงงาน ให้สัมภาษณ์ในรายการ NBT มีคำตอบ เกี่ยวกับมาตรการรองรับแรงงานไทยในเกาหลีใต้ เพื่อป้องกันการแพร่ระบาด COVID-19 ซึ่งออกอากาศทางสถานีโทรทัศน์ NBT ช่อง 2HD โดย ที่ปรึกษารัฐมนตรีว่าการกระทรวงแรงงาน ให้สัมภาษณ์ว่า “มาตรการระยะเร่งด่วนของกระทรวงแรงงาน ได้มีข้อสั่งการของนายกรัฐมนตรี     ให้ติดตามและดูแลคนงานไทยที่พำนักอยู่ในประเทศที่มีการระบาดของโรคติดเชื้อไวรัสโคโรน่า 2019 (COVID-19) และประเทศเฝ้าระวังตามที่กระทรวงสาธารณสุขกำหนดอย่างใกล้ชิด โดยดำเนินการร่วมกับกระทรวงการต่างประเทศ สำหรับ มาตรการรองรับแรงงานไทยในเกาหลีใต้ที่จะเดินทางกลับประเทศไทย ได้แบ่งเป็น 2 กลุ่ม คือ 1) กลุ่มที่เดินทางจากเมืองแทกูและคย็องซังเหนือ ให้เฝ้าระวังอาการที่เกาหลีใต้ 14 วัน มีการคัดกรองก่อนขึ้นเครื่อง และ คัดกรองที่ด่านควบคุมโรคที่ท่าอากาศยาน หากตรวจพบว่ามีไข้จะส่งตัวตามขั้นตอนของกระทรวงสาธารณสุข แต่หากตรวจแล้วไม่มีไข้ จะจัดรถส่งตัวไปพื้นที่ควบคุมโรคที่รัฐกำหนด 14 วัน 2) กลุ่มที่เดินทางจากเมืองอื่นๆ ในเกาหลีใต้ มีมาตรการ คือ เฝ้าระวังอาการที่เกาหลีใต้ 14 วัน คัดกรองก่อนขึ้นเครื่อง คัดกรองที่ด่านควบคุมโรคที่ท่าอากาศยาน หากตรวจพบว่ามีไข้จะส่งตัวตามขั้นตอนของกระทรวงสาธารณสุข หากตรวจแล้วไม่มีไข้ จัดรถส่งตัวไปสถานที่ควบคุมโรคตามภูมิลำเนา โดยกระทรวงมหาดไทยจัดหาสถานที่รองรับในลักษณะพื้นที่จำกัด 14 วัน”
“ขอให้พี่น้องแรงงานไทยที่อยู่ในเกาหลีใต้ รวมถึงญาติพี่น้องของแรงงานไทยมั่นใจได้ว่า มาตรการรองรับแรงงานไทยในเกาหลีใต้ของรัฐบาล กระทรวงแรงงานและหน่วยงานที่เกี่ยวข้อง จะประสานความร่วมมืออย่างใกล้ชิดในการช่วยเหลือแรงงานไทยทุกคนให้ได้รับความปลอดภัยตามมาตรการต่างๆ ที่กำหนด ขณะเดียวกันเอง แรงงานไทยสามารถรายงานตัวกับสำนักงานตรวจคนเข้าเมืองของทางการเกาหลีใต้เพื่อแจ้งความประสงค์กลับประเทศไทยได้ตามความสมัครใจ เนื่องจาก ตม.ทางการเกาหลี ไม่ดำเนินคดีข้อหาหลบหนีเข้าเมือง ไม่ดำเนินคดีข้อหาทำงานโดยไม่มีใบอนุญาต และไม่ถูกแบล็คลิสต์ และเมื่อกลับมาประเทศไทยแล้วแรงงานไทยทุกคนจะได้รับการดูแลเป็นอย่างดีจากรัฐบาลไทยตามมาตรการที่กำหนด เพื่อให้ทุกคนสามารถกลับไปยังภูมิลำเนา เพื่อประกอบอาชีพตามความต้องการต่อไป
ทั้งนี้ กระทรวงแรงงานเองอยากให้แรงงานไทยที่ประสงค์จะไปทำงานในต่างประเทศ ไปแบบถูกต้องตามกฎหมายใน 5 วิธี คือ 1) บริษัทจัดหางานจัดส่งไป 2) กรมการจัดหางานจัดส่ง 3) เดินทางไปทำงานด้วยตัวเอง 4) นายจ้างในประเทศไทยพาลูกจ้างไทยไปทำงาน และ 5) นายจ้างในประเทศไทยส่งลูกจ้างไทยไปฝึกงาน โดยแรงงานไทยสอบถามข้อมูลเพิ่มเติมได้ที่ สายด่วนกระทรวงแรงาน โทร.1506 กด 2 กรมการจัดหางาน”   ที่ปรึกษารัฐมนตรีว่าการกระทรวงแรงงาน กล่าวในท้ายที่สุด
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพและข่าว
5 มีนาคม 2563

ที่มา : https://www.thaigov.go.th/news/contents/details/26933
