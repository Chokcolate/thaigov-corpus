รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19)    ประจำวันที่ 10 มีนาคม 2563

วันอังคารที่ 10 มีนาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19)    ประจำวันที่ 10 มีนาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 10 มีนาคม 2563
1.สถานการณ์ ถึงวันที่ 10 มีนาคม 2563 ณ เวลา 08.00 น.
1. ผู้ป่วยยืนยันติดเชื้อรักษาในโรงพยาบาล 19 ราย กลับบ้านแล้ว 33 ราย เสียชีวิต 1 ราย รวมสะสม 53 ราย
2. ผู้ป่วยเข้าเกณฑ์สอบสวนโรคต้องเฝ้าระวัง ตั้งแต่วันที่ 3 มกราคม – 9 มีนาคม 2563 มีผู้ป่วยเข้าเกณฑ์สอบสวนต้องเฝ้าระวังสะสมทั้งหมด 4,682 ราย คัดกรองจากทุกด่าน 214 ราย มารับการรักษาที่โรงพยาบาลเอง 4,468 ราย อนุญาตให้กลับบ้านได้แล้วและอยู่ระหว่างติดตามอาการ 2,844 ราย ส่วนใหญ่เป็นไข้หวัดใหญ่ตามฤดูกาล ยังคงรักษาในโรงพยาบาล 1,838 ราย
3. สถานการณ์ทั่วโลกใน 108 ประเทศ 2 เขตบริหารพิเศษ 1 เรือสำราญ ข้อมูลตั้งแต่ 5 มกราคม –  10 มีนาคม 2563 (07.00 น.) พบผู้ป่วยยืนยันติดเชื้อจำนวน 111,817 ราย เสียชีวิต 3,893 ราย ส่วนประเทศจีนพบผู้ป่วย 80,739 ราย เสียชีวิต 3,120 ราย
2.สธ.พบผู้ป่วยยืนยันโรคติดเชื้อไวรัสโคโรนา 2019 เพิ่ม 3 ราย
กระทรวงสาธารณสุข พบผู้ป่วยยืนยันโรคติดเชื้อไวรัสโคโรนา 2019 เพิ่ม 3 ราย ทำให้มีผู้ป่วยยืนยันที่รักษาหายแล้ว 33 ราย ยังรักษาตัวอยู่ในโรงพยาบาล 19 ราย เสียชีวิต 1 ราย ผู้ป่วยสะสมในประเทศไทยขณะนี้ 53 ราย
นายแพทย์ยงยศ ธรรมวุฒิ รองปลัดกระทรวงสาธารณสุข และคณะแถลงข่าวสถานการณ์โรคติดเชื้อไวรัสโคโรนา 2019 ว่า ในวันนี้พบผู้ป่วยยืนยันโรคติดเชื้อไวรัสโคโรนา 2019 เพิ่ม 3 ราย รายแรก เป็นหญิงไทย อายุ 41 ปี ไม่มีประวัติเดินทางไปต่างประเทศ เป็นผู้สัมผัสใกล้ชิดกับผู้ป่วยรายที่ 45 (ชายไทย พนักงานบริษัท ที่กลับจากประเทศอิตาลี) เริ่มป่วยวันที่ 7 มีนาคม 2563 ด้วยอาการ ไข้ รักษาตัวอยู่ที่ รพ.ราชวิถี (เป็นผู้ป่วยยืนยันรายที่ 51) รายที่ 2 และ 3 เป็นสามีภรรยากัน ภรรยาอายุ 46 ปี (เป็นผู้ป่วยยืนยันรายที่ 52) มีประวัติเดินทางกลับจากประเทศอิตาลี กลับถึงเมืองไทยวันที่ 28 กุมภาพันธ์ 2563 มีอาการไม่สบายตัว ส่วนสามีอายุ 47 ปี (นับเป็นผู้ป่วยยืนยันรายที่ 53) ไม่มีประวัติเดินทางไปต่างประเทศ เริ่มป่วยเมื่อวันที่ 7 มีนาคม 2563 ด้วยอาการไข้สูง ปวดเมื่อยตามร่างกาย ไปตรวจที่โรงพยาบาลพบเชื้อ จึงได้ตรวจภรรยาด้วยและพบเชื้อ (ทั้ง 2 คน แยกตัวอยู่ที่บ้านแต่อยู่ด้วยกันตลอด) ขณะนี้ทั้ง 2 ราย รักษาตัวที่โรงพยาบาลแห่งหนึ่งในจังหวัดนครปฐม
โดยสรุปวันนี้ มีผู้ป่วยยืนยันที่รักษาหายแล้ว 33 ราย ยังรักษาตัวอยู่ใน โรงพยาบาล 19 ราย เสียชีวิต 1 ราย ผู้ป่วยสะสมในประเทศไทยขณะนี้ 53 ราย สำหรับผู้ป่วยอาการหนัก 1 ราย ที่รักษาตัวอยู่ที่สถาบันบำราศนราดูร ยังต้องเฝ้าระวังอย่างใกล้ชิด ส่วนสถานการณ์การระบาดของโลก ขณะมีการติดเชื้อใน 108 ประเทศ 2 เขตการปกครองพิเศษ และ 1 เรือสำราญ สถานการณ์ผู้ป่วยของประเทศอยู่ในอันดับที่ 32 ของโลก
ส่วนแรงงานไทยนอกระบบจากเกาหลีใต้ที่ฐานทัพเรือสัตหีบ มีทั้งหมด 188 คน เป็นชาย 88 คน หญิง 100 คน (มาจากเมืองแทกูและคย็องซังเหนือ 8 คน) มีกลุ่มดูแลพิเศษ 20 คน เป็นหญิงตั้งครรภ์ 5 คน เด็กเล็ก 4 คน มีโรคประจำตัว 11 คน ผลการคัดกรองไม่พบผู้อยู่ในเกณฑ์เฝ้าระวัง ทั้งหมดไม่มีไข้
ในส่วนเรื่องเจลแอลกอฮอล์ล้างมือถือเป็นผลิตภัณฑ์ทางเลือกหนึ่งในการทำความสะอาดมือเพื่อสุขลักษณะที่ดีในการป้องกันโรคติดเชื้อไวรัสโคโรนา 2019 กระทรวงสาธารณสุขได้กำหนดให้ผลิตภัณฑ์นี้เป็นเครื่องสำอางมีความเข้มข้นไม่น้อยกว่า 70% โดยปริมาตร
3. คำแนะนำสำหรับประชาชน
ขอความร่วมมือประชาชนปฏิบัติตัวตามคำแนะนำของกระทรวงสาธารณสุข ดูแลสุขภาพ โดยหลีกเลี่ยงสถานที่ที่มีคนอยู่แออัด หลีกเลี่ยงอยู่ใกล้ชิดกับผู้ที่มีอาการโรคระบบทางเดินหายใจ กินร้อน ช้อนกลาง ล้างมือ และสวมหน้ากากผ้าเพื่อป้องกันโรค
ขอให้ติดตามข่าวสารจากกระทรวงสาธารณสุข หากมีข้อสงสัยสอบถามได้ที่ หรือเว็บไซต์ https://ddc.moph.go.th/viralpneumonia/ ช่องทาง Twitter, Facebook, Line official, Tik Tok “ไทยรู้ สู้โควิด” และLine official ChatBot 1422 “Kor-Ror-OK” กรมควบคุมโรค กระทรวงสาธารณสุข หรือสายด่วนกรมควบคุมโรค 1422 ตลอด 24 ชั่วโมง อย่าเชื่อข่าวลือจากทุกทาง “เช็คก่อนแชร์” ตรวจสอบข่าวลวงได้ที่ www.antifakenewscenter.com
*************************************  10 มีนาคม 2563

ที่มา : https://www.thaigov.go.th/news/contents/details/27031
