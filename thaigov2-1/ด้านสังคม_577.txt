รัฐบาลไทย-ข่าวทำเนียบรัฐบาล-อนุทิน พอใจประชาชนจองรับบริการคลินิกกัญชาทางการแพทย์แผนไทยฯ

วันเสาร์ที่ 11 มกราคม 2563
อนุทิน พอใจประชาชนจองรับบริการคลินิกกัญชาทางการแพทย์แผนไทยฯ
รองนายกรัฐมนตรีและรัฐมนตรีว่าการกระทรวงสาธารณสุข เผยยอดผู้เข้าใช้บริการคลินิกกัญชาทางการแพทย์แผนไทยและการแพทย์พื้นบ้านไทย
มียอดจองคิวบริการล่วงหน้าถึงเดือนมีนาคม 2563 ผ่านแอปพลิเคชัน “DR.Ganja in TTM” แล้วกว่า 7,000 คนหลังเปิดให้บริการ 5 วัน สั่งจ่ายน้ำมันกัญชาตำรับหมอเดชามากที่สุด
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า หลังจากที่กรมการแพทย์แผนไทยและการแพทย์ทางเลือกเปิดคลินิกกัญชาทางการแพทย์แผนไทยและการแพทย์พื้นบ้าน ประชาชนที่มารับบริการส่วนใหญ่มีความพึงพอใจ ในบริการที่สะดวก เข้าถึงง่าย และให้บริการทุกวัน ยกเว้นวันหยุดนักขัตฤกษ์ รวมทั้งมีการปรับรูปแบบการให้บริการให้ประชาชนได้รับความสะดวกมากขึ้น ไม่ต้องเสียเวลารอนาน โดยยอดจองคิวล่วงหน้าตั้งแต่ 6 มกราคม – 31 มีนาคม 2563 ผ่านระบบแอปพลิเคชัน “กัญชาทางการแพทย์แผนไทย”หรือ “DR.Ganja in TTM” แล้วกว่า 7,000 คน ผลการให้บริการเพียง 5 วัน ตั้งแต่ 6 – 10 มกราคม 2563 มีจำนวน 2,280 ราย จ่ายยาที่มีกัญชาเป็นส่วนผสม ประกอบด้วย ยาน้ำมันกัญชา 4,200 ขวด ตำรับยาแก้ลมแก้เส้น 670 ซอง ตำรับยาทำลายพระสุเมรุ 82 ซอง และตำรับศุขไสยาศน์ 30 ซอง
“ขอให้กำลังใจเจ้าหน้าที่ที่ปฏิบัติงานประจำคลินิกกัญชาฯ ทั้งแพทย์ แพทย์แผนไทย/แพทย์แผนไทยประยุกต์ เภสัชกร พยาบาลวิชาชีพ หมอพื้นบ้าน เป็นทางเลือกหนึ่งให้ประชาชนได้ใช้ประโยชน์และเข้าถึงยากัญชาอย่างปลอดภัย กว่าการใช้กัญชาใต้ดิน ซึ่งไม่รู้ว่ามีส่วนผสม การปนเปื้อนหรือไม่ การรักษานี้จะมีการเก็บข้อมูลเพื่อนำไปสู่การใช้กัญชาอย่างถูกกฎหมาย” นายอนุทินกล่าว
ทั้งนี้ ประชาชนที่สนใจรับบริการคลินิกกัญชาทางการแพทย์แผนไทยและการแพทย์พื้นบ้านไทย โรงพยาบาลการแพทย์แผนไทยและการแพทย์ผสมผสาน กรมการแพทย์แผนไทยและการแพทย์ทางเลือก กระทรวงสาธารณสุข เปิดให้บริการทุกวัน ตั้งแต่เวลา 08.00 น.–16.30 น. ไม่เว้นวันหยุดราชการ ยกเว้นวันหยุดนักขัตฤกษ์ โทร 02-590-2606 และ 02-591-1964
*********************************  11 มกราคม 2563

ที่มา : https://www.thaigov.go.th/news/contents/details/25722
