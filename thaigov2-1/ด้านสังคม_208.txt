รัฐบาลไทย-ข่าวทำเนียบรัฐบาล-สธ. ห่วง อ.หาดใหญ่ และอ.เมืองยะลา ค่าฝุ่นเกินมาตรฐาน แนะประชาชนป้องกันตนเอง

วันพฤหัสบดีที่ 19 กันยายน 2562
สธ. ห่วง อ.หาดใหญ่ และอ.เมืองยะลา ค่าฝุ่นเกินมาตรฐาน แนะประชาชนป้องกันตนเอง
กระทรวงสาธารณสุข ห่วงใยสุขภาพประชาชนในพื้นที่เสี่ยง โดยเฉพาะตำบลหาดใหญ่ อำเภอหาดใหญ่    จังหวัดสงขลา และตำบลสะเตง อำเภอเมือง จังหวัดยะลา ที่ได้รับผลกระทบจากสถานการณ์หมอกควันในภาคใต้ ปริมาณค่าฝุ่นละอองเกินมาตรฐาน แนะประชาชนป้องกันตนเอง
กระทรวงสาธารณสุข ห่วงใยสุขภาพประชาชนในพื้นที่เสี่ยง โดยเฉพาะตำบลหาดใหญ่ อำเภอหาดใหญ่    จังหวัดสงขลา และตำบลสะเตง อำเภอเมือง จังหวัดยะลา ที่ได้รับผลกระทบจากสถานการณ์หมอกควันในภาคใต้ ปริมาณค่าฝุ่นละอองเกินมาตรฐาน แนะประชาชนป้องกันตนเอง งดกิจกรรมกลางแจ้ง หากจำเป็นต้องออกจากบ้านให้สวมหน้ากากอนามัย
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า กระทรวงสาธารณสุขได้ติดตามสถานการณ์ฝุ่นละอองขนาดเล็กในภาคใต้ที่ได้รับผลกระทบจากหมอกควันจากเกาะสุมาตรา ประเทศอินโดนีเซีย อย่างใกล้ชิดและต่อเนื่อง ส่งเจ้าหน้าที่ลงพื้นที่ให้คำแนะนำเชิงรุกร่วมกับภาคีเครือข่ายในการป้องกันสุขภาพทั้งประชาชนทั่วไปและกลุ่มเสี่ยง พร้อมสนับสนุนหน้ากากอนามัย จำนวน 2,000 ชิ้นให้แก่ศูนย์อนามัยที่ 12
สำหรับสถานการณ์วันนี้ (19 กันยายน 2562 เวลา 06.00 น.) มีพื้นที่ 2 จุดที่ปริมาณค่าฝุ่นละอองขนาดไม่เกิน 2.5 ไมครอน เกินมาตรฐาน 50 ไมโครกรัมต่อลูกบาศก์เมตร ได้แก่ ตำบลหาดใหญ่ อำเภอหาดใหญ่ จังหวัดสงขลา มีค่าปริมาณฝุ่นละออง 65 ไมโครกรัมต่อลูกบาศก์เมตร และตำบลสะเตง อำเภอเมือง จังหวัดยะลา มีค่าปริมาณฝุ่นละออง 56 ไมโครกรัมต่อลูกบาศก์เมตร ซึ่งอยู่ในระดับสีส้มเริ่มมีผลกระทบต่อสุขภาพ
“ขอให้ประชาชนติดตามสถานการณ์ฝุ่นละอองในอากาศจากกรมควบคุมมลพิษ “แอพลิเคชั่น air4thai” หรือเฟซบุ๊กเพจ “คนรักอนามัย ใส่ใจอากาศ PM2.5” หลีกเลี่ยงการทำกิจกรรมหรือออกกำลังกายกลางแจ้ง หากจำเป็นต้องออกนอกบ้านให้สวมหน้ากากป้องกันฝุ่นละอองขนาดเล็ก และไม่ควรอยู่นอกบ้านเป็นเวลานาน สำหรับเด็กและผู้สูงอายุ หากไม่จำเป็นไม่ควรพาไปในพื้นที่ที่มีฝุ่นละอองเยอะ ทั้งนี้ ควรหมั่นสังเกตอาการที่อาจเกิดขึ้น หากมีอาการผิดปกติ เช่น ไอบ่อย หายใจลำบาก หายใจถี่ หรือวิงเวียนศีรษะ ให้รีบไปพบแพทย์ สามารถสอบถามข้อมูลเพิ่มเติมได้ที่ สายด่วนกรมควบคุมโรค 1422” นายแพทย์สุขุม กล่าว
ทั้งนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และดร.สาธิต ปิตุเตชะ รัฐมนตรีช่วยว่าการกระทรวงสาธารณสุข มีความห่วงใยพี่น้องประชาชนชาวภาคใต้ที่ได้รับผลกระทบหมอกควันในภาคใต้ค่าฝุ่นเกินมาตรฐาน ได้มอบหมายให้นายนายธนิตพล ไชยนันทน์ ที่ปรึกษารัฐมนตรีช่วยว่าการกระทรวงสาธารณสุข ลงพื้นที่ อำเภอหาดใหญ่ จังหวัดสงขลา ในวันที่ 20 กันยายน 2562 เพื่อติดตามการช่วยเหลือประชาชนอย่างใกล้ชิด
************************************ 19 กันยายน 2562
******************************

ที่มา : https://www.thaigov.go.th/news/contents/details/23217
