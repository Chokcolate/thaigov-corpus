รัฐบาลไทย-ข่าวทำเนียบรัฐบาล-นายกรัฐมนตรีมีความห่วงใยประชาชนในการรับข้อมูลข่าวสารพร้อมชี้ช่องทางตรวจสอบข้อเท็จจริงผ่านศูนย์ต่อต้านข่าวปลอม

วันอังคารที่ 29 ตุลาคม 2562
นายกรัฐมนตรีมีความห่วงใยประชาชนในการรับข้อมูลข่าวสารพร้อมชี้ช่องทางตรวจสอบข้อเท็จจริงผ่านศูนย์ต่อต้านข่าวปลอม
นายกรัฐมนตรีมีความห่วงใยประชาชนในการรับข้อมูลข่าวสารพร้อมชี้ช่องทางตรวจสอบข้อเท็จจริงผ่านศูนย์ต่อต้านข่าวปลอม
วันนี้ ( 29 ตุลาคม  2562)  เวลา 14.00 น. ณ บริเวณห้องโถงชั้น 1 ตึกบัญชาการ 1  ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหมให้สัมภาษณ์เกี่ยวกับกรณีที่ กระทรวงดิจิทัลเพื่อเศรษฐกิจและสังคม จัดตั้ง“ศูนย์ต่อต้านข่าวปลอม”ว่าศูนย์นี้มีหน้าที่ดูแล ตรวจสอบ กำจัดข่าวปลอมที่ก่อให้เกิดผลกระทบต่อประชาชนในวงกว้าง มีวัตถุประสงค์เพื่อแก้ไขปัญหาการรับรู้ ข้อมูลข่าวสารผ่านทางสื่อสังคมออนไลน์ วิเคราะห์ตรวจสอบ ทั้งยังรับแจ้งข้อมูลข่าวสารที่นำเสนอไม่ตรงข้อเท็จจริงที่ถูกเผยแพร่ในสังคม ซึ่งรัฐบาลไม่ได้นิ่งนอนใจกับปัญหาข่าวปลอมหลอกลวงประชาชนตามที่เป็นปัญหาอยู่ในขณะนี้
พร้อมกันนี้  นายกรัฐมนตรีมีความห่วงใยประชาชนในการรับข้อมูลข่าวสาร ตามข่าวที่ปรากฏเรื่องแชร์ลูกโซ่ ซึ่งรัฐบาลให้ความสำคัญ ในเรื่องการแก้ปัญหาการฉ้อโกง เป็นวาระแห่งชาติ โดยมีกฏหมายปราบปรามผู้กระทำผิด รวมทั้งขับเคลื่อนร่างพระราชบัญญัติปราบปรามแชร์ลูกโซ่ ซึ่งมีหน่วยงานที่เกี่ยวข้องช่วยกันเฝ้าระวังแก้ปัญหา รับเรื่องราวร้องทุกข์  ไม่ว่าจะเป็นกระทรวงดิจิทัลเพื่อเศรษฐกิจและสังคม และกรมสอบสวนคดีพิเศษ ขอให้ประชาชนมีสติอย่าหลงเชื่อสิ่งที่เป็นไปไม่ได้เช่น การให้ดอกเบี้ยสูง ยิ่งในปัจจุบันมีสื่อออนไลน์ที่เป็นช่องทางเข้าถึงประชาชนได้ง่าย จึงขอให้ประชาชนรับข้อมูลต่างๆด้วยความรอบคอบ อย่าหลงเชื่อ หากมีข้อสงสัยให้ส่งข้อมูลมาที่  ศูนย์ต่อต้านข่าวปลอมฯ เพื่อตรวจสอบข้อเท็จจริง และขอให้ประชาชนช่วยกันเพื่อไม่ให้เกิดการฉ้อโกงในสังคมได้อีก รัฐบาลพร้อมที่จะช่วยเหลือป้องกันปัญหาดังกล่าวอย่างเต็มที่
............................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24135
