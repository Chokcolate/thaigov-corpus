รัฐบาลไทย-ข่าวทำเนียบรัฐบาล-พม. เร่งช่วยเหลือเด็กชายวัย 8 เดือน หลังพ่อแม่ถูกจับดำเนินคดี ที่จังหวัดราชบุรี

วันอังคารที่ 19 พฤศจิกายน 2562
พม. เร่งช่วยเหลือเด็กชายวัย 8 เดือน หลังพ่อแม่ถูกจับดำเนินคดี ที่จังหวัดราชบุรี
พม. เร่งช่วยเหลือเด็กชายวัย 8 เดือน หลังพ่อแม่ถูกจับดำเนินคดี ที่จังหวัดราชบุรี
วันนี้ (19 พ.ย. 62) เวลา 11.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีสื่อสังคมออนไลน์มีการแชร์ขอความช่วยเหลือเด็กชายวัย 8 เดือน ซึ่งพ่อแม่ถูกจับดำเนินคดี โดยเด็กไม่มีเอกสารหลักฐานการเกิด และไม่ได้รับวัคซีนตามกำหนด ขณะนี้ เด็กอยู่ในการเลี้ยงดูของผู้ดูแลเด็กที่ ตำบลหินกอง อำเภอเมือง จังหวัดราชบุรี ซึ่งกำลังประสบปัญหาความเดือดร้อน นั้น กระทรวงการพัฒนาสังคมและความมั่นคงของมนุษย์ (พม.) โดยทีม พม. One Home จังหวัดราชบุรี รวมทั้งบ้านพักเด็กและครอบครัว จังหวัดราชบุรี ได้ลงพื้นที่เยี่ยมเด็กเพื่อตรวจสอบข้อเท็จจริงและประเมินทางสังคมเพื่อเร่งช่วยเหลือตามภารกิจของกระทรวง พม. โดยพบว่า ก่อนที่เด็กชายดังกล่าวจะอยู่ในการเลี้ยงดูของผู้ดูแลเด็ก หลังพ่อแม่ถูกจับดำเนินคดี ได้อาศัยอยู่ในบ้านเช่าที่ตำบลหินกอง อำเภอเมือง จังหวัดราชบุรี ร่วมกับ พ่อ อายุ 52 ปี ปัจจุบัน ต้องโทษคดียาเสพติดและถูกตัดสินจำคุกตลอดชีวิต แม่อายุ 30 ปี ปัจจุบัน ต้องโทษคดีลักทรัพย์ แต่ยังไม่ได้ตัดสินกำหนดโทษ ย่าทวดพิการ อายุ 80 ปี ป้าของแม่เด็ก อายุ 40 ปีเศษ ไม่ได้ประกอบอาชีพ อาของแม่เด็ก อายุ 40 ปีเศษ ป่วยความจำเสื่อม น้องชายของแม่เด็ก อายุ 27 ปี ไม่ได้ประกอบอาชีพ และพี่น้องของเด็ก ได้แก่ พี่สาว อายุ 16 ปี และ 10 ปี  และ พี่ชาย อายุ 6 ปี และ 2 ปี
นายปรเมธี กล่าวต่อไปว่า และจากการพูดคุยกับผู้เป็นแม่ พบว่า มีความประสงค์ให้เด็กชายดังกล่าวอยู่ในความดูแลของพี่สาวในระหว่างรอการพิจารณาคดี และหากถูกดำเนินคดีต้องโทษในระยะยาว ขอให้หน่วยงานที่เกี่ยวข้องดำเนินการให้ความช่วยเหลือและสงเคราะห์เด็กตามความเหมาะสม ทั้งนี้ ทีม พม. One Home จังหวัดราชบุรี รวมทั้งบ้านพักเด็กและครอบครัว จังหวัดราชบุรี ได้ดำเนินการให้ความช่วยเหลือ ดังนี้ 1. มอบเครื่องอุปโภคบริโภคที่จำเป็นและนมผงสำหรับเด็กเพื่อบรรเทาความเดือดร้อนในเบื้องต้น  2. ติดตามหาครอบครัวเด็กเพื่อสอบถามความต้องการในการอุปการะเด็กและประเมินความเหมาะสมในการเลี้ยงดูเด็ก 3. ประสานหน่วยงานที่เกี่ยวข้องในพื้นที่ เพื่อให้เด็กได้รับวัคซีนตามกำหนด 4. ประสานหน่วยงานที่เกี่ยวข้องในพื้นที่ร่วมกำหนดแนวทางในการสงเคราะห์ ช่วยเหลือ และคุ้มครองเด็กตามพระราชบัญญัติคุ้มครองเด็ก พ.ศ. 2546 และ 5. ประสานหน่วยงานที่เกี่ยวข้องในพื้นที่ร่วมกำหนดแนวทางในการช่วยเหลือครอบครัวเด็ก
นายปรเมธี กล่าวเพิ่มเติมว่า หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน พม. โทร 1300 บริการฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้อง เพื่อดำเนินการช่วยเหลืออย่างเต็มที่ต่อไป

ที่มา : https://www.thaigov.go.th/news/contents/details/24679
