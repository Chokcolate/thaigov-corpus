รัฐบาลไทย-ข่าวทำเนียบรัฐบาล-ประเทศไทยเป็นเจ้าภาพร่วม  UNODC ดึง ๖ ประเทศในลุ่มน้ำโขง แก้ปัญหายาเสพติดในภูมิภาค

วันพุธที่ 13 พฤศจิกายน 2562
ประเทศไทยเป็นเจ้าภาพร่วม  UNODC ดึง ๖ ประเทศในลุ่มน้ำโขง แก้ปัญหายาเสพติดในภูมิภาค
ประเทศไทยเป็นเจ้าภาพร่วม  UNODC ดึง ๖ ประเทศในลุ่มน้ำโขง แก้ปัญหายาเสพติดในภูมิภาค
ในวันพุธที่ ๑๓ พฤศจิกายน ๒๕๖๒ เวลา ๐๙.๓๐ น.
นายสมศักดิ์ เทพสุทิน รัฐมนตรีว่าการกระทรวงยุติธรรม
เป็นประธานเปิดการประชุมระดับเจ้าหน้าที่อาวุโสภายใต้กรอบบันทึกความเข้าใจ ๗ ฝ่าย
ว่าด้วยการควบคุมยาเสพติดในอนุภูมิภาค (Mekong MOU) ซึ่งเป็นความร่วมมือระหว่าง ๖ ประเทศสมาชิก
ประกอบด้วย กัมพูชา จีน เมียนมา เวียดนาม สปป.ลาว ไทย และสำนักงานว่าด้วยยาเสพติด
และอาชญากรรมแห่งสหประชาชาติ (UNODC) โดยจัดขึ้นระหว่างวันที่ ๑๓ - ๑๔ พฤศจิกายน ๒๕๖๒
ณ โรงแรมรอยัล ออคิด เชอราตัน กรุงเทพมหานคร
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า “การประชุมระดับเจ้าหน้าที่อาวุโส
ภายใต้กรอบบันทึกความเข้าใจ ๗ ฝ่าย ว่าด้วยการควบคุมยาเสพติดในอนุภูมิภาค (Mekong MOU)
เน้นกลไกที่สำคัญในการแลกเปลี่ยนการดำเนินงานเพื่อป้องกันการลักลอบผลิต การค้า และการใช้ยาเสพติดในทางที่ผิด
ในอนุภูมิภาคลุ่มแม่น้ำโขง ที่เป็นผลมาจากการปลูก การผลิต การลักลอบค้ายาเสพติด
ในพื้นที่สามเหลี่ยมทองคำ ซึ่งเป็นพื้นที่ที่มีการลักลอบลำเลียงยาเสพติดเป็นจำนวนมาก
รวมทั้งการจัดทำแผนปฏิบัติการในอนุภูมิภาคเพื่อการควบคุมยาเสพติด ฉบับที่ ๑๑
เพื่อแสดงออกถึงความร่วมมือจากทุกประเทศในการแก้ไขปัญหา”
รัฐมนตรีว่าการกระทรวงยุติธรรม กล่าวต่ออีกว่า “ภายใต้กรอบบันทึกความเข้าใจดังกล่าว
ทุกประเทศมีความตั้งใจในการร่วมมือกันแก้ไขปัญหายาเสพติดในอนุภูมิภาคลุ่มแม่น้ำโขง
และร่วมกันรับผิดชอบการดำเนินงาน โดยสนับสนุนทรัพยากรต่างๆ เพื่อการควบคุมยาเสพติด
รวมทั้งการรับรองปฏิญญากรุงเทพ และการจัดทำแผนปฏิบัติการฯ ฉบับที่ ๑๑ เพื่อความต่อเนื่อง
ในการร่วมมือกันแก้ไขปัญหายาเสพติด ซึ่งถือเป็นหนึ่งในเรื่องเร่งด่วนที่จะต้องเร่งแก้ไขปัญหา
ตามนโยบายรัฐบาล พลเอก ประยุทธ์ จันทร์โอชา นายกรัฐมนตรี ที่ให้ความสำคัญต่อการแก้ไขปัญหา
ยาเสพติด การมุ่งลดปริมาณยาเสพติดในภูมิภาค ด้วยการสกัดกั้นสารตั้งต้นและเคมีภัณฑ์
มิให้ถูกลักลอบนำเข้าไปยังแหล่งผลิตในพื้นที่สามเหลี่ยมทองคำ และสกัดกั้นมิให้ยาเสพติด
แพร่กระจายออกไปทั้งในและนอกภูมิภาค”
อย่างไรก็ตาม มาตรการคู่ขนานที่รัฐบาลดำเนินการคือ การลดความต้องการยาเสพติดในประเทศ
ซึ่งมีความสำคัญเพราะแม้สามารถทำลายแหล่งผลิตได้มากเท่าใด หากความต้องการยังคงมีอยู่แหล่งผลิต
ก็จะเกิดขึ้นใหม่ ดังนั้นใคร่ขอให้พี่น้องประชาชนทุกภาคส่วนได้เข้ามามีส่วนร่วมกันในการป้องกัน
และแก้ไขปัญหายาเสพติดนับตั้งแต่การดูแลลูกหลาน ครอบครัว ชุมชน และสังคมโดยภาพรวม

ที่มา : https://www.thaigov.go.th/news/contents/details/24543
