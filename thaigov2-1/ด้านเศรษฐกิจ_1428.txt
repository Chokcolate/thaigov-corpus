รัฐบาลไทย-ข่าวทำเนียบรัฐบาล-ออมสิน ลดดอกเบี้ยเงินกู้-เงินฝาก 0.25% แต่ไม่ลดดอกเบี้ยเงินฝากเผื่อเรียกและสลากออมสิน

วันพฤหัสบดีที่ 6 กุมภาพันธ์ 2563
ออมสิน ลดดอกเบี้ยเงินกู้-เงินฝาก 0.25% แต่ไม่ลดดอกเบี้ยเงินฝากเผื่อเรียกและสลากออมสิน
ธนาคารออมสิน สนองนโยบายรัฐบาล บรรเทาผลกระทบจากไวรัสโคโรน่า ปัญหาเศรษฐกิจ พร้อมดูแลลูกค้ารายย่อย ประกาศลดอัตราดอกเบี้ยเงินกู้ 0.25% ดอกเบี้ย MRR และ MOR เหลือ 6.495% ต่อปี
ธนาคารออมสิน สนองนโยบายรัฐบาล บรรเทาผลกระทบจากไวรัสโคโรน่า ปัญหาเศรษฐกิจ พร้อมดูแลลูกค้ารายย่อย ประกาศลดอัตราดอกเบี้ยเงินกู้ 0.25% ดอกเบี้ย MRR และ MOR เหลือ 6.495% ต่อปี ขณะเดียวกันได้บรรเทาผลกระทบผู้ฝากเงิน คงอัตราดอกเบี้ยสลากออมสินทุกประเภท รวมถึงเงินฝากเผื่อเรียกสำหรับลูกค้ารายย่อย โดยลดดอกเบี้ยเงินฝาก 0.25% เฉพาะกลุ่มเงินฝากประจำ และเงินฝากเผื่อเรียกพิเศษ เท่านั้น มีผลวันที่ 7 กุมภาพันธ์ 2563
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า เพื่อสนองนโยบายรัฐบาลในการกระตุ้นเศรษฐกิจ ด้วยภารกิจหลักสำคัญของธนาคารออมสินที่มุ่งเป็นกลไกส่งเสริมเศรษฐกิจของประเทศ ภายใต้การให้บริการสอดคล้องกับภาวะเศรษฐกิจการเงิน และตอบสนองทิศทางดอกเบี้ยนโยบาย รวมถึงให้ความสำคัญต่อประชาชน โดยเฉพาะธนาคารออมสินมีลูกค้ารายย่อยจนถึงระดับ SMEs เป็นจำนวนมาก ธนาคารฯ จึงได้ปรับลดอัตราดอกเบี้ยเงินกู้ในอัตราเท่ากัน 0.25% ทำให้อัตราดอกเบี้ยเงินกู้ลูกค้ารายย่อยชั้นดี หรือ MRR (Minimum Retail Rate) และอัตราดอกเบี้ยเงินกู้ขั้นต่ำประเภทเงินเบิกเกินบัญชี หรือ MOR (Minimum Overdraft Rate) ลดลงจาก 6.745% เหลือ 6.495% โดยมีผลตั้งแต่วันที่ 7 กุมภาพันธ์ 2563 เป็นต้นไป
ด้านดอกเบี้ยเงินฝาก ธนาคารฯ ได้ปรับลดในอัตรา 0.25% ในประเภทเงินฝากประจำ เงินฝากเผื่อเรียกพิเศษ โดยยังคงภารกิจหลักส่งเสริมการออม ไม่ปรับลดดอกเบี้ยเงินฝากประเภทเผื่อเรียก เงินฝากกระแสรายวันพิเศษ ซึ่งมีลูกค้ารายย่อยฝากเงินและใช้บริการเป็นจำนวนมาก โดยเฉพาะเงินฝากสลากออมสินทุกประเภท ซึ่งมีผู้ฝากกว่า 1.3 ล้านล้านบาท หรือเกือบ 60% ของยอดเงินฝากรวม ยังคงดอกเบี้ยในอัตราเดิมต่อไป
“ปัจจัยต่างๆ ที่มีผลกระทบต่อระบบเศรษฐกิจ และความเป็นอยู่ของประชาชน ภาวะภัยแล้ง ความล่าช้าในการเบิกจ่ายเงินงบประมาณประจำปี 2563 โดยเฉพาะเกิดการแพร่ระบาดของไข้หวัดไวรัสโคโรน่า ธนาคารออมสินจึงหวังเป็นอย่างยิ่งว่าการปรับลดดอกเบี้ยในครั้งนี้จะช่วยบรรเทาผลกระทบให้ประชาชนและลูกค้าของธนาคารฯ ได้”ผู้อำนวยการธนาคารออมสิน กล่าวในที่สุด

ที่มา : https://www.thaigov.go.th/news/contents/details/26349
