รัฐบาลไทย-ข่าวทำเนียบรัฐบาล-ครูดีเด่นระบบดูแลช่วยเหลือนักเรียน

วันพฤหัสบดีที่ 27 กุมภาพันธ์ 2563
ครูดีเด่นระบบดูแลช่วยเหลือนักเรียน
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานพิธีมอบเกียรติบัตร ผู้บริหารและครูดีเด่นระบบดูแลช่วยเหลือนักเรียน นักศึกษา ประจำปีการศึกษา 2562
เมื่อวันที่ 21 กุมภาพันธ์ 2563 คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานพิธีมอบเกียรติบัตร ผู้บริหารและครูดีเด่นระบบดูแลช่วยเหลือนักเรียน นักศึกษา ประจำปีการศึกษา 2562 โดยมีนายเลอพงษ์ วัชรมัย ประธานกลุ่มโรงเรียนที่ 3 สวนหลวง ร.9 พร้อมด้วยคณะผู้บริหารโรงเรียน คณะครู อาจารย์ ทั้งภาครัฐและเอกชนให้การต้อนรับ ณ โรงเรียนสรรพาวุธวิทยา เขตบางนา กรุงเทพฯ
คุณหญิงกัลยา โสภณพนิช รมช.ศึกษาธิการ กล่าวว่า พิธีมอบเกียรติบัตรผู้บริหารและครูดีเด่น ระบบดูแลช่วยเหลือนักเรียน นักศึกษา ประจำปีการศึกษา 2562 ในวันนี้ ได้จัดเป็นประจำมาแล้วถึง 29 ปี และทราบว่าโรงเรียนที่เป็นสมาชิกของกลุ่มโรงเรียนที่ 3 สวนหลวง ร.9 มีทั้งสิ้น 59 แห่ง มีความรักสามัคคีและมีกิจกรรมร่วมกันตลอดปีอย่างเข้มแข็ง เป็นการแสดงออกถึงคุณภาพและความสามารถของผู้เกี่ยวข้องทุกฝ่ายทุกคน อันจะเป็นพลังสำคัญในการขับเคลื่อนให้การศึกษาบรรลุเป้าหมาย
“ปัจจุบันเป็นยุคศตวรรษที่ 21 หรือที่เรียกว่ายุคดิจิทัล มีการเปลี่ยนแปลงที่ก้าวกระโดดอย่างรวดเร็วมาก โดยไม่สามารถคาดการณ์เหตุการณ์ที่จะเกิดขึ้นได้ในอนาคต จึงมีความจำเป็นอย่างยิ่งที่จะต้องพัฒนาเด็กให้มีความรู้ความสามารถ เป็นคนเก่ง คนดี ควบคู่กับมีคุณธรรม จริยธรรม ในฐานะที่เป็น รมช. ศึกษาธิการ ได้ผลักดันให้สถานศึกษาส่งเสริมการเรียนการสอนให้เด็กมีทักษะที่จำเป็น โดยการเรียนภาษาคอมพิวเตอร์ หรือ Coding เพื่อให้นักเรียนมีความคิดที่เป็นระบบและได้เรียนรู้อย่างสนุก พัฒนาทักษะการคิดแก้ปัญหา นำมาเชื่อมโยงกับบริบทเหตุการณ์ในชีวิตประจำวัน สามารถดำรงตนอยู่ในศตวรรษที่ 21 ได้อย่างมีความสุขและมีศักดิ์ศรี
ขณะเดียวกันยังมีนโยบายการอ่าน การเขียน การเรียนประวัติศาสตร์ผ่านการสื่อสารร่วมสมัย โดยต้องการที่จะยกระดับการเรียนการสอนวิชาประวัติศาสตร์ให้ไม่น่าเบื่อผ่านการสื่อสารร่วมสมัย เช่น สอนวิชาประวัติศาสตร์ด้วยแบบร้องแร็พ หรือ หมอลำ และการจัดทำวิชาประวัติศาสตร์แบบอนิเมชั่น เป็นต้น ซึ่งขณะนี้คณะทำงานการอ่าน การเขียน การเรียนประวัติศาสตร์ผ่านการสื่อสารร่วมสมัย กำลังเร่งดำเนินการจัดทำคลังข้อมูลประวัติศาสตร์ เพื่อให้ครูได้นำไปใช้สอนหรือไปต่อยอดการเรียนรู้ จึงขอให้อดใจรออีกไม่นานและเตรียมพร้อมขับเคลื่อนการเรียนการสอนวิชาดังกล่าวไปพร้อม ๆ กัน เพื่อให้เด็กเรียนรู้วิชาดังกล่าวด้วยความสนุก มีความสุข และไม่น่าเบื่ออีกต่อไป” รมช.ศึกษาธิการ กล่าว
รมช.ศึกษาธิการ กล่าวอีกว่า การสร้างเสริมขวัญกำลังใจแก่กันเป็นเรื่องสำคัญ ขอชื่นชมคณะกรรมการบริหารกลุ่ม ที่ได้เล็งเห็นความสำคัญ มีความตระหนัก และสร้างกิจกรรมเพื่อสร้างความภาคภูมิใจ แก่ผู้ทำหน้าที่อย่างมีเกียรติและมีศักดิ์ศรี และขอบคุณ ทุกภาคส่วนทั้งรัฐและเอกชนที่มีส่วนร่วมให้กิจกรรมของกลุ่มโรงเรียนที่ 3 สวนหลวง ร.9 ได้ดำเนินไปด้วยความเรียบร้อย ราบรื่น เป็นการร่วมพลังสร้างสรรค์สิ่งที่ดี ขออวยพรให้ทุกท่านประสบแต่ความสุข ความเจริญ เป็นกำลังสำคัญทางการศึกษาที่ดีตลอดไป
นายเลอพงษ์ วัชรมัย ประธานกลุ่มโรงเรียนที่ 3 สวนหลวง ร.9 กล่าวว่า กลุ่มโรงเรียนที่ 3 สวนหลวง ร.9 ได้มีนโยบายในการเชิดชูเกียรติแก่สถานศึกษาและครูระบบลูแลช่วยเหลือนักเรียน นักศึกษา เพื่อประกาศคุณงามความดีของสถานศึกษา ผู้บริหารและครู ผู้ที่ได้อุทิศตนเป็นประโยชน์ต่อสังคมในการดูแลช่วยเหลือ นักเรียน นักศึกษา ในโรงเรียนให้มีความเป็นอยู่ที่ดี ตลอดจนพัฒนาบุคลิกภาพของเยาวชนให้ป็นผู้ที่มีคุณธรรมและจริยธรรมที่ดี สามารถดำรงตนอยู่ในสังคมได้อย่างมีความสุข โดยได้จัดโครงการเชิดชูผู้บริหารและครูดีเด่นระบบดูแลช่วยเหลือ นักเรียน นักศึกษาเป็นประจำทุกปี
สำหรับพิธีมอบเกียรติบัตร ผู้บริหารและครูดีเด่นระบบดูแลช่วยเหลือนักเรียน นักศึกษา ประจำปีการศึกษา 2562 มีผู้ได้รับมอบเกียรติบัตรยกย่องประกาศเกียรติคุณ ประกอบด้วย ผู้บริหารสถานศึกษาจำนวน 17 คน และครู 71 คน
ณรีรัตน์ บุญหลัง: สรุป/เรียบเรียง
ทิพย์สุดา ศรีษะแก้ว: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/26794
