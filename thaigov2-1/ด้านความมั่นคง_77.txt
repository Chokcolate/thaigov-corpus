รัฐบาลไทย-ข่าวทำเนียบรัฐบาล-รมช.มท. เชิญชวนคนไทยร่วมชิม ชม ช้อป สุดยอดผ้าไทย และผลิตภัณฑ์ OTOP จากทั่วประเทศ ในงานศิลปาชีพ ประทีปไทย OTOP ก้าวไกล ด้วยพระบารมี ครั้งที่ 8

วันศุกร์ที่ 16 สิงหาคม 2562
รมช.มท. เชิญชวนคนไทยร่วมชิม ชม ช้อป สุดยอดผ้าไทย และผลิตภัณฑ์ OTOP จากทั่วประเทศ ในงานศิลปาชีพ ประทีปไทย OTOP ก้าวไกล ด้วยพระบารมี ครั้งที่ 8
รมช.มท. เชิญชวนคนไทยร่วมชิม ชม ช้อป สุดยอดผ้าไทย และผลิตภัณฑ์ OTOP จากทั่วประเทศ ในงานศิลปาชีพ ประทีปไทย OTOP ก้าวไกล ด้วยพระบารมี ครั้งที่ 8
วันนี้ (15ส.ค.62) เวลา 14:00 น. ที่อาคารชาเลนเจอร์ 1 – 3 ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี นายทรงศักดิ์ ทองศรี รัฐมนตรีช่วยว่าการกระทรวงมหาดไทย ตรวจเยี่ยมการจัดงานศิลปาชีพ ประทีปไทย OTOP ก้าวไกล ด้วยพระบารมี ครั้งที่ 8 โดยมี นายนิสิต จันทร์สมวงศ์ อธิบดีกรมการพัฒนาชุมชน พร้อมด้วยผู้บริหารกรมการพัฒนาชุมชน ให้การต้อนรับและนำเยี่ยมชมภายในบริเวณงาน
นายทรงศักดิ์ ทองศรี เปิดเผยว่า เนื่องในวโรกาสมหามงคลเฉลิมพระชนมพรรษา 87 พรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคม 2562 กระทรวงมหาดไทย โดยกรมการพัฒนาชุมชน ซึ่งเป็นหน่วยงานที่รับผิดชอบในการขับเคลื่อนการดำเนินงานโครงการหนึ่งตำบล หนึ่งผลิตภัณฑ์ ได้ดำเนินการจัดงานแสดงและจำหน่ายสินค้าจากมูลนิธิส่งเสริมศิลปาชีพควบคู่ไปกับสินค้าหนึ่งตำบล หนึ่งผลิตภัณฑ์ ภายใต้ชื่อว่า “ศิลปาชีพ ประทีปไทย OTOP ก้าวไกล ด้วยพระบารมี” เพื่อเป็นการสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงส่งเสริมอาชีพและช่วยเหลือราษฎรให้มีอาชีพเสริม เพิ่มพูนรายได้อย่างกว้างขวางภายใต้โครงการส่งเสริมศิลปาชีพ ซึ่งจัดขึ้นมาตั้งแต่ปี 2555 เป็นต้นมา
นายทรงศักดิ์ ทองศรี กล่าวว่า สำหรับกระแสตอบรับการจัดงานศิลปาชีพ ประทีปไทย  OTOP ก้าวไกล ด้วยพระบารมี ประจำปี พ.ศ. 2562 ในห้วง 5 วันที่ผ่านมา (10 - 14 ส.ค. 62)  มีประชาชนและแฟนพันธุ์แท้โอทอปให้ความสนใจเลือกซื้อผลิตภัณฑ์เป็นของขวัญ ของฝากในเทศกาลวันแม่เป็นจำนวนมาก โดยเฉพาะโซนผ้าไทยจากมูลนิธิศิลปาชีพ และเครื่องประดับ มียอดจำหน่ายกว่า 499 ล้านบาท และมีผู้เข้าชมงานมากถึง 1.5 แสนคน
นายทรงศักดิ์ ทองศรี กล่าวเพิ่มเติมว่า ขอเชิญชวนพี่น้องประชาชนทุกท่าน ได้ร่วมกันสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมีต่อการอนุรักษ์และส่งเสริมภูมิปัญญาท้องถิ่น เรื่องราวงานศิลปาชีพตั้งแต่อดีตจนถึงปัจจุบัน และขอเชิญชวนแฟนพันธุ์แท้ OTOP ที่ชื่นชอบผลิตภัณฑ์จากมูลนิธิส่งเสริมศิลปาชีพและผ้าไทยที่มีเอกลักษณ์โดดเด่นจากทั่วทุกภาคของประเทศ มาร่วมชื่นชมผ้าไทยที่เป็นอัตลักษณ์ของอาเซียนที่หาชมได้ในงานนี้ และพลาดไม่ได้กับการชิม ชม ช้อป ความหลากหลายของผลิตภัณฑ์ OTOP ทุกจังหวัด ที่ผู้ประกอบการ OTOP ตั้งใจคัดสรรมาให้เลือกกันอย่างมากมาย ตั้งแต่วันนี้ ไปจนถึงวันที่ 18 สิงหาคม 2562 เวลา 10.00 - 21.00 น. ณ อาคารชาเลนเจอร์ 1 - 3 อิมแพค เมืองทองธานี.

ที่มา : https://www.thaigov.go.th/news/contents/details/22287
