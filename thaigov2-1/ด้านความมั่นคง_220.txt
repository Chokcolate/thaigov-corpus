รัฐบาลไทย-ข่าวทำเนียบรัฐบาล-รมว.ทส. ให้การต้อนรับเอกอัครราชทูตวิสามัญผู้มีอำนาจเต็มแห่งเนเธอร์แลนด์ประจำประเทศไทย

วันพฤหัสบดีที่ 3 ตุลาคม 2562
รมว.ทส. ให้การต้อนรับเอกอัครราชทูตวิสามัญผู้มีอำนาจเต็มแห่งเนเธอร์แลนด์ประจำประเทศไทย
รมว.ทส. ให้การต้อนรับเอกอัครราชทูตวิสามัญผู้มีอำนาจเต็มแห่งเนเธอร์แลนด์ประจำประเทศไทย
รมว.ทส. ให้การต้อนรับเอกอัครราชทูตวิสามัญผู้มีอำนาจเต็มแห่งเนเธอร์แลนด์ประจำประเทศไทย
วันนี้ (๓๐ กันยายน ๒๕๖๒) เวลา ๑๐.๐๐ น. ณ ห้องรับรอง ชั้น ๒๐ รัฐมนตรีว่าการกระทรวงทรัพยากรธรรมชาติและสิ่งแวดล้อม (นายวราวุธ  ศิลปอาชา) ให้การต้อนรับ นายเกส ปีเตอร์ ราเดอ (Mr. Kees Pieter Rade) เอกอัครราชทูตเนเธอร์แลนด์ประจำประเทศไทย พร้อมด้วยผู้แทนบริษัท Ocean Cleanup เข้าเยี่ยมคารวะรัฐมนตรีว่าการกระทรวงทรัพยากรธรรมชาติและสิ่งแวดล้อม โดยได้กล่าวชื่นชมประเทศไทยที่มีความก้าวหน้าในการดำเนินงาน การจัดการกับการเปลี่ยนแปลงสภาพภูมิอากาศ ซึ่งเป็นปัญหาสำคัญของโลกในปัจจุบัน และทราบว่าประเทศไทยในฐานะประธานอาเซียนได้ประกาศเป้าหมายที่สำคัญด้านการเปลี่ยนแปลงสภาพภูมิอากาศของอาเซียนในที่ประชุม United Nations Climate Action Summit 2019 ณ สหรัฐอเมริกา ดังนั้น จึงมีความพยายามที่จะดำเนินความร่วมมือต่างๆ ทั้งในระดับทวิภาคีและพหุภาคี ในการแก้ไขปัญหาการเปลี่ยนแปลงสภาพภูมิอากาศ เพื่อบรรลุเป้าหมายการพัฒนาที่ยั่งยืน อีกทั้งยังชื่นชมความพยายามของประเทศไทยในการดำเนินการเพื่อแก้ไขปัญหาขยะทะเลทั้งภายในประเทศและระดับภูมิภาค
ในโอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อมขอบคุณเนเธอร์แลนด์ ที่ให้การสนับสนุนเทคโนโลยีการดักเก็บขยะในแหล่งน้ำก่อนลงสู่ทะเล ซึ่งเป็นการแก้ไขปัญหาขยะทะเลอย่างเห็นผลในทันที และเห็นว่าประเทศไทยต้องมีการจัดการขยะตั้งแต่ต้นทาง โดยสร้างจิตสำนึกให้กับประชาชนทิ้งขยะให้ถูกที่ รณรงค์ให้ประชาชนที่อยู่อาศัยริมน้ำไม่ทิ้งขยะลงในแม่น้ำ/ลำคลอง พร้อมทั้งได้แจ้งนโยบายรณรงค์ลดการใช้ถุงพลาสติก โดยตั้งแต่ในวันที่ ๑ มกราคม ๒๕๖๓ เป็นต้นไป ศูนย์การค้า ห้างสรรพสินค้า ซุปเปอร์มาร์เก็ต และร้านสะดวกซื้อในเครือบริษัทใหญ่ ๔๓ ภาคี จะนำร่องงดแจกถุงพลาสติกแก่ลูกค้า ทั้งนี้ เอกอัครราชทูตฯ เรียนเชิญรัฐมนตรีว่าการกระทรวงทรัพยากรธรรมชาติและสิ่งแวดล้อมเข้าร่วมงาน Official Global Lunch ณ ราชอาณาจักรเนเธอร์แลนด์ ในวันที่ ๒๖ ตุลาคม ๒๕๖๒ เพื่อแลกเปลี่ยนประสบการณ์เกี่ยวกับการใช้เทคโนโลยีเพื่อกำจัดขยะในทะเลกับประเทศและองค์กรต่างๆ รวมถึงภาคเอกชนที่เกี่ยวข้อง

ที่มา : https://www.thaigov.go.th/news/contents/details/23505
