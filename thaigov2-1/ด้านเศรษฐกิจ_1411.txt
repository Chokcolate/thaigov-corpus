รัฐบาลไทย-ข่าวทำเนียบรัฐบาล-รองปลัดจุลพงษ์ฯ ร่วมแถลงข่าวผลรางวัลคุณภาพแห่งชาติ ปี 62

วันพุธที่ 5 กุมภาพันธ์ 2563
รองปลัดจุลพงษ์ฯ ร่วมแถลงข่าวผลรางวัลคุณภาพแห่งชาติ ปี 62
นายจุลพงษ์ ทวีศรี รองปลัดกระทรวงอุตสาหกรรม ร่วมแถลงข่าวผลรางวัลคุณภาพแห่งชาติ ประจำปี 2562  ณ ห้องประชุม 601 ชั้น 6 สำนักงานเศรษฐกิจอุตสาหกรรม
วันนี้ (5 กุมภาพันธ์ 2563) เวลา 10.00 น. นายจุลพงษ์ ทวีศรี รองปลัดกระทรวงอุตสาหกรรม ร่วมแถลงข่าวผลรางวัลคุณภาพแห่งชาติ ประจำปี 2562 โดยมีนายปิยะบุตร ชลวิจารณ์ ประธานคณะกรรมการรางวัลคุณภาพแห่งชาติ และนายพานิช เหล่า ศิริรัตน์ ผู้อำนวยการสถาบันเพิ่มผลผลิตแห่งชาติ ในฐานะกรรมการและเลขานุการคณะกรรมการรางวัลคุณภาพแห่งชาติ ร่วมแถลง ณ ห้องประชุม 601 ชั้น 6 สำนักงานเศรษฐกิจอุตสาหกรรม
นายจุลพงษ์  ทวีศรี  รองปลัดกระทรวงอุตสาหกรรมกล่าวว่า รางวัลคุณภาพแห่งชาติเป็นกลไกหนึ่งในการขับเคลื่อนความสามารถของอุตสาหกรรมในภาพรวม เนื่องจากเป็นเครื่องมือยกระดับการบริหารจัดการ สามารถสร้างคุณค่าและเพิ่มผลิตภาพของทุกภาคส่วน ทั้งภาคอุตสาหกรรมที่สร้างมูลค่าทางเศรษฐกิจ ไม่ว่าจะเป็นการผลิต หรือการบริการ รวมทั้งการเพิ่มผลิตภาพในภาครัฐวิสาหกิจที่เป็นโครงสร้างพื้นฐานต่าง ๆ ของการพัฒนาประเทศ รวมทั้งภาครัฐที่ทำหน้าที่สนับสนุนให้การดำเนินกิจกรรมในภาคเศรษฐกิจเดินไปได้อย่างราบรื่น และรวดเร็ว รางวัลคุณภาพแห่งชาติเป็นเครื่องมือในการสร้างความเข้มแข็งให้ภาคส่วนต่าง ๆ ให้เติบโตอย่างเข้มแข็งและเป็นฐานในการสร้างความเจริญเติบโตทางเศรษฐกิจของประเทศ
โดยรายชื่อองค์กรที่ได้รับรางวัลในปี 2562 จำนวนทั้งสิ้น 13 องค์กร รางวัลคุณภาพแห่งชาติ (Thailand Quality Award : TQA) จำนวน 2 องค์กร ได้แก่ กลุ่มธุรกิจโทรศัพท์เคลื่อนที่ในกลุ่มบริษัททรู และธนาคารอาคารสงเคราะห์   รางวัลการบริหารสู่ความเป็นเลิศที่มีความโดดเด่นด้านการปฏิบัติการ (Thailand Quality Class Plus : Operation) จำนวน 3 องค์กร ได้แก่ กลุ่มธุรกิจผลิตภัณฑ์ฟีนอล บริษัท พีทีที โกลบอล เคมิคอล จำกัด (มหาชน) ธนาคารออมสิน บริษัท จีซี โลจิสติกส์ โซลูชั่น จำกัด และรางวัลการบริหารสู่ความเป็นเลิศ (Thailand Quality Class : TQC)  จำนวน 8 องค์กร ได้แก่ การประปานครหลวง คณะพยาบาลศาสตร์ มหาวิทยาลัยเชียงใหม่ คณะแพทยศาสตร์ มหาวิทยาลัยเชียงใหม่ คณะแพทยศาสตร์โรงพยาบาลรามาธิบดี มหาวิทยาลัยมหิดล ธนาคารเพื่อการเกษตรและสหกรณ์การเกษตร มหาวิทยาลัยมหิดล โรงไฟฟ้าพระนครเหนือ ศูนย์การค้า เอ็ม บี เค เซ็นเตอร์ : บริษัท เอ็ม บี เค จำกัด (มหาชน)
นอกจากนี้ผลลัพธ์จากการที่องค์กรนำเกณฑ์รางวัลคุณภาพแห่งชาติไปใช้ในองค์กรที่ส่งผลเชิงบวกต่อความสามารถในการแข่งขันของประเทศหลายประการ อาทิ อัตราการเปลี่ยนแปลงของระดับผลิตภาพขององค์กรที่มีระดับสูงขึ้น สมรรถนะขององค์กรด้านผลิตภาพค่าจ้างแรงงาน และมูลค่าเพิ่มต่อยอดขาย การเพิ่มขึ้นของจำนวนนวัตกรรม การใช้เทคโนโลยี และการพัฒนาบุคลากร ซึ่งเป็นปัจจัยที่สามารถส่งผลต่อผลิตภาพปัจจัยการผลิตรวม และส่งผลโดยตรงต่อความสามารถในการบริหารจัดการ ของผู้บริหารและบุคลากรในองค์กร
#กระทรวงอุตสาหกรรม #สถาบันเพิ่มผลผลิตแห่งชาติ #รางวัลคุณภาพแห่งชาติปี2562 #ThailandQualityAward #TQA

ที่มา : https://www.thaigov.go.th/news/contents/details/26309
