รัฐบาลไทย-ข่าวทำเนียบรัฐบาล-ที่ปรึกษา รมว.พม. ลงพื้นที่ช่วยเด็กชาย 10 ขวบ หลังบ้านถูกเพลิงไหม้ ในชุมชนสุเหร่าคลอง 1 เขตคลองสามวา กทม.

วันศุกร์ที่ 29 พฤศจิกายน 2562
ที่ปรึกษา รมว.พม. ลงพื้นที่ช่วยเด็กชาย 10 ขวบ หลังบ้านถูกเพลิงไหม้ ในชุมชนสุเหร่าคลอง 1 เขตคลองสามวา กทม.
ที่ปรึกษา รมว.พม. ลงพื้นที่ช่วยเด็กชาย 10 ขวบ หลังบ้านถูกเพลิงไหม้ ในชุมชนสุเหร่าคลอง 1 เขตคลองสามวา กทม.
วันนี้ (28 พ.ย. 62) เวลา 14.00 น.  นายยุพ นานา ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ ลงพื้นที่เยี่ยมและให้กำลังใจเด็กชายวัย 10 ขวบ ที่ครอบครัวได้รับผลกระทบจากเหตุเพลิงไหม้ที่พักคนงานภายในชุมชนสุเหร่าคลอง 1 เขตคลองสามวา กทม. เมื่อวันที่ 23 พฤศจิกายน ที่ผ่านมา พร้อมมอบอุปกรณ์การเรียนและชุดนักเรียน ณ โรงเรียนสุเหร่าคลองหนึ่ง (มานะราษฎร์บำรุง) เขตคลองสามวา กรุงเทพมหานคร
นายยุพ กล่าวว่า วันนี้ ตน พร้อมด้วยบ้านพักเด็กและครอบครัวกรุงเทพมหานคร สังกัดกรมกิจการเด็กและเยาวชน (ดย.) ได้ลงพื้นที่เยี่ยมและให้กำลังใจเด็กชายวัย 10 ขวบ เป็นนักเรียนชั้นประถมศึกษาปีที่ 4 โรงเรียนสุเหร่าคลองหนึ่ง (มานะราษฎร์บำรุง) โดยได้พูดคุยกับเด็กชายดังกล่าวและมารดา ทราบว่า ขณะเกิดเหตุเพลิงไหม้ เด็กชายได้พักอาศัยอยู่ในบ้านของผู้เป็นตา ซึ่งประสบเหตุเพลิงไหม้ทั้งหลัง และขณะนี้ ได้มาพักอาศัยอยู่กับผู้เป็นแม่และยายที่มีบ้านอยู่ไม่ห่างกัน โดยผู้เป็นแม่ประกอบอาชีพรับจ้างทั่วไป มีรายได้ไม่แน่นอน ด้านผู้เป็นยายมีโรคประจำตัวหลายโรค ทั้งนี้ ตนได้ให้กำลังใจเด็กชายและครอบครัวดังกล่าว และการช่วยเหลือในเบื้องต้นตามภารกิจของกระทรวง พม. ได้แก่ มอบอุปกรณ์การเรียนที่จำเป็น พร้อมชุดนักเรียน และนำเรื่องเข้าพิจารณาขอรับเงินสงเคราะห์เด็กในครอบครัวต่อไป ทั้งนี้ ครอบครัวของเด็กชายได้ลงทะเบียนผู้ประสบภัยที่สำนักงานเขตคลองสามวา กทม. เรียบร้อยแล้ว
นายยุพ กล่าวต่อไปว่า สำหรับการช่วยเหลือในระยะต่อไป กระทรวง พม. ได้มอบหมายบ้านพักเด็กและครอบครัวกรุงเทพมหานคร และหน่วยงาน สังกัด พม. ที่เกี่ยวข้อง ติดตามให้ความช่วยเหลือเด็กและครอบครัวอย่างใกล้ชิดและต่อเนื่อง พร้อมทั้งประสานหน่วยงานอื่นที่เกี่ยวข้องเพื่อให้ความช่วยเหลือในด้านต่างๆ ต่อไป ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถ โทร 1300 สายด่วน พม. บริการฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่

ที่มา : https://www.thaigov.go.th/news/contents/details/24934
