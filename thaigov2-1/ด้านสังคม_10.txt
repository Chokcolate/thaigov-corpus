รัฐบาลไทย-ข่าวทำเนียบรัฐบาล-สธ.พัฒนาศักยภาพบุคลากร 4.0 ขับเคลื่อนระบบบริการสุขภาพ

วันพุธที่ 24 กรกฎาคม 2562
สธ.พัฒนาศักยภาพบุคลากร 4.0 ขับเคลื่อนระบบบริการสุขภาพ
กระทรวงสาธารณสุข พัฒนาศักยภาพบุคลากรรองรับการขับเคลื่อนนโยบายการพัฒนาระบบบริการสุขภาพในยุคดิจิทัล เสริมพลังองค์กรสู่การเป็น MOPH 4.0
กระทรวงสาธารณสุข พัฒนาศักยภาพบุคลากรรองรับการขับเคลื่อนนโยบายการพัฒนาระบบบริการสุขภาพในยุคดิจิทัล เสริมพลังองค์กรสู่การเป็น MOPH 4.0
วันนี้ (24 กรกฎาคม 2562) ที่กระทรวงสาธารณสุข จ.นนทบุรี นายแพทย์สุขุม กาญจนพิมาย ปลัดกระทรวงสาธารณสุข เป็นประธานเปิดอบรมโครงการพัฒนาศักยภาพบุคลากร หลักสูตรการพัฒนาผู้นำการเปลี่ยนแปลงในยุคไทยแลนด์ 4.0 เพื่อรองรับการขับเคลื่อนโยบายการพัฒนาระบบริการสุขภาพ (Service Plan) โดยมีนายแพทย์เชี่ยวชาญด้านเวชกรรมป้องกัน (ผชช.ว.) จากทั่วประเทศ และรองผู้อำนวยการกองในส่วนกลาง สังกัดสำนักงานปลัดกระทรวงสาธารณสุข รวม 80 คน
นายแพทย์สุขุมกล่าวว่า กระทรวงสาธารณสุขกำหนดให้โรงพยาบาลและหน่วยงานในสังกัดทั่วประเทศ นำระบบดิจิทัลมาพัฒนาระบบบริการและการบริหารจัดการ มีระบบปฏิบัติงานที่ทันสมัยมีประสิทธิภาพ ประชาชนได้รับบริการที่รวดเร็ว มีคุณภาพ ปลอดภัย อย่างทั่วถึงและเท่าเทียมกัน รองรับการเป็น MOPH 4.0 ผู้บริหารหน่วยงานต่างๆ ในสังกัดสำนักงานปลัดกระทรวงสาธารณสุขจึงจำเป็นต้องได้รับการอบรมเพิ่มทักษะในด้านต่าง ๆ  ให้ทันต่อยุคสมัยที่มีการเปลี่ยนแปลงสู่ยุคดิจิทัล สามารถนำนโยบายมาประยุกต์ใช้ในการขับเคลื่อนและพัฒนาระบบบริการสุขภาพ (Service Plan) ในทุกด้าน และเป็นการเตรียมความพร้อมสู่การเป็นผู้บริหารระดับสูง โดยการฝึกอบรมเน้นพัฒนาศักยภาพการเป็นผู้นำ การบริหารจัดการนโยบายและยุทธศาสตร์ จากวิทยากรผู้เชี่ยวชาญ รวมถึงศึกษาดูงานจากองค์กรชั้นนำของประเทศ เพื่อเรียนรู้กระบวนการ และนำความรู้ที่ได้มาประยุกต์ใช้ในการบริหารจัดการได้อย่างมีประสิทธิภาพ
“การพัฒนาทักษะการเป็นผู้นำการเปลี่ยนแปลงในยุคไทยแลนด์ 4.0 นั้น จะทำให้เกิดความน่าเชื่อถือในการทำงานร่วมกับผู้อื่น สามารถเลือกใช้เครื่องมือ กระบวนการและแผนปฏิบัติที่เหมาะสม เพื่อพัฒนาองค์กรสู่ความเป็นเลิศในทุกด้าน ซึ่งผลประโยชน์ที่จะได้รับท้ายที่สุดคือ ประชาชนได้รับบริการด้านสุขภาพที่ดี มีคุณภาพ รวดเร็ว และปลอดภัย” นายแพทย์สุขุมกล่าว
****************************  24 กรกฎาคม 2562

ที่มา : https://www.thaigov.go.th/news/contents/details/21722
