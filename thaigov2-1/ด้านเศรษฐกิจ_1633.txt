รัฐบาลไทย-ข่าวทำเนียบรัฐบาล-‘รมช.ประภัตร’ นำทีมข้าราชการทุกหน่วยงานในสังกัดประชุมเตรียมความพร้อม ขับเคลื่อน ‘มหกรรมเกษตรสร้างชาติ’

วันศุกร์ที่ 6 มีนาคม 2563
‘รมช.ประภัตร’ นำทีมข้าราชการทุกหน่วยงานในสังกัดประชุมเตรียมความพร้อม ขับเคลื่อน ‘มหกรรมเกษตรสร้างชาติ’
‘รมช.ประภัตร’ นำทีมข้าราชการทุกหน่วยงานในสังกัดประชุมเตรียมความพร้อม ขับเคลื่อน ‘มหกรรมเกษตรสร้างชาติ’ หนุน 4 อาชีพทางเลือกสร้างรายได้ ตั้งแปลงสาธิตกว่า 20 เมนู เน้นลงมือทำจริง คาด มี.ค. จะแล้วเสร็จ เปิดเข้าชมฟรี!!
วันนี้ (6 มี.ค. 63) นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวภายหลังนำคณะผู้บริหารหน่วยงานในสังกัดกระทรวงเกษตรและสหกรณ์ และเจ้าหน้าที่ ธกส. ลงพื้นที่หมู่บ้านอนุรักษ์ควายไทย อ.ศรีประจันต์ จ.สุพรรณบุรี เพื่อเตรียมความพร้อมจัดงานมหกรรมเกษตรสร้างชาติ ว่า พลเอกประยุทธ์ จันทร์โอชา นายกรัฐมนตรีได้มีนโยบายเร่งด่วนในการช่วยเหลือเกษตรกรที่ประสบปัญหาภัยแล้ง ฝนทิ้งช่วง ขาดแคลนน้ำ และผลกระทบจากราคาพืชผลทางการเกษตรตกต่ำ เพื่อให้เกิดการสร้างงานและรายได้ที่เหมาะสมในแต่ละชุมชน จึงได้มอบหมายให้กระทรวงเกษตรและสหกรณ์ในฐานะหน่วยงานที่กำกับดูภาคการเกษตรทั้งระบบของประเทศ โดยเน้นให้แต่ละหน่วยงานจัดทำศูนย์การเรียนรู้และสาธิตการประกอบอาชีพในด้านต่าง ๆ อาทิ 1.การปลูกพืชใช้น้ำน้อย 2.การประมง 3.การเลี้ยงโคเนื้อ กระบือ แพะ และสัตว์ปีก และ 4.ด้านการตลาด การแปรรูป เพิ่มมูลค่าการผลิต
กระทรวงเกษตรฯ จึงได้ดำเนินโครงการเกษตรสร้างชาติ เพื่อส่งเสริมการผลิตด้านการเกษตร ทั้งด้านพืช ปศุสัตว์ และประมง และกิจการที่เกี่ยวเนื่อง โดยการสร้างโอกาสให้เกษตรกรได้เข้าถึงแหล่งเงินทุน ซึ่ง ครม. ได้เห็นชอบให้ ธ.ก.ส. ดำเนินโครงการสินเชื่อธุรกิจชุมชนสร้างไทย วงเงินสินเชื่อ 50,000 ล้านบาท อัตราดอกเบี้ยร้อยละ 0.01 ต่อปี ระยะเวลา 3 ปี โดยที่ผ่านมาได้ เริ่มดำเนินการนำร่องโครงการเกษตรสร้างชาติ ในส่วนของด้านปศุสัตว์ไปแล้วในหลายจังหวัด
อย่างไรก็ตามเพื่อให้การขับเคลื่อนโครงการฯ เกิดผลสัมฤทธิ์และเป็นรูปธรรม กระทรวงเกษตรฯ จึงเตรียมจัดงาน ‘มหกรรมเกษตรสร้างชาติ’ ขึ้น โดยวันนี้ได้เชิญทุกหน่วยงานในสังกัดกระทรวงเกษตรฯ มาลงพื้นที่เพื่อร่วมกันคิดเมนูอาชีพด้านต่างๆ และพิจารณาสถานที่จัดทำแปลงสาธิตตามความเหมาะสม กว่า 20 เมนูอาชีพทางเลือกให้เกษตรกรได้เรียนรู้และเลือกทำ โดยจะจัดให้มีศูนย์ถ่ายทอด ศูนย์เรียนรู้ที่มีชีวิต ทุกเมนูต้องมีตลาดรองรับแน่นอน มีการสัมมนา อบรม สาธิต  รวมทั้งให้ ธ.ก.ส. เป็นผู้ให้คำแนะนำเป็นที่ปรึกษาด้านการเงินในการเขียนแผนธุรกิจ เพื่อให้เป็นจุดบริการแบบเบ็ดเสร็จ (One Stop Service) โดยใช้พื้นที่กว่า 100 ไร่ ในหมู่บ้านอนุรักษ์ควายไทย จ.สุพรรณบุรี เข้าชมฟรีไม่เสียค่าใช้จ่าย อาธิการสาธิตและให้ความรู้ การปลูกข้าวนุ่มคุณภาพเป็นที่ต้องการของตลาด การแปรรูปสินค้าปศุสัตว์ การปลูกพืชในโรงเรือน การปลูกอ้อยคั้นน้ำน้อย เทคนิคการเลี้ยงสัตว์น้ำให้ได้ผลดีและไว อาทิ ปลาสลิดดอนกำยาน กุ้งก้ามกราม เป็นต้น
"ที่ผ่านมา โครงการฯ มีปัญหาติดขัดในเรื่องของการปล่อยกู้ ภายหลังจากที่ ครม.อนุมัติงบมาช่วย 50,000 ล้านบาท แต่ตอนนี้ยังปล่อยไม่ได้ เพราะเกษตรกรยังไม่เข้าใจ หรือทำไม่ถูกเงื่อนไขของ ธ.ก.ส. วันนี้จึงต้องเร่งทำแปลงสาธิตเพื่อเป็นศูนย์เรียนรู้ให้เกษตรกรได้มาเห็นของจริงหากยังไม่เข้าใจต้องมาลงมือทำ ถึงจะตัดสินใจได้ว่าจะเลือกเมนูอะไร เราจึงให้หน่วยงานในสังกัดกระทรวงเกษตรฯ และ ธ.ก.ส. ผสานความร่วมมือกัน ช่วยเกษตรกรให้องค์ความรู้  ติดขัดตรงไหนก็มีเจ้าหน้าที่คอยให้คำแนะนำ โดยเฉพาะปัญหาเรื่องเขียนแผนธุรกิจ ธกส. จะต้องแนะนำให้ชัดเจน จะได้ช่วยเหลือเกษตรกรให้เข้าถึงแหล่งเงินกู้ได้  โดยเน้นรูปแบบโมเดลด้านต่าง แบบ One Stop Service คือ เกษตรกรมาในงานนี้จะได้ทั้งความรู้และแหล่งเงินทุนในการส่งเสริมอาชีพต่อ หากทำได้อย่างจริงจังเชื่อว่าจะแก้ปัญหาความยากจนได้ส่วนหนึ่ง ทั้งนี้ ตั้งเป้าว่าภายในเดือน มี.ค. จะต้องแล้วเสร็จ และสามารถปล่อยกู้ให้เกษตรกรได้ในเดือน เม.ย. นี้  อย่างไรก็ตาม หากจังหวัดอื่นๆ มีความพร้อม ทางกระทรวงเกษตรฯ ก็ยินดีไปสนับสนุนต่อไป" นายประภัตร กล่าว

ที่มา : https://www.thaigov.go.th/news/contents/details/26968
