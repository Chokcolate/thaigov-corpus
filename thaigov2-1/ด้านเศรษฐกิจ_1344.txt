รัฐบาลไทย-ข่าวทำเนียบรัฐบาล-รมช.ธรรมนัส มอบหนังสือ ส.ป.ก. 4-01 อำเภอโป่งน้ำร้อนและอำเภอสอยดาว จังหวัดจันทบุรี

วันพุธที่ 29 มกราคม 2563
รมช.ธรรมนัส มอบหนังสือ ส.ป.ก. 4-01 อำเภอโป่งน้ำร้อนและอำเภอสอยดาว จังหวัดจันทบุรี
รมช.ธรรมนัส มอบหนังสือ ส.ป.ก. 4-01 อำเภอโป่งน้ำร้อนและอำเภอสอยดาว จังหวัดจันทบุรี มุ่งหวังให้เกษตรกรได้รับโอกาสและความเสมอภาคทางสังคม ได้มีที่ดินทำกินอย่างถูกต้องตามกฎหมาย
รมช.ธรรมนัส มอบหนังสือ ส.ป.ก. 4-01 อำเภอโป่งน้ำร้อนและอำเภอสอยดาว จังหวัดจันทบุรี มุ่งหวังให้เกษตรกรได้รับโอกาสและความเสมอภาคทางสังคม ได้มีที่ดินทำกินอย่างถูกต้องตามกฎหมาย
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังพิธีอบรมและมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) ณ โรงเรียนเครือหวายวิทยาคม ต.โป่งน้ำร้อน อ.โป่งน้ำร้อน จ.จันทบุรี ว่า ในวันนี้ได้เดินทางมามอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) แก่เกษตรกรในพื้นที่อำเภอโป่งน้ำร้อนและอำเภอสอยดาว จังหวัดจันทบุรี จำนวน 150 ราย 173 แปลง เนื้อที่ประมาณ 1,713 ไร่ เพื่อเป็นขวัญและกำลังใจแก่เกษตรกรผู้ที่ได้รับอนุญาตให้เข้าทำประโยชน์ในเขตปฏิรูปที่ดิน อีกทั้งยังเป็นการอำนวยความสะดวกให้แก่พี่น้องเกษตรกรในพื้นที่ห่างไกลที่ไม่ต้องเดินทางไปที่สำนักงานปฏิรูปที่ดินจังหวัดจันทบุรี
"เกษตรกรที่ได้รับอนุญาตให้เข้าใช้ประโยชน์ในเขตปฏิรูปที่ดินแล้ว จะทำให้เกษตรกรได้รับโอกาสและความเสมอภาคทางสังคม ได้มีที่ดินทำกินอย่างถูกต้องตามกฎหมายในการประกอบอาชีพเกษตรกรรม ซึ่งกระทรวงเกษตรฯ มุ่งหวังให้พี่น้องเกษตรกรมีชีวิตความเป็นอยู่ที่ดีขึ้น สามารถประกอบอาชีพได้อย่างมั่นคงและยั่งยืนต่อไป" ร้อยเอก ธรรมนัส กล่าว
ทั้งนี้ จังหวัดจันทบุรีมีพระราชกฤษฎีกากำหนดให้เป็นเขตปฏิรูปที่ดิน เนื้อที่ทั้งหมด 398,843 ไร่ เป็นเนื้อที่เขตดำเนินการปฏิรูปที่กงดิน เนื้อที่ประมาณ 302,818 ไร่ ครอบคลุมพื้นที่ 5 อำเภอ โดยได้ดำเนินการจัดที่ดินให้เกษตรกรแล้วทั้งสิ้น 14,965 ราย 19,464 แปลง เนื้อที่ประมาณ 238,141 ไร่ ซึ่งในปีงบประมาณ 2562 ที่ผ่านมา ได้มีผลงานการจัดที่ดินให้แก่เกษตร จำนวน 320 ราย 373 แปลง เนื้อที่ประมาณ 3,278 ไร่
กลุ่มงานโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews60@gmail.com
moac58@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/26132
