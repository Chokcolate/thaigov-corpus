รัฐบาลไทย-ข่าวทำเนียบรัฐบาล-กสร. เปิดรับสมัครผู้พิพากษาสมทบในศาลแรงงานกลาง

วันศุกร์ที่ 31 มกราคม 2563
กสร. เปิดรับสมัครผู้พิพากษาสมทบในศาลแรงงานกลาง
กรมสวัสดิการและคุ้มครองแรงงาน เปิดรับสมัครผู้แทนฝ่ายนายจ้าง และผู้แทนฝ่ายลูกจ้างเพื่อเป็น
ผู้พิพากษาสมทบในศาลแรงงานกลาง ทำหน้าที่สำคัญในการไกล่เกลี่ย ระงับข้อพิพาท และพิจารณาคดีในศาลแรงงาน
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า กสร.เปิดรับสมัครผู้แทนฝ่ายนายจ้างและผู้แทนฝ่ายลูกจ้าง เพื่อเป็นผู้พิพากษาสมทบในศาลแรงงานกลาง โดยผู้สมัครจะต้องมีคุณสมบัติตามมาตรา 14/1 แห่งพระราชบัญญัติจัดตั้งศาลแรงงาน และวิธีพิจารณาคดีแรงงาน พ.ศ. 2522 เช่น มีสัญชาติไทย มีอายุไม่ต่ำกว่า 30 ปี  มีภูมิลำเนาหรือสถานที่ทำงานอยู่ในเขตศาลแรงงานไม่น้อยกว่า 1 ปี เป็นต้น องค์กรที่มีสิทธิเสนอชื่อผู้สมัครคัดเลือกเป็นผู้พิพากษาสมทบในศาลแรงงานกลาง ได้แก่ สมาคมนายจ้าง รัฐวิสาหกิจ สหภาพแรงงาน และสหภาพแรงงานรัฐวิสาหกิจ ซึ่งจดทะเบียนที่ตั้งสำนักงานในเขตกรุงเทพมหานครสามารถเสนอชื่อได้ตั้งแต่บัดนี้ จนถึงวันที่ 9 มีนาคม 2563 กรณีคณะกรรมการไตรภาคีสังกัดกระทรวงแรงงาน เช่น คณะกรรมการค่าจ้าง คณะกรรมการแรงงานสัมพันธ์ หรือสภาองค์การนายจ้าง สภาองค์การลูกจ้างทุกสภาฯ เป็นผู้เสนอชื่อสามารถเสนอได้ตั้งแต่บัดนี้ จนถึงวันที่ 30 มีนาคม 2563
นายอภิญญา กล่าวเพิ่มเติมว่า ผู้พิพากษาสมทบในศาลแรงงานเป็นบุคคลที่มีความสำคัญในกระบวนการไกล่เกลี่ย การระงับข้อพิพาท และการพิจารณาคดีในศาลแรงงาน กสร.จึงขอให้ผู้แทนฝ่ายนายจ้างและฝ่ายลูกจ้างร่วมสมัครเพื่อรับการคัดเลือกเป็นผู้พิพากษาสมทบเพื่อจะได้มีส่วนร่วมในการสร้างสันติสุขในวงการแรงงานที่สนใจสอบถามรายละเอียดเพิ่มเติมได้ที่ สำนักแรงงานสัมพันธ์ กรมสวัสดิการและคุ้มครองแรงงาน โทรศัพท์  0 2246 8993,             0 2246 8393

ที่มา : https://www.thaigov.go.th/news/contents/details/26195
