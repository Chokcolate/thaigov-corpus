รัฐบาลไทย-ข่าวทำเนียบรัฐบาล-รองนายกฯ ประวิตร ลงพื้นที่บ้านวังถั่ว ขอนแก่น มอบดีอี/ฝ่ายปกครองเร่งสนับสนุน ความรู้-กิจกรรม-ต่อยอดเพื่อพัฒนาการใช้ประโยชน์จากเน็ตประชารัฐ

วันจันทร์ที่ 9 กันยายน 2562
รองนายกฯ ประวิตร ลงพื้นที่บ้านวังถั่ว ขอนแก่น มอบดีอี/ฝ่ายปกครองเร่งสนับสนุน ความรู้-กิจกรรม-ต่อยอดเพื่อพัฒนาการใช้ประโยชน์จากเน็ตประชารัฐ
รองนายกฯ ประวิตร ลงพื้นที่บ้านวังถั่ว ขอนแก่น มอบดีอี/ฝ่ายปกครองเร่งสนับสนุน ความรู้-กิจกรรม-ต่อยอดเพื่อพัฒนาการใช้ประโยชน์จากเน็ตประชารัฐ
พลเอกประวิตร วงษ์สุวรรณ รองนายกรัฐมนตรี พร้อมคณะ ลงพื้นที่ตรวจเยี่ยมจุดติดตั้งโครงการเน็ตประชารัฐ บ้านวังถั่ว หมู่ที่ 5 ตำบลวังชัย อำเภอน้ำพอง จังหวัดขอนแก่น เมื่อวันที่ 7 กันยายน 2562 โดยมี นาวาอากาศสมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม นายมนต์ชัย หนูสง กรรมการผู้จัดการใหญ่ บริษัท ทีโอที จำกัด (มหาชน) ตลอดจนหัวหน้าส่วนราชการและประชาชนในพื้นที่ให้การต้อนรับ โดยรองนายกรัฐมนตรี เปิดเผยว่า โครงการเน็ตประชารัฐเป็นโครงการที่สำคัญโครงการหนึ่งของรัฐบาล ซึ่งโครงสร้างพื้นฐานโทรคมนาคมเป็นเรื่องสำคัญที่จะต้องดำเนินการให้ครอบคลุมและทั่วถึง เพื่อรองรับการพัฒนาด้านดิจิทัลที่เกิดขึ้นอย่างรวดเร็ว โดยอินเทอร์เน็ตความเร็วสูงเป็นสิ่งที่รัฐบาลตั้งใจใช้เป็นเครื่องมือสำคัญในการขยายโอกาสให้แก่ประชาชน ไม่ว่าจะเป็นโอกาสในการเข้าถึงข้อมูลข่าวสารและบริการภาครัฐ การเข้าถึงตลาด เพิ่มรายได้อย่างเท่าเทียม รวมถึงบริการด้านสาธารณสุข และโอกาสทางการศึกษา เพื่อให้นักเรียนได้เรียนรู้จากเนื้อหาสาระต่างๆ ในอินเทอร์เน็ต รัฐบาลจึงอยากเห็นประโยชน์ที่พี่น้องประชาชนได้รับจากโครงการเน็ตประชารัฐ ซึ่งบ้านวังถั่ว เป็นหมู่บ้านที่ประสบความสำเร็จในการเปิดหน้าร้านออนไลน์ขายเครื่องปั้นดินเผาสร้างรายได้จำนวนมาก โดยได้ฝากให้กระทรวงดิจิทัลฯ สนับสนุนความรู้ และกิจกรรมต่างๆ เพื่อให้ชาวน้ำพองได้ใช้เน็ตประชารัฐให้เกิดประโยชน์สูงสุด
ด้าน น.อ.สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม กล่าวว่า ปัจจุบันโครงการเน็ตประชารัฐมีผู้ลงทะเบียนใช้งาน WiFi จำนวน 6,840,688 คน กระทรวงดิจิทัลฯ ได้ร่วมกับหน่วยงานต่างๆ บูรณาการในการสร้างการรับรู้เน็ตประชารัฐแก่ประชาชน เพื่อลดความเหลื่อมล้ำของประชาชนในหมู่บ้าน โดยเน็ตประชารัฐได้เข้ามาติดตั้งในพื้นที่จังหวัดขอนแก่นทั้งหมด 1,158 จุด โดยอยู่ในอำเภอน้ำพองจำนวน 71 จุด ซึ่งหมู่บ้านวังถั่ว เป็นหนึ่งในหมู่บ้านของอำเภอน้ำพอง มีผลิตภัณฑ์เครื่องปั้นดินเผา เป็นสินค้าเด่นของชุมชน โดยผลิตจากดินสีดำซึ่งเป็นดินลักษณะเฉพาะที่มีแห่งเดียวที่หมู่บ้านวังถั่ว ทั้งนี้ จากการเข้ามาของโครงการเน็ตประชารัฐ ทำให้ชาวบ้านได้รับการแนะนำ การเรียนรู้ที่ได้นำเทคโนโลยีสื่อสารมาใช้ประโยชน์ในการขายของออนไลน์ สามารถสร้างรายได้จากเครื่องปั้นดินเผา จากเดือนละ 90,000 บาท เป็น 200,000 บาท นอกจากนี้ ยังได้ใช้เน็ตประชารัฐ เพื่อการเรียนรู้ที่แตกต่างกันในทุกระดับอายุ ตั้งแต่เยาวชน ผู้ใหญ่ และผู้สูงอายุ
สำหรับปี 2562 นี้ กระทรวงดิจิทัลฯ ได้เดินหน้าต่อยอดเพื่อพัฒนาการใช้ประโยชน์ โดยมีโครงการที่จะพัฒนาแอปพลิเคชั่นเครือข่ายเน็ตอาสาประชารัฐ และแอปพลิเคชั่น Life 360 ซึ่งเป็นแอปพลิเคชั่นที่มีฟังก์ชั่นการใช้งานสำหรับชีวิตประจำวันของประชาชน รวมถึงการพัฒนาแพลตฟอร์มดิจิทัลสำหรับธุรกิจขนาดเล็กเพื่อรองรับเศรษฐกิจของชุมชน เพื่อให้ประชาชนได้มีความรู้ และนำเทคโนโลยีไปใช้งานจริงในการชีวิตประจำวัน ทั้งนี้ เพื่อให้ประชาชนและชุมชนมีความตื่นตัวที่จะเรียนรู้ ในการประยุกต์ใช้นวัตกรรมและเทคโนโลยีให้เกิดประโยชน์เต็มศักยภาพ ซึ่งจะสร้างความเข้มแข็งความยั่งยืนให้ชุมชน เพื่อเสริมสร้างขีดความสามารถในการแข่งขันให้กับประเทศต่อไป
******************

ที่มา : https://www.thaigov.go.th/news/contents/details/22921
