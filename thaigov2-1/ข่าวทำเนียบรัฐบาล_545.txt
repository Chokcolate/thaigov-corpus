รัฐบาลไทย-ข่าวทำเนียบรัฐบาล-รอง นรม. พลเอก ประวิตรฯ เป็นประธานการประชุม คกก. การรักษาความมั่นคงปลอดภัยไซเบอร์แห่งชาติ มุ่งขับเคลื่อนนโยบาย หน่วยงานและบุคลากร ให้เป็นกลไกรักษาความมั่นคงปลอดภัยไซเบอร์

วันจันทร์ที่ 13 มกราคม 2563
รอง นรม. พลเอก ประวิตรฯ เป็นประธานการประชุม คกก. การรักษาความมั่นคงปลอดภัยไซเบอร์แห่งชาติ มุ่งขับเคลื่อนนโยบาย หน่วยงานและบุคลากร ให้เป็นกลไกรักษาความมั่นคงปลอดภัยไซเบอร์
พลเอก ประวิตร วงษ์สุวรรณ รองนายกรัฐมนตรี เป็นประธานการประชุม ประชุม คกก. การรักษาความมั่นคงปลอดภัยไซเบอร์แห่งชาติ ครั้งที่ 1/2563 พร้อมกำชับให้ร่วมกันพัฒนาด้านความมั่นคงและความปลอดภัยในไซเบอร์ของประเทศ
วันนี้ (13 ม.ค. 63) เวลา 10.00 ณ ห้องประชุมคณะรัฐมนตรี ชั้น 2 สำนักเลขาธิการคณะรัฐมนตรี ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการรักษาความมั่นคงปลอดภัยไซเบอร์แห่งชาติ (กมช.) โดยมีรัฐมนตรีว่าการกระทรวงดิจิทัลเพื่อเศรษฐกิจและสังคม พร้อมทั้งผู้แทนหน่วยงานที่เกี่ยวข้องเข้าร่วมประชุมคณะกรรมการในครั้งนี้ด้วย
รองนายกรัฐมนตรีเปิดการประชุมโดยกล่าวมอบนโยบายว่า นายกรัฐมนตรีได้มอบหมายให้เป็นประธานและประสานการประชุม ซึ่งเป็นการประชุมครั้งแรก เพื่อติดตามภาพรวมการดำเนินการ เร่งผลักดันกลไกระดับนโยบาย ทั้งเรื่องการจัดตั้งสำนักงานเพื่อเป็นหน่วยงานกำลังของสำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) แนวทางการจัดตั้งคณะกรรมการสรรหาผู้ทรงคุณวุฒิในคณะกรรมการต่างๆ  รวมทั้งการจัดทำกฎหมายรอง ตามพระราชบัญญัติการรักษาความมั่นคงปลอดภัยไซเบอร์ พ.ศ. 2562 เพื่อกำกับ ดูแล  ติดตามเฝ้าระวังความมั่นคงทางปลอดภัย และรับมือภัยคุกคามทางไซเบอร์ เพื่อให้ประเทศไทยมีความสามารถในการพัฒนาความมั่นคงและดูแลความปลอดภัยไซเบอร์อย่างมีประสิทธิภาพ
โดยในที่ประชุมได้รับทราบในเรื่องการแต่งตั้งกรรมการผู้ทรงคุณวุฒิในคณะกรรมการการรักษาความมั่นคงปลอดภัยไซเบอร์แห่งชาติ (กมช.) พร้อมทั้งแผนการดำเนินงานตามพระราชบัญญัติการรักษาความมั่นคงปลอดภัยไซเบอร์ พ.ศ. 2562 และแผนการจัดทำกฎหมายลำดับรอง ร่างโครงสร้างและอัตรากำลังของสำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) รวมถึงข้อเสนอเพื่อให้การรักษาความมั่นคงปลอดภัยไซเบอร์เป็นไปอย่างมีประสิทธิภาพของคณะกรรมการที่ปรึกษาด้านความมั่นคง และการพัฒนาบุคลากรด้านความมั่นคงปลอดภัยไซเบอร์ระยะเร่งด่วน
ทั้งนี้ ที่ประชุมยังได้พิจารณาเห็นชอบมอบหมายให้ศูนย์ประสานการรักษาความมั่นคงปลอดภัยระบบคอมพิวเตอร์ประเทศไทย ThaiCERT โดยสำนักงานพัฒนาธุรกรรมทางอิเล็กทรอนิกส์ ทำหน้าที่เป็นศูนย์ประสานการรักษาความมั่นคงปลอดภัยระบบคอมพิวเตอร์แห่งชาติ NationalCERT ตามพระราชบัญญัติการรักษาความมั่นคงปลอดภัยไซเบอร์ พ.ศ. 2562  ระหว่างนี้ โดยขอให้ให้กระทรวงดิจิทัลเพื่อเศรษฐกิจและสังคม สนับสนุน ดูแลจนกว่าจะมีการตั้งศูนย์ NationalCERT แล้วเรียบร้อย
ก่อนเสร็จสิ้นการประชุม รองนายกรัฐมนตรีได้ย้ำถึงความสำคัญของการรับมือกับสถานการณ์ด้านภัยคุกคามไซเบอร์ โดยเตรียมพร้อมให้ประเทศไทย สร้างแรงผลักดัน ให้เกิดการพัฒนาและการรักษาความปลอดภัยอย่างมีประสิทธิภาพ และกำชับให้คณะกรรมการการรักษาความมั่นคงปลอดภัยไซเบอร์แห่งชาติ (กมช.) และหน่วยงานที่เกี่ยวข้องคอยติดตามและผลักดันการดำเนินงานให้เกิดผลเป็นรูปธรรมเพื่อให้เป็นไปตามทิศทางที่คณะกรรมการได้กำหนดไว้ต่อไป
.............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25751
