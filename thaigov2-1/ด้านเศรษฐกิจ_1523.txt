รัฐบาลไทย-ข่าวทำเนียบรัฐบาล-ชาวประมงมีเฮ..กระทรวงเกษตรฯ เผย ยกร่าง พ.ร.บ. กองทุนการประมงฯ

วันพุธที่ 19 กุมภาพันธ์ 2563
ชาวประมงมีเฮ..กระทรวงเกษตรฯ เผย ยกร่าง พ.ร.บ. กองทุนการประมงฯ
ชาวประมงมีเฮ..กระทรวงเกษตรฯ เผย ยกร่าง พ.ร.บ. กองทุนการประมงฯ และสภาการประมงฯ แล้ว
กระทรวงเกษตรฯเผยความคืบหน้า พ.ร.บ. กองทุนการประมงฯ และสภาการประมงฯ ยกร่างเรียบร้อย ขั้นตอนต่อไปต้องนำเข้าสู่กระบวนการประชาพิจารณ์ระดมความคิดเห็น
นายอลงกรณ์ พลบุตร ที่ปรึกษารัฐมนตรีกระทรวงเกษตรและสหกรณ์ เปิดเผยว่า ด้วยภาคการประมงของประเทศไทยนั้นมีความสำคัญต่อเศรษฐกิจของประเทศอย่างมาก เพราะเป็นภาคการผลิตและส่งออกที่สร้างรายได้ที่สำคัญสาขาหนึ่งของภาคการเกษตรของประเทศ ดังนั้น เพื่อเร่งพัฒนาส่งเสริมศักยภาพในทุกภาคส่วน ตามนโยบายของ นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ และตามนโยบายของรัฐบาล พลเอกประยุทธ์ จันทร์โอชา กระทรวงเกษตรและสหกรณ์ เห็นถึงความจำเป็นและความสำคัญในการการจัดตั้งกองทุนการประมงแห่งชาติและสภาการประมงแห่งประเทศไทย
“ทั้งนี้ เพื่อให้ผู้ประกอบกิจการด้านการประมงมีแหล่งทุนเพิ่มอีกแหล่งหนึ่งในการสนับสนุน ส่งเสริม และพัฒนาการประมง จึงจำเป็นต้องมีการจัดตั้งกองทุนการประมงแห่งชาติขึ้น ส่วนของสภาการประมงแห่งประเทศไทย จะทำหน้าที่เป็นสภาที่มีตัวแทนของผู้ประกอบกิจการด้านการประมงทุกภาคส่วนเข้าร่วมเป็นสมาชิกเพื่อเสนอแนวทาง และสนับสนุนการดำเนินงานด้านนโยบายระหว่างภาครัฐและเอกชน เกี่ยวกับกิจการด้านการประมง ก่อให้เกิดประโยชน์ต่อภาคการประมง” นายอลงกรณ์กล่าว
นายอลงกรณ์ กล่าวเพิ่มเติมว่า สำหรับความคืบหน้าในการดำเนินการ ขณะนี้ร่างพระราชบัญญัติกองทุนการประมงแห่งชาติ พ.ศ. .... และร่างพระราชบัญญัติสภาการประมงแห่งประเทศไทย พ.ศ. .... ได้ถูกยกร่างโดยคณะอนุกรรมการยกร่างพระราชบัญญัติสภาการประมง พ.ศ. .... และร่างพระราชบัญญัติกองทุนประมง พ.ศ. ....ตามคำสั่งคณะกรรมการพิจารณาแก้ไขปรับปรุงหรือดำเนินการทางกฎหมายด้านการประมง ที่ 1/2562 ลงวันที่31ตุลาคม 2562 โดยมี นายอรรถพร พลบุตร คณะทำงานรัฐมนตรีว่าการกระทรวงเกษตรและสหกรณ์ เป็นประธานอนุกรรมการรองอธิบดีกรมประมง เป็นรองประธานอนุกรรมการ และมีคณะทำงานรัฐมนตรีว่าการกระทรวงเกษตรและสหกรณ์ ผู้แทนจากสมาคม องค์กร และหน่วยงานราชการที่เกี่ยวข้อง ร่วมเป็นอนุกรรมการ และกรมประมงเป็นฝ่ายเลขานุการฯ
อย่างไรก็ตาม ร่าง พ.ร.บ. ทั้ง 2 ฉบับดังกล่าว จะต้องผ่านกระบวนการรับฟังความคิดเห็นจากผู้มีส่วนได้ส่วนเสีย เพื่อให้ทุกภาคส่วนได้มีส่วนร่วมในการให้ข้อคิดเห็นอันจะเป็นประโยชน์ต่อภาคการประมงต่อไป ซึ่งคาดว่าจะสามารถดำเนินการจัดให้มรการกระบวนการรับฟังความคิดเห็นได้ในเร็วๆ นี้
ด้าน นางสาวชมัยพร ชูงาน ผู้เชี่ยวชาญด้านเศรษฐกิจการประมง กรมประมง กล่าวเพิ่มเติมว่า สำหรับกองทุนการประมงแห่งชาติ ที่จะจัดตั้งขึ้นนี้จะเป็นหน่วยงานของรัฐและมีฐานะเป็นนิติบุคคลที่ไม่เป็นส่วนราชการหรือรัฐวิสาหกิจตามกฎหมายว่าด้วยวิธีการงบประมาณรายรับของกองทุนให้นำเข้าสมทบกองทุน โดยไม่ต้องนำส่งคลังเป็นรายได้แผ่นดินโดยผู้มีสิทธิใช้เงินกองทุนได้แก่ ผู้ประกอบกิจการด้านการประมงทุกประเภท ทั้งที่เป็นบุคคลธรรมดา และสมาคม/องค์กรต่าง ๆ ทั้งนี้ กองทุนมีวัตถุประสงค์เพื่อใช้ในการสนับสนุน ส่งเสริม และพัฒนา ผู้ประกอบกิจการด้านการประมงให้มีศักยภาพในการทำการประมง รวมทั้ง ใช้ในการอนุรักษ์และฟื้นฟูทรัพยากรสัตว์น้ำ
“สภาการประมงแห่งประเทศไทย มีฐานะเป็นนิติบุคคล โดยมีวัตถุประสงค์เพื่อเป็นตัวแทนของสมาชิกผู้ประกอบกิจการด้านการประมงในการเสนอความเห็น และสนับสนุนการดำเนินงานด้านนโยบายระหว่างภาครัฐและเอกชนที่เกี่ยวกับกิจการด้านการประมงรวมทั้ง ส่งเสริมและสนับสนุนการอนุรักษ์และบริหารจัดการทรัพยากรสัตว์น้ำให้อยู่ในภาวะที่เหมาะสมและสามารถทำการประมงได้อย่างยั่งยืนและดำเนินกิจการอื่นที่เป็นประโยชน์ต่อภาคการประมงทั้งนี้ คณะกรรมการสภาการประมงแห่งประเทศไทย จะมาจากการเลือกตั้งจากผู้แทนสมาชิกสามัญโดยครอบคลุมการประกอบกิจการด้านการประมงทุกประเภท” ผู้เชี่ยวชาญด้านเศรษฐกิจการประมงกล่าว

ที่มา : https://www.thaigov.go.th/news/contents/details/26621
