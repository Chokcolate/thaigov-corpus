รัฐบาลไทย-ข่าวทำเนียบรัฐบาล-นวัตกรรม!  NU Bio Bag  ถุงพลาสติกย่อยสลายได้ ผลิตจากกากกาแฟ ไม่ก่อมลพิษ

วันจันทร์ที่ 9 มีนาคม 2563
นวัตกรรม!  NU Bio Bag  ถุงพลาสติกย่อยสลายได้ ผลิตจากกากกาแฟ ไม่ก่อมลพิษ
วันที่ 1 ตุลาคม 2563
ในภาคเกษตรไทย “ถุงเพาะชำ” ถือเป็นวัสดุสำคัญในการเพาะปลูก แต่เมื่อพืชเหล่านั้นโตขึ้นมีขนาดใหญ่เกินกว่าจะอยู่ในถุงได้ ถุงเพาะชำจึงกลายเป็นขยะทำลายสิ่งแวดล้อม ด้วยความตั้งใจอยากลดปริมาณขยะ มหาวิทยาลัยนเรศวรจึงได้คิดค้นนวัตกรรม NU Bio Bags หรือ ถุงปลูกย่อยสลายทางชีวภาพจากพลาสติกพีแอลเอผสมกากกาแฟ ย่อยสลายได้ทางธรรมชาติ
ผศ.ดร.ศรารัตน์ มหาศรานนท์ อาจารย์ประจำภาควิชาเคมี คณะวิทยาศาสตร์ ม.นเรศวร เปิดเผยว่า งานวิจัยถุงปลูกย่อยสลายทางชีวภาพจากพลาสติกพีแอลเอผสมกากกาแฟ เกิดจากแนวคิดอยากลดปริมาณขยะซึ่งเป็นปัญหาใหญ่ของโลก ซึ่งใช้เวลาทดลอง และวิจัยเข้าสู่ปีที่ 3
ซึ่งกระบวนการผลิตมีความสะดวกรวดเร็ว ราคาค่าใช้จ่ายไม่แพง และผลิตภัณฑ์ฟิล์มพีแอลเอผสมกากกาแฟนี้ จัดเป็นพลาสติกที่มีความสะอาดปลอดภัยต่อผู้ใช้งาน เนื่องจากไม่มีการใช้สารเคมีเข้ามาเจือปนในผลิตภัณฑ์ จนได้เป็นถุงปลูกที่สามารถย่อยสลายได้ ไม่ก่อมลพิษ
“กากกาแฟเป็นปุ๋ย โดยทั่วไปใช้ดูดความชื้น เมื่อนำไปผสมกับพลาสติกชีวภาพจะทำให้ถุงปลูกย่อยสลายได้ เมื่อเกษตรกรนำไปใช้ถุงนี้จะย่อยสลายทางชีวภาพโดยไม่ต้องถอดถุงทิ้ง”
สำหรับกระบวนการย่อยสลาย “เมื่อนำถุงไปปลูกต้นไม้ ถุงจะย่อยสลายตามธรรมชาติ ประมาณหนึ่งเดือนครึ่งถุงจะเริ่มมีรอยแตก เมื่อเข้าสู่เดือนที่สาม เดือนที่หก เดือนที่เก้า ถุงจะแตกจนใช้งานไม่ได้ จากนั้นจะค่อยๆ ย่อยสลายอาจใช้เวลาราว 1-2 ปี หากเกษตรกรนำถุงชนิดนี้ไปใช้ จะเป็นการช่วยสิ่งแวดล้อมลดปริมาณขยะ ดีต่อสุขภาพ เพราะไม่มีสารเคมีใดๆ นวัตกรรมตัวนี้จะช่วยเสริมสร้างให้ชีวิตคนไทยมีความสุข”
นอกจากด้านการเกษตรแล้ว ถุงปลูกย่อยสลายทางชีวภาพจากพลาสติกพีแอลเอผสมกากกาแฟ ยังสามารถนำไปใช้ในธุรกิจโรงแรม และสปาได้
“ในโรงแรมจะมีถุงบรรจุอุปกรณ์ต่างๆ เมื่อเปิดใช้คนส่วนใหญ่จะทิ้งลงถังขยะในห้องน้ำ ไม่มีใครนำกลับมารีไซเคิลแน่นอน เราเลยนำไปประยุกต์ใช้เป็นถุงใส่หมวกคลุมผม ถุงใส่คัตตอนบัด ในโรงแรมสุโขทัยเทรเชอร์ รีสอร์ท แอนด์ สปา จังหวัดสุโขทัย และโรงแรมแลดูปราณ รีสอร์ท จ.ประจวบคีรีขันธ์”
คุณสมบัติอีกอย่างของถุงปลูกย่อยสลายทางชีวภาพจากพลาสติกพีแอลเอผสมกากกาแฟ คือ สามารถกันแสงยูวีได้
“เราทดสอบด้วยเครื่องมือทางวิทยาศาสตร์ พบว่า แสงยูวีในช่วงต่างๆ ไม่สามารถส่องผ่านถุงได้ 90 เปอร์เซ็นต์ เรามองว่าน่าจะนำไปใช้เป็นถุงเก็บสิ่งของที่ไม่อยากให้ถูกแสงแดด เป็นการยืดอายุได้ดีด้วย” ผศ.ดร.ศรารัตน์ กล่าวทิ้งท้าย
จำหน่ายผ่าน สหกรณ์บริการและส่งเสริมนวัตกรรม มหาวิทยาลัยนเรศวร ราคาขึ้นอยู่กับไซซ์ และความหนาของพลาสติก ทั้งนี้ สามารถติดต่อสั่งซื้อได้ที่ ผศ.ดร.ศรารัตน์ มหาศรานนท์ E-mail sararatm@nu.ac.th โทร. 089-708-9494 ภาควิชาเคมี คณะวิทยาศาสตร์ ม.นเรศวร 99 หมู่ 9 ต.ท่าโพธิ์ อ.เมือง จ.พิษณุโลก 65000
ข้อมูลจากเว็บไซต์ : https://www.sentangsedtee.com/exclusive/article_130241

ที่มา : https://www.thaigov.go.th/news/contents/details/27013
