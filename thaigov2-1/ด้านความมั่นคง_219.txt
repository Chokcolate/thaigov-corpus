รัฐบาลไทย-ข่าวทำเนียบรัฐบาล-รมว.ทส. ให้การต้อนรับรัฐมนตรีช่วยด้านเศรษฐกิจแห่งสาธารณรัฐฟินแลนด์

วันพฤหัสบดีที่ 3 ตุลาคม 2562
รมว.ทส. ให้การต้อนรับรัฐมนตรีช่วยด้านเศรษฐกิจแห่งสาธารณรัฐฟินแลนด์
รมว.ทส. ให้การต้อนรับรัฐมนตรีช่วยด้านเศรษฐกิจแห่งสาธารณรัฐฟินแลนด์ วันนี้ (30 กันยายน 2562) เวลา 09.00 น. ณ ห้องรับรอง ชั้น 20 รัฐมนตรีว่าการกระทรวงทรัพยากรธรรมชาติและสิ่งแวดล้อม (นายวราวุธ  ศิลปอาชา) ให้การต้อนรับรัฐมนตรีช่วยด้านเศรษฐกิจแห่งสาธารณร
รมว.ทส. ให้การต้อนรับรัฐมนตรีช่วยด้านเศรษฐกิจแห่งสาธารณรัฐฟินแลนด์
วันนี้ (๓๐ กันยายน ๒๕๖๒) เวลา ๐๙.๐๐ น. ณ ห้องรับรอง ชั้น ๒๐ รัฐมนตรีว่าการกระทรวงทรัพยากรธรรมชาติและสิ่งแวดล้อม (นายวราวุธ  ศิลปอาชา) ให้การต้อนรับ นาง Nina Vaskunlathi ผู้ช่วยรัฐมนตรีด้านเศรษฐกิจแห่งสาธารณรัฐฟินแลนด์ พร้อมด้วย นาง Satu Suikkari-kleven เอกอัครราชสาธารณรัฐฟินแลนด์ประจำประเทศไทย และผู้แทนบริษัทที่ดำเนินงานเกี่ยวกับพลังงานชีวมวล circular economy การแปรรูปนำเถ้าไปใช้ในงานก่อสร้างการผลิตเครื่องมือและอุปกรณ์สำหรับดักเก็บขยะในแม่น้ำลำคลอง และการเปลี่ยนขยะเป็นพลังงาน เข้าเยี่ยมคารวะรัฐมนตรีว่าการกระทรวงทรัพยากรธรรมชาติและสิ่งแวดล้อม ผู้ช่วยรัฐมนตรีฯ ทราบว่าประเทศไทยในฐานะประธานอาเซียนได้ประกาศเป้าหมายที่สำคัญ (Key targets) ของอาเซียนด้านสภาพภูมิอากาศใน ๒ ด้าน ได้แก่ (๑) ด้านพลังงาน อาเซียนจะลดความเข้มข้นของการใช้พลังงานลงร้อยละ ๓๐ และเพิ่มสัดส่วนการใช้พลังงานหมุนเวียนร้อยละ ๒๓ ภายในปี ค.ศ. ๒๐๒๕และ (๒) ด้านการขนส่งทางบก อาเซียนจะลดการใช้เชื้อเพลิงเฉลี่ยของยานพาหนะขนาดเล็กที่จำหน่ายในอาเซียนร้อยละ ๒๖ ระหว่างปี ค.ศ. ๒๐๑๕–๒๐๒๕ ฟินแลนด์จึงได้นำเสนอเทคโนโลยีที่จะช่วยให้ประเทศไทยและอาเซียนบรรลุเป้าประสงค์ดังกล่าว และแสดงความหวังว่าจะได้มีโอกาสร่วมงานกันในอนาคต รัฐมนตรีว่าการกระทรวงทรัพยากรธรรมชาติและสิ่งแวดล้อมให้ความสนใจเทคโนโลยีที่นำเสนอ พร้อมทั้งแจ้งให้ทราบว่ากระทรวงทรัพยากรธรรมชาติและสิ่งแวดล้อมให้ความสำคัญกับการจัดการขยะและขยะพลาสติก โดยเฉพาะพลาสติกใช้ครั้งเดียว ซึ่งในวันที่ ๑ มกราคม ๒๕๖๓ จะเริ่มโครงการความร่วมมือกับห้างสรรพสินค้าและร้านสะดวกซื้อในเครือบริษัทยักษ์ใหญ่ ๔๓ ภาคี งดแจกถุงพลาสติกแบบใช้ครั้งเดียว รวมถึงจะได้กำหนดเป็นกฎหมายที่ชัดเจนต่อไป ทั้งนี้ การจัดการขยะพลาสติกเป็นเรื่องที่ต้องร่วมมือกัน ทั้งภาครัฐภาคผู้ผลิต และภาคประชาชนจึงจะประสบความสำเร็จอย่างยั่งยืน

ที่มา : https://www.thaigov.go.th/news/contents/details/23504
