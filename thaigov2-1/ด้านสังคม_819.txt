รัฐบาลไทย-ข่าวทำเนียบรัฐบาล-อนุทิน รับมอบอาหารจากซีพีเอฟ ช่วยบุคลากรทางการแพทย์และผู้ป่วยที่เข้าเกณฑ์สอบสวนโรค

วันศุกร์ที่ 6 มีนาคม 2563
อนุทิน รับมอบอาหารจากซีพีเอฟ ช่วยบุคลากรทางการแพทย์และผู้ป่วยที่เข้าเกณฑ์สอบสวนโรค
รองนายกรัฐมนตรีและรัฐมนตรีว่าการกระทรวงสาธารณสุข รับมอบอาหาร “โครงการCPF ส่งอาหารจากใจ ร่วมต้านภัยโควิด-19” ในโรงพยาบาลของรัฐและผู้ป่วยที่เข้าเกณฑ์สอบสวนโรคต้องเฝ้าระวัง ลดโอกาสสัมผัสกับคนภายนอก
รองนายกรัฐมนตรีและรัฐมนตรีว่าการกระทรวงสาธารณสุข รับมอบอาหาร “โครงการCPF ส่งอาหารจากใจ ร่วมต้านภัยโควิด-19” ในโรงพยาบาลของรัฐและผู้ป่วยที่เข้าเกณฑ์สอบสวนโรคต้องเฝ้าระวัง ลดโอกาสสัมผัสกับคนภายนอก
วันนี้ (6 มีนาคม 2563 ) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนพ.สุขุม กาญจนพิมาย ปลัดกระทรวงสาธารณสุข รับมอบอาหาร โครงการ "CPF ส่งอาหารจากใจ ร่วมต้านภัยโควิด-19" จากนายประสิทธิ์ บุญดวงประเสริฐ ประธานคณะผู้บริหาร บริษัท เจริญโภคภัณฑ์อาหาร จำกัด (มหาชน) หรือ ซีพีเอฟ ให้แก่บุคลากรทางการแพทย์ในโรงพยาบาลของรัฐและผู้ป่วยที่เข้าเกณฑ์สอบสวนโรคต้องเฝ้าระวัง
นายอนุทินกล่าวว่า ในนามของรัฐบาลและกระทรวงสาธารณสุข ขอขอบคุณกลุ่มเจริญโภคภัณฑ์ที่มีความห่วงใยบุคลากรทางการแพทย์ ผู้ที่ติดเชื้อหรืออยู่ในข่ายสงสัยที่จะติดเชื้อต้องเข้ารับการกักกันโรคเป็นเวลา 14 วันเพื่อความปลอดภัย ลดโอกาสสัมผัสกับคนภายนอก ทำให้ภารกิจของรัฐบาลสะดวกเพิ่มมากยิ่งขึ้น การสนับสนุนในครั้งนี้เป็นการแสดงให้เห็นว่าในยามที่ประเทศมีวิกฤต ผู้ประกอบการที่เป็นของคนไทยมีความเป็นห่วงเป็นใย ร่วมกันต่อสู้ เรื่องยาเรามีแล้ว อาหารเข้ามาเติมเต็ม จะช่วยให้สถานการณ์คลี่คลายผ่านพ้นไปได้อย่างราบรื่น
**************************************  6 มีนาคม 2563
**********************************

ที่มา : https://www.thaigov.go.th/news/contents/details/26975
