รัฐบาลไทย-ข่าวทำเนียบรัฐบาล-รัฐมนตรีว่าการกระทรวงดิจิทัลฯ แถลงข่าวร่วมกับ บก.ปอท. จับกุมแฮกเกอร์ “กรุ๊ปไลน์”

วันพฤหัสบดีที่ 14 พฤศจิกายน 2562
รัฐมนตรีว่าการกระทรวงดิจิทัลฯ แถลงข่าวร่วมกับ บก.ปอท. จับกุมแฮกเกอร์ “กรุ๊ปไลน์”
รัฐมนตรีว่าการกระทรวงดิจิทัลฯ แถลงข่าวร่วมกับ บก.ปอท. จับกุมแฮกเกอร์ “กรุ๊ปไลน์”
เมื่อวันที่ 13 พฤศจิกายน 2562 เวลา 14.00 น. นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม ร่วมกับ พ.ต.อ. ศิริวัฒน์ ดีพอ รองผู้บังคับการปราบปรามการกระทำความผิดเกี่ยวกับอาชญากรรมทางเทคโนโลยี แถลงข่าวจับกุมแฮกเกอร์ “กรุ๊ปไลน์” แฝงตัวเข้ากรุ๊ปส่งลิงค์ โฆษณาชวนเชื่อให้ประชาชนเข้าใจผิดสร้างความเดือดร้อนแก่ประชาชน จำนวน 2 คดี โดยคดีแรก ผู้ต้องหาร่วมกันสร้างลิงค์ปลอมส่งไปในระบบไลน์หลอกให้ประชาชนหลงเชื่อกดดูข้อมูลและแฮกข้อมูลส่วนบุคคลของผู้อื่นไปแสวงหาประโยชน์ ส่วนคดีสอง ผู้ต้องหาร่วมกันฉ้อโกงคะแนนสะสม (Wallet) ของผู้ใช้บริการโทรศัพท์ไปเพื่อแสวงหาประโยชน์ให้ตนเอง ซึ่งสาเหตุของการเข้าจับกุมครั้งนี้ สืบเนื่องมาจากผลการดำเนินงานมอนิเตอร์ข้อความผ่านทางศูนย์ต่อต้านข่าวปลอม (Anti-Fake News Center) ของกระทรวงดิจิทัลเพื่อเศรษฐกิจและสังคม ทั้งนี้ หากประชาชนท่านใดสงสัยว่าตนเอง จะกดลิงค์เว็บไซต์ข้อมูลในลักษณะดังกล่าว ขอให้ทำการตรวจสอบในแอพลิเคชั่นไลน์ ได้ที่ การตั้งค่า>บัญชีผู้ใช้งาน>อุปกรณ์ที่เข้าสู่ระบบ หากอุปกรณ์ใดที่ท่านไม่เคยใช้งานมาก่อน ให้ทำการออกจากระบบ (Log Out) และหากประชาชนท่านใดพบผู้ใช้งานไลน์นิรนามเข้ากลุ่มไลน์และเผยแพร่ส่งต่อข้อมูลลักษณะดังกล่าว ท่านสามารถแจ้งเบาะแสมาได้ที่ “ศูนย์ต่อต้านข่าวปลอม” (Anti Fake News Center) ทางเว็บไซต์ antifakenewscenter.com หรือหมายเลขโทรศัพท์ 0 2288 8000 เพื่อจะได้ดำเนินการสืบสวนปราบปรามต่อไป
***********************

ที่มา : https://www.thaigov.go.th/news/contents/details/24553
