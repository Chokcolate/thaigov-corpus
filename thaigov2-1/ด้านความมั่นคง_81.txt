รัฐบาลไทย-ข่าวทำเนียบรัฐบาล-มท.3 เดินหน้าขับเคลื่อนแผนพัฒนาพื้นที่ ย้ำ “งานพัฒนาชุมชนที่อยากเห็น” ยุค 4.0 ยึดหลักสร้างความเข้มแข็งให้ชุมชนกระจายรายได้และลดความเหลื่อมล้ำ

วันจันทร์ที่ 19 สิงหาคม 2562
มท.3 เดินหน้าขับเคลื่อนแผนพัฒนาพื้นที่ ย้ำ “งานพัฒนาชุมชนที่อยากเห็น” ยุค 4.0 ยึดหลักสร้างความเข้มแข็งให้ชุมชนกระจายรายได้และลดความเหลื่อมล้ำ
มท.3 เดินหน้าขับเคลื่อนแผนพัฒนาพื้นที่ ย้ำ “งานพัฒนาชุมชนที่อยากเห็น” ยุค 4.0 ยึดหลักสร้างความเข้มแข็งให้ชุมชนกระจายรายได้และลดความเหลื่อมล้ำ
วันนี้ (16 ส.ค. 62) เวลา 15.00 น. ที่ห้องประชุมแกรน ไดมอนด์ บอลรูม อาคารอิมแพคฟอรั่ม เมืองทองธานี จ.นนทบุรี นายทรงศักดิ์ ทองศรี รัฐมนตรีช่วยว่าการกระทรวงมหาดไทย ได้มอบนโยบายพร้อมบรรยายพิเศษ ในหัวข้อ “งานพัฒนาชุมชนที่อยากเห็น” ให้แก่บุคลากรของกรมการพัฒนาชุมชน ในการประชุมเชิงปฏิบัติการสร้างความเข้าใจการขับเคลื่อนการจัดทำแผนและประสานแผนพัฒนาพัฒนาในระดับอำเภอและตำบล โดยกลุ่มเป้าหมาย ประกอบด้วย ผู้บริหารของกรมการพัฒนาชุมชน พัฒนาการอำเภอทั่วประเทศ และเจ้าหน้าที่ที่เกี่ยวข้อง ร่วมรับฟังกว่า 1,000 คน
โอกาสนี้ นายทรงศักดิ์ ทองศรี รัฐมนตรีช่วยว่าการกระทรวงมหาดไทย กล่าวว่า ปัจจุบันนโยบายของรัฐบาลและกระทรวงต่าง ๆ ที่จะดำเนินการในพื้นที่เพื่อให้ถึงพี่น้องประชาชน ย่อมต้องผ่านกลไกและบทบาทของบุคลากรกรมการพัฒนาชุมชน ซึ่งมีภารกิจเกี่ยวกับการพัฒนา ดังนั้น จึงขอให้ทุกท่านได้ตระหนักถึงบทบาทหน้าที่และภารกิจซึ่งมีความใกล้ชิดกับพี่น้องประชาชนในพื้นที่ เพื่อให้งานบรรลุผลสำเร็จ และในวันนี้เราจะทำอย่างไรให้นโยบายต่างๆ เข้าถึงประชาชนอย่างทั่วถึง โดยได้เน้นย้ำให้มีการขับเคลื่อนนโยบายรัฐบาลเกิดผลสำเร็จเห็นเป็นรูปธรรม ภายใต้นโยบายหลักว่าด้วยการสร้างความเข้มแข็งจากฐานราก กล่าวคือการปฏิบัติงานให้เห็นผลประจักษ์อย่างชัดเจนใน 3 ประเด็นสำคัญ ดังนี้ 1) การส่งเสริมวิสาหกิจชุมชนและผลิตภัณฑ์ชุมชน ซึ่งมีการดำเนินโครงการส่งเสริมการผลิตสินค้า OTOP เพื่อสร้างรายได้ สร้างอาชีพ สร้างงานให้แก่ประชาชน มีการดำเนินโครงการสัมมาชีพชุมชน ด้วยหลักการ “ชาวบ้านสอนชาวบ้าน” และการดำเนินโครงการชุมชนท่องเที่ยว OTOP นวัตวิถี สร้างการกระจายรายได้ให้เกิดขึ้นแก่ชุมชน ดึงดูดนักท่องเที่ยวให้เข้าไปเยี่ยมชมวิถิชีวิต อุดหนุนผลิตภัณฑ์ชุมชน 2) การสร้างความเข้มแข็งของชุมชน มีการดำเนินโครงการพัฒนาหมู่บ้านเศรษฐกิจพอเพียง มุ่งหวังให้ประชาชนได้น้อมนำหลักปรัชญาของเศรษฐกิจพอเพียงไปสู่วิถีชีวิต มีชีวิตที่พอประมาณ มีเหตุผล มีภูมิคุมกัน ใช้ความรู้คู่คุณธรรมในการดำเนินชีวิต รวมถึงการสร้างผู้นำกลุ่ม องค์กร เครือข่าย เพื่อเป็นพลังในการพัฒนาชุมชนอย่างเข้มแข็ง และการส่งเสริมองค์กรการเงินชุมชน แหล่งเงินทุนที่ชุมชนเข้าถึงได้ง่าย สามารถเป็นเงินทุนที่ต่อยอดในการสร้างรายได้ให้เกิดขึ้นแก่ตนเอง ครอบครัว และชุมชน และ 3) การส่งเสริมบทบาทเอกชนในการส่งเสริมการช่วยพัฒนาสังคมและเศรษฐกิจฐานราก ด้วยการขับเคลื่อนโครงการพัฒนาเศรษฐกิจฐานรากและประชารัฐ (SE) บูรณาการร่วมกันจากทุกภาคส่วน ทั้งภาครัฐ ภาคเอกชน และภาควิชาการ ในการพัฒนาเศรษฐกิจฐานรากอย่างยั่งยืนต่อไป
นายทรงศักดิ์ ทองศรี กล่าวเพิ่มเติมว่า ในยุคของการเปลี่ยนแปลงการพัฒนาคนเป็นสิ่งสำคัญที่ต้องคำนึงถึงและต้องเร่งดำเนินการ เช่น 1. การสร้างชุมชนเข้มแข็ง ซึ่งต้องทำงานกับ “ผู้นำชุมชน” จึงต้องมุ่งเน้นการส่งเสริมคนให้มีวินัย มีการเรียนรู้ตลอดเวลา รวมถึงปรับตัวก้าวทันต่อความเปลี่ยนแปลงตามสถานการณ์ยุคใหม่ พร้อมเป็นแบบอย่างที่ดี สร้างวัฒนธรรมที่ดีงาม มีความตระหนักรู้ในหน้าที่ของตนเอง นำความรู้จากที่ได้รับการฝึกอบรมมาปฏิบัติ และขยายผล ทั้งยังต้องมีความรับผิดชอบต่อตนเอง ครอบครัว และสังคม 2. ด้านเศรษฐกิจฐานราก เน้นการพัฒนาอาชีพโดยต้องมี 3 อาชีพ ได้แก่ อาชีพหลัก อาชีพรอง และอาชีพเสริม โดยเฉพาะการผลิตผลทางการเกษตร ที่ต้องเอาชนะฤดูกาล รวมถึงการผลิตสินค้าให้มีคุณภาพ มีการพัฒนาผลิตภัณฑ์ให้มีมาตรฐาน และส่งเสริมการตลาด โดยใช้เทคโนโลยีมาประกอบ เช่น Online, การสร้างเครือข่ายโดย OTOP Trader และบริษัท ประชารัฐ 3. ด้านการพัฒนาผลิตภัณฑ์ OTOP ต้องสร้างพันธมิตรกับองค์กรเครือข่าย และเชื่อมโยงการท่องเที่ยว พร้อมเปิดโอกาสช่องทางจำหน่าย และการมีเครือข่ายในการพัฒนาสินค้า สร้างโอกาสให้ผู้ประกอบการ OTOP ได้พบกับลูกค้าโดยตรง ก่อให้เกิดการต่อยอดพัฒนาผลิตภัณฑ์ มี่ตอบสนองต่อความต้องการลูกค้า
ท้ายนี้ นายทรงศักดิ์ ยังได้เน้นย้ำถึงการจัดระบบชุมชนท่องเที่ยว OTOP นวัตวิถี ที่ต้องดำเนินการ เช่น การสร้างความแตกต่างในแต่ละหมู่บ้าน เพื่อเพิ่มมูลค่าอย่างสร้างสรรค์ รวมทั้งต้องเน้นการประชาสัมพันธ์ในวงกว้างก่อให้เกิดการยอมรับ และชุมชนตระหนักรู้ร่วมเป็นเจ้าภาพ ร่วมกันพัฒนาเพื่อให้เกิดความยั่งยืนในพื้นที่ตลอดไป

ที่มา : https://www.thaigov.go.th/news/contents/details/22299
