รัฐบาลไทย-ข่าวทำเนียบรัฐบาล-รองปลัดฯ ภานุวัฒน์  เป็นประธานมอบรางวัลและเกียรติบัตรแก่ผู้ชนะการประกวด Mobile Application กระทรวงอุตสาหกรรม

วันพฤหัสบดีที่ 12 มีนาคม 2563
รองปลัดฯ ภานุวัฒน์  เป็นประธานมอบรางวัลและเกียรติบัตรแก่ผู้ชนะการประกวด Mobile Application กระทรวงอุตสาหกรรม
นายภานุวัฒน์ ตริยางกูรศรี รองปลัดกระทรวงอุตสาหกรรม  เป็นประธานในพิธีมอบรางวัล และมอบเกียรติบัตรแก่ผู้ชนะการประกวด Mobile Application   ณ ห้องประชุม อก.1 สำนักงานปลัดกระทรวงอุตสาหกรรม
วันนี้ (12 มีนาคม 2563) นายภานุวัฒน์ ตริยางกูรศรี รองปลัดกระทรวงอุตสาหกรรม  เป็นประธานในพิธีมอบรางวัล และมอบเกียรติบัตรแก่ผู้ชนะการประกวด Mobile Application เพื่อใช้เป็นช่องทางการสื่อสารแก่ผู้ประกอบการ ประชาชน และหน่วยงานภายนอกในการเข้าใช้ Digital Service อีกทั้งร่วมรับฟังบรรยายในหัวข้อ แนวทางการพัฒนา Application ในยุค 4.0: ประสบการณ์จากระบบที่รองรับคนนับล้านต่อวัน ณ ห้องประชุม อก.1 สำนักงานปลัดกระทรวงอุตสาหกรรม
สำหรับการประกวด Mobile Application กระทรวงอุตสาหกรรมในครั้งนี้ อยู่ภายใต้โครงการจัดทำแผนปฏิบัติการดิจิทัลของกระทรวงอุตสาหกรรม พ.ศ. 2563-2565 เพื่อยกระดับเข้าสู่การเป็นองค์กรภาครัฐดิจิทัล 4.0 โดยนำเทคโนโลยีดิจิทัลมาสนับสนุนภารกิจขององค์กร นอกจากนี้แนวคิดของการประกวดครั้งนี้คือ “e-Government on Mobile system” เปิดโอกาสให้นิสิต นักศึกษา หรือบุคคลทั่วไปนำเสนอแนวคิดนวัตกรรมใหม่ ๆ ที่ตอบโจทย์ความต้องการการใช้บริการของกระทรวงอุตสาหกรรมหรือต่อยอดผลงานกับหน่วยงานภาครัฐ โดยได้พัฒนาแอปพลิเคชั่นเสมือนจริง หรือจำลองการเข้าถึงและการใช้งานในสถานการณ์จริง ซึ่งนับเป็นจุดเริ่มต้นที่สำคัญในการต่อยอดผลงานกับหน่วยงานภาครัฐในอนาคต เพื่อให้องค์กรสามารถตอบสนองความต้องการของลูกค้าได้อย่างรวดเร็วและมีประสิทธิภาพต่อไป

ที่มา : https://www.thaigov.go.th/news/contents/details/27116
