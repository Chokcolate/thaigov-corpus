รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี ในนามของประเทศอาเซียน ในการประชุม SDG Summit

วันพฤหัสบดีที่ 10 ตุลาคม 2562
ถ้อยแถลงนายกรัฐมนตรี ในนามของประเทศอาเซียน ในการประชุม SDG Summit
วันอังคารที่ ๒๔ กันยายน ๒๕๖๒ สำนักงานใหญ่สหประชาชาติ นครนิวยอร์ก สหรัฐอเมริกา
ท่านประธานสมัชชาสหประชาชาติ
ท่านเลขาธิการสหประชาชาติ
ท่านประธานคณะมนตรีเศรษฐกิจและสังคม
ท่านผู้มีเกียรติ
​
ผมยินดีที่ได้มากล่าวถ้อยแถลงในนามอาเซียน ๑๐ ประเทศ ได้แก่ บรูไน กัมพูชา อินโดนีเซีย สปป.ลาว มาเลเซีย เมียนมา ฟิลิปปินส์ สิงคโปร์ เวียดนาม และไทย
เมื่อเดือนมิถุนายนที่ผ่านมา ผู้นำอาเซียน ได้ร่วมกันรับรองวิสัยทัศน์ว่าด้วยความเป็นหุ้นส่วนเพื่อความยั่งยืน ซึ่งจะช่วยสนับสนุนการขับเคลื่อนการพัฒนาที่ยั่งยืนในระดับโลก และอาเซียนยังได้เห็นชอบข้อริเริ่ม “ความเกื้อกูลระหว่างวิสัยทัศน์ประชาคมอาเซียน ค.ศ. ๒๐๒๕ กับวาระการพัฒนาที่ยั่งยืน ค.ศ. ๒๐๓๐”
อาเซียนมุ่งหวังที่จะเป็นประชาคมที่มีประชาชนเป็นศูนย์กลาง ไม่ทิ้งใครไว้ข้างหลัง โดยมีกุญแจสามดอกที่สำคัญ ได้แก่  การเร่งรัดการดำเนินการ  การขับเคลื่อน SDGs ในระดับพื้นที่  และการเสริมสร้างความร่วมมือระหว่างกัน โดยมุ่งเน้นการเร่งขับเคลื่อน SDGs ตามวิถีทางที่เหมาะสมกับบริบทของแต่ละประเทศ และต้องร่วมมือกันทุกภาคส่วน
อันดับแรก เราจะเร่งรัดการดำเนินการเพื่อสร้างความเชื่อมโยงและลดความเหลื่อมล้ำ โดยใช้วิทยาศาสตร์ เทคโนโลยี และนวัตกรรม ในการยกระดับคุณภาพชีวิตตามเป้าหมายดิจิทัลอาเซียนที่เป็นมิตรต่อสิ่งแวดล้อม รวมทั้งอนุรักษ์และฟื้นฟูสิ่งแวดล้อม ขจัดปัญหาขยะทะเลและใช้ทรัพยากรทางทะเลอย่างยั่งยืน
สอง เราจะขับเคลื่อน SDGs ในระดับพื้นที่ ส่งเสริมการมีส่วนร่วมในการกำหนดนโยบาย ใช้แนวทางการพัฒนาที่เป็นของชุมชน สร้างพลังชุมชน ให้ชุมชนเข้าถึงระบบการเงิน สนับสนุนธุรกิจขนาดกลางและขนาดย่อม และเตรียมการเข้าสู่สังคมสูงอายุ
สาม เราจะเสริมสร้างความร่วมมือ ส่งเสริมการเปิดเสรีทางการค้า ผ่านเวทีพหุภาคี การเจรจาอาร์เซป (RCEP) การสร้างเครือข่ายเมืองอัจฉริยะ และสร้างภูมิต้านทานต่อภัยพิบัติทางธรรมชาติ เพื่อปกป้องประชาชนและไม่ให้ภัยพิบัติส่งผลกระทบต่อการพัฒนา
ท้ายนี้ อาเซียนพร้อมร่วมมือกับสหประชาชาติและนานาประเทศในการพัฒนาองค์ความรู้ ศักยภาพ และแลกเปลี่ยน แนวปฏิบัติที่ดี ซึ่งการจัดตั้งศูนย์อาเซียนเพื่อการหารือและการศึกษาวิจัยด้านการพัฒนาที่ยั่งยืนในไทยปลายปีนี้ จะช่วยเพิ่ม ขีดความสามารถในการขับเคลื่อน SDGs ให้เป็นรูปธรรมทั้งในและนอกอาเซียนต่อไป
ท่านประธาน
หากเราอยากส่งต่อโลกที่ยั่งยืนให้ลูกหลานของเรา เรามีเวลาเหลือไม่มากแล้ว เราต้องลงมือทำตั้งแต่บัดนี้ ทำให้มากขึ้น ทำให้เร็วขึ้น และร่วมกันทำอย่างแข็งขัน
ขอบคุณครับ

ที่มา : https://www.thaigov.go.th/news/contents/details/23723
