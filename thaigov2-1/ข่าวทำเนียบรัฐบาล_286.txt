รัฐบาลไทย-ข่าวทำเนียบรัฐบาล-นายกรัฐมนตรีร่วมพระราชพิธีบรมราชาภิเษกของสมเด็จพระจักรพรรดิแห่งญี่ปุ่น

วันอังคารที่ 22 ตุลาคม 2562
นายกรัฐมนตรีร่วมพระราชพิธีบรมราชาภิเษกของสมเด็จพระจักรพรรดิแห่งญี่ปุ่น
นายกรัฐมนตรีร่วมพระราชพิธีบรมราชาภิเษกของสมเด็จพระจักรพรรดิแห่งญี่ปุ่น
วันนี้ (22 ตุลาคม 2562) เวลา 13.00 น. ตามเวลาท้องถิ่น (เวลาที่กรุงโตเกียวเร็วกว่าเวลาที่กรุงเทพฯ 2 ชั่วโมง) พลเอก ประยุทธ์ จันทร์โอชา นายกรัฐมนตรีและภริยา เข้าร่วมงานพระราชพิธีบรมราชาภิเษกของสมเด็จ พระจักรพรรดิแห่งญี่ปุ่น (Sokuirei Seiden-no-gi: The Ceremony of the Enthronement of His Majesty the Emperor) ณ พระราชวังอิมพีเรียล
เมื่อเดินทางถึง นายกรัฐมนตรีและภริยาเข้าประจำที่นั่งในโถงกลาง (ชุนจูโนะมะ : Shunju-no-ma) นายกรัฐมนตรีญี่ปุ่น ประธานสภาผู้แทนราษฎรและประธานราชมนตรีสภาญี่ปุ่น และประธานศาลสูงสุดของญี่ปุ่น เข้าประจำที่นั่งในท้องพระโรงกลาง (เซเดนมัทสึโนะมะ : Seiden-Matsu-no-Ma) สมาชิกราชวงศ์ญี่ปุ่นเข้าประจำที่นั่งในท้องพระโรงด้านข้าง (เซเดนอูเมะโนะมะ : Seiden-Ume- no-Ma)
โดยสมเด็จพระจักรพรรดิและสมเด็จพระจักรพรรดินีแห่งญี่ปุ่นเสด็จพระราชดำเนินถึงท้องพระโรงกลาง ประทับที่บัลลังก์ดอกเบญจมาศเบื้องหลังพระวิสูตร นายกรัฐมนตรีญี่ปุ่นเข้าประจำจุดยืนหน้าพระพักตร์สมเด็จ พระจักรพรรดิแห่งญี่ปุ่น สมเด็จพระจักรพรรดิแห่งญี่ปุ่นพระราชทานพระราชดำรัส
จากนั้น นายกรัฐมนตรีญี่ปุ่นกราบบังคมทูลถวายพระพรชัยมงคล และเปล่งเสียงเฉลิมฉลองพระราชพิธีบรม
ราชาภิเษกของสมเด็จพระจักรพรรดิแห่งญี่ปุ่น “บันไซ” 3 ครั้ง สมเด็จพระจักรพรรดิและสมเด็จพระจักรพรรดินี เสด็จออกจากท้องพระโรงใหญ่ เป็นอันเสร็จพิธี
จากนั้นในเวลา 19.20 น. นายกรัฐมนตรีและภริยา เข้าร่วมงานเลี้ยงอาหารค่ำที่สมเด็จพระจักรพรรดิและ สมเด็จพระจักรพรรดินีแห่งญี่ปุ่นพระราชทานเลี้ยงอย่างเป็นทางการแก่ผู้เข้าร่วมพระราชพิธีบรมราชาภิเษกของสมเด็จพระจักรพรรดิแห่งญี่ปุ่น (Kyoen-no-gi: The Court Banquet After the Ceremony of the Enthronement) ณ พระราชวังอิมพีเรียล

ที่มา : https://www.thaigov.go.th/news/contents/details/23973
