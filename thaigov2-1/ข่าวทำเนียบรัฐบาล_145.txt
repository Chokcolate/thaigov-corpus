รัฐบาลไทย-ข่าวทำเนียบรัฐบาล-พลเอก ประวิตร วงษ์สุวรรณ รองนายกรัฐมนตรี ลงพื้นตรวจราชการจังหวัดขอนแก่น ติดตามสถานการณ์อุทกภัย พร้อมพบปะให้กำลังใจ และมอบถุงยังชีพให้กับผู้ประสบภัย

วันเสาร์ที่ 7 กันยายน 2562
พลเอก ประวิตร วงษ์สุวรรณ รองนายกรัฐมนตรี ลงพื้นตรวจราชการจังหวัดขอนแก่น ติดตามสถานการณ์อุทกภัย พร้อมพบปะให้กำลังใจ และมอบถุงยังชีพให้กับผู้ประสบภัย
พลเอก ประวิตร วงษ์สุวรรณ รองนายกรัฐมนตรี ลงพื้นตรวจราชการจังหวัดขอนแก่น ติดตามสถานการณ์อุทกภัย พร้อมพบปะให้กำลังใจ และมอบถุงยังชีพให้กับผู้ประสบภัย
วันนี้ (‪7 กันยายน 2562‬) ‪เวลา 10.00 น.‬ ณ ศาลากลางจังหวัดขอนแก่น พลเอก ประวิตร วงษ์สุวรรณ รองนายกรัฐมนตรี พร้อมด้วย นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ และศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี ลงพื้นตรวจราชการจังหวัดขอนแก่น เพื่อติดตามสถานการณ์อุทกภัยในพื้นที่ พร้อมพบปะให้กำลังใจ และมอบถุงยังชีพให้กับผู้ประสบภัย จังหวัดขอนแก่น ซึ่งได้รับผลกระทบจากพายุโพดุล ตั้งแต่วันที่ 30 สิงหาคม - 2 กันยายน 2562 ทำให้พื้นที่ 9 อำเภอได้รับผลกระทบ ประชาชนได้รับความเดือดร้อน 217,353 คน คิดเป็น 44,570 ครัวเรือน บ้านเรือนเสียหาย 253 หลังคาเรือน
โอกาสนี้ รองนายกรัฐมนตรีได้กล่าวให้กำลังผู้ประสบภัยว่า รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี ได้ติดตามสถานการณ์อย่างใกล้ชิด และมีความห่วงใยพี่น้องประชาชนในพื้นที่น้ำท่วม โดยนายกรัฐมนตรีได้สั่งการกำชับให้ส่วนราชการดูแลประชาชนให้ดีที่สุด เพื่อบรรเทาความเดือดร้อน
รองนายกรัฐมนตรีย้ำว่า การลงพื้นที่ของตนเองและคณะในวันนี้ มาเพื่อแก้ไขปัญหาไม่ใช่ปัญหาเฉพาะหน้าเท่านั้น รัฐบาลได้มีการวางแผนเพื่อแก้ไขปัญหาระยะยาวไว้แล้วเพื่อให้เกิดความยั่งยืน ตามแผนยุทธศาสตร์ชาติ 20 ปี ซึ่งตนเองและรัฐบาลมีความห่วงใยประชาชนที่ได้รับผลกระทบจากน้ำท่วม โดยนายกรัฐมนตรีได้สั่งการให้เร่งสำรวจความเสียหาย เพื่อช่วยเหลือเยียวยาอย่างเร่งด่วน พร้อมกำชับให้ส่วนราชการเร่งฟื้นฟูซ่อมแซมบ้านเรือนให้สามารถเข้าพักอาศัยรวมถึงถนนหนทางให้กลับคืนสู่สภาพเดิม สามารถใช้งานได้เร็วที่สุด
โอกาสนี้ รองนายกรัฐมนตรียังได้กล่าวให้กำลังผู้ปฎิบัติงานทุกภาคส่วนที่มีความเสียสละตั้งใจทำงานช่วยเหลือประชาชนเพื่อบรรเทาความเดือดร้อน และขอให้ประชาชนเชื่อมั่นในการทำงานพร้อมฝากชาวขอนแก่นให้รัก สามัคคี ปรองดองกันเช่นนี้ตลอดไป ทั้งนี้ รัฐมนตรีทุกคนมุ่งมั่นตั้งใจทำงานให้ประชาชนกินดีอยู่ดี แต่ต้องอาศัยความร่วมมือของทุกคนจึงจะประสบความสำเร็จ
--------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22883
