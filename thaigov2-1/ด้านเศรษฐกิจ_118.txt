รัฐบาลไทย-ข่าวทำเนียบรัฐบาล-ธพว. ดัน ‘สินเชื่อ SMART SMEs’ หนุนเอสเอ็มอีเสริมสภาพคล่องต่อยอดธุรกิจ ชูธงดอกเบี้ยถูก 0.55%ต่อเดือน ผ่อนนาน 10 ปี แถมเปิดโอกาสรับรีไฟแนนซ์

วันพฤหัสบดีที่ 8 สิงหาคม 2562
ธพว. ดัน ‘สินเชื่อ SMART SMEs’ หนุนเอสเอ็มอีเสริมสภาพคล่องต่อยอดธุรกิจ ชูธงดอกเบี้ยถูก 0.55%ต่อเดือน ผ่อนนาน 10 ปี แถมเปิดโอกาสรับรีไฟแนนซ์
ธพว. ผุดสินเชื่อใหม่ “โครงการ SMART SMEs” วงเงิน 20,000 ล้านบาท ตอบโจทย์ผู้ประกอบการไทยที่ต้องการเงินทุนเสริมสภาพคล่อง ขยายกิจการ เผยจุดเด่นคิดอัตราดอกเบี้ยสุดพิเศษ 0.55% ต่อเดือน ผ่อนนาน 10 ปี แถมเปิดโอกาสรีไฟแนนซ์ช่วยลดต้นทุนธุรกิจ
นายพงชาญ สำเภาเงิน รองกรรมการผู้จัดการ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  เปิดเผยว่า จากสภาพเศรษฐกิจชะลอตัวในปัจจุบัน   ธพว.จึงออกสินเชื่อใหม่ “โครงการ SMART SMEs” วงเงินรวม 20,000 ล้านบาท เป็นทางเลือกให้แก่เอสเอ็มอีที่กำลังต้องการเงินทุน สามารถนำไปใช้เสริมสภาพคล่องในการลงทุนขยายปรับปรุงธุรกิจ หรือใช้เป็นเงินทุนหมุนเวียนในกิจการ ช่วยให้กิจการขยายตัวและเติบโตเพิ่มขึ้น
ทั้งนี้ วงเงินกู้สูงสุด 15 ล้านบาทต่อราย ระยะเวลาผ่อนนานสูงสุดถึง 10 ปี คิดอัตราดอกเบี้ยพิเศษ ปีที่ 1 MLR -1 ต่อปี , ปีที่2 MLR -0.75 ต่อปี , ปีที่3 MLR -0.5 ต่อปี และปีที่ 4-10 MLR ต่อปี  หรือเฉลี่ยเพียง 0.55% ต่อเดือน ถือเป็นอัตราที่ต่ำมาก เมื่อเทียบกับสินเชื่อธุรกิจในท้องตลาดทั่วไป เปิดโอกาสให้ทั้งลูกค้าเดิม ธพว. และลูกค้าใหม่ทั่วไป สามารถเข้ามาใช้บริการได้  รวมถึง ยังสามารถรีไฟแนนซ์ (Refinance) ได้ด้วย ช่วยให้ผู้ประกอบการลดต้นทุนการประกอบธุรกิจ และยังสามารถขอวงเงินเสริมได้อีก ทำให้มีเงินทุนก้อนใหม่นำไปต่อยอดขยายธุรกิจ   โดยคุณสมบัติ  ต้องจดทะเบียนเป็นนิติบุคคล   เปิดรับคำขอกู้ถึงวันที่ 30 มิถุนายน 2563 หรือจนกว่าจะเต็มวงเงิน แล้วแต่อย่างหนึ่งอย่างใดจะถึงก่อน
นายพงชาญ กล่าวด้วยว่า  ธพว.เป็นสถาบันการเงินเฉพาะกิจหลักของภาครัฐ มีภารกิจในการส่งเสริมและสนับสนุนผู้ประกอบการไทยให้เติบโตและยั่งยืน ธพว.จึงเดินหน้าบทบาทสำคัญในการเติมทุนให้เอสเอ็มอีไทย พร้อมกับมีกระบวนการพัฒนาผู้ประกอบการ มอบ “ความรู้” ควบคู่กับเงินทุน  ช่วยให้ผู้ประกอบการที่เข้ามาใช้บริการสินเชื่อของ ธพว. จะได้รับการพัฒนาเพิ่มขีดความสามารถทางธุรกิจสูงขึ้น โดยคาดว่า สินเชื่อ “โครงการ SMART SMEs” จะสนับสนุนให้ผู้ประกอบการเอสเอ็มอีเข้าถึงแหล่งทุนได้อย่างน้อย 4,000 ราย  ก่อให้เกิดเงินหมุนเวียนในระบบเศรษฐกิจกว่า 80,000 ล้านบาท

ที่มา : https://www.thaigov.go.th/news/contents/details/22069
