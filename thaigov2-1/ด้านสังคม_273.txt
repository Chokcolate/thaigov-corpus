รัฐบาลไทย-ข่าวทำเนียบรัฐบาล-สธ. เตือนประชาชนระวังอันตรายจากการเข้าไปทำความสะอาดบ้านเรือนหลังน้ำลด

วันอังคารที่ 8 ตุลาคม 2562
สธ. เตือนประชาชนระวังอันตรายจากการเข้าไปทำความสะอาดบ้านเรือนหลังน้ำลด
กระทรวงสาธารณสุขเตือนประชาชนให้ระมัดระวังอันตรายและอุบัติเหตุจากการเข้าไปทำความสะอาดบ้านเรือนหลังน้ำลด สับสะพานไฟลง ตรวจดูระบบไฟฟ้าเพื่อความปลอดภัย สวมถุงมือที่เป็นฉนวนไฟฟ้า และรองเท้า ไม่แตะอุปกรณ์ไฟฟ้าขณะร่างกายเปียกชื้น รวมถึงตรวจสอบเครื่องใช้ไฟ
กระทรวงสาธารณสุขเตือนประชาชนให้ระมัดระวังอันตรายและอุบัติเหตุจากการเข้าไปทำความสะอาดบ้านเรือนหลังน้ำลด สับสะพานไฟลง ตรวจดูระบบไฟฟ้าเพื่อความปลอดภัย สวมถุงมือที่เป็นฉนวนไฟฟ้า และรองเท้า ไม่แตะอุปกรณ์ไฟฟ้าขณะร่างกายเปียกชื้น รวมถึงตรวจสอบเครื่องใช้ไฟฟ้าให้ปลอดภัยก่อนนำกลับมาใช้ และระวังอันตรายจากสัตว์มีพิษ
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า ขณะนี้หลายพื้นที่น้ำลดลงแล้ว กระทรวงสาธารณสุข ได้มอบหมายให้กรมอนามัยเข้าไปดูแลด้านการสุขาภิบาลสิ่งแวดล้อม บ่อน้ำ การกำจัดขยะ และกรมควบคุมโรคเฝ้าระวังโรคติดต่อที่พบบ่อยหลังน้ำลด เช่น โรคฉี่หนู ไข้เลือดออก ไข้หวัดใหญ่  และแนะนำประชาชนในการเข้าไปทำความสะอาดบ้านเรือน ให้ระมัดระวังอันตรายจากสัตว์มีพิษ อาทิ งู ตะขาบ และอุบัติเหตุ โดยให้สับคัตเอาท์หรือสะพานไฟลง  ควรสวมถุงมือที่เป็นฉนวนไฟฟ้าและสวมรองเท้า ตรวจสอบอุปกรณ์เครื่องใช้ต่างๆ เช่น ปลั๊กไฟ สายไฟ เครื่องใช้ไฟฟ้า ให้มั่นใจว่าปลอดภัยก่อนนำกลับมาใช้ ไม่แตะอุปกรณ์ไฟฟ้าขณะร่างกายเปียกชื้น ขณะเก็บกวาดขยะระวังสิ่งของมีคม อาทิ ตะปู เศษแก้ว เหล็ก ไม้แหลม และสัตว์มีพิษเช่น ตะขาบ งู ควรใช้ไม้เขี่ยเพื่อไล่ให้หนีออกไป
“ขอให้ประชาชนดูแลร่างกายให้แข็งแรงอยู่เสมอ หลังจากเดินลุยน้ำย่ำโคลนให้ล้างทำความสะอาด และเช็ดให้แห้ง หากมีไข้สูง ปวดเมื่อย ให้กินยาลดไข้พาราเซตามอล 2 วันแล้วอาการไม่ดีขึ้น อาจเป็นไข้หวัดใหญ่ หรือโรคฉี่หนู ให้รีบไปพบแพทย์ หากเกิดอุบัติเหตุฉุกเฉินโทรศัพท์แจ้งได้ที่สายด่วน 1669 ตลอด 24 ชั่วโมง” นายแพทย์สุขุมกล่าว
*****************************  8 ตุลาคม 2562

ที่มา : https://www.thaigov.go.th/news/contents/details/23682
