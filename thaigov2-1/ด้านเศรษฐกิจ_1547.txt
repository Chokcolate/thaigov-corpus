รัฐบาลไทย-ข่าวทำเนียบรัฐบาล-กรมบัญชีกลางมอบประกาศเกียรติคุณ และประกาศนียบัตรด้านการตรวจสอบภายในภาครัฐ ประจำปี 2562

วันจันทร์ที่ 24 กุมภาพันธ์ 2563
กรมบัญชีกลางมอบประกาศเกียรติคุณ และประกาศนียบัตรด้านการตรวจสอบภายในภาครัฐ ประจำปี 2562
กรมบัญชีกลางจัดพิธีมอบประกาศเกียรติคุณการประกันคุณภาพงานตรวจสอบภายในภาครัฐและประกาศนียบัตรผู้ตรวจสอบภายในภาครัฐ ประจำปีงบประมาณ พ.ศ. 2562
นางสาววิลาวรรณ  พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า กรมบัญชีกลางได้จัดพิธีมอบประกาศเกียรติคุณการประกันคุณภาพงานตรวจสอบภายในภาครัฐ และประกาศนียบัตร ผู้ตรวจสอบภายในภาครัฐ ประจำปี 2562 โดยมีนายภูมิศักดิ์ อรัญญาเกษมสุข อธิบดีกรมบัญชีกลาง เป็นประธานในพิธี เมื่อวันที่ 21 กุมภาพันธ์ 2563 ณ เมย์แฟร์ บอลรูม ซี ชั้น 11 เดอะ เบอร์เคลีย์ โฮเต็ล ตามโครงการประกันคุณภาพงานตรวจสอบภายในภาครัฐ (Internal Audit Quality Assurance : IAQA) ที่ได้มีการจัดอบรมหลักสูตรวิชาชีพด้านการตรวจสอบภายใน “หลักสูตรประกาศนียบัตรผู้ตรวจสอบภายในภาครัฐ (Certified Government Internal Auditor : CGIA)” ขึ้น โดยในปีงบประมาณ พ.ศ. 2562 มีส่วนราชการที่มีผลการประเมินผ่านเกณฑ์การประกันคุณภาพงานตรวจสอบภายในภาครัฐ (IAQA) จำนวน 31 หน่วยงาน และปีงบประมาณ พ.ศ. 2561 – 2562 มีผู้ตรวจสอบภายในที่สำเร็จการอบรมหลักสูตรประกาศนียบัตรผู้ตรวจสอบภายในภาครัฐ (CGIA) จำนวน 104 คน ซึ่งโครงการดังกล่าวเป็นการส่งเสริมให้ผู้ตรวจสอบภายใน หรือผู้ที่ปฏิบัติงานตรวจสอบภายใน มีวิธีการและกระบวนการปฏิบัติงานที่เหมาะสมและสอดคล้องกับมาตรฐานสากล โดยกรมบัญชีกลางเป็นหน่วยงานกลางที่ทำหน้าที่กำกับดูแลงานตรวจสอบภายในภาครัฐ ได้ตระหนักถึงความสำคัญ จึงได้กำหนดนโยบาย ระเบียบและมาตรฐานการตรวจสอบภายใน ตลอดจนส่งเสริมและสนับสนุนด้านศักยภาพและองค์ความรู้ของผู้ตรวจสอบภายใน และเสริมสร้างให้งานตรวจสอบภายในมีคุณภาพที่ดีเทียบเท่ามาตรฐานสากล
โฆษกกรมบัญชีกลางกล่าวทิ้งท้ายว่า โครงการและหลักสูตรดังกล่าว ได้ดำเนินการโดยเทียบเคียงกับมาตรฐานวิชาชีพด้านการตรวจสอบภายในของสากล เพื่อผลักดันให้หน่วยงานตรวจสอบภายใน สามารถสร้างคุณค่าเพิ่มให้กับส่วนราชการในการบรรลุวัตถุประสงค์ และเป้าหมายตามยุทธศาสตร์ของส่วนราชการ

ที่มา : https://www.thaigov.go.th/news/contents/details/26696
