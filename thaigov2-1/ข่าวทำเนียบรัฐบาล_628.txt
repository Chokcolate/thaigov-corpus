รัฐบาลไทย-ข่าวทำเนียบรัฐบาล-มหาเถรสมาคมและรัฐบาล โดยสำนักงานพระพุทธศาสนาแห่งชาติ จัดงานสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปีพุทธศักราช 2563

วันพฤหัสบดีที่ 6 กุมภาพันธ์ 2563
มหาเถรสมาคมและรัฐบาล โดยสำนักงานพระพุทธศาสนาแห่งชาติ จัดงานสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปีพุทธศักราช 2563
มหาเถรสมาคมและรัฐบาล โดยสำนักงานพระพุทธศาสนาแห่งชาติ จัดงานสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปีพุทธศักราช 2563 เชิญชวนพุทธศาสนิกชนร่วมงานสัปดาห์ส่งเสริมการเผยแผ่พระพุทธศาสนาฯ ตามวัน และเวลาดังกล่าว
วันนี้ (6 ก.พ.63) นายเทวัญ ลิปตพัลลภ รัฐมนตรีประจำสำนักนายกรัฐมนตรี ในฐานะที่กำกับดูแล สำนักงานพระพุทธศาสนาแห่งชาติ เปิดเผยว่า วันมาฆบูชา ประจำปี 2563 ปีนี้ตรงกับวันที่ 8 กุมภาพันธ์ 2563 สำนักงานพระพุทธศาสนาแห่งชาติ ได้ร่วมกับคณะสงฆ์ หน่วยงานทั้งภาครัฐและเอกชน ร่วมกันจัดงานสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปีพุทธศักราช 2563 เพื่อน้อมนำหลักธรรมคำสอน ทางพระพุทธศาสนา อันพึงปฏิบัติมาปรับใช้ในชีวิตประจำวัน
ทั้งนี้ งานสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปี 2563 จัดทั้งส่วนกลางและส่วนภูมิภาค รวมถึงวัดไทยในต่างประเทศทั่วโลก ซึ่งส่วนกลางจัดกิจกรรม ณ พุทธมณฑล จังหวัดนครปฐม ระหว่างวันที่ 5 - 9 กุมภาพันธ์ 2563 โดยในวันนี้ (6 กุมภาพันธ์ 2563) เวลา 15.00 น. ณ อาคารโพธิญาณมหาวิชชาลัย สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก มอบหมายให้สมเด็จพระมหาวีรวงศ์ เป็นองค์ประธานในพิธีเจริญพระพุทธมนต์เจริญจิตตภาวนา ถวายพระพรชัยมงคลแด่พระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เป็นการส่งเสริมให้ประชาชนได้มีส่วนร่วมในการแสดงออกถึงความจงรักภักดี สร้างความรัก ความสามัคคีแก่ปวงชนชาวไทย โดยมีสถาบันพระมหากษัตริย์เป็นศูนย์รวมจิตใจ
ส่วนในวันที่ 8 กุมภาพันธ์ 2563 ซึ่งตรงกับวันมาฆบูชา จะมีพิธีทำบุญตักบาตร เวลา 07.30 น. ณ บริเวณลานองค์พระประธานพุทธมณฑล และในเวลา 17.00 น. พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้ พลอากาศเอก ชลิต พุกผาสุก องคมนตรี ผู้แทนพระองค์ไปในการบำเพ็ญพระราชกุศลเวียนเทียน เนื่องในวันมาฆบูชา หลังจากนั้นจะมีการจัดกิจกรรมเวียนเทียนรอบองค์พระประธานพุทธมณฑล และการแสดงพระธรรมเทศนาโดยพระเถราจารย์ เรื่อยไปจนถึงเวลา 23.00 น.
โอกาสนี้ขอเชิญชวนพุทธศาสนิกชนร่วมงานสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปีพุทธศักราช 2563 ณ พุทธมณฑล สามารถดูรายละเอียดเพิ่มเติมได้ที่ www.onab.go.th สอบถามเพิ่มเติม โทร. 0 4221 7966
-----------------

ที่มา : https://www.thaigov.go.th/news/contents/details/26356
