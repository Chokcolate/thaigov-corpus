รัฐบาลไทย-ข่าวทำเนียบรัฐบาล-ดูแลครูธุรการให้ได้รับสิทธิตามเดิม

วันพฤหัสบดีที่ 17 ตุลาคม 2562
ดูแลครูธุรการให้ได้รับสิทธิตามเดิม
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ แถลงข่าวผลการหารือกับผู้แทนสำนักงบประมาณ และกรมบัญชีกลาง กระทรวงการคลัง เกี่ยวกับข้อร้องเรียนของกลุ่มลูกจ้างชั่วคราว สายสนับสนุนการปฏิบัติงานในสถานศึกษา (ธุรการของโรงเรียน)
เมื่อวันพุธที่ 16 ตุลาคม 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ แถลงข่าวผลการหารือกับผู้แทนสำนักงบประมาณ และกรมบัญชีกลาง กระทรวงการคลัง เกี่ยวกับข้อร้องเรียนของกลุ่มลูกจ้างชั่วคราว สายสนับสนุนการปฏิบัติงานในสถานศึกษา (ธุรการของโรงเรียน) และสำนักงานเขตพื้นที่การศึกษา สังกัดสำนักงานคณะกรรมการการศึกษาขั้นพื้นฐาน (สพฐ.) ณ ห้องประชุมราชวัลลภ กระทรวงศึกษาธิการ
รมว.ศึกษาธิการ กล่าวว่า จากกรณีที่กลุ่มลูกจ้างชั่วคราว สายสนับสนุนการปฏิบัติงานในสถานศึกษา และสำนักงานเขตพื้นที่การศึกษา สังกัด สพฐ. หรือธุรการโรงเรียน ได้ร้องเรียนเกี่ยวกับการให้กลุ่มลูกจ้างในสังกัดสำนักงานคณะกรรมการการศึกษาขั้นพื้นฐาน เปลี่ยนมาเป็นอัตราจ้างเหมาบริการ ซึ่งจะทำให้เสียสิทธิ์ในหลายเรื่อง เช่น ความก้าวหน้าในหน้าที่การงาน สวัสดิการเกี่ยวกับความคุ้มครอง เงินสมทบกองทุนประกันสังคม ที่เคยได้รับมาตั้งแต่ปี 2552 เป็นต้น กระทรวงศึกษาธิการก็ให้ความสำคัญกับปัญหาของครูธุรการทุกคน และได้เร่งแก้ปัญหา โดยให้ปลัดกระทรวงศึกษาธิการ และ สพฐ. หารือกับผู้แทนสำนักงบประมาณ และกรมบัญชีกลาง กระทรวงการคลัง ถึงแนวทางการแก้ปัญหาและดูแลครูธุรการเหล่านี้
ซึ่งผลการหารือ ทราบว่า สิทธิใดที่ครูธุรการประมาณ 13,000 คน เคยได้รับ จะยังคงได้รับตามเดิมทุกประการ เว้นแต่ลาออกหรือมีอัตราว่างลง และมีการจ้างคนใหม่ จึงจะเข้าเงื่อนไขแนวทางการจ้างใหม่ ขอให้พี่น้องชาวกระทรวงศึกษาธิการไม่ต้องกังวลเกี่ยวกับเรื่องดังกล่าว ตลอดจนจะดูแลให้ได้รับเงินเดือนค่าตอบแทนตามเวลาที่กำหนดด้วย
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/23891
