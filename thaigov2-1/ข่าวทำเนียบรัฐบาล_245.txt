รัฐบาลไทย-ข่าวทำเนียบรัฐบาล-นายกฯ ขอบคุณและชมเชยทุกฝ่ายร่วมใจช่วยภัยน้ำท่วม กำชับเร่งฟื้นฟู

วันจันทร์ที่ 7 ตุลาคม 2562
นายกฯ ขอบคุณและชมเชยทุกฝ่ายร่วมใจช่วยภัยน้ำท่วม กำชับเร่งฟื้นฟู
นายกฯ ขอบคุณและชมเชยทุกฝ่ายร่วมใจช่วยภัยน้ำท่วม กำชับเร่งฟื้นฟู
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และ รมว.กลาโหม ขอบคุณเจ้าหน้าที่ทุกฝ่ายทั้งพลเรือน ตำรวจ ทหาร รวมถึงภาคเอกชนและจิตอาสา ที่มีส่วนร่วมช่วยเหลือผู้ประสบภัยน้ำท่วมจากอิทธิพลของพายุโพดุลและคาจิกิ ตั้งแต่ระยะเริ่มต้นจนถึงปัจจุบัน โดยเฉพาะที่ จ.อุบลราชธานี ซึ่งได้รับผลกระทบหนักและนานที่สุดเพราะเป็นพื้นที่ปลายน้ำ และขณะนี้สถานการณ์เริ่มคลี่คลายแล้ว พร้อมกับฝากชมเชย ผวจ.อุบลฯ ในฐานะเจ้าภาพหลัก เป็นหัวเรี่ยวหัวแรงบูรณาการให้ความช่วยเหลือประชาชนอย่าง
ทั้งนี้ นายกรัฐมนตรีและ รมว.กลาโหม ได้รับรายงานว่าหลายอำเภอได้จัดกิจกรรม Kick Off ฟื้นฟูพื้นที่ประสบภัย เช่น สูบน้ำออกจากพื้นที่น้ำท่วมขัง ตรวจสอบความเสียหายของอาคารบ้านเรือน ซ่อมแซมทำความสะอาดบ้านเรือน วัด โรงเรียน ตรวจสอบระบบไฟฟ้าและประปา จัดระเบียบการจราจร เป็นต้น โดยนายกรัฐมนตรีกำชับให้ทุกหน่วยที่เกี่ยวข้องเร่งฟื้นฟูให้ทุกอย่างกลับสู่สภาพปกติโดยเร็ว และให้ความสำคัญกับการชดเชยเยียวยาประชาชนให้ครอบคลุมทุกมิติทั้งบ้านเรือนที่เสียหาย พื้นที่การเกษตร เครื่องมืออุปกรณ์ ประมง ปศุสัตว์เสียหาย ฯลฯ นอกจากนี้ ยังเป็นห่วงเรื่องขยะที่มากับน้ำท่วมทั้งขยะจากวัชพืช เศษไม้ สิ่งปลูกสร้าง ของใช้ ตะกอนดินทราย และขยะอันตราย ซึ่งอาจเป็นต้นเหตุของเชื้อโรค จึงขอให้ทุกจังหวัดดูแลเรื่องนี้ด้วย

ที่มา : https://www.thaigov.go.th/news/contents/details/23657
