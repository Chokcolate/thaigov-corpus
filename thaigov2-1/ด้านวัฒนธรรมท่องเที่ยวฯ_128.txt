รัฐบาลไทย-ข่าวทำเนียบรัฐบาล-สหรัฐอเมริกาเดินหน้าสนับสนุนโครงการอนุรักษ์มรดกวัฒนธรรม ณ วัดไชยวัฒนาราม อุทยานประวัติศาสตร์พระนครศรีอยุธยา

วันพฤหัสบดีที่ 12 มีนาคม 2563
สหรัฐอเมริกาเดินหน้าสนับสนุนโครงการอนุรักษ์มรดกวัฒนธรรม ณ วัดไชยวัฒนาราม อุทยานประวัติศาสตร์พระนครศรีอยุธยา
นางยุพา ทวีวัฒนะกิจบวร รองปลัดกระทรวงวัฒนธรรม เป็นประธานร่วมกับนายไมเคิล ดีซอมบรี เอกอัครราชทูตสหรัฐอเมริกาประจำประเทศไทย เปิดโครงการอนุรักษ์โบราณสถานวัดไชยวัฒนาราม ระยะที่ ๒
นายไมเคิล ดีซอมบรี เอกอัครราชทูตสหรัฐอเมริกาประจำประเทศไทย พร้อมด้วยนางยุพา ทวีวัฒนะกิจบวร รองปลัดกระทรวงวัฒนธรรม นายภานุ แย้มศรี ผู้ว่าราชการจังหวัดพระนครศรีอยุธยา และนายอรุณศักดิ์ กิ่งมณี รองอธิบดีกรมศิลปากร ร่วมพิธีเปิดงานบูรณะระยะใหม่ในโครงการอนุรักษ์วัดไชยวัฒนาราม อุทยานประวัติศาสตร์พระนครศรีอยุธยา  สถานทูตสหรัฐฯ ให้ความสนับสนุนการบูรณะวัดไชยวัฒนารามอย่างต่อเนื่องตั้งแต่ปีพ.ศ. 2555 ผ่านโครงการกองทุนเอกอัครราชทูตเพื่อการอนุรักษ์ทางวัฒนธรรม (Ambassadors Fund for Cultural Preservation หรือ AFCP) ของกระทรวงการต่างประเทศสหรัฐอเมริกา ทุนสนับสนุนมีมูลค่ารวมกว่า 1,100,000 เหรียญสหรัฐ โครงการนี้มีวัตถุประสงค์เพื่อผลักดันวัดไชยวัฒนารามเป็นแหล่งท่องเที่ยวเพื่อการเรียนรู้ระดับโลก ซึ่งจะถ่ายทอดความรู้เกี่ยวกับมรดกทางวัฒนธรรมอันทรงคุณค่าของไทยให้ผู้มาเยี่ยมชมได้ศึกษาอีกด้วย ระหว่างการเดินชมโครงการ เอกอัครราชทูตดีซอมบรี กล่าวว่า สหรัฐฯ จะเดินหน้าให้ความสนับสนุนการอนุรักษ์มรดกทางวัฒนธรรมในประเทศไทยต่อไป
การบูรณะวัดไชยวัฒนารามเริ่มต้นขึ้นหลังเหตุการณ์น้ำท่วมใหญ่เมื่อปี 2554 สร้างความเสียหายแก่บริเวณวัดและโครงสร้างทางสถาปัตยกรรมของวัด ในปีถัดมา โครงการ AFCP ได้สนับสนุนทุนบูรณะ และมีการเริ่มดำเนินงานอย่างจริงจัง จนถึงปัจจุบัน โดยมีการดำเนินการอนุรักษ์สถาปัตยกรรมที่ทรุดโทรม อีกทั้งเสริมโครงสร้างโดยรอบวัดให้แข็งแรงขึ้นเพื่อป้องกันความเสียหายที่อาจจะเกิดขึ้นในอนาคต
เอกอัครราชทูตดีซอมบรี กล่าวว่า โครงการรูปแบบดังกล่าวเป็นตัวอย่างที่โดดเด่นของความร่วมมือระหว่างสหรัฐฯ กับไทย ทั้งนี้ มีการเชิญผู้เชี่ยวชาญระดับโลกมาการถ่ายทอดองค์ความรู้ด้านการบูรณะซ่อมแซมและอนุรักษ์โบราณสถาน รวมถึงจัดการฝึกอบรมและการพัฒนาแลกเปลี่ยนสำหรับบุคลากรของกรมศิลปากรอย่างต่อเนื่อง โครงการดังกล่าวนับเป็นแบบอย่างของการอนุรักษ์ที่สามารถนำไปประยุกต์ใช้ในวงกว้างกับโบราณสถานสำคัญอื่นๆ ในไทย และเป็นต้นแบบของความร่วมมือเพื่อการอนุรักษ์มรดกวัฒนธรรมในภูมิภาค สหรัฐฯ จะร่วมมือกับไทยอย่างต่อเนื่องในการอนุรักษ์มรดกทางวัฒนธรรมอันทรงคุณค่าไว้ให้แก่ชนรุ่นหลังสืบไป

ที่มา : https://www.thaigov.go.th/news/contents/details/27113
