รัฐบาลไทย-ข่าวทำเนียบรัฐบาล-นายกรัฐมนตรีขอความร่วมมือภาคธุรกิจโรงแรมเข้มงวดเรื่องความสะอาด เน้นมาตรการป้องกัน คัดกรอง วัดไข้ ผู้เข้าใช้บริการอย่างเข้มงวด

วันพุธที่ 11 มีนาคม 2563
นายกรัฐมนตรีขอความร่วมมือภาคธุรกิจโรงแรมเข้มงวดเรื่องความสะอาด เน้นมาตรการป้องกัน คัดกรอง วัดไข้ ผู้เข้าใช้บริการอย่างเข้มงวด
นายกรัฐมนตรีขอความร่วมมือภาคธุรกิจโรงแรมเข้มงวดเรื่องความสะอาด เน้นมาตรการป้องกัน คัดกรอง วัดไข้ ผู้เข้าใช้บริการอย่างเข้มงวด
วันนี้ (11 มีนาคม 2563) ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรีเปิดเผยว่า จากสถานการณ์การแพร่ระบาดของไวรัสโคโรนา หรือ COVID-19  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมแสดงความห่วงใยต่อการใช้สถานที่สำหรับการจัดประชุม สัมมนา โดยขอความร่วมมือภาคธุรกิจ โรงแรมเข้มงวดเรื่องความสะอาด มีมาตรการป้องกัน คัดกรอง วัดไข้ ผู้เข้าใช้บริการอย่างเข้มงวด อย่างไรก็ตาม เพื่อช่วยพยุงภาคธุรกิจโรงแรมที่ได้รับผลกระทบจากการแพร่ระบาดของไวรัสโคโรนา คณะรัฐมนตรีมีมติเมื่อวันที่ 10 มีนาคม 2563 เห็นชอบสนับสนุนให้หน่วยงานราชการจัดการอบรมสัมมนาภายในประเทศ ในช่วงหลังจากนี้ คือเมษายน - มิถุนายน  เพื่อช่วยให้อุตสาหกรรมการท่องเที่ยวและโรงแรมยังคงสามารถประกอบการกระตุ้นการใช้จ่ายทั้งสินค้า อาหารและบริการ และช่วยชะลอการเลิกจ้าง
นายกฯ ย้ำมาตรการนี้เป็นส่วนหนึ่งของรัฐบาล ที่ต้องการบรรเทาผลกระทบทั้งด้านเศรษฐกิจและสังคม จากปัญหาไวรัส COVID 19  เพื่อให้กิจกรรมทางเศรษฐกิจเดินหน้าได้ต่อ ช่วยไม่ให้คนตกงานเพิ่มมากขึ้น ขณะเดียวกันก็ยังคงเข้มงวดมาตรการป้องกัน เฝ้าระวัง เพื่อชะลอหรือยุติการแพร่ระบาด เพราะสุขภาพและความปลอดภัยของทุกคนในประเทศเป็นสำคัญอันดับหนึ่ง ทั้งนี้ หากสถานการณ์การแพร่ระบาดของไวรัสโคโรนามีมากขึ้น อาจจำเป็นต้องพิจารณาการจัดอบรมสัมมนาทั้งในด้านการจำกัดจำนวนคน และสถานที่ที่จะจัด เป็นต้น
.........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27080
