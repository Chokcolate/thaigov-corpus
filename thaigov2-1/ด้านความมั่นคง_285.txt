รัฐบาลไทย-ข่าวทำเนียบรัฐบาล-มหาดไทยเชิญชวนประชาชนสวมเสื้อสีชมพู เข้าร่วมพิธีบำเพ็ญกุศลและพิธีน้อมรำลึกเนื่องในวันคล้ายวันสวรรคต พระบาทสมเด็จพระจุลจอมเกล้าเจ้าอยู่หัว 23 ตุลาคม 2562

วันอังคารที่ 22 ตุลาคม 2562
มหาดไทยเชิญชวนประชาชนสวมเสื้อสีชมพู เข้าร่วมพิธีบำเพ็ญกุศลและพิธีน้อมรำลึกเนื่องในวันคล้ายวันสวรรคต พระบาทสมเด็จพระจุลจอมเกล้าเจ้าอยู่หัว 23 ตุลาคม 2562
มหาดไทยเชิญชวนประชาชนสวมเสื้อสีชมพู เข้าร่วมพิธีบำเพ็ญกุศลและพิธีน้อมรำลึกเนื่องในวันคล้ายวันสวรรคต พระบาทสมเด็จพระจุลจอมเกล้าเจ้าอยู่หัว 23 ตุลาคม 2562
วันนี้ (22 ต.ค.62) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า กระทรวงมหาดไทยได้แจ้งให้ทุกจังหวัดจัดพิธีบำเพ็ญกุศลและพิธีน้อมรำลึกเนื่องในวันคล้ายวันสวรรคต พระบาทสมเด็จพระจุลจอมเกล้าเจ้าอยู่หัว ในวันพุธที่ 23 ตุลาคม 2562 โดยในเวลา 07:00 น. พิธีทำบุญตักบาตรพระสงฆ์ 57 รูป ณ ศาลากลางจังหวัดหรือสถานที่ที่จังหวัดกำหนด เวลา 08:00 น. พิธีวางพวงมาลาและพิธีถวายบังคม และในเวลา 19:00 น. พิธีจุดเทียนเพื่อน้อมรำลึกในพระมหากรุณาธิคุณ พระบาทสมเด็จพระจุลจอมเกล้าเจ้าอยู่หัว นอกจากนี้ ในทุกจังหวัดทั่วประเทศจะมีการจัดกิจกรรมจิตอาสาพัฒนา ปรับภูมิทัศน์ ทำความสะอาดบริเวณเส้นทางรถไฟ และระบบสาธารณูปโภคพื้นฐาน เช่น ไฟฟ้า ประปา รวมถึงการตรวจสอบความปลอดภัยและความพร้อมในการใช้งานของระบบไฟฟ้า-ประปาในพื้นที่ที่ประสบอุทกภัย และกิจกรรมพัฒนาอื่น ๆ ที่เกี่ยวเนื่องกับพระราชกรณียกิจของพระบาทสมเด็จพระจุลจอมเกล้าเจ้าอยู่หัว เพื่อถวายพระราชกุศลและน้อมรำลึกเนื่องในโอกาสวันคล้ายวันสวรรคต พระบาทสมเด็จพระจุลจอมเกล้าเจ้าอยู่หัว ในตลอดทั้งวันด้วย
พลเอก อนุพงษ์ เผ่าจินดา กล่าวเพิ่มเติมว่า กระทรวงมหาดไทย ขอเชิญชวนพี่น้องประชาชน และทุกภาคส่วน หน่วยงานภาครัฐ ภาคเอกชน ภาคประชาสังคม และจิตอาสาพระราชทาน 904 วปร. ทั่วประเทศ ร่วมน้อมรำลึกในพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัว โดยพร้อมใจกันสวมเสื้อสีชมพู เข้าร่วมพิธีและกิจกรรมในวันพุธที่ 23 ตุลาคม 2562 ตามเวลาและสถานที่ที่จังหวัดกำหนด โดยพร้อมเพรียงกัน.
กองสารนิเทศ สป.มท.
ครั้งที่ 176/2562
วันที่ 22 ต.ค. 2562

ที่มา : https://www.thaigov.go.th/news/contents/details/23986
