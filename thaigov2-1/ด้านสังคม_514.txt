รัฐบาลไทย-ข่าวทำเนียบรัฐบาล-รมว.พม. ย้ำพัฒนาเด็กและเยาวชนไทยเป็นผู้นำในศตวรรษที่ 21 พร้อมสร้าง “วิศวกรสังคม” ช่วยเหลือกลุ่มเป้าหมายในพื้นที่ภาคเหนือ

วันจันทร์ที่ 23 ธันวาคม 2562
รมว.พม. ย้ำพัฒนาเด็กและเยาวชนไทยเป็นผู้นำในศตวรรษที่ 21 พร้อมสร้าง “วิศวกรสังคม” ช่วยเหลือกลุ่มเป้าหมายในพื้นที่ภาคเหนือ
รมว.พม. ย้ำพัฒนาเด็กและเยาวชนไทยเป็นผู้นำในศตวรรษที่ 21 พร้อมสร้าง “วิศวกรสังคม” ช่วยเหลือกลุ่มเป้าหมายในพื้นที่ภาคเหนือ
วันที่ 21 ธ.ค. 62 เวลา 13.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดการประชุมเชิงปฏิบัติการพัฒนาศักยภาพเด็กและเยาวชนไทย สู่การเป็นผู้นำในศตวรรษที่ 21 รุ่นที่ 2 (ภาคเหนือ) ซึ่งกระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) จัดขึ้นระหว่างวันที่ 20 – 23 ธันวาคม 2562 โดยมีนายอนุกูล  ปีดแก้ว รองอธิบดีกรมกิจการเด็กและเยาวชน พร้อมด้วยแกนนำสภาเด็กและเยาวชน เครือข่ายเด็กและเยาวชน ผู้ปฏิบัติงานด้านเด็กและเยาวชนในภาคเหนือ ผู้สังเกตการณ์ วิทยากร และเจ้าหน้าที่ ดย. จำนวนทั้งสิ้น 230 คน เข้าร่วมประชุม ณ โรงแรมเมย์ฟลาวเวอร์ แกรนด์ จังหวัดพิษณุโลก
นายจุติ กล่าวว่า รัฐบาลมีนโยบายขับเคลื่อนการพัฒนาประเทศอย่างต่อเนื่อง ซึ่งทรัพยากรมนุษย์เป็นปัจจัยในการขับเคลื่อนที่สำคัญสำหรับการยกระดับการพัฒนาประเทศในทุกมิติ เพื่อนำไปสู่เป้าหมายของการเป็นประเทศที่พัฒนาแล้ว ดังนั้น จึงจำเป็นต้องมีการวางรากฐานการพัฒนาทรัพยากรมนุษย์ของประเทศอย่างเป็นระบบ โดยมุ่งเน้นการสร้างสภาพแวดล้อมที่เอื้อต่อการพัฒนาและเสริมสร้างศักยภาพมนุษย์ รวมทั้งการสร้างความอยู่ดีมีสุขของครอบครัวไทย เพื่อพัฒนาให้เป็นทรัพยากรมนุษย์ที่ดี เก่ง และมีคุณภาพที่พร้อมขับเคลื่อนการพัฒนาประเทศไปข้างหน้าได้อย่างเต็มศักยภาพ โดยเฉพาะการพัฒนาทักษะและความสามารถของเด็กและเยาวชนให้สอดคล้องกับทักษะในศตวรรษที่ 21
นายจุติ กล่าวต่อไปว่า พระราชบัญญัติส่งเสริมการพัฒนาเด็กและเยาวชนแห่งชาติ พ.ศ. 2550 และที่แก้ไขเพิ่มเติม (ฉบับที่ 2)พ.ศ. 2560 มาตรา 36 กำหนดให้กรมกิจการเด็กและเยาวชน (ดย.) ส่งเสริมและสนับสนุนการขับเคลื่อนการมีส่วนร่วมของเด็กและเยาวชนในการพัฒนาและแก้ไขปัญหาชุมชน สังคม และประเทศชาติ โดยจัดให้มีสภาเด็กและเยาวชนทุกระดับทั่วประเทศ รวมจำนวน 8,780 แห่ง ซึ่ง ดย. ได้ขับเคลื่อนนโยบายของรัฐบาลในการเตรียมความพร้อมให้เด็กและเยาวชนเป็นผู้นำการเปลี่ยนแปลงในศตวรรษที่ 21 อันมีทักษะที่จำเป็น ประกอบด้วย มีความคิดสร้างสรรค์ ใส่ใจเรื่องเทคโนโลยี นวัตกรรม มีวิจารณญาณก่อนตัดสินใจ สามารถพูดคุยสื่อสารกับบุคคลต่างๆ นำเสนอต่อหน้าสาธารณชนได้ดี มีจิตอาสา เต็มใจให้ความร่วมมือและความช่วยเหลือโดยไม่หวังผลตอบแทน ติดตามข่าว ความเคลื่อนไหวอัพเดตทุกข้อมูลข่าวสาร รู้เท่าทันสื่อ รอบรู้เทคโนโลยีสารสนเทศและรู้จักช่องทางการสื่อสารอย่างถูกวิธี ทั้งนี้ กระทรวง พม. โดย ดย. จึงได้จัดประชุมเชิงปฏิบัติการพัฒนาศักยภาพเด็กและเยาวชนไทยสู่การเป็นผู้นำในศตวรรษที่ 21 รุ่นที่ 2 (ภาคเหนือ) โดยมีวัตถุประสงค์เพื่อพัฒนาสภาเด็กและเยาวชนเครือข่ายเด็กและเยาวชน ให้มีความพร้อมเป็นผู้นำการเปลี่ยนแปลงในศตวรรษที่ 21 และเป็นแกนนำจิตอาสา เพื่อขับเคลื่อนการพัฒนาและแก้ไขปัญหาในชุมชนและสังคมอย่างเข้มแข็ง
นายจุติ กล่าวต่ออีกว่า การประชุมครั้งนี้ ประกอบด้วยกิจกรรมที่น่าสนใจ ได้แก่ การบรรยายให้ความรู้และการฝึกปฏิบัติ พร้อมการลงพื้นที่ปฏิบัติจริง เพื่อพัฒนาทักษะทั้ง 7 ด้าน ได้แก่ 1) Intelligent Quotient (IQ) ฝึกวิเคราะห์ปัญหาสังคมในชุมชน 2) Emotional Quotient (EQ) ฝึกการทำงานร่วมกันเป็นทีม 3) Creativity Quotient (CQ) ฝึกการคิดสร้างสรรค์หาวิธีการใหม่ๆ เพื่อแก้ไขปัญหาโดยการเทียบเคียงจากประสบการณ์ที่ผ่านมา 4) Moral Quotient (MQ) ฝึกการรับผิดชอบร่วมกัน หากแก้ไขปัญหาไม่ประสบความสำเร็จ 5) Play Quotient (PQ) ฝึกการทำกิจกรรมทางสังคมร่วมกัน “สังคม ชุมชน เป็นอุปกรณ์การเล่นที่ดีที่สุดสำหรับนักพัฒนา” 6) Adversity Quotient (AQ) ฝึกการแก้ปัญหาร่วมกัน การคิดเชิงบวก การมองปัญหาเป็นเรื่องท้าทาย และ 7) Social Quotient (SQ) “วิศวกรสังคม” ลงพื้นที่ทำงานเป็นจิตอาสาเพื่อพัฒนาและสร้างสรรค์สังคม
นายจุติ กล่าวเพิ่มเติมว่า สภาเด็กและเยาวชนทุกระดับจำเป็นต้องมีความเข้มแข็งและเป็นกลไกสำคัญในการพัฒนาศักยภาพเด็กและเยาวชนไทยสู่การเป็นผู้นำในศตวรรษที่ 21 รวมถึงการเป็นผู้นำการเปลี่ยนแปลงที่สามารถขับเคลื่อนและสร้างกลไกการทำงานร่วมกันภาคีเครือข่ายทุกภาคส่วนสำหรับการมีส่วนร่วมในกิจกรรมการพัฒนาและกิจกรรมสาธารณประโยชน์ ที่ส่งผลต่อการสร้างสังคมที่เข้มแข็ง และการดูแล ส่งเสริม และพัฒนาประชาชนทุกกลุ่มเป้าหมายของกระทรวง พม. ตามแนวคิด “วิศวกรสังคม” ทั้งนี้ กระทรวง พม. มุ่งมั่นช่วยพัฒนาและส่งเสริมแกนนำสภาเด็กและเยาวชน เครือข่ายเด็กและเยาวชน ให้เป็นพลังสำคัญในการขับเคลื่อนการพัฒนาสังคมไทยอย่างเข้มแข็งต่อไป

ที่มา : https://www.thaigov.go.th/news/contents/details/25397
