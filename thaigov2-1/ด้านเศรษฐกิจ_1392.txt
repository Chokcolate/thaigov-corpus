รัฐบาลไทย-ข่าวทำเนียบรัฐบาล-รมช.กระทรวงเกษตรฯ ร่วมประชุมส่วนราชการในสังกัดกระทรวงเกษตรฯ

วันจันทร์ที่ 3 กุมภาพันธ์ 2563
รมช.กระทรวงเกษตรฯ ร่วมประชุมส่วนราชการในสังกัดกระทรวงเกษตรฯ
รมช.กระทรวงเกษตรฯ ร่วมประชุมส่วนราชการในสังกัดกระทรวงเกษตรฯ เพื่อติดตามความก้าวหน้า พร้อมแก้ไขปัญหาภัยแล้ง
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานการประชุมร่วมกับส่วนราชการในสังกัดกระทรวงเกษตรและสหกรณ์ ณ ห้องประชุมสภาองค์การบริหารส่วนจังหวัดพะเยาจ.พะเยา ว่า การประชุมครั้งนี้ เพื่อติดตามรับฟังสถานการณ์น้ำของจังหวัดพะเยา เพื่อติดตามแก้ไขปัญหาภัยแล้งที่เกิดขึ้น และติดตามผลการขับเคลื่อนการผลิตและการตลาดสินค้าเกษตร “พะเยาโมเดล” ให้จังหวัดพะเยานั้นเป็นต้นแบบในการขับเคลื่อนพัฒนาภาพเกษตรกรรม และแก้ไขปัญหาทั้งด้านภัยแล้ง
จังหวัดพะเยานั้น มีอ่างเก็บน้ำขนาดเล็กอยู่ 57 แห่งมีปริมาณน้ำเก็บกักรวม 51.105 ล้านลูกบาศก์เมตร ปัจจุบันมีปริมาณน้ำ 24.282 ล้านลูกบาศก์เมตร สืบเนื่องจากสภาวะอากาศที่เปลี่ยนแปลง ทำให้ปริมาณน้ำฝนสะสมมีปริมาณที่น้อย จึงส่งผลให้น้ำต้นทุนให้อ่างเก็บน้ำขนาดกลางและขนาดเล็กมีปริมาณที่น้อยกว่าปีที่ผ่านมา เพื่อลดความเสี่ยงต่อการขาดแคลนน้ำในอนาคต ทางโคงการชลประทานจังหวัดพะเยาจึงวางแผนใช้น้ำเพื่อการอุปโภค-บริโภคเท่านั้นและมีการประชาสัมพันธ์ให้เกษตรกรงดทำนาปรังและส่งเสริมการปลูกพืชใช้น้ำน้อย
ในส่วนของพะเยาโมเดล ทางกระทรวงเกษตรฯได้มีเจตนารมณ์ที่ต้องการสานต่อ และต่อยอด นโยบายของรัฐบาลโดยเลือกจังหวัดพะเยาขึ้นมาเป็นต้นแบบ โดยใช้ข้าวหอมมะลิ ภายใต้แบรนด์ข้าว “ฮักพะเยา” พร้อมเพิ่มบริการรถเกี่ยวข้าว โรงสีข้าว ปรับปรุงคุณภาพข้าวให้เพียงพอต่อความต้องการของเกษตรกร สนับสนุนการไถกลบตอซังข้าวเพื่องดการเผาที่เป็นสาเหตุของ PM 2.5 และการปรับปรุงบํารุงดินเพื่อเพิ่มผลผลิตและคุณภาพข้าว วางแผนการจัดระเบียบการเพาะปลูก เพื่อการจัดการนํ้า ดิน การปลูก การเก็บเกี่ยวจําหน่ายในช่วงเวลาที่เหมาะสม และเดินหน้าโครงการ 1 อําเภอ 1 โรงงาน เพื่อสร้างงาน สร้างรายได้กระจายสู่ทุกชุมชน โดยผลิตสินค้าและผลิตภัณฑ์เกษตรที่ได้มาตรฐานสากล และจัดจําหน่ายผ่านช่องทาง Modern Trade, E Commerce ให้แก่ผู้บริโภคทั้งภายในและต่างประเทศ
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/26243
