รัฐบาลไทย-ข่าวทำเนียบรัฐบาล-ทส. บูรณาการ เตรียมความพร้อมรับมือสถานการณ์หมอกควันภาคเหนือ ปี 63

วันศุกร์ที่ 11 ตุลาคม 2562
ทส. บูรณาการ เตรียมความพร้อมรับมือสถานการณ์หมอกควันภาคเหนือ ปี 63
พลเอก ประวิตร วงษ์สุวรรณ  รองนายกรัฐมนตรี มอบนโยบาย เตรียมความพร้อมรับมือสถานการณ์หมอกควันภาคเหนือ ปี 2563 และเป็นประธานปล่อยขบวนคาราวาน ต้านการเผาลดหมอกควัน เพื่อคุณภาพอากาศที่ดี ณ ศูนย์ประชุมและแสดงนิทรรศการนานาชาติเฉลิมพระเกียรติ 7 รอบพระชนมพรรษา
ทส. บูรณาการ เตรียมความพร้อมรับมือสถานการณ์หมอกควันภาคเหนือ ปี 63
พลเอก ประวิตร วงษ์สุวรรณ  รองนายกรัฐมนตรี มอบนโยบาย เตรียมความพร้อมรับมือสถานการณ์หมอกควันภาคเหนือ ปี 2563 และเป็นประธานปล่อยขบวนคาราวาน ต้านการเผาลดหมอกควัน เพื่อคุณภาพอากาศที่ดี ณ ศูนย์ประชุมและแสดงนิทรรศการนานาชาติเฉลิมพระเกียรติ 7 รอบพระชนมพรรษา จังหวัดเชียงใหม่
วานนี้ (10 ตุลาคม 62)  เวลา 10.00 น ณ ห้องประชุมลีลาวดี ศูนย์การประชุมและแสดงนิทรรศการนานาชาติเฉลิมพระเกียรติฯ จังหวัดเชียงใหม่ พลเอก ประวิตร วงษ์สุวรรณ รองนายกรัฐมนตรี ได้เดินทางมาเป็นประธานมอบนโยบาย เตรียมความพร้อมรับมือสถานการณ์หมอกควันภาคเหนือ ปี 2563 โดยมี นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายเจริญฤทธิ์ สงวนสัตย์ ผู้ว่าราชการจังหวัดเชียงใหม่ ให้การต้อนรับ ทั้งนี้ มีผู้เข้ารับมอบนโยบาย ประกอบด้วย ผู้ว่าราชการจังหวัดภาคเหนือ 9 จังหวัด และผู้แทนหน่วยงานที่เกี่ยวข้องกว่า 300 คน โดยในการมอบนโยบายในครั้งนี้ พลเอก ประวิตร วงษ์สุวรรณ ได้กล่าวว่า ปัญหาหมอกควันภาคเหนือ เป็นปัญหาที่รัฐบาล ภายใต้การนำของ พลเอก ประยุทธ์ จันทร์โอชา นายกรัฐมนตรี มีความเป็นห่วงสุขภาพอนามัยของประชาชน และสภาวะเศรษฐกิจในพื้นที่ จึงให้ความสำคัญในการแก้ปัญหาโดยเร็ว จึงขอให้ทุกหน่วยงาน ทุ่มเทสรรพกำลังและทรัพยากร เพื่อหยุดการเผาและควบคุมไม่ให้ปริมาณฝุ่นละอองสูงเกินเกณฑ์มาตรฐานตลอดปี 2563 ให้ทุกหน่วยงานสร้างความเป็นเอกภาพของข้อมูล ให้ความรู้ และสร้างความเข้าใจเชิงวิชาการที่ถูกต้อง ให้กับประชาชน ในลักษณะของชุดข้อมูลเดียวกัน น่าสนใจ เข้าถึงได้ง่าย สื่อสารทำความเข้าใจกับประชาชนถึงการดำเนินงานของภาครัฐอย่างต่อเนื่อง
นอกจากนี้ ยังได้เน้นย้ำให้หน่วยงานที่เกี่ยวข้อง รับผิดชอบดังนี้
1. กระทรวงมหาดไทย มอบให้ ผู้ว่าราชการจังหวัดแต่ละจังหวัดติดตามสถานการณ์และบูรณาการการสั่งการ ป้องกันและควบคุมการเผาในแต่ละจังหวัดอย่างเคร่งครัด (Single Command) ตั้งแต่ระดับจังหวัด อำเภอ จนถึงระดับตำบล โดยเฉพาะตําบลที่เสี่ยงการเผาซ้ำซาก
2. กระทรวงกลาโหม ให้กระทรวงกลาโหมสนับสนุนการลาดตระเวนและดับไฟทางภาคพื้นดินและทางอากาศ หารือกรอบความร่วมมือคณะกรรมการชายแดน เพื่อขอความร่วมมือในการควบคุมการเผาบริเวณชายแดน
3. กระทรวงทรัพยากรธรรมชาติและสิ่งแวดล้อม
- ลดจุดความร้อน Hotspot ในพื้นที่ป่าให้เป็น 0 ระหว่างวันที่ 15 มีนาคม ถึง 30 เมษายน 63
- ระดมสรรพกำลังอุปกรณ์ เครื่องมือ จากนอกพื้นที่ มาสนับสนุนการลาดตระเวนเฝ้าระวังและดับไฟป่า
- ให้ความช่วยเหลือ และร่วมมือกับประเทศ ในอนุภูมิภาคลุ่มแม่น้ำโขง ในการแก้ไขปัญหาหมอกควันข้ามแดน
4. กระทรวงคมนาคม กวดขันไม่ให้มีการเผาในพื้นที่ริมทางหลวงโดยเด็ดขาด
5. กระทรวงเกษตรและสหกรณ์
- เปลี่ยนพื้นที่เกษตรทั้งหมดใน 9 จังหวัดภาคเหนือ ไปสู่การเป็นเกษตรปลอดการเผาภายใน 3 ปี
- กำกับภาคเอกชนโดยเฉพาะธุรกิจที่เกี่ยวข้องกับข้าวโพดเลี้ยงสัตว์ งดการสนับสนุนผลผลิตทางการเกษตรที่มาจากการบุกรุกป่า
- เตรียมความพร้อม ในการทำฝนหลวง ในช่วงวิกฤตหมอกควัน
หลังจากนั้น พลเอก ประวิตร วงษ์สุวรรณ รองนายกรัฐมนตรี ได้เป็นประธานปล่อยขบวนคาราวานต้านการเผา ลดหมอกควัน เพื่อคุณภาพอากาศที่ดี บริเวณลานหน้าศูนย์การประชุมและแสดงนิทรรศการ โดยมี นายวราวุธ  ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ร่วมมือร่วมในพิธีปล่อยดังกล่าวด้วย ทั้งนี้ ขบวนคาราวาน ประกอบด้วยรถและเจ้าหน้าจากกระทรวงกลาโหม กระทรวงมหาดไทย กระทรวงทรัพยากรธรรมชาติและสิ่งแวดล้อม รวมกันกว่า 100 คัน เพื่อเดินทาง ไปเตรียมความพร้อมใน 9 จังหวัดภาคเหนือ  ประกอบด้วย จังหวัดเชียงใหม่ เชียงราย แม่ฮ่องสอน น่าน แพร่ พะเยา ลำพูน ตาก และจังหวัดลำปาง
อนึ่ง กระทรวงทรัพยากรธรรมชาติและสิ่งแวดล้อมได้จัดทำแผนปฏิบัติการขับเคลื่อนวาระแห่งชาติ การแก้ไขปัญหามลพิษด้านฝุ่นละออง โดยในการประชุมคณะรัฐมนตรีเมื่อวันที่ 1 ตุลาคม 2563 ได้เห็นชอบแผนปฏิบัติการดังกล่าว ซึ่งมีแนวทางแก้ปัญหาใน 3 มาตรการ ได้แก่ มาตรการที่ 1 การเพิ่มประสิทธิภาพในการบริหารจัดการเชิงพื้นที่ (การแก้ไขปัญหาในระยะเร่งด่วนและในช่วงวิกฤต มาตรการที่ 2 การป้องกันและลดการเกิดมลพิษที่ต้นทาง (แหล่งกําเนิด) (การแก้ไขปัญหาในระยะสั้น (ปี 2562 - 2564) และระยะยาว (ปี 2565 - 2567) และมาตรการที่ 3 การเพิ่มประสิทธิภาพการบริหารจัดการมลพิษ (การแก้ไขปัญหาในระยะสั้น (ปี 2562 - 2564) และระยะยาว (ปี 2565 - 2567) ทั้งนี้ แผนดังกล่าวได้เริ่มดำเนินการมาแล้วระยะหนึ่ง

ที่มา : https://www.thaigov.go.th/news/contents/details/23773
