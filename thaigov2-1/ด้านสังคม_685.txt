รัฐบาลไทย-ข่าวทำเนียบรัฐบาล-สธ.รายงานพบผู้ป่วยยืนยันติดเชื้อรายใหม่เพิ่ม 6ราย ส่วนกรณีชาวเกาหลีใต้อยู่ระหว่างประสานข้อมูล

วันอังคารที่ 4 กุมภาพันธ์ 2563
สธ.รายงานพบผู้ป่วยยืนยันติดเชื้อรายใหม่เพิ่ม 6ราย ส่วนกรณีชาวเกาหลีใต้อยู่ระหว่างประสานข้อมูล
กระทรวงสาธารณสุข เผยคณะผู้เชี่ยวชาญด้านโรคติดต่ออุบัติใหม่ 3 ด้าน รายงานพบผู้ป่วยยืนยันติดเชื้อไวรัสโคโรนาสายพันธุ์ใหม่ 2019 เพิ่ม 6 ราย เป็นคนไทย 4 ราย และนักท่องเที่ยวชาวจีน 2 ราย ส่วนกรณีข่าวชาวเกาหลีใต้อยู่ระหว่างการประสานข้อมูลกับประเทศเกาหลีใต้
​กระทรวงสาธารณสุข เผยคณะผู้เชี่ยวชาญด้านโรคติดต่ออุบัติใหม่ 3 ด้าน รายงานพบผู้ป่วยยืนยันติดเชื้อไวรัสโคโรนาสายพันธุ์ใหม่ 2019 เพิ่ม 6 ราย เป็นคนไทย 4 ราย และนักท่องเที่ยวชาวจีน 2 ราย ส่วนกรณีข่าวชาวเกาหลีใต้อยู่ระหว่างการประสานข้อมูลกับประเทศเกาหลีใต้
บ่ายวันนี้ (4 กุมภาพันธ์ 2563) นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค ให้สัมภาษณ์ว่าในวันนี้ คณะผู้เชี่ยวชาญด้านโรคติดต่ออุบัติใหม่ 3 ด้าน (ด้านคลินิก ระบาดวิทยา และห้องปฏิบัติการ) ได้ประชุมและสรุปรายงานผู้ป่วยยืนยันติดเชื้อไวรัสโคโรนาสายพันธุ์ใหม่ 2019 รายใหม่เพิ่มอีก 6 ราย โดยเป็นคนไทย 4 รายในจำนวนนี้ 2 รายเป็นสามีภรรยา มีประวัติเดินทางไปท่องเที่ยวประเทศญี่ปุ่น และ 2 รายเป็นผู้ขับขี่รถโดยสารไม่ประจำทางซึ่งรับผู้โดยสารชาวจีน ส่วนอีก 2 รายเป็นนักท่องเที่ยวชาวจีน
กระทรวงสาธารณสุขได้ประสานไปยังจุดประสานงานกฎอนามัยระหว่างประเทศ (IHR national focal point) ของประเทศญี่ปุ่นทันทีที่ทราบผลทางห้องปฏิบัติการยืนยันติดเชื้อ เพื่อให้ได้ข้อมูลมาสอบสวนโรคเพิ่มเติมขณะนี้ผู้ป่วย 5 รายใน 6 ราย อาการดีขึ้น เมื่อผลตรวจทางห้องปฏิบัติการเป็นลบ ก็จะอนุญาตให้ออกจากโรงพยาบาล ในจำนวนนี้ รายล่าสุดรับส่งต่อจาก รพ.เอกชน แห่งหนึ่งมาที่สถาบันบำราศนราดูร เมื่อวานนี้ (3 กุมภาพันธ์ 2563) สภาพแรกรับใส่ท่อช่วยหายใจ ผลการวินิจฉัยเป็นวัณโรค และมีการติดเชื้อไวรัสโคโรนาสายพันธุ์ใหม่ 2019 ร่วมด้วย สรุปมีผู้ป่วยยืนยันติดเชื้อที่รักษาตัวในโรงพยาบาล 17 ราย กลับบ้านแล้ว 8 ราย รวมผู้ป่วยสะสม 25 ราย
สำหรับกรณีที่มีข่าวชาวเกาหลีใต้ป่วยหลังกลับจากประเทศไทยนั้น กระทรวงสาธารณสุขไทย ได้รับทราบและอยู่ระหว่างการตรวจสอบข้อมูลดังกล่าว พร้อมทั้งได้ประสานไปยังจุดประสานงานกฎอนามัยระหว่างประเทศ ของประเทศเกาหลีใต้ ซึ่งเป็นกลไกการประสานงานของประเทศสมาชิกองค์การอนามัยโลก ขณะนี้อยู่ระหว่างรอข้อมูลกลับจากกระทรวงสาธารณสุขประเทศเกาหลีใต้ และเมื่อได้รับข้อมูลแล้วกระทรวงสาธารณสุขไทยจะได้ดำเนินการสอบสวนโรคทางระบาดวิทยาเพิ่มเติม
อย่างไรก็ตาม ผู้เชี่ยวชาญด้านไวรัสวิทยา และผู้เชี่ยวชาญระบาดวิทยาของประเทศไทย รวมทั้ง รศ.(พิเศษ) นพ.ทวี โชติพิทยสุนนท์ ที่ปรึกษากรมควบคุมโรค ให้ความเห็นทางวิชาการในเบื้องต้นว่า ในกรณีที่เป็นข่าวดังกล่าว ยังไม่สามารถสรุปได้ว่าเป็นการติดโรคจากประเทศไทยหรือไม่ เนื่องจากทั้งประเทศไทยและประเทศเกาหลีใต้มีรายงานการพบผู้ป่วยติดเชื้อภายในประเทศ หรือ local transmission จึงมีความเป็นไปได้ว่าผู้ป่วยอาจได้รับเชื้อจากประเทศเกาหลีใต้หรือจากประเทศไทยก็ได้
“ขอให้มั่นใจว่า ประเทศไทยได้ดำเนินมาตรการอย่างเข้มข้น ทั้งการตรวจคัดกรองผู้โดยสารขาเข้า และเริ่มมีการตรวจคัดกรองผู้โดยสารขาออกในบางเที่ยวบิน” นายแพทย์สุวรรณชัยกล่าว
************************************  4 กุมภาพันธ์ 2563

ที่มา : https://www.thaigov.go.th/news/contents/details/26299
