รัฐบาลไทย-ข่าวทำเนียบรัฐบาล-เอกอัครราชทูตศรีลังกาประจำประเทศไทย เข้าเยี่ยมคารวะรองนายกรัฐมนตรี ในโอกาสเข้ารับหน้าที่

วันพฤหัสบดีที่ 13 กุมภาพันธ์ 2563
เอกอัครราชทูตศรีลังกาประจำประเทศไทย เข้าเยี่ยมคารวะรองนายกรัฐมนตรี ในโอกาสเข้ารับหน้าที่
เอกอัครราชทูตศรีลังกาประจำประเทศไทย เข้าเยี่ยมคารวะรองนายกรัฐมนตรี ในโอกาสเข้ารับหน้าที่
วันนี้ (13 กุมภาพันธ์ 2563) เวลา 10.00 น. ณ ห้องรับรอง 1 ตึกบัญชาการ 1 ทำเนียบรัฐบาล นางสมันตา เค ชยสุริยะ (H.E. Mrs. Samantha K. Jayasuriya) เอกอัครราชทูตศรีลังกาประจำประเทศไทย เข้าเยี่ยมคารวะนายวิษณุ เครืองาม รองนายกรัฐมนตรี ในโอกาสเข้ารับหน้าที่ สรุปสาระสำคัญดังนี้
รองนายกรัฐมนตรีกล่าวต้อนรับและแสดงความยินดีในการเข้ารับตำแหน่ง โดยไทยและศรีลังกามีความสัมพันธ์ทางการทูตกว่า 65 ปี ทั้งยังมีพุทธศาสนาเป็นจุดเชื่อมโยงที่สำคัญทางวัฒนธรรมร่วมกันมาอย่างยาวนาน จึงเชื่อมั่นว่าเอกอัครราชทูตฯ จะทำหน้าที่ส่งเสริมความสัมพันธ์และกระชับความร่วมมือให้ใกล้ชิดยิ่งขึ้น โดยโอกาสนี้ รองนายกรัฐมนตรียังได้กล่าวแสดงความยินดีที่นายโคฑาภยะ ราชปักษา ชนะการเลือกตั้งและดำรงตำแหน่งประธานาธิบดีศรีลังกา เมื่อพฤศจิกายน 2562 ที่ผ่านมา พร้อมทั้งกล่าวขอบคุณรัฐบาลศรีลังกาที่ได้มอบหน่อต้นพระศรีมหาโพธิ์ มาปลูกไว้ที่วัดวชิรธรรมาราม จังหวัดพระนครศรีอยุธยา ซึ่งรัฐบาลไทยพร้อมจะสนับสนุนกิจกรรมเพื่อส่งเสริมความสัมพันธ์ด้านพุทธศาสนาให้แน่นแฟ้นยิ่งขึ้น
ด้านเอกอัครราชทูตฯกล่าวขอบคุณที่รองนายกรัฐมนตรีให้เข้าพบในวันนี้ และยืนยันที่จะกระชับความร่วมมือ ทั้งในระดับทวิภาคี พหุภาคีระหว่างกันให้เข้มแข็งมากยิ่งขึ้น โดยชื่นชมการดำเนินงานด้านสิทธิมนุษยชนที่รัฐบาลไทยให้ความสำคัญอย่างต่อเนื่อง อีกทั้งยินดีกับความสำเร็จในการเป็นประธานอาเซียนของไทยในปีที่ผ่านมา
ทั้งสองฝ่ายเห็นพ้องที่จะนำศักยภาพของทั้งสองประเทศสร้างความร่วมมืออย่างรอบด้าน ทั้งด้านการศึกษา การพัฒนาชนบท เกษตร ประมง วิทยาศาสตร์และเทคโนโลยี โดยเฉพาะอย่างยิ่ง การจัดทำโครงการพัฒนาชุมชนอย่างยั่งยืนตามหลักปรัชญาของเศรษฐกิจพอเพียงใน 3 หมู่บ้านของศรีลังกา ซึ่งคณะผู้แทนจากกรมความร่วมมือระหว่างประเทศ จะเดินทางไปติดตามผลการดำเนินงานในช่วงกุมภาพันธ์ 2563 และเชื่อมั่นว่าโครงการดังกล่าวจะเป็นต้นแบบสำคัญในการนำไปประยุกต์ใช้กับภาคส่วนอื่น ๆ ต่อไป

ที่มา : https://www.thaigov.go.th/news/contents/details/26492
