รัฐบาลไทย-ข่าวทำเนียบรัฐบาล-กรมบัญชีกลาง เผย “โครงการข้อตกลงคุณธรรม (Integrity Pact)” ช่วยประหยัดงบประมาณกว่า 7.3 หมื่นล้านบาท มีหน่วยงานรัฐร่วมจัดทำข้อตกลงกว่า 106 โครงการ

วันศุกร์ที่ 24 มกราคม 2563
กรมบัญชีกลาง เผย “โครงการข้อตกลงคุณธรรม (Integrity Pact)” ช่วยประหยัดงบประมาณกว่า 7.3 หมื่นล้านบาท มีหน่วยงานรัฐร่วมจัดทำข้อตกลงกว่า 106 โครงการ
กรมบัญชีกลาง เผย“โครงการข้อตกลงคุณธรรม (Integrity Pact)” ตั้งแต่ปีงบประมาณ พ.ศ. 2558 - ปัจจุบัน มีหน่วยงานเข้าร่วมจัดทำข้อตกลงรวม 106 โครงการ มูลค่างบประมาณรวม 1,810,376.43 ล้านบาท ช่วยประหยัดงบประมาณได้กว่า 73,047.15 ล้านบาท
นางสาววิลาวรรณ พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า  “ตามที่กรมบัญชีกลางในฐานะหน่วยงานที่มีภารกิจหลักในการกำกับดูแลและบริหารการใช้จ่ายเงินของแผ่นดินให้เกิดประโยชน์สูงสุด รวมถึงกำหนดมาตรฐาน หลักเกณฑ์ แนวทางปฏิบัติด้านการจัดซื้อจัดจ้างและการบริหารพัสดุภาครัฐให้เกิดความโปร่งใส ได้นำแนวคิดการทำข้อตกลงคุณธรรม (Integrity Pact) ซึ่งเป็นข้อตกลงที่เป็นลายลักษณ์อักษร กำหนดให้มีการลงนามร่วมกันระหว่าง 3 ฝ่าย คือ หน่วยงานของรัฐเจ้าของโครงการ ผู้ประกอบการที่จะเข้ายื่นข้อเสนอว่าจะไม่กระทำการทุจริตในการจัดซื้อจัดจ้าง และให้มีผู้สังเกตการณ์ (Observer) ซึ่งเป็นผู้มีความเชี่ยวชาญ มีประสบการณ์ และมีความรู้ความสามารถในโครงการจัดซื้อจัดจ้างนั้นๆ เข้าร่วมสังเกตการณ์ตั้งแต่ขั้นตอนการจัดทำร่างขอบเขตของงานหรือรายละเอียดของพัสดุที่จะทำการจัดซื้อจัดจ้าง และร่างเอกสารเชิญชวนจนถึงสิ้นสุดโครงการ เพื่อเป็นมาตรการป้องกันการทุจริตในการจัดซื้อจัดจ้างภาครัฐ และส่งเสริมให้เกิดการแข่งขัน
อย่างเป็นธรรม สร้างความเชื่อมั่นให้กับภาคเอกชน ทั้งนี้ข้อตกลงคุณธรรมได้ดำเนินการภายใต้พระราชบัญญัติการจัดซื้อจัดจ้างและการบริหารพัสดุภาครัฐ พ.ศ. ๒๕๖๐ หมวด ๒ เรื่อง การมีส่วนร่วมของภาคประชาชนและผู้ประกอบการในการป้องกันการทุจริต โดยมีคณะกรรมการความร่วมมือป้องกันการทุจริตตามพระราชบัญญัติ (คปท.) ทำหน้าที่กำกับ ดูแล แนวทางการดำเนินงานข้อตกลงคุณธรรม” โฆษกกรมบัญชีกลาง กล่าว
โฆษกกรมบัญชีกลาง กล่าวเพิ่มเติมว่า “โครงการข้อตกลงคุณธรรม เริ่มดำเนินการตั้งแต่ปีงบประมาณ พ.ศ. 2558 – ปัจจุบัน โดยคณะกรรมการ ค.ป.ท. ได้คัดเลือกโครงการจัดซื้อจัดจ้างภาครัฐที่มีวงเงินตั้งแต่ 1,000 ล้านบาทขึ้นไป เข้าร่วมจัดทำข้อตกลงคุณธรรมโดยมีจำนวนรวมทั้งสิ้น 106 โครงการ มูลค่างบประมาณรวม 1,810,376.43 ล้านบาท และมีโครงการที่ได้จัดทำสัญญาจัดซื้อจัดจ้างแล้วจำนวน 53 โครงการ มูลค่าสัญญารวม 160,201.87 ล้านบาท ซึ่งสามารถประหยัดงบประมาณได้ 73,047.15 ล้านบาท คิดเป็น 31.32% ของงบประมาณโครงการที่ดำเนินการจัดหา ซึ่งมีผลมาจากการที่ผู้สังเกตการณ์ได้เข้าสังเกตการณ์ และให้ข้อเสนอแนะแก่หน่วยงานของรัฐเจ้าของโครงการ”
ทั้งนี้โครงการข้อตกลงคุณธรรม เป็นเครื่องมือที่ช่วยสนับสนุนการดำเนินงานของภาครัฐและภาคเอกชนให้ดำเนินโครงการอย่างสุจริต ทำให้ผู้ปฏิบัติงานสามารถปฏิบัติงานได้อย่างถูกต้อง ลดช่องทางการทุจริต ก่อให้เกิดความโปร่งใส ตรวจสอบได้ และทำให้การจัดซื้อจัดจ้างของภาครัฐเป็นไปอย่างมีประสิทธิภาพ และเกิดประโยชน์สูงสุด

ที่มา : https://www.thaigov.go.th/news/contents/details/26037
