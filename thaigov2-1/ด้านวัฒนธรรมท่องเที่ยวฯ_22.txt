รัฐบาลไทย-ข่าวทำเนียบรัฐบาล-รองนายกฯ“วิษณุ” เปิดงาน “ทรัพย์แผ่นดิน ศิลป์สยาม” ที่ไอคอนสยาม  เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพ

วันศุกร์ที่ 9 สิงหาคม 2562
รองนายกฯ“วิษณุ” เปิดงาน “ทรัพย์แผ่นดิน ศิลป์สยาม” ที่ไอคอนสยาม  เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพ
รองนายกฯ“วิษณุ” เปิดงาน “ทรัพย์แผ่นดิน ศิลป์สยาม” ที่ไอคอนสยาม เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ส่งเสริมอนุรักษ์-ต่อยอดผ้าไทยและ
รองนายกฯ“วิษณุ” เปิดงาน “ทรัพย์แผ่นดิน ศิลป์สยาม” ที่ไอคอนสยาม
เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง                                   ส่งเสริมอนุรักษ์-ต่อยอดผ้าไทยและข้าวไทยให้คงอยู่คู่แผ่นดินไทย
วันที่ 8 สิงหาคม 2562 ที่เจริญนครฮอลล์ ชั้น M ไอคอนสยาม นายวิษณุ เครืองาม รองนายกรัฐมนตรี เป็นประธานในพิธีเปิดงาน “ทรัพย์แผ่นดิน ศิลป์สยาม: Thai Treasures” เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยมีนายอิทธิพล คุณปลื้ม รัฐมนตรีว่าการกระทรวงวัฒนธรรม นายกฤษศญพงษ์ ศิริ ปลัดกระทรวงวัฒนธรรม นายสุเมธ เหล่าโมราพร ประธานคณะผู้บริหารกลุ่มธุรกิจการค้าระหว่างประเทศ เครือเจริญโภคภัณฑ์ ข้าวตราฉัตร นายสุพจน์ ชัยวัฒน์ศิริกุล กรรมการผู้จัดการบริษัท ไอคอนสยาม จำกัด ผู้บริหารกระทรวงวัฒนธรรม ผู้แทนมูลนิธิข้าวไทย ในพระบรมราชูปถัมภ์ และผู้แทนหน่วยงานที่เกี่ยวข้อง เข้าร่วม
นายวิษณุ กล่าวว่า รัฐบาลโดยกระทรวงวัฒนธรรม(วธ.) มีนโยบายและยุทธศาสตร์ในการเทิดทูนสถาบันชาติ ศาสนาและพระมหากษัตริย์ และเสริมสร้างค่านิยม อัตลักษณ์ไทยและความเป็นไทย รวมทั้งอนุรักษ์สืบทอดและต่อยอดมรดกทางศิลปวัฒนธรรมของไทย ดังนั้น วธ.ได้ร่วมกับมูลนิธิข้าวไทย ในพระบรมราชูปถัมภ์ ข้าวตราฉัตร ไอคอนสยาม และเครือข่ายทางวัฒนธรรม จัดงาน “ทรัพย์แผ่นดิน ศิลป์สยาม : Thai Treasures” ระหว่างวันที่ 8-12  สิงหาคม 2562 ณ ไอคอนสยาม ถนนเจริญนคร เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 87 พรรษา 12 สิงหาคม 2562 และน้อมสำนึกในพระมหากรุณาธิคุณอันหาที่สุดมิได้ที่พระองค์ทรงปฏิบัติพระราชกรณียกิจนานัปการเพื่อความร่มเย็นเป็นสุข และความเจริญรุ่งเรืองของประชาชนและประเทศชาติมาโดยตลอด โดยเฉพาะการอนุรักษ์มรดกศิลปวัฒนธรรมไทยหลากหลายสาขาให้คงอยู่คู่ชาติ อาทิ ผ้าไทย งานศิลปหัตถกรรมท้องถิ่นจากภูมิปัญญาไทย ทรงพระกรุณาโปรดเกล้าฯให้ตั้งศูนย์ศิลปาชีพ เพื่อการฝึกอาชีพหัตถศิลป์แขนงต่างๆ และทรงเป็นแบบอย่างในการใช้ผลิตภัณฑ์ของไทย จนเกิดความนิยมอย่างแพร่หลายทั้งในหมู่ชาวไทยและชาวต่างประเทศ กล่าวได้ว่าทรงเป็นผู้เผยแพร่ศิลปวัฒนธรรมไทยให้เป็นที่ประจักษ์แก่สายตาของชาวโลกดังพระราชสมัญญา “อัคราภิรักษศิลปิน” และทรงส่งเสริมการอนุรักษ์และพัฒนาพันธุ์ข้าวไทย นับเป็นพระมหากรุณาธิคุณอันยิ่งใหญ่หาที่สุดมิได้
นายวิษณุ กล่าวอีกว่า สำหรับกิจกรรมภายในงานครั้งนี้ ประกอบด้วย นิทรรศการเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง การแสดงแฟชั่นโชว์ชุดผ้าไทยจากนางแบบชื่อดัง อาทิ เมทินี กิ่งโพยม (ลูกเกด) ซอนย่า คูลลิ่ง สิรินยา เบอร์บริดจ์ (ซินดี้) ชลิตา ส่วนเสน่ห์ (น้ำตาล) เป็นต้น ประกอบด้วย ชุดไทยพระราชนิยม ชุดไทยพื้นถิ่นและชุดผ้าไทยร่วมสมัย และมีการนำ “ชุดไทยศิวาลัย” จากผ้ายกดอก จ.ลำพูน ที่ตัดเย็บโดยช่างฝีมือชั้นครูมาจัดแสดง สวมใส่โดยนักแสดงชื่อดัง พิจักขณา  วงศารัตนศิลป์ (น้ำตาล) อีกทั้งมีการสาธิตและจำหน่ายผ้าไหมคุณภาพเยี่ยมจาก 5 ชุมชน ได้แก่ ชุมชนคุณธรรมบ้านครัวเหนือ กรุงเทพฯ ชุมชนคุณธรรมวัดสมศรีบ้านเสี้ยวน้อย จ.ชัยภูมิ ชุมชนทอผ้าไหม บ้านดอนข่า จ.ขอนแก่น ชุมชนห้วยไซสุขสวัสดิ์ จ.ลำพูน ชุมชนบ้านท่ากระจาย จ.สุราษฎร์ธานี รวมทั้งนิทรรศการนวัตกรรมข้าวไทยและจำหน่ายผลิตภัณฑ์เพื่อสุขภาพ นอกจากนี้ ระหว่างวันที่ 9–12 สิงหาคม 2562 มีกิจกรรมเกี่ยวกับผ้าไหมและข้าวไทยที่หาชมได้ยาก อาทิ การสาธิตวิธีเก็บผ้าไหมแบบโบราณ เสวนาให้ความรู้เกี่ยวกับผ้าเบญจภาคี (5 นางพญาผ้าซิ่น) เทคนิคการปักชิ่นไหมคำซิ่น (ซิ่นบัว) การสาธิตการทำอาหารจากบุคคลที่มีชื่อเสียง เป็นต้น
ทั้งนี้ ขอเชิญชวนประชาชนเข้าร่วมงาน “ทรัพย์แผ่นดิน ศิลป์สยาม:Thai Treasures” เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยไม่เสียค่าใช้จ่ายติดต่อสอบถามรายละเอียดเพิ่มเติมได้ที่กระทรวงวัฒนธรรม โทร.0 2209 3599 สายด่วนวัฒนธรรม 1765

ที่มา : https://www.thaigov.go.th/news/contents/details/22115
