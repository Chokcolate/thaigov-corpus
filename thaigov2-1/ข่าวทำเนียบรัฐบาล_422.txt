รัฐบาลไทย-ข่าวทำเนียบรัฐบาล-ไทย – จีนย้ำสัมพันธ์พี่น้อง เดินหน้าความร่วมมืออย่างเป็นรูปธรรม

วันพุธที่ 27 พฤศจิกายน 2562
ไทย – จีนย้ำสัมพันธ์พี่น้อง เดินหน้าความร่วมมืออย่างเป็นรูปธรรม
ไทย – จีนย้ำสัมพันธ์พี่น้อง เดินหน้าความร่วมมืออย่างเป็นรูปธรรม
วันนี้ (27 พฤศจิกายน 2562) เวลา 14.00 น. ณ ห้องรับรองนายกรัฐมนตรี (พลเอก ประวิตรฯ) ตึกบัญชาการ 1 ทำเนียบรัฐบาล นายหวัง เสี่ยวหง (H.E. Mr. Wang Xiaohong) รัฐมนตรีช่วยว่าการกระทรวงความมั่นคงสาธารณะ สาธารณรัฐประชาชนจีน เข้าเยี่ยมคารวะพลเอก ประวิตร วงษ์สุวรรณ รองนายกรัฐมนตรี สรุปสาระสำคัญดังนี้
รองนายกรัฐมนตรีกล่าวต้อนรับ ในโอกาสเยือนไทยเพื่อเข้าร่วมการประชุมระดับรัฐมนตรีอาเซียนด้านอาชญากรรมข้ามชาติ ครั้งที่ 13 และการประชุมอื่น ๆ ที่เกี่ยวข้อง พร้อมยินดีที่รัฐมนตรีฯ ได้รับแต่งตั้งให้ดำรงตำแหน่งอธิบดีกรมรักษาความปลอดภัยพิเศษ (Special Security Bureau) อีกหนึ่งตำแหน่ง โดยช่วงเวลานี้เป็นช่วงเวลาที่ดีที่สุดช่วงหนึ่งของความสัมพันธ์ไทย - จีน เชื่อมั่นว่าทั้งสองฝ่ายจะร่วมมือ เพื่อผลักดันความสัมพันธ์ให้มีความเป็นรูปธรรมในทุกมิติบนพื้นฐานของหลักการ 3 Ms -  ความไว้วางใจซึ่งกันและกัน (mutual trust) ความเคารพซึ่งกันและกัน (mutual respect) และผลประโยชน์ร่วมกัน (mutual benefit)
ด้านรัฐมนตรีฯ กล่าวยินดีกับพัฒนาการความสัมพันธ์ระหว่างสองประเทศที่มีความแน่นแฟ้นและรอบด้าน โดยเมื่อเดือนกันยายนที่ผ่านมา ประธานาธิบดีสีฯ ได้ทูลเกล้าฯ ถวายเหรียญมิตรภาพของสาธารณรัฐประชาชนจีนแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโอกาสฉลองครบรอบ 70 ปีแห่งการสถาปนาสาธารณประชาชนจีน อีกทั้งนายกรัฐมนตรีหลี่ฯ ยังได้ฝากความปรารถนาดีมายังรองนายกรัฐมนตรี สะท้อนให้เห็นว่าจีนให้ความสำคัญกับความสัมพันธ์ในทุกระดับระหว่างทั้งสองประเทศเป็นอย่างมาก
ทั้งสองฝ่ายเห็นพ้องที่จะเสริมสร้างและยกระดับความร่วมมือด้านความมั่นคงและทางทหารให้ใกล้ชิดมากยิ่งขึ้น ซึ่งนายกรัฐมนตรีทั้งสองฝ่ายได้เห็นชอบให้เสริมสร้างความร่วมมือด้านการต่อต้านอาชญากรรมข้ามชาติ การต่อต้านการก่อการร้าย ความร่วมมือทางอาญา และการต่อต้านการฟอกเงินรวมถึงการบังคับใช้กฎหมาย
**************************

ที่มา : https://www.thaigov.go.th/news/contents/details/24879
