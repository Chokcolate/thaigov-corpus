รัฐบาลไทย-ข่าวทำเนียบรัฐบาล-ชิมช้อปใช้มอบรถมอเตอร์ไซค์พร้อมจับรางวัลครั้งที่ 4 ชวนใช้จ่ายช่วงตรุษจีนลุ้นรับรถยนต์และรถกระบะ

วันศุกร์ที่ 17 มกราคม 2563
ชิมช้อปใช้มอบรถมอเตอร์ไซค์พร้อมจับรางวัลครั้งที่ 4 ชวนใช้จ่ายช่วงตรุษจีนลุ้นรับรถยนต์และรถกระบะ
ธ.กรุงไทยร่วมมอบรางวัลให้กับผู้โชคดีจากการจับรางวัลชิมช้อปใช้ ครั้งที่ 3 หลังจากนั้น ได้จับรางวัลชิมช้อปใช้ครั้งที่ 4  จำนวน 84  รางวัล โดยผู้ใช้จ่ายผ่านกระเป๋า G - Wallet 2 ที่มีสิทธิ์ลุ้นรางวัลในครั้งนี้ มีจำนวน กว่า 4 แสนสิทธิ์
ในวันนี้ ( 17 มกราคม 2563 ) นายเทิดชัย วิรุฬห์พานิช ผู้ช่วยกรรมการผู้จัดการใหญ่อาวุโส สายงานเครือข่ายธุรกิจขนาดเล็กและรายย่อย พร้อมผู้บริหารธนาคารกรุงไทย ร่วมมอบรางวัลให้กับผู้โชคดีจากการจับรางวัลชิมช้อปใช้ ครั้งที่ 3 หลังจากนั้น ได้จับรางวัลชิมช้อปใช้ครั้งที่ 4  จำนวน  84  รางวัล โดยผู้ใช้จ่ายผ่านกระเป๋า G - Wallet 2 ที่มีสิทธิ์ลุ้นรางวัลในครั้งนี้ มีจำนวน กว่า 4 แสนสิทธิ์ และร้านค้ามีจำนวนเกือบ 8 หมื่นสิทธิ์
นายเทิดชัย วิรุฬห์พานิช  เปิดเผยว่า การจับรางวัลครั้งที่ 4  เป็นการจับรางวัลของผู้ใช้จ่ายผ่านกระเป๋า G-Wallet 2 ระหว่างวันที่  8 – 14   มกราคม 2563 รางวัลในครั้งนี้มีจำนวน 84 รางวัล เป็นรางวัลของผู้ใช้จ่ายผ่านกระเป๋า G-Wallet 2 จำนวน 67 รางวัล ประกอบด้วย รถมอเตอร์ไซค์ Honda New PCX150 จำนวน 2 คัน TVSumsung TV55RU7400  จำนวน 4 รางวัล ทองคำหนัก 1 บาท จำนวน 8 รางวัล และทองคำหนัก 50 สตางค์ จำนวน 53 รางวัล เป็นของร้านค้าจำนวน 17 รางวัล ประกอบด้วย ทองคำหนัก 1 บาท จำนวน 2 รางวัล และทองคำหนัก 50 สตางค์ จำนวน 15 รางวัล
ในช่วงเทศกาลตรุษจีน คาดว่าจะมีการใช้จ่ายซื้อสินค้าที่เกี่ยวข้องกับเทศกาลเพิ่มขึ้น ผู้ได้รับสิทธิ์  สามารถเลือกโรงแรม รีสอร์ท และร้านอาหารชื่อดัง ที่เข้าร่วมโครงการได้  ซึ่งมีครอบคลุมทุกภูมิภาคของประเทศ  ตอบโจทย์ทุกความต้องการของผู้รับสิทธิ์  โดยยอดใช้จ่ายผ่าน G-Wallet 2 ตั้งแต่ 10,000 – 30,000 บาท รับสิทธิ์ได้เงินคืน 15%และยอดใช้จ่ายตั้งแต่ 30,000 - 50,000 บาท รับสิทธิ์เงินคืน 20% รวมเงินคืนสูงสุด 8,500 บาท โดยรัฐบาลจะคืนเงินให้ทุกวันที่ 15 ของเดือนถัดไป และยอดใช้จ่ายสะสมทุก 1,000 บาท ยังได้รับ 1 สิทธิ์ในการลุ้นของรางวัล ส่วนร้านค้าที่มียอดสลิป 100 บาท ได้รับ 1 สิทธิ์ในการลุ้นทอง
สำหรับผู้โชคดีจากการจับรางวัลชิมช้อปใช้ ครั้งที่ 4 ได้รับรถมอเตอร์ไซค์ Honda New PCX150 ได้แก่ 1. คุณสุทราสินี  สะเมนรัมย์  2. คุณฮับเส๊าะ สาและ ส่วนรางวัลอื่นๆ จะประกาศรายชื่อผู้โชคดีผ่านทางเว็บไซต์ www.ชิมช้อปใช้.com การจับรางวัลยังมีอีก 2 ครั้ง คือ ในวันที่ 24 มกราคม 2563 ผู้ใช้จ่ายระหว่างวันที่ 15-21 มกราคม 2563  และ วันที่  3  กุมภาพันธ์ 2563  ผู้ใช้จ่ายระหว่างวันที่ 22-31 มกราคม 2563  สำหรับรางวัลใหญ่รถยนต์ Toyota Altis  และรถกระบะ Toyota Hilux Revo 2 ประตู คันที่ 3 ซึ่งจะจับรางวัลในวันที่ 3 กุมภาพันธ์  2563  นั้น จะรวมผู้ใช้จ่ายระหว่างวันที่ 27 กันยายน 2562 - 31 มกราคม 2563
ฝ่ายกลยุทธ์การตลาด
โทร.0-2208-4174-8

ที่มา : https://www.thaigov.go.th/news/contents/details/25884
