รัฐบาลไทย-ข่าวทำเนียบรัฐบาล-รมต. นร. นายเทวัญ ฯ พอใจมาตรการดูแล อำนวยความสะดวกและความปลอดภัยให้ผู้โดยสารในช่วงเทศกาลปีใหม่ ของท่าอากาศยานดอนเมือง

วันศุกร์ที่ 6 ธันวาคม 2562
รมต. นร. นายเทวัญ ฯ พอใจมาตรการดูแล อำนวยความสะดวกและความปลอดภัยให้ผู้โดยสารในช่วงเทศกาลปีใหม่ ของท่าอากาศยานดอนเมือง
รมต. นร. นายเทวัญ ฯ พอใจมาตรการดูแล อำนวยความสะดวกและความปลอดภัยให้ผู้โดยสารในช่วงเทศกาลปีใหม่ ของท่าอากาศยานดอนเมือง
วันศุกร์ที่ 6 ธันวาคม 2562 เวลา 9.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี และ พลตำรวจตรีประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภค เข้าร่วมประชุมหารือ "มาตรฐานการคุ้มครองผู้บริโภคเกี่ยวกับการใช้สายการบิน" ร่วมกับสำนักงานการบินพลเรือนแห่งประเทศไทย บริษัทท่าอากาศยานไทย จำกัด (มหาชน) และหน่วยงานที่เกี่ยวข้อง ณ ห้องประชุมท่าอากาศยานดอนเมือง กรุงเทพฯ พร้อมตรวจเยี่ยมและรณรงค์ประชาสัมพันธ์การใช้สายการบิน
รัฐมนตรีประจำสำนักนายกรัฐมนตรีพอใจหลังรับทราบมาตรการ การดูแลอำนวยความสะดวกและความปลอดภัยให้กับผู้โดยสารในช่วงเทศกาลปีใหม่ที่สำนักงานการท่าอากาศยานดอนเมืองได้วางแผนไว้  พร้อมกล่าวว่า โดยส่วนตัวตนเองได้เดินทางโดยใช้บริการของท่าอากาศยานดอนเมืองเป็นประจำ และเห็นการเปลี่ยนแปลงในเรื่องของการให้บริการด้านต่างๆของสนามบินอย่างต่อเนื่อง ขอให้เจ้าหน้าที่อำนวยความสะดวก เพราะเชื่อว่าในช่วงเทศกาลปีใหม่จะมีประชาชนมาใช้บริการเป็นจำนวนมาก จึงฝากให้บริการประชาชนอย่างเต็มที่ และในฐานะที่กำกับดูแลสำนักงานคณะกรรมการคุ้มครองผู้บริโภค หรือ สคบ. ยังเน้นให้ประชาชนเข้าใจกรณีการซื้อตั๋ว   กรณีการเลื่อนไฟท์บิน ค่าธรรมเนียมการเปลี่ยนแปลงเที่ยวบิน  การเปลี่ยนชื่อ หรือกรณี เที่ยวบินล่าช้า การจองเที่ยวบินด้วยสกุลเงินต่างๆ เพราะเป็นเรื่องที่ร้องเรียนเข้ามามากที่ สคบ. จำนวนมาก
ขณะที่ก่อนหน้านี้ ในที่ประชุม เจ้าหน้าที่ของ สำนักงานการท่าอากาศยาน ดอนเมืองได้รายงานถึงมาตรการ ด้านต่างๆของท่าอากาศยานดอนเมืองซึ่งเป็นหนึ่งใน 6 ของท่าอากาศยานที่การท่าอากาศยานรับผิดชอบ โดยปีที่แล้วในปี (2561) ท่าอากาศยานดอนเมืองมีเที่ยวบินในประเทศมากที่สุด 269,964 เที่ยวบิน และในปี 2562 ช่วง 11 เดือนที่ผ่านมา มีผู้ใช้บริการแล้ว 37,629,823 คน คิดเป็นจำนวนกว่า 249,251 ไฟร์ท จาก 12 สายการบินที่ให้บริการ ทั้งนี้ ในช่วงวันที่ 27 ธันวาคม 2562  -2 ม.ค. 2563 ซึ่งเป็นช่วงการเดินทางในช่วงเทศกาลปีใหม่ พบว่ามีผู้โดยสารจองใช้บริการในช่วงวันที่ 30 ธันวาคมมากที่สุด 12,400 คน  จากทั้งหมด 17,700 คน  และคาดว่าการให้บริการในช่วงเทศกาลปีใหม่จะเป็นไปด้วยความเรียบร้อย
พร้อมกันนี้ทางท่าอากาศยานได้ตั้งศูนย์ประสานงานและอำนวยความสะดวกในการรักษาความปลอดภัยและให้บริการประชาชนโดยมีการจัดชุดรักษาความปลอดภัยผสมระหว่าง ทอท. ทหารและตำรวจ เพื่อตรวจในพื้นที่และตั้งจุดตรวจสกัดความมั่นคง  ป้องกันเหตุอาชญากรรมไกด์ผี  และแท็กซี่เถื่อน นอกจากนี้ ยังมีการเพิ่มหน่วย EOD ตรวจแอลกอฮอล์ ตรวจจับความเร็วสำหรับการใช้รถยนต์ในพื้นที่บริเวณท่าอากาศยาน นอกจากนี้การท่าอากาศยานยังได้รายงานด้วยว่า ได้มีการปรับปรุง bus gate เพิ่มรถเข็นกระเป๋าและที่สำคัญคือมีการปรับปรุงห้องน้ำให้ได้มาตรฐาน  รวมทั้งอาคารจอดรถที่ขณะนี้ที่สามารถจอดรถได้ 2,914 คันและในอนาคตจะสร้างอาคารจอดรถเพิ่มขึ้นซึ่งจะสามารถรองรับได้อีกกว่า 2 พันคันส่วน นอกจากนี้ยังมีการจัดจุดรอรถโดยสารเพื่อขึ้นรถแท็กซี่ซึ่งมีการจัดห้องบริการไว้สำหรับผู้โดยสาร โดยมีการจัดระบบคิวเพื่อให้ผู้โดยสารสามารถขึ้นรถแท็กซี่ได้ภายในเวลา 15 นาที ด้วย
...............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25072
