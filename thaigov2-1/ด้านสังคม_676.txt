รัฐบาลไทย-ข่าวทำเนียบรัฐบาล-รมว.พม พร้อม รมช.สธ ตรวจเยี่ยมสถานคุ้มครองสวัสดิภาพเด็กระยอง พร้อมหนุนเสริมการเรียน ด้านสาธารณสุข และการสร้างอาชีพ

วันจันทร์ที่ 3 กุมภาพันธ์ 2563
รมว.พม พร้อม รมช.สธ ตรวจเยี่ยมสถานคุ้มครองสวัสดิภาพเด็กระยอง พร้อมหนุนเสริมการเรียน ด้านสาธารณสุข และการสร้างอาชีพ
รมว.พม พร้อม รมช.สธ ตรวจเยี่ยมสถานคุ้มครองสวัสดิภาพเด็กระยอง พร้อมหนุนเสริมการเรียน ด้านสาธารณสุข และการสร้างอาชีพ
วันที่ 2 ก.พ. 63 เวลา 10.45 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และนายสาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยคณะผู้บริหารได้ลงพื้นที่ตรวจเยี่ยมสถานคุ้มครองสวัสดิภาพเด็กระยอง อำเภอเมืองระยอง จังหวัดระยอง เพื่อรับฟังผลการดำเนินงานและมอบนโยบายการขับเคลื่อนภารกิจของกระทรวง พม. พร้อมทั้งมอบกระเช้าและให้กำลังใจแก่เจ้าหน้าที่ในการปฏิบัติหน้าที่อย่างเต็มความสามารถ
นายจุติ กล่าวว่า สถานคุ้มครองสวัสดิภาพเด็กระยอง ตั้งอยู่อำเภอเมือง จังหวัดระยอง มีภารกิจให้ความคุ้มครองเด็กทั้งชายและหญิงที่ประสบปัญหาทางสังคม โดยปัจจุบันมีเด็กในความดูแล จำนวน 160 คน แบ่งเป็นชาย 90 คน หญิง 70 คน โดยเด็กที่เข้ามาอยู่ในสถานสงคุ้มครองฯ จะได้รับการเรียนหนังสือ การฝึกอาชีพ และการกีฬา เพื่อสามารถไปต่อยอดเมื่อออกไปใช้ชีวิตตามปกติ ทั้งนี้ กระทรวง พม. พร้อมร่วมกับกระทรวงสาธารณสุข โดยกรมสุขภาพจิต ในการส่งเจ้าหน้าที่มาช่วยเรื่องสภาพจิตใจทั้งเด็ก และเจ้าหน้าที่ที่ดูแลเด็กในสถานคุ้มครองแห่งนี้ พร้อมทั้งการส่งเสริมฝึกอาชีพตามความถนัดของเด็ก และต้องตรงตามความต้องการของตลาดแรงงาน เพื่อให้สามารถไปประกอบอาชีพ สามารถเลี้ยงดูตนเองได้อย่างมีศักดิ์ศรีต่อไป
นายจุติ กล่าวต่อไปว่า นอกจากนี้ ตนยังได้ติดตามให้เจ้าหน้าที่ สรุป เรื่องปัญหาอุปสรรค/ข้อจำกัดในการทำงานของสถานคุ้มครองฯ ซึ่งเป็นหน่วยงานที่ต้องดูแลกลุ่มเป้าหมายที่เด็กและเยาวชน ที่ประสบปัญหาทางสังคม ทั้งทางร่างกาย และกำลังใจ นอกจากนี้ ได้มอบกระเช้าและพูดคุยให้กำลังใจแก่เจ้าหน้าที่ให้ตั้งใจทำงานเพื่อเด็ก และมองว่าเด็กเหล่านี้คือลูกหลานของตนเองคนหนึ่งในครอบครัว ทำงานภายใต้ แนวคิด ฟูมฟัก รักเหมือนลูกหลาน

ที่มา : https://www.thaigov.go.th/news/contents/details/26260
