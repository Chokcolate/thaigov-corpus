รัฐบาลไทย-ข่าวทำเนียบรัฐบาล-ดร.สาธิต ย้ำศูนย์เด็กเล็กพัฒนาตามมาตรฐานสถานพัฒนาเด็กปฐมวัยแห่งชาติ

วันศุกร์ที่ 9 สิงหาคม 2562
ดร.สาธิต ย้ำศูนย์เด็กเล็กพัฒนาตามมาตรฐานสถานพัฒนาเด็กปฐมวัยแห่งชาติ
รัฐมนตรีช่วยว่าการกระทรวงสาธารณสุข ย้ำศูนย์พัฒนาเด็กเล็กทุกสังกัด ใช้มาตรฐานสถานพัฒนาเด็กปฐมวัยแห่งชาติ เป็นแนวทางการพัฒนายกระดับคุณภาพเบื้องต้น อย่างน้อยเท่าเทียมกัน ลดความเหลื่อมล้ำ
รัฐมนตรีช่วยว่าการกระทรวงสาธารณสุข ย้ำศูนย์พัฒนาเด็กเล็กทุกสังกัด ใช้มาตรฐานสถานพัฒนาเด็กปฐมวัยแห่งชาติ เป็นแนวทางการพัฒนายกระดับคุณภาพเบื้องต้น อย่างน้อยเท่าเทียมกัน ลดความเหลื่อมล้ำ
วันนี้ (9 สิงหาคม 2562) ที่โรงเรียนมัธยมตากสินระยอง อ.เมือง จ.ระยอง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ร่วมเวทีเสวนาและประกาศยกระดับการพัฒนาเด็กปฐมวัยจังหวัดระยอง โดย ดร.สาธิตกล่าวว่า รัฐบาลมีนโยบายพัฒนาเด็กไทยให้มีคุณภาพตั้งแต่ในครรภ์จนถึงวัยเรียน ให้มีพัฒนาการสมวัย มีคุณภาพ เพื่อส่งต่อการพัฒนาในระยะต่อไป ได้มอบให้ 4 กระทรวงหลัก ได้แก่ กระทรวงมหาดไทย กระทรวงพัฒนาสังคมและความมั่นคงของมนุษย์ กระทรวงสาธารณสุข และกระทรวงศึกษาธิการ ร่วมกันทำงานโดยยึดเด็กเป็นศูนย์กลาง ดำเนินการใน 4 ด้าน Heart ดี มีวินัย Head เก่ง Hand ใฝ่เรียนรู้ มีทักษะ Health แข็งแรง เพื่อให้เด็กไทย โดยเฉพาะเด็กปฐมวัย 0 – 6 ปีที่มี 4.5 ล้านคน ซึ่งส่วนใหญ่จะอยู่ในศูนย์พัฒนาเด็กเล็กทุกสังกัด ที่มี 53,000 แห่ง จึงจำเป็นต้องยกระดับคุณภาพของศูนย์เด็กเล็กให้ได้มาตรฐาน ลดความเหลื่อมล้ำ โดยใช้มาตรฐานสถานพัฒนาเด็กปฐมวัยแห่งชาติ ซึ่งผ่านมติครม.เมื่อต้นปี 2562 เป็นเครื่องมือในการบริหารจัดการ การดูแลจัดประสบการณ์เรียนรู้และการเล่นเพื่อพัฒนาเด็กอย่างเหมาะสม และด้านคุณภาพของเด็กปฐมวัย ให้เจริญเติบโตและมีพัฒนาการสมวัย รวมทั้งใช้เป็นแนวทางในการพัฒนาเพื่อยกระดับสถานพัฒนาเด็กปฐมวัยให้มีคุณภาพเบื้องต้น อย่างน้อยเท่าเทียมกัน ลดความเหลื่อมล้ำ
“เป็นที่น่ายินดีที่หน่วยงานที่เกี่ยวข้องได้ร่วมกันจัดทำและนำมาตรฐานสถานพัฒนาเด็กปฐมวัยแห่งชาติฉบับนี้ไปใช้อย่างจริงจัง แสดงถึงความร่วมมือร่วมใจของทุกภาคส่วน โดยเฉพาะชุมชน ที่เป็นกลไกสำคัญในการขับเคลื่อนและร่วมสร้างเด็กไทยคุณภาพ” ดร.สาธิตกล่าว
แพทย์หญิงพรรณพิมล วิปุลากร อธิบดีกรมอนามัย กล่าวว่า มาตรฐานสถานพัฒนาเด็กปฐมวัยแห่งชาติ   ใช้ในการพัฒนาคุณภาพการบริการดูแลพัฒนา และจัดการศึกษา และการดำเนินงานสถานพัฒนาเด็กปฐมวัยทุกสังกัด ตั้งแต่แรกเกิดถึงก่อนเข้าเรียนชั้นประถมศึกษาปีที่ 1 โดยกว่า 20 หน่วยงานได้ร่วมกันจัดทำ และนำมาตรฐานต่าง ๆ ที่เกี่ยวข้องเช่น มาตรฐานคุณภาพของอาเซียน คู่มือเฝ้าระวัง คัดกรองและส่งเสริมพัฒนาการ DSPM มาใช้ประกอบการจัดทำมาตรฐานฉบับนี้
ทั้งนี้ สถานพัฒนาเด็กปฐมวัยทั่วประเทศ  53,000 แห่ง เป็นโรงเรียนอนุบาล สพฐ. 27,094 แห่ง โรงเรียนอนุบาล สช. 3,204 แห่ง สถานรับเลี้ยงเด็กเอกชน 1,600 แห่ง โรงเรียนอนุบาล อปท. ประมาณ 1,701 แห่ง ศูนย์พัฒนาเด็กเล็ก อปท. 18,943 แห่ง ศูนย์เด็กเล็กในโรงพยาบาล 55 แห่ง สังกัดกทม. 644 แห่ง และหน่วยงานอื่น ๆ ประมาณ 100 แห่ง สำหรับจังหวัดระยอง มีสถานพัฒนาเด็กปฐมวัยทุกสังกัด 402 แห่ง ดูแลเด็ก 26,889 คน
****************************** 9 สิงหาคม 2562

ที่มา : https://www.thaigov.go.th/news/contents/details/22127
