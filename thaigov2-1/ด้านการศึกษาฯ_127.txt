รัฐบาลไทย-ข่าวทำเนียบรัฐบาล-"Thailand Game Show 2019"

วันพุธที่ 30 ตุลาคม 2562
"Thailand Game Show 2019"
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานเปิดงาน Thailand Game Show 2019 ณ รอยัล พารากอน ฮอลล์ ชั้น 5 ศูนย์การค้า สยามพารากอน
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานเปิดงาน Thailand Game Show 2019 โดยมี คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ, ดร.กิตติณัฐ ทีคะวรรณ กรรมการผู้จัดการใหญ่ (ร่วม) บริษัท ทรู คอร์ปอเรชั่น จำกัด (มหาชน), ประธานกรรมการบริษัท โชว์ไร้ขีด จำกัด เข้าร่วมงานเมื่อเร็ว ๆ นี้ ณ รอยัล พารากอน ฮอลล์ ชั้น 5 ศูนย์การค้า สยามพารากอน
รมว.ศึกษาธิการ กล่าวว่า ตลอดระยะเวลาที่ผ่านมา สังคมมีคำถามถึงความพอเหมาะพอดีในการเล่นเกมของเด็กไทย ซึ่งกระทรวงศึกษาธิการในฐานะดูแลการจัดการศึกษาและพัฒนาผู้เรียนอย่างรอบด้าน ยืนยันว่าต้องการให้เด็กและเยาวชนใช้เวลาเล่นเกมอย่างมีขอบเขตและในระดับที่เหมาะสม เล่นเพื่อให้รู้กติกา รู้แพ้รู้ชนะ ฝึกทักษะคิดวิเคราะห์จากการวางแผนเชิงสร้างสรรค์ พร้อมนำทักษะเหล่านี้มาใช้พัฒนาตนเองอย่างเหมาะสม เพราะเราไม่สามารถหลีกเลี่ยงการเปลี่ยนแปลงของโลกยุคปัจจุบัน ที่มีการพัฒนาอุตสาหกรรมเกม ไปจนถึงการเล่นเป็นกีฬาอิเล็กทรอนิกส์ หรือ Esports มีทั้งประเภทบุคคลและทีม ตั้งแต่ระดับสมัครเล่น กึ่งอาชีพ และระดับมืออาชีพ รวมถึงมีรายการแข่งขันและลีกต่าง ๆ เช่นเดียวกับกีฬาทั่วไป ซึ่งกระทรวงศึกษาธิการเชื่อมั่นว่า การสร้างความเข้าใจร่วมกันระหว่างผู้ผลิต ผู้ใช้ และผู้พัฒนาเกม เพื่อร่วมพัฒนาเกมอย่างเหมาะสม จะช่วยสร้าง Digital Platform และแอพพลิเคชั่น เพื่อประโยชน์ต่อการเรียนรู้ของเด็กและเยาวชนได้มากขึ้น
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ กล่าวปาฐกถาเรื่อง "การต่อยอดสังคมเกมเมอร์ สู่โปรแกรมเมอร์กับการ Coding" ตอนหนึ่งว่า ต้องยอมรับว่าการเรียนรู้ในยุคปัจจุบันไม่ได้จำกัดอยู่เพียงแต่ในห้องเรียนเท่านั้น และอุตสาหกรรมเกมก็เข้ามามีบทบาทต่อการสร้างทรัพยากรมนุษย์ในศตวรรษที่ 21 เช่นเดียวกับกระทรวงศึกษาธิการเตรียมแนวทางที่จะเชื่อมโยงเกมเข้ากับหลักสูตร Coding แบบ Unplugged Coding จะเริ่มเปิดเรียนเป็นครั้งแรกในระดับประถมศึกษา เพื่อพัฒนาตรรกะการคิดแบบมีเหตุผลด้วยเกมที่มีความสนุกสนาน ให้เด็กได้เรียนผ่านการเล่น ที่จะช่วยพัฒนาทักษะด้านอื่น ๆ ด้วย อาทิ การอ่านภาษาไทยและภาษาอังกฤษ, ความคิดสร้างสรรค์และทักษะการแก้ปัญหา, การคิดเชิงคณิตศาสตร์, การแก้ปัญหาเฉพาะหน้าและทำงานเป็นทีม จากนั้นจะเชื่อมโยง Unplugged Coding กับการเรียนเขียนโปรแกรมคอมพิวเตอร์ต่าง ๆ เพื่อกระตุ้นให้เด็กและเยาวชนเล่นเกมอย่างสร้างสรรค์ นำไปสู่การพัฒนาทรัพยากรมนุษย์ในศตวรรษที่ 21 อย่างเข้มแข็งต่อไป
ดร.กิตติณัฐ ทีคะวรรณ กรรมการผู้จัดการใหญ่ (ร่วม) บริษัท ทรู คอร์ปอเรชั่น จำกัด (มหาชน) กล่าวว่า ปัจจุบันอุตสาหกรรมเกมเป็นส่วนหนึ่งของการพัฒนาเศรษฐกิจของประเทศ และเป็นนวัตกรรมด้านการศึกษาที่สามารถนำมาใช้ในการจัดการเรียนการสอนได้ บริษัท ทรู คอร์ปอเรชั่น จึงสนับสนุนให้เด็กไทยมีโอกาสเรียนรู้ และพัฒนาเกมอย่างสร้างสรรค์ รวมถึงการพัฒนากีฬา Esports ให้เด็กและเยาวชนสามารถเข้าสู่วงการเกมได้อย่างมืออาชีพ พร้อมกระตุ้นให้เยาวชนไทยเกิดการเรียนรู้ และแลกเปลี่ยนประสบการณ์ด้านอุตสาหกรรมเกมและอิเล็กทรอนิกส์ ซึ่งการจัดงานในครั้งนี้ บริษัท โชว์ไร้ขีด จำกัด ร่วมกับบริษัท ทรู มีเดีย โซลูชั่น จำกัด เพื่อยกระดับอุตสาหกรรมเกมไทยให้ก้าวเข้าสู่การเป็นศูนย์กลางธุรกิจเกมในภูมิภาคเอเชียตะวันออกเฉียงใต้ ตลอดจนชี้แนะแนวทางการเล่นเกมอย่างสมดุล เพื่อส่งเสริมการใช้สื่อออนไลน์และเกมเชิงบวกด้วย
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ทิพย์สุดา ศรีษะเเก้ว, ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.: รายงาน

ที่มา : https://www.thaigov.go.th/news/contents/details/24163
