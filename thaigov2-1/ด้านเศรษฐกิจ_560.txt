รัฐบาลไทย-ข่าวทำเนียบรัฐบาล-ก.อุตสาหกรรม ลงพื้นที่ซ่อม สร้าง ฟื้นฟู ทำทันที ช่วยเหลือผู้ประสบอุทกภัยหลังน้ำลดในจังหวัดอุบลราชธานี

วันพุธที่ 9 ตุลาคม 2562
ก.อุตสาหกรรม ลงพื้นที่ซ่อม สร้าง ฟื้นฟู ทำทันที ช่วยเหลือผู้ประสบอุทกภัยหลังน้ำลดในจังหวัดอุบลราชธานี
นายจุลพงษ์ ทวีศรี หัวหน้าผู้ตรวจราชการกระทรวงอุตสาหกรรม รักษาราชการแทนรองปลัดกระทรวงอุตสาหกรรม ลงพื้นที่ช่วยเหลือผู้ประสบอุทกภัยหลังน้ำลดในจังหวัดอุบลราชธานี
จังหวัดอุบลราชธานี  :  วันนี้ (4 ตุลาคม 2562) นายจุลพงษ์ ทวีศรี หัวหน้าผู้ตรวจราชการกระทรวงอุตสาหกรรม รักษาราชการแทนรองปลัดกระทรวงอุตสาหกรรม นายภานุวัฒน์ ตริยางกูรศรี ผู้ตรวจราชการกระทรวงอุตสาหกรรม รักษาราชการแทนรองปลัดกระทรวงอุตสาหกรรม พร้อมด้วยนายเอกภัทร วังสุวรรณ ผู้ตรวจราชการกระทรวงอุตสาหกรรม นายภาสกร ชัยรัตน์ รองอธิบดีกรมส่งเสริมอุตสาหกรรม นำคณะผู้บริหารและเจ้าหน้าที่กระทรวงอุตสาหกรรมพร้อมหน่วยงานพันธมิตร อาทิ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) บริษัท ปตท. จำกัด (มหาชน) บริษัท ซีพีแรม จำกัด วิทยาลัยเทคนิคอุบลราชธานี สำนักงานคณะกรรมการการอาชีวศึกษา สถาบันพัฒนาฝีมือแรงงาน ผู้ประการเหมืองแร่ในพื้นที่ เปิดคลินิกอุตสาหกรรมเคลื่อนที่ในพื้นที่ช่วยเหลือผู้ประสบอุทกภัยหลังน้ำลดในจังหวัดอุบลราชธานี โดยมีนายรังสรร บุญสะอาด อุตสาหกรรมจังหวัดอุบลราชธานี ข้าราชการ และเจ้าหน้าที่สำนักงานให้การต้อนรับและร่วมกิจกรรม ณ วัดบ้านท่าบ่อ ตำบลแจระแม อำเภอเมืองอุบลราชธานี จังหวัดอุบลราชธานี
โดยกิจกรรมในวันนี้ประกอบด้วยการเปิดคลินิกให้คำปรึกษาแนะนำด้านการเงินเพื่อบรรเทาและฟื้นฟูเงินกู้ดอกเบี้ยต่ำ บริการตรวจเช็คสภาพรถและเปลี่ยนถ่ายน้ำมันเครื่องทั้งรถยนต์ รถจักรยานยนต์ บริการตรวจเช็คและซ่อมอุปกรณ์เครื่องใช้ไฟฟ้าฟรี รวมทั้งบริการอาหารและเครื่องดื่มตลอดการจัดงาน  นอกจากนี้กระทรวงอุตสาหกรรม ยังมอบถุงยังชีพให้แก่ผู้ประสบภัยในพื้นที่ จำนวน 300 ชุด
นอกจากนี้ กรมส่งเสริมอุตสาหกรรม โดยศูนย์ส่งเสริมอุตสาหกรรมภาคที่ 7 ยังได้เปิดรับบริการให้คำปรึกษาพัฒนาบรรจุภัณฑ์แบะรูปแบบสินค้าให้มีความทันสมัย เพื่อยกระดับบรรจุภัณฑ์ เพิ่มมูลค่าให้กับสินค้าให้แก่ผู้ประกอบการในพื้นที่

ที่มา : https://www.thaigov.go.th/news/contents/details/23628
