รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ “ประภัตร” ปลื้ม ต่างประเทศสนใจถั่วเขียวในไทย เ

วันพฤหัสบดีที่ 1 สิงหาคม 2562
รัฐมนตรีช่วยเกษตรฯ “ประภัตร” ปลื้ม ต่างประเทศสนใจถั่วเขียวในไทย เ
รัฐมนตรีช่วยเกษตรฯ “ประภัตร” ปลื้ม ต่างประเทศสนใจถั่วเขียวในไทย เล็งปลูกทดแทน ข้าว-ข้าวโพด ลดปัญหาการเผาไหม้
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีเปิดงานสัมมนา Agri Forum 2019 เกษตรปลอดการเผา ภายใต้แนวคิด “The World of Unburnt Farm” จัดโดย บริษัทสยามคูโบต้าคอร์ปอเรชั่น จำกัด ร่วมกับ กระทรวงเกษตรและสหกรณ์ โดย กรมการข้าว กระทรวงอุตสาหกรรม โดย สำนักคณะกรรมการอ้อยและน้ำตาลทราย และธนาคารเพื่อการเกษตรและสหกรณ์การเกษตรว่า งานในครั้งนี้เกิดขึ้นได้ด้วยความร่วมมือของภาครัฐและภาคเอกชนที่ต้องการเห็นอนาคตของประเทศไทยมีนวัตกรรมที่ทันสมัยเข้ามาบูรณาการให้เกิดการเติบโตอย่างเข้มแข็งและยั่งยืนโดยผนึกพลังความรู้ความสามารถและความเชี่ยวชาญของแต่ละหน่วยงานมาร่วมมือสร้างรากฐานที่แข็งแกร่งด้านการเกษตรพร้อมทั้งสนับสนุนให้พื้นที่ทำการเกษตรเป็นเกษตรปลอดการเผาทั่วทั้งประเทศโดยในส่วนของกระทรวงเกษตรและสหกรณ์ได้ดำเนินงานตามนโยบายปฏิรูปภาคการเกษตรสู่เกษตร 4.0 ของภาครัฐมาโดยตลอดทั้งนี้เพื่อให้สอดรับกับบริบทของโลกและยกระดับคุณภาพชีวิตพี่น้องเกษตรกรให้ดีขึ้นโดยการให้ความสำคัญและเร่งรัดแก้ปัญหาการเผาในพื้นที่การเกษตรโดยกระทรวงเกษตรฯ มีหน้าที่หลักในการควบคุมไม่ให้เกิดการเผาในพื้นที่การเกษตรมาโดยตลอด และเพื่อให้เกษตรกรตระหนักถึงการมีส่วนร่วมสามารถนำไปปรับใช้ในการทำการเกษตรของตนเองและเผยแพร่ไปยังชุมชนท้องถิ่นของตนเองตามเป้าหมายของโครงการเกษตรปลอดการเผา หรือ Zero Burn
นายประภัตร กล่าวเพิ่มเติมว่า ประเทศไทยเคยประสบกับปัญหาวิกฤติฝุ่น pm2.5 เมื่อช่วงต้นปี 2561 สาเหตุส่วนหนึ่งมาจากการเผาพืชไร่ อาทิ ข้าว อ้อย มันสำปะหลัง แต่ขณะนี้ปริมาณการเผาลดลงไปมาก เนื่องจากพืชทางการเกษตรสามารถนำมาขายเพิ่มมูลค่าได้ เช่น ฟางข้าวอัดก้อน  33 บาท และใบอ้อย 1,000 บาท/ตัน  อย่างไรก็ตามบริเวณภาคเหนือบนดอยยังมีการเผาอยู่อย่างต่อเนื่อง ดังนั้น กระทรวงเกษตรและสหกรณ์จึงหาแนวทางเพื่อแก้ปัญหาลดการเผาให้น้อยลง คือ การปลูกพืชทดแทน ซึ่งขณะนี้ผู้ประกอบการประเทศสหรัฐอเมริกาให้ความสนใจถั่วเขียวจำนวนมาก เนื่องจากชาวอเมริกันเริ่มไม่นิยมกินเนื้อสัตว์แต่หันมาบริโภคโปรตีนจากถั่วแทน ดังนั้นจึงเป็นการนำหลักแนวคิดตลาดนำการผลิตมาใช้ เบื้องต้นได้เจรจาพร้อมที่จะรับซื้อ 1 แสนตัน ใน 1 ปี ซึ่งกระทรวงเกษตรฯ โดยกรมวิชาการเกษตรยังขาดเมล็ดพันธุ์ที่จะนำมาเพาะปลูก ทางผู้ประกอบการยินดีที่สนับสนุนเมล็ดพันธุ์เหล่านี้ให้ ซึ่งวันนี้ทางกรมวิชาการเกษตรจะมีการประชุมเพื่อสรุปการตกลงซื้อขายปริมาณการนำเข้าเมล็ดพันธุ์อีกครั้ง
“ประเทศไทยมีพื้นที่ปลูกอ้อย 10 ล้านไร่ ข้าว 40 ล้านไร่ โดยถั่วเขียวเป็นพืชที่ปลูกได้ทั้งปี เพราะใช้น้ำน้อย เดิมไม่มีตลาดรับซื้อ แต่วันนี้มีผู้ประกอบการต่างประเทศสนใจเข้ามารับซื้อความต้องการ 5 ล้านไร่ หรือประมาณ 1 แสนตันต่อปี จึงควรจะพัฒนาให้เกิดเป็นแปลงใหญ่เพื่อลดต้นทุน โดยเบื้องต้นคาดว่าจะใช้วงเงิน 1,000 ล้านบาท ระยะเวลาค้ำประกัน 5 ปี วิธีเหล่านี้จะทำให้เกษตรกรปรับเปลี่ยนพฤติกรรมการเพาะปลูกแบบเดิมได้ ราคาสินค้าก็ดีขึ้น การปลูกอ้อย ข้าว ก็ลดพื้นที่ลง การเผาไหม้ก็หมดไป หากเราผลิตสินค้าตรงตามความต้องการของตลาดได้ ซึ่งก็มีเงื่อนไขการรับซื้อ คือ  ดินต้องมีคุณภาพดี ซึ่งต่างชาติให้ความเชื่อมั่นดินในประเทศไทย เนื่องจากพระปรีชาสามารถของในหลวงรัชกาลที่ 9ทรงเป็นจอมปราชญ์แห่งดิน อีกทั้งวันที่ 5 ธันวาคมของทุกปี ยังเป็นวันดินโลกอีกด้วยนั้น จึงเป็นที่ยอมรับไปทั่วโลก” นายประภัตร กล่าว
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/21912
