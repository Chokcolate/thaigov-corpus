รัฐบาลไทย-ข่าวทำเนียบรัฐบาล-รองปลัดฯ ภานุวัฒน์ หารือร่วมกับคณะผู้บริหารสภาอุตสาหกรรมจังหวัดชลบุรี

วันพฤหัสบดีที่ 20 กุมภาพันธ์ 2563
รองปลัดฯ ภานุวัฒน์ หารือร่วมกับคณะผู้บริหารสภาอุตสาหกรรมจังหวัดชลบุรี
นายภานุวัฒน์ ตริยางกูรศรี รองปลัดกระทรวงอุตสาหกรรม ให้การต้อนรับ คณะผู้บริหารสภาอุตสาหกรรมจังหวัดชลบุรี เพื่อเข้าชี้แจงวัตถุประสงค์การจัดงาน EEC SUSTAINABLE INDUSTRY 2020 Episode I : Empowering to transform Business & Energy ณ ห้องประชุม อก. 2 ชั้น 3
เมื่อวันที่ 18 กุมภาพันธ์ 2563 นายภานุวัฒน์ ตริยางกูรศรี รองปลัดกระทรวงอุตสาหกรรม พร้อมด้วย นายสุระ เพชรพิรุณ ผู้ตรวจราชการกระทรวงอุตสาหกรรม ผู้แทนจากสำนักงานอุตสาหกรรมจังหวัดชลบุรี และผู้แทนจากศูนย์ส่งเสริมอุตสาหกรรมภาคที่ 9 กรมส่งเสริมอุตสาหกรรม ให้การต้อนรับ นายสมบูรณ์ ตรีพรเจริญ ประธานสภาอุตสาหกรรมจังหวัดชลบุรี และคณะ เพื่อเข้าชี้แจงวัตถุประสงค์การจัดงาน EEC SUSTAINABLE INDUSTRY 2020 Episode I : Empowering to transform Business & Energy เนื่องในโอกาสครบรอบ 30 ปี การบริหารงานของสภาอุตสาหกรรมจังหวัดชลบุรี  ณ ห้องประชุม อก. 2 ชั้น 3 อาคารสำนักงานปลัดกระทรวงอุตสาหกรรม
งาน EEC SUSTAINABLE INDUSTRY 2020 Episode I : Empowering to transform Business & Energy จัดขึ้นระหว่างวันที่ 29 – 30 เมษายน 2563 ณ ศูนย์ประชุมนานาชาตินงนุช สวนนงนุช อำเภอสัตหีบ จังหวัดชลบุรี จัดแสดงเกี่ยวกับนิทรรศการสาธิต นำเสนอผลิตภัณฑ์เครื่องมือ อุปกรณ์ที่มีเทคโนโลยีล้ำสมัยของภาครัฐและภาคเอกชน รวมทั้งการสาธิตเทคโนโลยีจากอุตสาหกรรมที่เกี่ยวข้อง เพื่อรองรับ 10 อุตสาหกรรมเป้าหมายของประเทศ ซึ่งผู้ร่วมงานจะได้รับข้อมูลและความรู้จากบริษัทผู้ผลิตโดยตรง เปิดโอกาสในการแลกเปลี่ยนเทคโนโลยีและแนวคิดในด้านการลงทุนในพื้นที่ระเบียงเศรษฐกิจพิเศษภาคตะวันออก (Eastern Economic Corridor : EEC)  การจัดงานครั้งนี้ถือเป็นการช่วยกระตุ้นเศรษฐกิจของไทยและจะเป็นประโยชน์ต่อกลุ่มเป้าหมาย ได้แก่ นักลงทุน นักอุตสาหกรรม ผู้ประกอบการ Startup และประชาชนที่สนใจ

ที่มา : https://www.thaigov.go.th/news/contents/details/26638
