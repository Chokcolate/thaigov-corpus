รัฐบาลไทย-ข่าวทำเนียบรัฐบาล-‘หม่อมเต่า’เยี่ยมศูนย์เรียนรู้หุ่นยนต์แขนกล ฝึกฝีมือคนอุบลฯ ตอบโจทย์ "ไทยแลนด์ 4.0"

วันพุธที่ 29 มกราคม 2563
‘หม่อมเต่า’เยี่ยมศูนย์เรียนรู้หุ่นยนต์แขนกล ฝึกฝีมือคนอุบลฯ ตอบโจทย์ "ไทยแลนด์ 4.0"
รัฐมนตรีว่าการกระทรวงแรงงาน ตรวจเยี่ยมให้กำลังใจแรงงานในสถานประกอบการ พร้อมเยี่ยมศูนย์การเรียนรู้หุ่นยนต์แขนกลและระบบอัตโนมัติ ตอบโจทย์นโยบายรัฐบาลไทยแลนด์ 4.0
เมื่อวันที่ 29 มกราคม 2563 หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน นายธวัช เบญจาทิกุล อธิบดีกรมพัฒนาฝีมือแรงงาน นางเธียรรัตน์ นะวะมะวัฒน์ รองอธิบดีกรมการจัดหางาน และผู้บริหารระดับสูงกระทรวงแรงงาน ลงพื้นที่จังหวัดอุบลราชธานี เพื่อรับฟังการบรรยายสรุปและตรวจเยี่ยมให้กำลังใจแรงงานในสถานประกอบการ ณ ห้างหุ้นส่วนจำกัด อาร์ เอส ที เอเชียแปซิฟิก อำเภอเมือง จังหวัดอุบลราชธานี โดยมี นายอรัญ อนุพรรณสว่าง กรรมการผู้จัดการบริษัทในเครือรวมสินไทย เจ้าของหุ่นยนต์แขนกล อาร์เอสที โร โบติกส์ ซึ่งเป็นธุรกิจเริ่มต้นในการจำหน่ายรถแทรกเตอร์ยันมาร์ รถเกี่ยวข้าว โรงงานผลิตเครื่องจักรกล และอุปกรณ์เครื่องจักรกลทางการเกษตรในจังหวัดอุบลราชธานีให้การต้อนรับ สำหรับสถานประกอบการดังกล่าว ได้บูรณาการความร่วมมือกับสถาบันพัฒนาฝีมือแรงงาน 7 อุบลราชธานี ในการจัดการฝึกอบรมแก่บุคลากรและนักศึกษาอาชีวะหลักสูตรระยะสั้น“การควบคุมหุ่นยนต์ในงานอุตสาหกรรม”
ม.ร.ว.จัตุมงคลฯ และคณะ ได้ตรวจเยี่ยมศูนย์การเรียนรู้หุ่นยนต์แขนกลและระบบอัตโนมัติซึ่งได้จัดตั้งขึ้นที่สถานประกอบการที่จังหวัดอุบลราชธานี ซึ่งศูนย์ดังกล่าวยังตอบโจทย์นโยบายไทยแลนด์ 4.0 ซึ่งเป็นโมเดลพัฒนาเศรษฐกิจของรัฐบาลปัจจุบัน โดย พล.อ.ประยุทธ์ จันทร์โอชา นายกรัฐมนตรีและ รมว.กลาโหม ที่มุ่งพัฒนาเศรษฐกิจที่ขับเคลื่อนด้วยนวัตกรรม ขณะเดียวกันผลิตภัณฑ์ที่ได้นั้นถือเป็นสินค้าที่ผลิตโดยสตาร์ทอัพคนไทย 100% นอกจากนี้ ยังได้เล็งเห็นปัญหาของธุรกิจระดับ SMEs รวมไปถึงสถานศึกษาที่ยังขาดแคลนผู้ที่มีความรู้ ความเข้าใจในการใช้หุ่นยนต์แขนกลอุตสาหกรรมอย่างแท้จริง หากผลิตออกจำหน่ายก็จะประสบปัญหาขาดแคลนบุคลากร ที่จะมาเป็นผู้ควบคุมเครื่องจักรหรือซ่อมบำรุงเบื้องต้น โดยมีกลุ่มหมายที่เป็นนักศึกษาอาชีวะ บุคลากรในโรงงานอุตสาหกรรมฯ มาฝึกอบรมใช้งานหุ่นยนต์ฯ และการซ่อมบำรุงเบื้องต้น จากนั้น รมว.แรงงาน ยังได้ตรวจเยี่ยมสำนักงานประกันสังคมจังหวัดอุบลราชธานี ตรวจเยี่ยมการฝึกอบรมหลักสูตรยกระดับฝีมือแรงงาน สาขาซ่อมถังและพ่นสีรถยนต์
สำหรับสถานการณ์ด้านแรงงาน ปัจจุบันจังหวัดอุบลราชธานีมีประชากร 1,874,548 คน ผู้อยู่ในกำลังแรงงาน 908,834 คน ผู้มีงานทำ 907,108 คน เป็นแรงงานภาคเกษตร 644,149 คน แรงงานนอกภาคเกษตร 262,959 คน ผู้ว่างงาน 1,725 คน ผู้ไม่อยู่ในกำลังแรงงาน 453,313 คน มีแรงงานนอกระบบ 738,475 คน แรงงานต่างด้าว 3,288 คน ผู้ประกันตนมาตรา 33 จำนวน 75,446 คน มาตรา 39 จำนวน 15,119 คน มาตรา 40 จำนวน 42,633 คน อาสาสมัครแรงงานจำนวน 219 คน
------------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
สมภพ ศีลบุตร – ภาพ/
29 มกราคม 2563

ที่มา : https://www.thaigov.go.th/news/contents/details/26148
