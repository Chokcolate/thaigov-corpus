รัฐบาลไทย-ข่าวทำเนียบรัฐบาล-รมช. เปิดกิจกรรม “ก้าวท้าใจ ซีซั่น1” ออกกำลังกาย เดิน-วิ่งสะสม ถึง 31 มีนาคม 2563

วันพุธที่ 15 มกราคม 2563
รมช. เปิดกิจกรรม “ก้าวท้าใจ ซีซั่น1” ออกกำลังกาย เดิน-วิ่งสะสม ถึง 31 มีนาคม 2563
รัฐมนตรีช่วยว่าการกระทรวงสาธารณสุข เปิดกิจกรรมก้าวท้าใจ ซีซั่น 1 เจ้าหน้าที่สาธารณสุข และอสม.ทุกคน ลงทะเบียนตั้งแต่วันนี้ถึง 31 มีนาคม 2563 ผ่านแอปพลิเคชัน Line เพิ่มเพื่อน @thnvr บันทึกออกกำลังกายสะสม 1 กุมภาพันธ์ถึง 31 มีนาคม 2563
รัฐมนตรีช่วยว่าการกระทรวงสาธารณสุข เปิดกิจกรรมก้าวท้าใจ ซีซั่น 1 เจ้าหน้าที่สาธารณสุข และอสม.ทุกคน ลงทะเบียนตั้งแต่วันนี้ถึง 31 มีนาคม 2563 ผ่านแอปพลิเคชัน Line เพิ่มเพื่อน @thnvr บันทึกออกกำลังกายสะสม 1 กุมภาพันธ์ถึง 31 มีนาคม 2563 เริ่มต้นที่ 60 วัน ระยะทาง 60 กิโลเมตร
วันนี้ (15 มกราคม 2563) ที่กระทรวงสาธารณสุข ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยแพทย์หญิงพรรณพิมล วิปุลากร อธิบดีกรมอนามัย ประชุมทางไกลผ่านระบบวิดีโอกับนายแพทย์สาธารณสุขจังหวัดทั่วประเทศ เปิดกิจกรรมก้าวท้าใจ ซีซั่น 1 และซักซ้อมความเข้าใจการร่วมกิจกรรม
ดร.สาธิตกล่าวว่า รองนายกรัฐมนตรีและรัฐมนตรีว่าการกระทรวงสาธารณสุข และผม ได้ประกาศให้ปี 2563 เป็นปีแห่งการออกกำลังกาย มอบให้กรมอนามัยเป็นเจ้าภาพ สร้างแรงจูงใจและจัดกิจกรรมกระตุ้นให้ประชาชนออกกำลังกาย ใช้เทคโนโลยีท้าทายให้คนรุ่นใหม่เข้าร่วมโครงการ เพื่อให้คนไทยสุขภาพดี ห่างไกลโรค โดยบันทึกสะสมการออกกำลังกาย ผ่านแอปพลิเคชัน Line และเป็นการรวบรวมข้อมูลการออกกำลังกาย ทั้งตัวบุคคล จังหวัด และภาพรวมของประเทศ ในปีนี้จะเริ่มที่บุคลากรสาธารณสุข 400,000 คน และอาสาสมัครสาธารณสุขประจำหมู่บ้าน (อสม.) 1.05 ล้านคน เพื่อให้เป็นต้นแบบด้านส่งเสริมสุขภาพแก่ประชาชน และจะเชิญชวนประชาชนทุกกลุ่มวัยเข้าร่วมกิจกรรม มีเป้าหมายอัตราการเล่นกีฬาหรือออกกำลังกายในปี 2563 เป็นร้อยละ 29 และเพิ่มเป็นร้อยละ 32 ในปี 2564 โดยจะจัดกิจกรรมเปิดตัวที่ส่วนกลางในวันที่ 22 มกราคมนี้
ดร.สาธิตกล่าวต่อว่า ได้ให้นายแพทย์สาธารณสุขจังหวัด ทำความเข้าใจและแนะนำขั้นตอนการลงทะเบียน ให้กับบุคลากรสาธารณสุข และอสม.ในพื้นที่ร่วมกิจกรรมทุกคน ซึ่งเป็นการออกกำลังกายเดิน-วิ่งสะสมระยะทาง ทำได้ทุกที่ ทุกเวลา มีการประเมินดัชนีมวลกาย (BMI) และคำแนะนำในการดูแลร่างกายแต่ละบุคคล โดยลงทะเบียนได้ตั้งแต่วันนี้ถึง 31 มีนาคม 2563 และเริ่มบันทึกสะสมระยะทางตั้งแต่วันที่ 1 กุมภาพันธ์ ถึง 31 มีนาคม 2563 เป้าหมายเริ่มต้นที่ 60 วัน ระยะทาง 60 กิโลเมตร  จะมอบประกาศนียบัตรอิเลคทรอนิกส์ (E-certificate) การเป็นต้นแบบสุขภาพดีให้กับผู้ที่สะสมระยะทางครบ 60 วัน 60 กิโลเมตร
“กระทรวงสาธารณสุขมีนโยบายคือ สร้างดีกว่าซ่อม เราต้องป้องกันส่งเสริมให้ประชาชนหันมาใส่ใจสุขภาพของตนเอง รักการออกกำลังกายให้มากขึ้น ถ้ามีคนออกกำลังกายมากเท่าไหร่ เราก็จะใช้เงินในการรักษาน้อยลง ถ้ามีคนที่ไม่เคยออกกำลังกายและลุกขึ้นมาออกกำลังกาย 1 ล้านคน จะสามารถลดผู้ป่วยโรคไม่ติดต่อเรื้อรังได้นี่คือเป้าหมายของโครงการนี้และจะทำไปตลอดทั้งปี” ดร.สาธิตกล่าว
ด้านแพทย์หญิงพรรณพิมล วิปุลากร อธิบดีกรมอนามัย กล่าวว่า ตั้งแต่วันนี้ถึง 31 มีนาคม 2563 ได้เปิดให้ลงทะเบียนฟรีผ่านแอปพลิเคชัน Line เพิ่มเพื่อน @thnvr ทั้งระบบ IOS และ Android เพื่อให้บุคลากรสาธารณสุข และอสม. ออกกำลังกายอย่างต่อเนื่อง สม่ำเสมอ ซึ่งจะช่วยสร้างความแข็งแรงระบบการไหลเวียนโลหิต ระบบหายใจ กล้ามเนื้อและกระดูก ความยืดหยุ่นของร่างกาย ลดการป่วยโรคไม่ติดต่อเรื้อรัง เกิดความกระตือรือร้น ลดความเครียดและภาวะซึมเศร้า ลดภาระค่าใช้จ่ายจากการรักษาพยาบาลลดการขาด/ลางาน ช่วยลดอัตราเสี่ยงการหกล้มและช่วยเสริมสร้างความจำ เตรียมความพร้อมเป็นผู้สูงวัยที่แข็งแรง
********************************* 15 มกราคม 2563

ที่มา : https://www.thaigov.go.th/news/contents/details/25810
