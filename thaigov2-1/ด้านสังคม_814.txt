รัฐบาลไทย-ข่าวทำเนียบรัฐบาล-สธ.จัดกิจกรรม “ร่วมมือ ร่วมใจ ป้องกัน COVID-19”

วันศุกร์ที่ 6 มีนาคม 2563
สธ.จัดกิจกรรม “ร่วมมือ ร่วมใจ ป้องกัน COVID-19”
กระทรวงสาธารณสุข จัดกิจกรรม “ร่วมมือ ร่วมใจ ป้องกัน COVID-19” ชวนประชาชนป้องกันตนเองตามมาตรการกระทรวงสาธารณสุข เรียนรู้การทำหน้ากากผ้า เจลแอลกอฮอล์ การทำความสะอาดและล้างมือที่ถูกวิธี
กระทรวงสาธารณสุข จัดกิจกรรม “ร่วมมือ ร่วมใจ ป้องกัน COVID-19” ชวนประชาชนป้องกันตนเองตามมาตรการกระทรวงสาธารณสุข เรียนรู้การทำหน้ากากผ้า เจลแอลกอฮอล์ การทำความสะอาดและล้างมือที่ถูกวิธี
วันนี้ (6 มีนาคม 2563) ที่ลานอเนกประสงค์ ศูนย์ราชการฯ ถนนแจ้งวัฒนะ กรุงเทพมหานคร ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์ทวีศิลป์ วิษณุโยธิน สาธารณสุขนิเทศก์ เขตสุขภาพที่ 10 และโฆษกกระทรวงสาธารณสุข ผู้บริหาร และนายนาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด ผู้บริหารจัดการศูนย์ราชการเฉลิมพระเกียรติ  80 พรรษา 5 ธันวาคม 2550 เปิดกิจกรรม “ร่วมมือ ร่วมใจ ป้องกัน COVID-19”
ดร.สาธิตกล่าวว่า จากสถานการณ์โรคติดเชื้อไวรัสโคโรนา 2019 ที่มีการแพร่ระบาดไปในหลายประเทศทั่วโลก กระทรวงสาธารณสุข ได้มีการเฝ้าระวังและติดตามตั้งแต่เริ่มมีข้อมูลการระบาดในต่างประเทศ และปรับมาตรการในการป้องกันควบคุมโรคสอดรับกับสถานการณ์มาโดยตลอด รวมทั้งประสานความร่วมมือกับองค์กรสื่อมวลชนช่วยเผยแพร่ความรู้ให้ประชาชนสามารถป้องกันตนเองและครอบครัว สำหรับกิจกรรมในวันนี้ กรมต่างๆ ในสังกัดกระทรวงสาธารณสุข และองค์การเภสัชกรรม ได้ร่วมกับบริษัท ธนารักษ์พัฒนาสินทรัพย์ จำกัด จัดกิจกรรมให้ความรู้แก่เจ้าหน้าที่ของหน่วยงานภาครัฐและเอกชน ประชาชนและชาวต่างชาติที่มารับบริการ ซึ่งมีจำนวนวันละกว่า 20,000 คน อาทิ สอนการเย็บหน้ากากผ้า การทำเจลแอลกอฮอล์ล้างมือ การล้างมือที่ถูกวิธี การทำความสะอาดพื้นผิวที่เป็นจุดเสี่ยงแพร่กระจายเชื้อ ให้ความรู้และคำปรึกษาโดยผู้เชี่ยวชาญของหน่วยงาน เป็นต้น เพื่อช่วยกันเผยแพร่ต่อไปยังประชาชน สร้างความเข้าใจต่อสถานการณ์โรค มีความรู้ในการปฏิบัติตัวเพื่อป้องกันตัวอย่างถูกต้อง เกิดความตระหนัก ลดความตระหนก ต่อสถานการณ์ COVID-19 ในประเทศไทย
“ขอเชิญชวนประชาชนป้องกันตนเองตามมาตรการกระทรวงสาธารณสุข ตระหนักได้ แต่อย่าตระหนกติดตามสถานการณ์ทาง  Line official /FB Fanpage รู้กันทันโรค (กดดู รู้โรค), สายด่วน 1422, ChatBot 1422 ทาง Line official Kor-Ror-OK, TikTok/ Twitter ไทยรู้สู้โควิด หากทุกคนร่วมมือร่วมใจกัน ไม่ว่าสถานการณ์จะยากลำบากเพียงใด เราก็จะสามารถผ่านพ้นวิกฤติครั้งนี้ไปได้ด้วยกัน เช่นเดียวกับทุกครั้งที่ผ่านมา” ดร.สาธิตกล่าว
****************************************  6 มีนาคม 2563
**************************************

ที่มา : https://www.thaigov.go.th/news/contents/details/26959
