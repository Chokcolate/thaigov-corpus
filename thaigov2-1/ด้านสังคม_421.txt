รัฐบาลไทย-ข่าวทำเนียบรัฐบาล-สธ.สั่งสถานบริการในพื้นที่เสี่ยงแผ่นดินไหวติดตามสถานการณ์ สำรวจโครงสร้างความปลอดภัย

วันศุกร์ที่ 22 พฤศจิกายน 2562
สธ.สั่งสถานบริการในพื้นที่เสี่ยงแผ่นดินไหวติดตามสถานการณ์ สำรวจโครงสร้างความปลอดภัย
กระทรวงสาธารณสุข สั่งสถานบริการในพื้นที่เสี่ยงแผ่นดินไหว ติดตามสถานการณ์ สำรวจความปลอดภัยเตรียมทีมช่วยเหลือทางการแพทย์ ทีมสอบสวนควบคุมโรคเคลื่อนที่เร็ว ทีมเยียวยาสุขภาพจิต และทีมอนามัยสิ่งแวดล้อม พร้อมให้การดูแลประชาชน
กระทรวงสาธารณสุข สั่งสถานบริการในพื้นที่เสี่ยงแผ่นดินไหว ติดตามสถานการณ์ สำรวจความปลอดภัยเตรียมทีมช่วยเหลือทางการแพทย์ ทีมสอบสวนควบคุมโรคเคลื่อนที่เร็ว ทีมเยียวยาสุขภาพจิต และทีมอนามัยสิ่งแวดล้อม พร้อมให้การดูแลประชาชน
วันนี้ (22 พฤศจิกายน 2562) นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ภายหลังการประชุมทางไกลเฝ้าระวังสถานการณ์แผ่นดินไหว กับนายแพทย์สาธารณสุขจังหวัด และผู้อำนวยการโรงพยาบาลทั่วประเทศ ว่า รองนายกรัฐมนตรีและรัฐมนตรีว่าการกระทรวงสาธารณสุข และรัฐมนตรีช่วยว่าการกระทรวงสาธารณสุข มีความห่วงใยสถานการณ์แผ่นดินไหวที่ประเทศลาว ซึ่งส่งผลกระทบมาถึงประเทศไทย  กระทรวงสาธารณสุข ได้ให้สำนักงานสาธารณสุขจังหวัด ผู้อำนวยการโรงพยาบาล กรมสนับสนุนบริการสุขภาพที่มีศูนย์เขตตามภูมิภาค ส่งทีมวิศวกรสำรวจความเสียหาย เบื้องต้นได้รับรายงานว่ามีสถานบริการสาธารณสุขมีอาคารที่ได้รับผลกระทบเล็กน้อย 20 กว่าแห่ง ส่วนใหญ่มีรอยร้าว สีหลุดลอก โดยไม่กระทบกับโครงสร้าง ทั้งหมดสามารถใช้งานได้ตามปกติ
นายแพทย์สุขุมกล่าวต่อว่า สถานบริการสาธารณสุขที่ตั้งอยู่ในพื้นที่เสี่ยงแผ่นดินไหวใน 22 จังหวัด119 อำเภอ มีทั้งหมด 745 แห่ง ได้สั่งการให้หน่วยงานสาธารณสุขทุกแห่งเฝ้าระวังติดตามสถานการณ์การเกิดแผ่นดินไหวอย่างใกล้ชิด ให้ทุกจังหวัดเตรียมความพร้อมในการดูแลประชาชน จัดทีมเคลื่อนที่เร็วช่วยเหลือทางการแพทย์ ทีมสอบสวนควบคุมโรคเคลื่อนที่เร็ว ทีมฟื้นฟูเยียวยาทางสุขภาพ และทีมอนามัยสิ่งแวดล้อม ด้านอาคารสถานที่ ให้สำรวจจุดเสี่ยงของโครงสร้างอาคาร ระบบออกซิเจน ระบบไฟฟ้าที่อาจได้รับผลกระทบ เตรียมแผนอพยพผู้ป่วยพร้อมจัดเตรียมพื้นที่อพยพที่ปลอดภัย และทำการซักซ้อมแผนการรับมือเหตุแผ่นดินไหว
ในการวางแผนระยะยาวการก่อสร้างอาคารรองรับเหตุแผ่นดินไหว กระทรวงสาธารณสุข โดยกรมสนับสนุนบริการสุขภาพ ได้ออกแบบตึกอาคารผู้ป่วย ให้มีความมั่นคง และป้องกันแผ่นดินไหวได้ในพื้นที่เสี่ยง ตั้งแต่ปี 2545 ส่วนอาคารที่สร้างก่อนหน้านั้นจะได้สำรวจเสริมในเรื่องความปลอดภัยให้สามารถรองรับเหตุแผ่นดินไหวซึ่งขณะนี้ทั้งหมดยังใช้งานได้ตามปกติ และยังคงติดตามสถานการณ์อยู่ตลอด

ที่มา : https://www.thaigov.go.th/news/contents/details/24763
