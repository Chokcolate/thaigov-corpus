รัฐบาลไทย-ข่าวทำเนียบรัฐบาล-​ กห. ยืนยันไม่ใช้พื้นที่ทหาร หาดเจ้าสำราญ บ่อฝ้ายและสวนสนประดิพัทธ์ เป็นพื้นที่ควบคุมโรค

วันจันทร์ที่ 9 มีนาคม 2563
​ กห. ยืนยันไม่ใช้พื้นที่ทหาร หาดเจ้าสำราญ บ่อฝ้ายและสวนสนประดิพัทธ์ เป็นพื้นที่ควบคุมโรค
พล.อ.ชัยชาญ ช้างมงคล รมช.กห. พร้อม ปล.กห. ได้เรียกประชุมหารือร่วมกับทุกเหล่าทัพ ณ ศาลาว่าการกลาโหม เพื่อเตรียมความพร้อมของกองทัพในการสนับสนุน สธ. รับมือกับการควบคุมการแพร่ระบาดของ COVID - 19
โดยสรุป กห. ยืนยันไม่ใช้พื้นที่ทหาร อาคารรับรอง หาดเจ้าสำราญ จว.พบ. รวมทั้ง อาคารรับรอง บ่อฝ้าย และ สวนสนประดิพัทธ์ จว.ปข. สนับสนุน สธ. เป็นพื้นที่ควบคุมโรค เนื่องจากประสานกับ สธ.และส่วนราชการในพื้นที่แล้วไม่เหมาะสม โดยจะใช้พื้นที่ ทร. อาคารรับรองเดิม อ.สัตหีบ จว.ชบ. สนับสนุนเป็นพื้นที่ควบคุมโรคกลุ่มแรงงานไทยในพื้นที่เสี่ยงที่เดินทางกลับจากเกาหลีใต้ ภายใต้การกำกับดูแลของ สธ.
อย่างไรก็ตาม หากสถานการณ์การแพร่ระบาดเกินระดับการควบคุม กห.โดยทุกเหล่าทัพ พร้อมจะสนับสนุนพื้นที่ควบคุมอื่นๆ โดยจะพิจารณาความเหมาะสมร่วมกับ สธ.ต่อไป สำหรับการทำงานของ รพ.ทหารในพื้นที่ต่างๆของภูมิภาค ได้จัดเตรียมความพร้อมสนับสนุนเป็น รพ.เฉพาะโรค เมื่อเกินขีดความสามารถในการสอบสวนโรคของ สธ.
ทั้งนี้ พล.อ.ชัยชาญ’ ได้ย้ำกับทุกเหล่าทัพว่า พล.อ.ประยุทธ์ จันทร์โอชา นรม.และรมว.กห.ได้กำชับ ขอให้ทุกเหล่าทัพ ถือว่าการแพร่ระบาดของ COVID - 19 เป็นภัยคุกคามความมั่นคงที่ต้องให้ความสำคัญยิ่ง โดยให้เตรียมความพร้อมกำลังพลและทรัพยากรทางทหาร สนับสนุนการทำงานของ สธ.อย่างเต็มกำลัง ทั้งนี้ให้ประสานการทำงานร่วมกับหน่วยงานของ สธ.และส่วนราชการอื่นในทุกระดับอย่างใกล้ชิด พร้อมทั้งขอให้ ยังคงเข้มสนับสนุนบุคลากรทางการแพทย์กับ สธ.ในการคัดกรองกลุ่มเสี่ยงในพื้นที่ท่าอากาศยานนานาชาติและด่านชายแดน อย่างต่อเนื่องกันไปจนกว่าสถานการณ์จะคลี่คลาย

ที่มา : https://www.thaigov.go.th/news/contents/details/26995
