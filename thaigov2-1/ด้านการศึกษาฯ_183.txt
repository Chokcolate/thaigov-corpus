รัฐบาลไทย-ข่าวทำเนียบรัฐบาล-หารือทูตตุรกีและทูตฟิลิปปินส์

วันศุกร์ที่ 20 ธันวาคม 2562
หารือทูตตุรกีและทูตฟิลิปปินส์
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ให้การต้อนรับและหารือกับ เอกอัครราชทูตสาธารณรัฐตุรกีประจำประเทศไทย และ เอกอัครราชทูตสาธารณรัฐฟิลิปปินส์ประจำประเทศไทย
เมื่อวันจันทร์ที่ 16 ธันวาคม 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ให้การต้อนรับและหารือกับนางเอฟเรน ดาเดเลน อักกุน (H.E. Mrs. Evren Dagdelen Akgun) เอกอัครราชทูตสาธารณรัฐตุรกีประจำประเทศไทย และนางแมรี โจ เอ แบร์นาร์โด-อารากน (H.E. Mrs. Mary Jo A. Bernardo-Aragon) เอกอัครราชทูตสาธารณรัฐฟิลิปปินส์ประจำประเทศไทย โดยมีนางสาวดุริยา อมตวิวัฒน์ รองปลัดกระทรวงศึกษาธิการ และผู้แทนจากหน่วยงานที่เกี่ยวข้อง เข้าร่วมหารือ ณ ห้องดำรงราชานุภาพ กระทรวงศึกษาธิการ
- หารือกับเอกอัครราชทูตสาธารณรัฐตุรกีประจำประเทศไทย
รมว.ศึกษาธิการ กล่าวว่า กระทรวงศึกษาธิการไทยยินดีให้ความร่วมมือด้านการศึกษากับประเทศต่าง ๆ โดยมุ่งเน้นการพัฒนาการศึกษาที่มีประสิทธิภาพ และมีแนวทางที่จะสนับสนุนส่งเสริมให้นักเรียนนักศึกษาไทย ไปศึกษาต่อและฝึกฝนทักษะให้มีความเชี่ยวชาญ ณ ต่างประเทศให้มากขึ้น ในเบื้องต้นกระทรวงศึกษาธิการจะหารือการจัดทำหลักสูตรการเรียนการสอนและการอบรม ร่วมกับสถานเอกอัครราชทูตฯ ประกอบกับ เร่งพัฒนานักเรียนนักศึกษาไทยให้มีทักษะด้านต่าง ๆ เพื่อเตรียมความพร้อมก่อนส่งไปศึกษาต่อ ณ ต่างประเทศ เพราะการคัดเลือกนักเรียนและอบรมให้ความรู้ก่อนไปเรียนต่างประเทศนั้นเป็นเรื่องสำคัญ นอกจากจะมีความรู้ความเชี่ยวชาญในสาขาที่จะไปเรียนแล้ว นักเรียนยังต้องมีความรู้พื้นฐานเกี่ยวกับภาษาของประเทศนั้น ๆ รวมถึงทักษะภาษาอังกฤษที่เป็นทักษะที่จำเป็นในโลกยุคปัจจุบันด้วย ในขณะเดียวกันก็มีความยินดีหากฝ่ายตุรกีจะจัดส่งผู้เชี่ยวชาญ เข้ามาช่วยฝึกอบรมครูและนักเรียนไทยในสาขาที่ตุรกีมีความเชี่ยวชาญด้วย
เอกอัครราชทูตสาธารณรัฐตุรกีประจำประเทศไทย กล่าวว่า ตุรกีเป็นประเทศที่มีประวัติศาสตร์และวัฒนธรรมที่มีลักษณะเฉพาะ และรัฐบาลตุรกีได้ให้ความสำคัญกับการจัดการศึกษา ซึ่งเป็นปัจจัยหลักในการพัฒนาทรัพยากรมนุษย์ของประเทศ จึงได้พัฒนาหลักสูตรการเรียนการสอนให้มีมาตรฐานเทียบเท่ากับสถาบันการศึกษาในยุโรปและสหรัฐอเมริกา โดยสถานเอกอัครราชทูตตุรกีประจำประเทศไทย ยินดีให้ความร่วมมือและพร้อมที่จะผลักดันการพัฒนาการศึกษา ร่วมกับหน่วยงานในสังกัดกระทรวงศึกษาธิการไทย ปัจจุบันมีนักเรียนนักศึกษาไทยประมาณ 300 คน ศึกษาอยู่ที่ตุรกี และตุรกีได้มอบทุนการศึกษาในสาขาต่าง ๆ ให้กับนักเรียนนักศึกษาไทยกว่า 200 ทุน เช่น การบัญชี การเงินการธนาคาร วิทยาศาสตร์ เป็นต้น นอกจากนี้ ฝ่ายตุรกียังมีแนวทางที่จะดำเนินความร่วมมือด้านการศึกษา ร่วมกับสถาบันอุดมศึกษาของไทยหลายแห่ง อาทิ จุฬาลงกรณ์มหาวิทยาลัย รวมถึงส่งเสริมความร่วมมือเกี่ยวกับการฝึกอบรมทักษะต่าง ๆ ให้กับครูและนักเรียนอาชีวศึกษาของไทยด้วย
- หารือกับเอกอัครราชทูตสาธารณรัฐฟิลิปปินส์ประจำประเทศไทย
รมว.ศึกษาธิการ กล่าวว่า จากการที่ได้เข้าร่วมการประชุมสภารัฐมนตรีศึกษาแห่งเอเชียตะวันออกเฉียงใต้ ครั้งที่ 50 ณ กรุงกัวลาลัมเปอร์ ประเทศมาเลเซีย ช่วงเดือนกรกฎาคมที่ผ่านมา ได้หารือกับรัฐมนตรีว่าการกระทรวงศึกษาธิการ สาธารณรัฐฟิลิปปินส์ เกี่ยวกับการเพิ่มจำนวนครูสอนภาษาอังกฤษในประเทศไทย ซึ่งมีเงื่อนไขหลายประการ อาทิ การขอและการต่ออายุ VISA, ใบอนุญาตทำงาน (Work Permit), สวัสดิการต่าง ๆ เป็นต้น เพื่อให้ครูฟิลิปปินส์เหล่านี้ เข้ามาช่วยพัฒนาทักษะภาษาอังกฤษให้กับเด็กและเยาวชนไทย โดยยินดีที่จะหารือกับกระทรวงแรงงานและกระทรวงการต่างประเทศของฟิลิปปินส์ เกี่ยวกับแนวทางการเพิ่มจำนวนครูสอนภาษาอังกฤษในไทย ให้ทันภายในเดือนพฤษภาคม 2563
เอกอัครราชทูตสาธารณรัฐฟิลิปปินส์ประจำประเทศไทย กล่าวว่า ประเทศไทยและฟิลิปปินส์มีความสัมพันธ์ทางการทูตครบรอบ 70 ปี ในปี 2562 ซึ่งตลอดระยะเวลาที่ผ่านมาได้มีความร่วมมือกันในหลายด้าน โดยเฉพาะอย่างยิ่งความร่วมมือด้านการศึกษา ที่มีครูฟิลิปปินส์เข้ามาสอนในประเทศไทยจำนวนมาก ส่วนความร่วมมือในอนาคตอาจจะเริ่มจากการจัดตั้งคณะทำงานร่วม เพื่อหารือในรายละเอียดเกี่ยวกับการจ้างครูฟิลิปปินส์เพิ่มเติม และดูลเรื่องสวัสดิการต่าง ๆ ให้ครอบคลุมมากขึ้น ทั้งนี้ ตลอดระยะเวลาที่เข้ารับตำแหน่งเอกอัครราชทูตฯ เป็นเวลากว่า 4 ปี ก็ได้รับความร่วมมือจากหน่วยงานต่าง ๆ ในประเทศไทยเป็นอย่างดี และยินดีสนับสนุนการพัฒนาการศึกษาไทยในทุกด้าน ก่อนที่จะครบวาระการดำรงตำแหน่งในช่วงปลายเดือนธันวาคม 2562 นี้
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/25361
