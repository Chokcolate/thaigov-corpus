รัฐบาลไทย-ข่าวทำเนียบรัฐบาล-อนุทินส่งทีมแพทย์-พยาบาล รับคนไทยจากเมืองอู่ฮั่น ทุกคนภูมิใจทำหน้าที่เพื่อชาติ [กระทรวงสาธารณสุข]

วันเสาร์ที่ 14 มีนาคม 2563
อนุทินส่งทีมแพทย์-พยาบาล รับคนไทยจากเมืองอู่ฮั่น ทุกคนภูมิใจทำหน้าที่เพื่อชาติ [กระทรวงสาธารณสุข]
รองนายกรัฐมนตรีและรัฐมนตรีว่าการกระทรวงสาธารณสุข ส่งทีมแพทย์ พยาบาล พร้อมลูกเรือเดินทางรับคนไทยจากเมืองอู่ฮั่น มณฑลหูเป่ย์ ทุกคนภูมิใจที่ได้ร่วมปฏิบัติการเพื่อประเทศชาติ คาดเดินทางถึงไทยเย็นวันนี้ จะไปรอรับด้วยตนเอง
วันนี้ (4 กุมภาพันธ์ 2563) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลังส่งทีมแพทย์ที่ท่าอากาศยานดอนเมือง ว่า วันนี้ได้ส่งทีมแพทย์ พยาบาล เดินทางไปสนับสนุนการทำงานนำคนไทยจากเมืองอู่ฮั่นกลับประเทศไทย จากการพูดคุยกับทีมแพทย์ทุกคน มีความพร้อม สภาพจิตใจ ปกติดีมาก ทุกคนตั้งใจอาสาที่จะไป ดีใจและมีความภูมิใจที่ได้ทำหน้าที่เพื่อประเทศชาติ
นายอนุทินกล่าวว่า กระทรวงการต่างประเทศได้ติดต่อกับทางคนไทยที่อู่ฮั่น ขณะนี้รับทราบว่ามีการเตรียมการพร้อมที่จะนำคนไทยกลับบ้าน โดยก่อนเดินทางทุกคนจะได้รับการตรวจคัดกรองหากมีไข้จะยังไม่อนุญาตให้ขึ้นเครื่อง และระหว่างอยู่บนเครื่อง จะมีการวัดไข้ อีก 3 ครั้ง และหลังลงจากเครื่องบินแล้วจะรับตัวคนไทยทั้งหมดไปยังสถานที่ที่ได้จัดเตรียมไว้ เพื่อเฝ้าระวังโรคต่อเนื่องอีก 14 วัน  ขอให้คนไทยในประเทศมั่นใจทุกอย่างเป็นไปตามมาตรฐาน ของการควบคุมโรค
“ทุกภาคส่วนได้มีการเตรียมพร้อมหลังจากที่ได้รับฟังแผนการปฏิบัติและรับชมสาธิตการปฏิบัติขั้นตอนการลำเลียง รู้สึกมั่นใจในการปฏิบัติการครั้งนี้ ซึ่งเย็นวันนี้จะเดินทางไปรับด้วยตนเอง คนไทยทางโน้นก็คิดถึงบ้าน คิดถึงอาหารไทย เพราะต้องอยู่ในสภาพที่ถูกจำกัด ถ้าเป็นไปได้จะพยายามจัดเตรียมอาหาร เตรียมอุปกรณ์สื่อสารให้ผู้เดินทางและญาติได้พูดคุยกันเพื่อคลายความคิดถึง”
ทั้งนี้ ได้รับการติดต่อจากสายการบินไทยไลอ้อนแอร์ อาสาที่จะรับคนไทยที่อาจยังตกค้างและต้องการจะกลับประเทศไทย ในเมืองที่มีเส้นทางบิน ช่วงระหว่างวันที่ 5 – 8 กุมภาพันธ์ 2563 ซึ่งน่าชื่นชมและจะมีการแถลงรายละเอียดอีกครั้ง ในส่วนทีมที่ไปรับกลับทุกคน ทั้งเจ้าหน้าที่และลูกเรือ จะต้องรับตัวไว้ เฝ้าสังเกตอาการ เป็นเวลา 14 วัน เช่นเดียวกัน ส่วนเครื่องบินจะต้องทำความสะอาดตามมาตรฐานของสายการบิน
....................................

ที่มา : https://www.thaigov.go.th/news/contents/details/27219
