รัฐบาลไทย-ข่าวทำเนียบรัฐบาล-กระทรวงอุตสาหกรรม เผย GM ขายศูนย์การผลิตรถยนต์ให้กับ GWM (Great Wall Motors) เป็นกลยุทธ์การดำเนินธุรกิจเพื่อรองรับการเปลี่ยนแปลงของโลก

วันพฤหัสบดีที่ 20 กุมภาพันธ์ 2563
กระทรวงอุตสาหกรรม เผย GM ขายศูนย์การผลิตรถยนต์ให้กับ GWM (Great Wall Motors) เป็นกลยุทธ์การดำเนินธุรกิจเพื่อรองรับการเปลี่ยนแปลงของโลก
กระทรวงอุตสาหกรรม เผย GM ขายศูนย์การผลิตรถยนต์ให้กับ GWM (Great Wall Motors) เป็นกลยุทธ์การดำเนินธุรกิจเพื่อรองรับการเปลี่ยนแปลงของโลก
วันอังคารที่ 18 กุมภาพันธ์ พ.ศ. 2563 นายทองชัย ชวลิตพิเชฐ ผู้อำนวยการสำนักงานเศรษฐกิจอุตสาหกรรม กระทรวงอุตสาหกรรม ชี้แจงข้อเท็จจริงกรณีบริษัท เจนเนอรัล มอเตอร์ส หรือจีเอ็ม ประกาศจะยุติการผลิตและจำหน่ายรถยนต์ เชฟโรเลตในประเทศไทยภายในปี 2563 ว่า GM (General Motors) ได้บรรลุข้อตกลงขายศูนย์การผลิตรถยนต์ให้กับ GWM (Great Wall Motors) ซึ่งเป็นกลยุทธ์การดำเนินธุรกิจเพื่อรองรับการเปลี่ยนแปลงของโลก ไปสู่รถยนต์ที่ขับเคลื่อนด้วยมอเตอร์ไฟฟ้า (xEV) โดยกลยุทธ์ดังกล่าวถือเป็นเรื่องปกติของการทำธุรกิจ ซึ่งต้องปรับตัวเพื่อรองรับ Disruptive Technology ที่เปลี่ยนแปลงไปอย่างรวดเร็ว เพื่อสร้างความแข็งแกร่งและการดำเนินงานที่มีประสิทธิภาพมากขึ้น รวมถึงความสามารถในการแข่งขันที่เพิ่มขึ้นของบริษัทรถยนต์หลายค่ายทั่วโลก เช่น เฟียต-ไครสเลอร์ และการที่ GWM ได้ซื้อโรงงานผลิตยานยนต์ในประเทศอินเดียก่อนหน้านี้ด้วย
ทั้งนี้ GWM ได้เข้ามาหารือกับสำนักงานเศรษฐกิจอุตสาหกรรม กระทรวงอุตสาหกรรมเกี่ยวกับการลงทุนสร้างฐานการผลิตยานยนต์ในประเทศไทยมาสักระยะหนึ่งแล้ว โดย GWM เป็นผู้ผลิตรถยนต์สัญชาติจีนรายใหญ่ และเป็นผู้ผลิตรถยนต์อเนกประสงค์ (SUV) และรถปิกอัพรายใหญ่ที่สุดของจีน โดยในช่วง 4 ปีที่ผ่านมา GWM มีปริมาณการจำหน่ายในจีนเฉลี่ย 1 ล้านคันต่อปี สำหรับการลงทุนในประเทศไทยนั้น GWM วางแผนการผลิตรถยนต์ SUV และรถปิกอัพ รวมถึงการผลิตรถยนต์ปลั๊กอินไฮบริด (PHEV) และรถยนต์ไฟฟ้า (BEV) ด้วยกำลังการผลิตประมาณ 100,000 คันต่อปี โดยร้อยละ 50 จะเป็นการผลิตเพื่อการส่งออก โดยคาดว่า จะเริ่มต้นการผลิตได้ภายในไตรมาส 1 ปี 2565 โดยสรุปแล้ว การลงทุนของ GWM ขนาดกำลังการผลิต 100,000 คันต่อปี (ในปัจจุบัน GM ผลิตประมาณ 50,000 คันต่อปี) จะส่งผลให้อุตสาหกรรมยานยนต์ไทยมีความสามารถในการแข่งขันเพิ่มขึ้น ส่งผลดีต่อภาคการผลิต (โดยเฉพาะผู้ผลิตชิ้นส่วนยานยนต์ไทยและ Supply Chain ของอุตสาหกรรมยานยนต์ในประเทศ) การส่งออก และการจ้างแรงงานในภาคอุตสาหกรรม นอกจากนี้ GWM ยังมีการลงทุนวิจัยและพัฒนาเกี่ยวกับยานยนต์ไฟฟ้าในหลายประเทศ เช่น จีน เกาหลีใต้ และเยอรมัน ในเทคโนโลยีแบตเตอรี่ประเภทลิเทียมไอออน และเทคโนโลยีเซลล์เชื้อเพลิง (Fuel Cell) ซึ่งคาดว่า จะเป็นส่วนสนับสนุนสำคัญต่อนโยบายการสร้างฐานการผลิตรถยนต์ไฟฟ้าในประเทศไทยของรัฐบาลอีกด้วย
จากแนวโน้มที่มีการลงทุนในด้านการวิจัยและพัฒนาเทคโนโลยีของ GWM ดังกล่าว สอดคล้องกับนโยบายของรัฐบาลไทยให้มีการสนับสนุนการผลิตและการใช้ยานยนต์สะอาด ประหยัด ปลอดภัย และเป็นมิตรต่อสิ่งแวดล้อม ประกอบกับทิศทางของอุตสาหกรรมยานยนต์โลกก็มุ่งสู่เทคโนโลยีสะอาดเช่นกัน ดังนั้น ผู้ประกอบการยานยนต์ ในประเทศไทย ทั้งผู้ผลิตยานยนต์ และผู้ผลิตชิ้นส่วนยานยนต์ จึงควรเร่งปรับตัวตามทิศทางการพัฒนาเทคโนโลยีโลกดังกล่าว เพื่อรักษาการเป็นฐานการผลิตยานยนต์ในอาเซียน และเป้าหมายการเป็นฐานการผลิตยานยนต์ในระดับโลก
ทั้งนี้ภาพรวมของเศรษฐกิจไทยและภาคอุตสาหกรรมในสถานการณ์ปัจจุบัน แม้จะมีข้อจำกัดและปัจจัยเสี่ยงในหลายประเด็น อาทิ การระบาดของไวรัสโควิด-19 ปัญหาภัยแล้ง และความล่าช้าของงบประมาณรายจ่ายรัฐบาล อย่างไรก็ตามข้อจำกัดบางส่วนได้ผ่อยคลายลง ไม่ว่าจะเป็นเรื่องของ ร่าง พ.ร.บ.งบประมาณรายจ่ายประจำปี 2563 ที่สภาผู้แทนราษฎรมีมติผ่านร่างกฎหมายฉบับดังกล่าวในวาระ 2-3 ใหม่แล้ว ซึ่งจะทำให้มีเม็ดเงินจากภาครัฐหมุนเวียนเข้าสู่ระบบเศรษฐกิจได้ในช่วงไตรมาสที่ 2 ของปี 2563 เป็นต้นไป ซึ่งวงเงินงบประมาณรายจ่ายภาครัฐที่ประกอบด้วย 2 ส่วนหลัก คือ การใช้จ่ายเพื่อการอุปโภคขั้นสุดท้ายของรัฐบาล และการลงทุนภาครัฐ และมีสัดส่วนต่อ GDP ประมาณร้อยละ 16.2 และ 5.9 จะเป็นเครื่องจักรสำคัญในการประคับประคองเศรษฐกิจในปี 2563 โดยเฉพาะในส่วนของการลงทุนนั้นจะทำให้เกิดการผลิตและการจ้างงานเพิ่มขึ้นโดยตรง และหากเป็นโครงการใช้จ่ายลงทุนขนาดเล็กระดับชุมชนจะทำให้เม็ดเงินเข้าสู่ระบบเศรษฐกิจได้รวดเร็ว ในส่วนของผลกระทบจากการระบาดของไวรัสโควิด-19 แม้ว่าผลกระทบดังกล่าวจะยังไม่ชัดเจนโดยขึ้นอยู่กับระยะเวลาและความรุนแรงของการระบาด แต่หากประมาณการจากระยะเวลาและผลกระทบจากการระบาดของโรคซาร์ (SARs) ในปี 2546 คาดว่าจำนวนผู้ติดเชื้อไวรัสโควิด-19 จะเข้าสู่จุดสูงสุดในช่วงเดือนมีนาคม และจะสิ้นสุดลงจนทำให้ทางการจีนยุติมาตรการห้ามประชาชนเดินทางไปต่างประเทศในช่วงต้นเดือน พฤษภาคม 2563 ซึ่งจะทำให้ผลกระทบที่เกิดขึ้นด้านต่าง ๆ คลี่คลายลงและกิจกรรมต่าง ๆ ในระบบเศรษฐกิจทยอยเข้าสู่ภาวะปกติในช่วงครึ่งปีหลังเป็นต้นไป
ขณะเดียวกัน นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน เปิดเผยว่า บริษัท จีเอ็ม เป็นบริษัทที่ได้รับการส่งเสริมการลงทุนจากบีโอไอตั้งโครงการอยู่ในจังหวัดระยอง โดยบริษัทใช้ประเทศไทยเป็นฐานการผลิตรถยนต์ยี่ห้อเชฟโรเลตสำหรับตลาดในประเทศไทย และรถยนต์ยี่ห้อโฮเด้น สำหรับตลาดประเทศออสเตรเลียและนิวซีแลนด์ แต่ด้วยสภาพการตลาดปัจจุบันซึ่งยอดขายทั้งในประเทศและส่งออกไม่เป็นไปตามคาด  บริษัทจึงตัดสินใจประกาศหยุดการผลิตรถยนต์และการขายรถยนต์เชฟโรเลตในประเทศไทย พร้อมกับการหยุดจำหน่ายรถยนต์โฮเด้น ในประเทศออสเตรเลีย
แม้ว่าบริษัท จีเอ็ม จะยุติการผลิตรถยนต์ในประเทศไทย แต่บริษัท เกรท วอลล์ มอเตอร์ส ซึ่งเป็นหนึ่งในผู้ผลิตรถยนต์อเนกประสงค์ (SUVs) และรถบรรทุกชั้นนำของประเทศจีนได้ประกาศแผนที่จะเข้ารับช่วงธุรกิจในประเทศไทยต่อจากบริษัท จีเอ็ม รวมทั้งมีแผนจะขยายการลงทุนในไทยและใช้ประเทศไทยเป็นศูนย์กลางการผลิตรถยนต์เพื่อส่งออกไปยังประเทศในกลุ่มอาเซียนและออสเตรเลีย อีกทั้งมีแผนการจ้างแรงงาน รวมถึงการพัฒนาทักษะฝีมือแรงงานไทยเพื่อให้รองรับกับการเติบโตของอุตสาหกรรมยานยนต์ สำนักงานฯ จะหารือกับทั้งสองบริษัทอย่างใกล้ชิดและประสานงานกับหน่วยงานที่เกี่ยวข้องเพื่อให้การเปลี่ยนแปลงครั้งนี้จะนำไปสู่การพัฒนาอุตสาหกรรมยานยนต์ของไทยในระยะต่อไป โดยเฉพาะอย่างยิ่งการปรับไปสู่ยานยนต์สมัยใหม่
........................................

ที่มา : https://www.thaigov.go.th/news/contents/details/26637
