รัฐบาลไทย-ข่าวทำเนียบรัฐบาล-ไทย-UNHCR พร้อมร่วมผลักดันการจัดทำระบบคัดกรองคนเข้าเมืองผิดกฎหมาย ให้สามารถนำไปปฏิบัติได้อย่างเป็นรูปธรรม

วันพฤหัสบดีที่ 7 พฤศจิกายน 2562
ไทย-UNHCR พร้อมร่วมผลักดันการจัดทำระบบคัดกรองคนเข้าเมืองผิดกฎหมาย ให้สามารถนำไปปฏิบัติได้อย่างเป็นรูปธรรม
ไทย-UNHCR พร้อมร่วมผลักดันการจัดทำระบบคัดกรองคนเข้าเมืองผิดกฎหมาย ให้สามารถนำไปปฏิบัติได้อย่างเป็นรูปธรรม
วันนี้ (วันพฤหัสบดีที่ 7 พฤศจิกายน 2562) เวลา 10.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายจูเซปเป เดอวินเซนตีส (Mr. Giuseppe De Vincentiis) ผู้แทนข้าหลวงใหญ่ผู้ลี้ภัยแห่งสหประชาชาติประจำประเทศไทย (UNHCR's Representative in Thailand) เข้าเยี่ยมคารวะ นายวิษณุ เครืองาม รองนายกรัฐมนตรี สรุปสาระสำคัญการหารือ ดังนี้
รองนายกรัฐมนตรีแสดงความยินดีต่อความสัมพันธ์ที่ใกล้ชิดระหว่างไทยกับ UNHCR และยืนยันความมุ่งมั่นของรัฐบาลไทยในการทำงานร่วมกับ UNHCR อย่างใกล้ชิด เพื่อหาแนวทางแก้ปัญหาเรื่องความคุ้มครองระหว่างประเทศทั้งในประเทศไทยและต่างประเทศ พร้อมขอบคุณ UNHCR ที่ให้ข้อคิดเห็นที่เป็นประโยชน์ในการจัดทำร่างระเบียบสำนักนายกรัฐมนตรีว่าด้วยการคัดกรองและคุ้มครองคนต่างด้าวที่เข้ามาในราชอาณาจักรและไม่สามารถเดินทางกลับประเทศอันเป็นภูมิลำเนาได้ ซึ่งหน่วยงานที่เกี่ยวข้องของไทยได้รับไปพิจารณาอย่างจริงจัง และคาดว่าจะสามารถเสนอคณะรัฐมนตรีเพื่อพิจารณาอนุมัติได้ภายในปีนี้ อย่างไรก็ตาม การจัดทำระบบคัดกรองยังเป็นเรื่องใหม่สำหรับไทย มีความเกี่ยวข้องกับหลายหน่วยงาน อีกทั้ง ยังต้องจัดการกับปัญหาด้านการบริหารและกฎหมายที่ซับซ้อน งบประมาณ และการสร้างความเข้าใจแก่สาธารณชน
ผู้แทน UNHCR กล่าวว่าเป็นโอกาสที่ดีในการพูดคุยประเด็นสำคัญที่เกี่ยวข้องกับผู้ลี้ภัยร่วมกัน พร้อมทั้งชื่นชมความมุ่งมั่นของรัฐบาลไทยในการทำงานเพื่อแก้ปัญหาผู้ลี้ภัย ทั้งนี้ ผู้แทน UNHCR ให้คำมั่นว่า UNHCR พร้อมทำงานร่วมกับรัฐบาลเพื่อช่วยเหลือและผลักดันในประเด็นที่เกี่ยวเนื่องกับผู้ลี้ภัยให้เกิดผลเป็นรูปธรรม สำหรับการจัดทำร่างระเบียบสำนักนายกรัฐมนตรีฯ นั้น ผู้แทน UNHCR เชื่อมั่นว่า ความเป็นน้ำหนึ่งใจเดียวกันของคนไทยจะทำให้การจัดทำร่างดังกล่าวสำเร็จลุล่วงไปด้วยดี
ทั้งสองฝ่ายหารือถึงการสนับสนุนการจัดทำระบบคัดกรองของไทย โดย UNHCR ยินดีแลกเปลี่ยนความรู้ด้านวิชาการ เช่น การศึกษาระบบคัดกรองของประเทศอื่นๆ ที่มีบริบทต่างกัน รวมทั้งการเพิ่มขีดความสามารถในการพัฒนาศักยภาพบุคลากรของไทยในสาขาที่ UNHCR มีความเชี่ยวชาญ
ในตอนท้าย รองนายกรัฐมนตรีเน้นย้ำความมุ่งมั่นของรัฐบาลไทยในการจัดทำร่างระเบียบสำนักนายกรัฐมนตรีฯ และมีระบบคัดกรองที่มีประสิทธิภาพ ในปัจจุบัน มีบางหน่วยงานของไทยเริ่มเตรียมความพร้อมเพื่อรองรับการมีระบบคัดกรอง เช่น สำนักงานตรวจคนเข้าเมือง (สตม.) ได้จัดตั้งกองกำกับการ 4 กองบังคับการสืบสวนสอบสวน เพื่อดูแลเรื่องที่เกี่ยวข้องกับผู้ลี้ภัย และระบบคัดกรองโดยตรง พร้อมขอให้ UNHCR เร่งรัดกระบวนการไปตั้งถิ่นฐานใหม่ในประเทศที่สามให้แก่บุคคลที่เป็นผู้ลี้ภัยอย่างแท้จริง

ที่มา : https://www.thaigov.go.th/news/contents/details/24392
