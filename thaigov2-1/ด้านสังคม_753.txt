รัฐบาลไทย-ข่าวทำเนียบรัฐบาล-ผช.รมว.พม. พร้อมสายด่วน พม. 1300 ลงพื้นที่ช่วยเหลือ 17 ครอบครัวผู้ประสบปัญหาทางสังคม ในชุมชนดารีซีน และชุมชนใต้สะพานโซน 1 ย่านทุ่งครุ กทม.

วันพฤหัสบดีที่ 20 กุมภาพันธ์ 2563
ผช.รมว.พม. พร้อมสายด่วน พม. 1300 ลงพื้นที่ช่วยเหลือ 17 ครอบครัวผู้ประสบปัญหาทางสังคม ในชุมชนดารีซีน และชุมชนใต้สะพานโซน 1 ย่านทุ่งครุ กทม.
ผช.รมว.พม. พร้อมสายด่วน พม. 1300 ลงพื้นที่ช่วยเหลือ 17 ครอบครัวผู้ประสบปัญหาทางสังคม ในชุมชนดารีซีน และชุมชนใต้สะพานโซน 1 ย่านทุ่งครุ กทม.
วันที่ 18 ก.พ.63 13.30 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ทั้งเด็ก เยาวชน ผู้สูงอายุ คนพิการ และผู้ด้อยโอกาสที่ประสบปัญหาทางสังคม รวมจำนวน 17 ครอบครัว ณ ชุมชนดารีซีน และชุมชนใต้สะพานโซน 1 ย่านทุ่งครุ กรุงเทพฯ
นายสากล กล่าวว่า วันนี้ ตนพร้อมด้วยศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ได้แก่ 1. กรมพัฒนาสังคมและสวัสดิการ (พส.) 2. กรมส่งเสริมและพัฒนาคุณภาพชีวิตคนพิการ (พก.) 3. กรมกิจการผู้สูงอายุ (ผส.) 4. กรมกิจการเด็กและเยาวชน (ดย.) โดยบ้านพักเด็กและครอบครัวกรุงเทพมหานคร 5. สำนักงานเขตทุ่งครุ โดยฝ่ายพัฒนาชุมชน และ 6. ศูนย์บริการสาธารสุข 59 ทุ่งครุ รวมทั้งอาสาสมัครพัฒนาสังคมและความมั่นคงของมนุษย์ (อพม.) ได้ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ที่ประสบปัญหาทางสังคม รวมจำนวน 17 ครอบครัว ณ ชุมชนดารีซีน และชุมชนใต้สะพานโซน 1 ย่านทุ่งครุ กรุงเทพฯ อาทิ 1) หญิงชรา อายุ 67 ปี ป่วยเป็นโรคสมองเสื่อม ยังไม่ได้ขอรับการประเมินความพิการจากแพทย์ อาศัยอยู่กับลูกสาว อายุ 42 ปี ไม่ได้ประกอบอาชีพ เนื่องจากต้องคอยดูแลมารดาอย่างใกล้ชิด หากปล่อยให้อยู่เพียงลำพังจะเกิดการพลัดหลง และยังต้องรับภาระเลี้ยงดูบุตรวัยกำลังเรียนอีก 3 คน มีเพียงสามีที่ทำงานหาเลี้ยงครอบครัวเพียงคนเดียว 2) หญิง อายุ 33 ปี พิการทางจิตใจ หากไม่รับประทานยาจิตเวชอย่างต่อเนื่องทุกวัน จะมีอาการอาละวาดและข่มขู่จะฆ่าตัวตาย ครอบครัวต้องให้การดูแลอย่างใกล้ชิด อาศัยอยู่เพียงลำพังกับพ่อและและแก่ชรา อายุ 63 ปี และ 73 ปี 3) หญิงชรา อายุ 78 ปี มีโรคประจำตัวเป็นโรคความดันโลหิตสูงและโรคกระเพาะอาหาร อาศัยอยู่กับสามีแก่ชรา อายุ 81 ปี และต้องรับภาระเลี้ยงดูหลานวัยกำลังเรียนอีก 2 คน อาศัยเพียงเบี้ยยังชีพผู้สูงอายุใช้ประทังชีวิต 4) หญิงชรา อายุ 65 ปี มีโรคประจำตัวเป็นโรคหัวใจโตและมะเร็งต่อมไทรอย อาศัยอยู่เพียงลำพัง ประกอบอาชีพเก็บของเก่าขาย 5) ชายชรา อายุ 83 ปี พิการป่วยติดเตียง ต้องสวมผ้าอ้อมสำเร็จรูป อาศัยอยู่กับลูกสาว 2 คน คนโตไม่ได้ประกอบอาชีพ เนื่องจากต้องดูแลบิดาอย่างใกล้ชิด มีเพียงลูกสาวคนเล็กที่ต้องทำงานหาเลี้ยงครอบครัวเพียงคนเดียว รายได้ไม่เพียงพอค่าใช้จ่าย และ 6) หญิงสาว อายุ 19 ปี เป็นผู้ป่วยติดเชื้อเอชไอวี ไม่ได้ประกอบอาชีพ เนื่องจากต้องเลี้ยงดูลูกชาย อายุ 10 เดือน มีเพียงสามีที่ประกอบอาชีพรับจ้างทั่วไป ทำงานหาเลี้ยงครอบครัวเพียงคนเดียว เป็นต้น
นายสากล กล่าวต่อไปว่า ทั้งนี้ หน่วยงานสังกัดกระทรวง พม. และหน่วยงานที่เกี่ยวข้อง ได้ร่วมกันประเมินทางสังคมและตรวจสอบข้อเท็จจริง เพื่อให้ความช่วยเหลือทั้งในระยะเร่งด่วนและระยะยาว ดังนี้ 1) มอบเครื่องอุปโภคบริโภคที่จำเป็น 2) นำเรื่องของครอบครัวต่างๆ ที่มีเด็ก เยาวชน ผู้สูงอายุ คนพิการ และผู้ด้อยโอกาสที่ประสบปัญหาทางสังคม เข้าพิจารณาเพื่อขอรับเงินสงเคราะห์ 3) ซ่อมแซม ปรับปรุงที่อยู่อาศัยให้มีความมั่นคง เหมาะสม และถูกสุขลักษณะสำหรับกลุ่มเป้าหมาย 4) รักษาพยาบาลผู้ป่วยอย่างต่อเนื่อง 5) มอบหมายให้ อพม. ในชุมชน เยี่ยมบ้านเพื่อช่วยดูแลกลุ่มเป้าหมายอย่างสม่ำเสมอ 6) ให้คำปรึกษาแนะนำเรื่องการประกอบอาชีพและการส่งเสริมรายได้ที่มั่นคงเพียงพอ 7) ให้คำปรึกษาแนะนำเพื่อขอรับสิทธิสวัสดิการอื่นตามกฎหมาย และ 8) หาแนวทางร่วมกันในการช่วยเหลือกลุ่มเป้าหมายเพื่อการพัฒนาชีวิตที่ดีในระยะยาวต่อไป
นายสากล กล่าวเพิ่มเติมว่า ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่

ที่มา : https://www.thaigov.go.th/news/contents/details/26646
