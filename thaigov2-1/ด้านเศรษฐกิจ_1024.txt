รัฐบาลไทย-ข่าวทำเนียบรัฐบาล-บก. เพิ่มรายการยารักษาโรคมะเร็งและโลหิตวิทยาให้เบิกจ่ายตรงได้ เริ่ม 16 ธ.ค. 62

วันจันทร์ที่ 9 ธันวาคม 2562
บก. เพิ่มรายการยารักษาโรคมะเร็งและโลหิตวิทยาให้เบิกจ่ายตรงได้ เริ่ม 16 ธ.ค. 62
กรมบัญชีกลางประกาศหลักเกณฑ์การเบิกจ่ายตรงยารักษาโรคมะเร็งเพิ่มเติม 2 รายการ ในโครงการเบิกจ่ายตรงสำหรับผู้ป่วยโรคมะเร็งและโลหิตวิทยา (ระบบ OCPA) เพื่อบรรเทาความเดือดร้อนให้แก่ผู้ป่วยโดยไม่ต้องทดรองจ่ายเงินไปก่อน เริ่ม 16 ธันวาคม 2562 เป็นต้นไป
นางสาววิลาวรรณ พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า กรมบัญชีกลางได้ดำเนินการเพิ่มเติมรายการยาสำหรับรักษาโรคมะเร็งและโลหิตวิทยา ในโครงการเบิกจ่ายตรงสำหรับผู้ป่วยโรคมะเร็งและโลหิตวิทยา (ระบบ OCPA) อย่างต่อเนื่อง เพื่อให้ผู้มีสิทธิและบุคคลในครอบครัวที่ป่วยเป็นโรคมะเร็งและโลหิตวิทยาสามารถเบิกจ่ายตรงได้ โดยไม่ต้องทดรองจ่ายเงินไปก่อน โดยล่าสุดกรมบัญชีกลางได้มีการปรับปรุงเงื่อนไขข้อบ่งชี้ในการเบิกจ่ายยา 1 รายการ และเพิ่มเติมรายการยาให้สามารถเบิกจ่ายตรงได้อีก 1 รายการ ซึ่งจะเริ่มใช้สิทธิได้ตั้งแต่วันที่ 16 ธันวาคม 2562 เป็นต้นไป โดยมีรายละเอียด ดังนี้
1. ปรับปรุงเงื่อนไขข้อบ่งชี้ในการเบิกจ่ายค่ายา Trastuzumab ให้สามารถรักษาผู้ป่วยโรคมะเร็งเต้านมทั้งในระยะเริ่มต้นและระยะแพร่กระจาย โดยเป็นการเพิ่มเงื่อนไขการใช้ยาให้เพิ่มขึ้นตามหลักฐานเชิงประจักษ์ทางการแพทย์ ส่งผลให้ผู้ป่วยจะได้ประโยชน์ในการรักษาพยาบาลเพิ่มมากขึ้น
2. กำหนดเพิ่มรายการยาและเงื่อนไขข้อบ่งชี้ในการเบิกจ่ายค่ายา Ruxolitinib ที่ใช้ในการรักษาผู้ป่วยโรคผังผืดในไขกระดูก Myelofibrosis
ทั้งนี้ ผู้มีสิทธิและบุคคลในครอบครัวที่ป่วยด้วยโรคมะเร็งและโลหิตวิทยา และแพทย์ผู้ทำการรักษามีแผนการรักษาด้วยยา 2 รายการดังกล่าว ให้ดำเนินการลงทะเบียนขออนุมัติการใช้ยาในระบบ OCPA ณ สถานพยาบาลก่อนจึงจะสามารถใช้สิทธิเบิกจ่ายตรงได้ ซึ่งปัจจุบันระบบ OCPA มีรายการยาสำหรับการรักษาโรคมะเร็งและโลหิตวิทยาที่เบิกจ่ายตรงได้ จำนวนทั้งสิ้น 20 รายการ และ 33 เงื่อนไขข้อบ่งชี้ อนึ่งกรมบัญชีกลางได้ปรับปรุงแนวทางการรักษาโรคมะเร็งและโลหิตวิทยาอย่างต่อเนื่อง เพื่อให้ผู้ป่วยสามารถเข้าถึงการรักษา อีกทั้งเข้าถึงเทคโนโลยีทางการแพทย์ที่มีการพัฒนาการรักษามะเร็งแต่ละชนิดได้มากขึ้น โดยจะประกาศเพิ่มรายการยาและเงื่อนไขข้อบ่งชี้เป็นระยะ ๆ เพื่อให้ผู้ป่วยได้รับการรักษาที่มีคุณภาพ และเกิดประโยชน์สูงสุด

ที่มา : https://www.thaigov.go.th/news/contents/details/25100
