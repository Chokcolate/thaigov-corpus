รัฐบาลไทย-ข่าวทำเนียบรัฐบาล-กรมบัญชีกลางเร่งรัดการใช้จ่ายงบประมาณรายจ่าย ปี 63

วันพุธที่ 4 มีนาคม 2563
กรมบัญชีกลางเร่งรัดการใช้จ่ายงบประมาณรายจ่าย ปี 63
กรมบัญชีกลางเร่งรัดทุกส่วนราชการ รัฐวิสาหกิจ และหน่วยงานอื่นของรัฐ ใช้จ่ายงบประมาณรายจ่าย ประจำปีงบประมาณ พ.ศ. 2563 ให้เป็นไปตามเป้าหมายที่กำหนด เพื่อสนับสนุนการขยายตัวทางเศรษฐกิจของประเทศให้มีประสิทธิภาพ
กรมบัญชีกลางเร่งรัดทุกส่วนราชการ รัฐวิสาหกิจ และหน่วยงานอื่นของรัฐ ใช้จ่ายงบประมาณรายจ่าย ประจำปีงบประมาณ พ.ศ. 2563 ให้เป็นไปตามเป้าหมายที่กำหนด เพื่อสนับสนุนการขยายตัวทางเศรษฐกิจของประเทศให้มีประสิทธิภาพ เผย ! ผลการเบิกจ่ายไตรมาส 2 ปี 63 ภาพรวมใช้จ่ายแล้ว 6.74 แสนล้านบาท
นายภูมิศักดิ์  อรัญญาเกษมสุข อธิบดีกรมบัญชีกลาง เปิดเผยว่า ตามที่พระราชบัญญัติงบประมาณรายจ่ายประจำปีงบประมาณ พ.ศ. 2563 ได้ประกาศใช้เมื่อวันที่ 26 กุมภาพันธ์ 2563 และคณะรัฐมนตรี เห็นชอบมาตรการเร่งรัดการใช้จ่ายงบประมาณรายจ่ายประจำปีงบประมาณ พ.ศ. 2563 ซึ่งกำหนดเป้าหมายการใช้จ่ายเงินงบประมาณ ร้อยละ 100 (การใช้จ่ายรายจ่ายภาพรวม รายจ่ายลงทุน และรายจ่ายประจำ) กรมบัญชีกลางจึงได้กำหนดมาตรการเร่งรัดให้ทุกส่วนราชการ รัฐวิสาหกิจ และหน่วยงานอื่นของรัฐ กำกับดูแลและติดตามเร่งรัดการใช้จ่ายเงินงบประมาณของหน่วยงานอย่างใกล้ชิด เพื่อให้การใช้จ่ายงบประมาณเป็นไปตามเป้าหมายและเป็นกลไกสนับสนุนการขยายตัวทางเศรษฐกิจของประเทศได้อย่างมีประสิทธิภาพ เหมาะสมกับสถานการณ์ และเป็นไปตามเป้าหมายที่คณะรัฐมนตรีกำหนด โดยกำหนดมาตรการ ดังนี้
1. เมื่อได้รับอนุมัติเงินจัดสรรงบประมาณ รายจ่ายที่ต้องดำเนินการหรือเบิกจ่ายให้กับสำนักงานในส่วนภูมิภาค ให้เจ้าหน้าที่ที่เกี่ยวข้อง เร่งดำเนินการส่งเงินจัดสรรต่อไปยังสำนักงานในส่วนภูมิภาคโดยเร็ว อย่างช้าภายใน 5 วัน นับแต่วันที่ได้รับอนุมัติเงินจัดสรรงบประมาณ
2. สำหรับรายการผูกพันใหม่ ขอให้กำกับดูแลให้การดำเนินการก่อหนี้ผูกพันให้แล้วเสร็จภายในเดือนมีนาคม 2563 และให้ความสำคัญกับการพิจารณากำหนดระยะเวลาการส่งมอบงานให้รวดเร็วขึ้น เพื่อให้เบิกจ่ายงบประมาณทุกรายการ/โครงการได้ทัน ภายในเดือนกันยายน 2563
3. ในกรณีที่หน่วยงานมีปัญหาอุปสรรคในการดำเนินการจัดซื้อจัดจ้างหรือการเบิกจ่ายเงิน ให้แจ้งคณะทำงานเฉพาะกิจในการติดตามเร่งรัดการเบิกจ่ายเงินงบประมาณรายจ่ายฯ ของกรมบัญชีกลาง ซึ่งจะคอยดูแลและหาแนวทางแก้ไขให้โดยเร็ว
“สำหรับผลการเบิกจ่ายเงินงบประมาณรายจ่ายประจำปีงบประมาณ 2563 ในไตรมาสที่ 2 (ณ วันที่ 21 กุมภาพันธ์ 2563) งบประมาณภาพรวมใช้จ่ายแล้ว จำนวน 674,999.28 ล้านบาท คิดเป็นร้อยละ 31.48 จำแนกเป็น 1) รายจ่ายลงทุน มีการใช้จ่ายจำนวน 35,548.07 ล้านบาท คิดเป็นร้อยละ 7.00 2) รายจ่ายประจำ มีการใช้จ่ายจำนวน 639,451.22 คิดเป็นร้อยละ 39.07 ทั้งนี้ กรมบัญชีกลาง ได้มีการประชาสัมพันธ์ลำดับผลการเบิกจ่ายเงินงบประมาณรายจ่าย ประจำปีงบประมาณ พ.ศ. 2563 ที่เว็บไซต์กรมบัญชีกลาง www.cgd.go.th หัวข้อ ข้อมูลสถิติ โดยปรับปรุงข้อมูลทุกสัปดาห์ เพื่อเป็นข้อมูลประกอบการติดตามเร่งรัดการใช้จ่ายเงินงบประมาณของส่วนราชการ รัฐวิสาหกิจและหน่วยงานอื่นของรัฐ ทั้งนี้ ได้มอบหมายให้คลังจังหวัดกำกับดูแลให้หน่วยงานที่อยู่ในพื้นที่รับผิดชอบ เร่งดำเนินการเบิกจ่ายงบประมาณให้เป็นไปตามเป้าหมายที่กำหนดด้วย” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/26905
