รัฐบาลไทย-ข่าวทำเนียบรัฐบาล-ผช.รมว.พม. พร้อมสายด่วน พม. 1300 ลงพื้นที่ช่วยเหลือหญิงสะโพกหักนั่งรถวีลแชร์ พร้อมลูกสาววัย 9 ขวบ ต้องหยุดเรียนบ่อย เพื่อมาเฝ้าดูแลแม่ที่บ้าน ย่านวังทองหลาง กทม.

วันศุกร์ที่ 4 ตุลาคม 2562
ผช.รมว.พม. พร้อมสายด่วน พม. 1300 ลงพื้นที่ช่วยเหลือหญิงสะโพกหักนั่งรถวีลแชร์ พร้อมลูกสาววัย 9 ขวบ ต้องหยุดเรียนบ่อย เพื่อมาเฝ้าดูแลแม่ที่บ้าน ย่านวังทองหลาง กทม.
ผช.รมว.พม. พร้อมสายด่วน พม. 1300 ลงพื้นที่ช่วยเหลือหญิงสะโพกหักนั่งรถวีลแชร์ พร้อมลูกสาววัย 9 ขวบ ต้องหยุดเรียนบ่อย เพื่อมาเฝ้าดูแลแม่ที่บ้าน ย่านวังทองหลาง กทม.
วันนี้ (4 ต.ค. 62) เวลา 14.00 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยเจ้าหน้าที่ศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้องลงพื้นที่ช่วยเหลือผู้ประสบปัญหาทางสังคม กรณี หญิงวัย 43 ปี ร่างกายผอมซูบ ไม่สามารถเดินได้ ต้องนั่งรถวีลแชร์ เนื่องจากสะโพกหักและมีอาการเจ็บตลอดเวลา อีกทั้งมีแผลกดทับ ต้องรับภาระเพียงลำพังดูแลลูกสาววัย 9 ขวบ เนื่องจากสามีได้ทอดทิ้ง ขณะนี้ ลูกสาวกำลังศึกษาอยู่ชั้น ป.3 โรงเรียนแห่งหนึ่ง และต้องขาดเรียนบ่อยครั้ง เนื่องจากต้องเฝ้าดูแลผู้เป็นแม่อย่างใกล้ชิด ครอบครัวมีฐานะยากจน ไม่มีรายได้เพียงพอสำหรับค่ารักษาพยาบาลหญิงดังกล่าว ทำให้ขาดการทำกายภาพบำบัดและการรักษาต่อเนื่อง ซึ่งสองแม่ลูกต้องอาศัยในห้องเช่าสภาพคับแคบ ในซอยลาดพร้าว 80 เขตวังทองหลาง กรุงเทพฯ
นายสากล กล่าวว่า วันนี้ ตนได้ลงพื้นที่เยี่ยมครอบครัวหญิงพิการดังกล่าว พร้อมด้วยศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ได้แก่ 1) กรมกิจการเด็กและเยาวชน (ดย.) กระทรวง พม. 2) กรมพัฒนาสังคมและสวัสดิการ (พส.) กระทรวง พม.และ 3) สำนักงานเขตวังทองหลาง และ 4) อาสาสมัครพัฒนาสังคมและความมั่นคงของมนุษย์ (อพม.)กรุงเทพมหานคร เพื่อประเมินทางสังคมและตรวจสอบข้อเท็จจริง เพื่อให้ความช่วยเหลือทั้งในระยะเร่งด่วนและระยะยาว โดยได้มอบเครื่องอุปโภคบริโภคที่จำเป็นเพื่อบรรเทาความเดือดร้อนในเบื้องต้น  พร้อมมอบหมายให้หน่วยงานสังกัดกระทรวง  พม. นำเรื่องของหญิงดังกล่าวเข้าพิจารณาเพื่อขอรับเงินสงเคราะห์ต่อไปและให้คำปรึกษาแนะนำเพื่อขอรับสิทธิสวัสดิการอื่นที่พึงได้รับตามกฎหมาย อีกทั้งกำชับ อพม. ให้เข้ามาเยี่ยมครอบครัวอย่างสม่ำเสมอ นอกจากนี้ มอบหมายให้หน่วยงานสังกัดกระทรวง  พม. ประสานความร่วมมือกับศูนย์บริการสาธารณสุข 15 ลาดพร้าว ช่วยเหลือดูแลในเรื่องการรักษาแผลกดทับและกายภาพบำบัด เพื่อให้บุตรสาวสามารถไปเรียนหนังสือได้อย่างต่อเนื่อง และสำนักงานเขตวังทองหลาง ช่วยเหลือดูแลในเรื่องการประสานความร่วมมือกับโรงเรียนของเด็กหญิงเพื่อพิจารณาสนับสนุนทุนการศึกษาสำหรับการเรียนหนังสือย่างต่อเนื่อง รวมทั้งการหาแนวทางร่วมกันในการช่วยเหลือครอบครัวหญิงคนดังกล่าวให้มีคุณภาพชีวิตที่ดีในระยะยาวต่อไป
“ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่” นายสากล กล่าวในตอนท้าย

ที่มา : https://www.thaigov.go.th/news/contents/details/23637
