รัฐบาลไทย-ข่าวทำเนียบรัฐบาล-“รมช.มนัญญา” เปิดสัมมนาวิชาการเนื่องในโอกาสครบรอบ 47 ปี กรมส่งเสริมสหกรณ์

วันจันทร์ที่ 30 กันยายน 2562
“รมช.มนัญญา” เปิดสัมมนาวิชาการเนื่องในโอกาสครบรอบ 47 ปี กรมส่งเสริมสหกรณ์
“รมช.มนัญญา” เปิดสัมมนาวิชาการเนื่องในโอกาสครบรอบ 47 ปี กรมส่งเสริมสหกรณ์ หนุนเสริมแกร่งสหกรณ์ปลอดสารพิษ พร้อมบูรณาการทุกภาคส่วนขยายช่องทางตลาดสินค้าสหกรณ์สู่ผู้บริโภคทั้งในและต่างประเทศ
วันนี้ (29 ก.ย. 62) นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานในพิธีเปิดงานสัมมนาทางวิชาการ เนื่องในโอกาสวันคล้ายวันสถาปนากรมส่งเสริมสหกรณ์ ครบรอบ 47 ปี และบรรยายพิเศษ “นโยบายด้านการเกษตรภายใต้ภารกิจของหน่วยงานที่กำกับดูแล”
ณ โรงแรมปริ้นซ์พาเลซ กรุงเทพฯ ว่า กระทรวงเกษตรและสหกรณ์ โดยกรมส่งเสริมสหกรณ์ เป็นหน่วยงานที่ทำงานใกล้ชิดกับสถาบันเกษตรกร และพี่น้องเกษตรกรมากที่สุดหน่วยงานหนึ่ง จึงถือเป็นโอกาสที่จะนำนโยบาย และมาตรการต่าง ๆ ของรัฐบาลและกระทรวงเกษตรและสหกรณ์ ในการแก้ไขปัญหาและพัฒนาภาคการเกษตรไปสู่การปฏิบัติเพื่อให้เกิดผลสำเร็จ ทำให้สมาชิกสหกรณ์มีคุณภาพชีวิตที่ดีขึ้น สหกรณ์จึงเป็นองค์กรหลักของภาคการเกษตรในระดับพื้นที่และเป็นรากฐานสำคัญของการพัฒนาประเทศ ดังนั้น การสนับสนุนให้สหกรณ์มีความเข้มแข็งสามารถเป็นหลักในการสนับสนุน ช่วยเหลือ และบริการให้กับสมาชิกจึงมีความจำเป็นอย่างยิ่ง โดยใช้การตลาดนำการผลิต และเพิ่มช่องทางการตลาดต่างๆ รวมทั้งการพัฒนาสินค้าและรูปลักษณ์แปรรูปให้ตรงกับที่ผู้บริโภคต้องการ เพื่อเพิ่มมูลค่าให้กับสินค้าและความสามารถทางการแข่งขันทั้งในและต่างประเทศ พร้อมทั้งสนับสนุนให้คนรุ่นใหม่เข้ามาร่วมดำเนินธุรกิจในสหกรณ์ เพื่อจะได้นำความคิดและความรู้ใหม่ ๆ เข้ามาพัฒนาสหกรณ์ให้เข้มแข็งขึ้น
“สหกรณ์ในทุกจังหวัด คือกำลังสำคัญของประเทศชาติ เพราะเป็นหน่วยงานที่มีความใกล้ชิดกับเกษตรกร ขอให้เจ้าหน้าที่สหกรณ์ทุกคนเป็นพลังขับเคลื่อน
ในการปฏิบัติหน้าที่ของตนอย่างเต็มกำลังความสามารถ ทุกวิชาชีพมีความหมาย เราจะไม่ทอดทิ้งสหกรณ์ให้โดดเดี่ยว แต่จะเข้าไปตรวจเยี่ยมให้กำลังใจสหกรณ์ทุกพื้นที่ของไทย ทั้งนี้ เชื่อว่าสหกรณ์ทุกอำเภอ/ จังหวัด ล้วนมีศักยภาพอยู่แล้ว แต่สิ่งสำคัญคือเราต้องมีพลังใจที่เข้มแข็ง สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงมีความห่วงใยสหกรณ์ในทุกพื้นที่ของประเทศไทยจึงขอให้สหกรณ์เดินตามรอยของพระองค์ท่าน สร้างรู้ความเข้าใจให้สมาชิกสหกรณ์ได้เข้าใจถึงความยั่งยืนในหลักปรัชญาเศรษฐกิจพอเพียง หากเรามีความพอเพียง ก็จะไม่ประสบกับความยากลำบาก นอกจากนี้ การดำเนินการของสหกรณ์ขอให้มุ่งเน้นกำไรคือการแบ่งปัน เนื่องจากสหกรณ์เป็นของสมาชิกทุกคน ดังนั้น ประโยชน์ที่เกิดจากการดำเนินงานของสหกรณ์จึงควรย้อนกลับไปหาสมาชิกสหกรณ์ให้มากที่สุด รวมทั้งการผลิตสินค้าปลอดภัยและมีคุณภาพ จึงขอให้ทุกสหกรณ์ส่งเสริมการลด ละ เลิกใช้สารเคมีเกษตร เพื่อคุณภาพชีวิตที่ดีอย่างยั่งยืนของเกษตรกรไทย “นางสาวมนัญญา กล่าว
สำหรับงานสัมมนาทางวิชาการ เนื่องในโอกาสวันคล้ายวันสถาปนากรมส่งเสริมสหกรณ์ ครบรอบ 47 ปี จัดขึ้นระหว่างวันที่ 29 – 30 กันยายน 2562 โดยมีผู้เข้าสัมมนา ประกอบด้วย ผู้บริหารกรมส่งเสริมสหกรณ์ สหกรณ์จังหวัด ข้าราชการ พนักงานราชการ และเจ้าหน้าที่จากส่วนกลางและส่วนภูมิภาค รวมทั้งสิ้น 600 คน เพื่อรับทราบนโยบาย รวมถึงแนวทางปฏิบัติงานในปีงบประมาณพ.ศ. 2563 และเพิ่มพูนความรู้ ศักยภาพการปฏิบัติงานให้สอดคล้องกับสภาวการณ์ในปัจจุบัน ตลอดจนแลกเปลี่ยนประสบการณ์ซึ่งกันและกัน โดยมีหัวข้อสัมมนา ดังนี้
ทิศทางการขับเคลื่อนงานส่งเสริมสหกรณ์ ,5 ทศวรรษ กรมส่งเสริมสหกรณ์ ,แนวคิดการปฏิบัติงานกรมส่งเสริมสหกรณ์ ,แนวทางการปฏิบัติงานกรมส่งเสริมสหกรณ์ ประจำปี พ.ศ. 2563 ,การพัฒนาธุรกิจสหกรณ์ สู่ความยั่งยืน และมุมมองหนี้สินครัวเรือนไทย ผ่านฐานข้อมูล Credit Bureau
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/23484
