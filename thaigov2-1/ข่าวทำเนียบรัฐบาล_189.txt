รัฐบาลไทย-ข่าวทำเนียบรัฐบาล-นายกรัฐมนตรี เป็นประธานการประชุมคณะหัวหน้าส่วนราชการระดับกระทรวง หรือเทียบเท่า ครั้งที่ 3/2562

วันพฤหัสบดีที่ 19 กันยายน 2562
นายกรัฐมนตรี เป็นประธานการประชุมคณะหัวหน้าส่วนราชการระดับกระทรวง หรือเทียบเท่า ครั้งที่ 3/2562
พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 3/2562
วันนี้ (19 กันยายน 2562) เวลา 10.00 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่3/2562  โดยมีคณะผู้บริหารสำนักเลขาธิการนายกรัฐมนตรี ผู้บริหารสำนักงาน ก.พ. และเจ้าหน้าที่ที่เกี่ยวข้องเข้าร่วมด้วย  ก่อนการประชุมฯ นายกรัฐมนตรีได้ถ่ายภาพร่วมกับคณะหัวหน้าส่วนราชการฯ และถ่ายภาพคู่ร่วมกับหัวหน้าส่วนราชการระดับกระทรวงฯ ที่จะครบเกษียณอายุราชการฯ จำนวน 10 คน ณ บริเวณโถงตึกไทยคู่ฟ้าด้วย
โอกาสนี้ นายกรัฐมนตรีได้กล่าวต่อที่การประชุมคณะหัวหน้าส่วนราชการในวันนี้ว่า  ให้ความสำคัญหากไม่ติดภารกิจสำคัญ จะเข้าร่วมประชุม ฯ ทุกครั้ง เพราะส่วนราชการระดับกระทรวงฯ ถือเป็นกลไกสำคัญในการเชื่อมโยงการบริหารราชการ และการขับเคลื่อนประเทศในทุกมิติตามนโยบายของรัฐบาลที่กำหนดไว้ ทั้งแผนงาน โครงการต่าง ๆ เพื่อร่วมผลักดันนโยบายไปสู่การปฏิบัติตามเป้าหมายยุทธศาสตร์ที่กำหนดไว้ 20 ปี ตลอดจนการปฏิรูปและการบูรณาการทำงานร่วมกันอย่างเข้มแข็งทั้งแผนงาน แผนเงิน รวมถึงการแก้ปัญหาให้กับประชาชน เพื่อให้การดำเนินงานต่าง ๆ สำเร็จลุล่วงไปด้วยดี ทั้งนี้ ขอให้ทุกคนร่วมกันสร้างความเข้าใจในสิ่งที่ถูกต้องให้กับประชาชน เพื่อช่วยกันป้องกันการเผยแพร่ข้อมูลที่คลาดเคลื่อนและไม่ถูกต้องที่ส่งผลให้เกิดความขัดแย้งขึ้น โดยเฉพาะการเผยแพร่ข้อมูลประชาสัมพันธ์ผ่านสื่อโซเชียลมีเดีย ให้ใช้และเขียนข้อความที่สั้นกระชับเข้าใจง่ายและมีความชัดเจน
ในโอกาสนี้ นายกรัฐมนตรียังได้กล่าวขอบคุณหัวหน้าส่วนราชการระดับกระทรวงฯ ที่จะเกษียณอายุราชการในปีนี้ ที่ได้สนับสนุนและทำงานร่วมกับรัฐบาลตลอดระยะเวลาที่ผ่านมา ซึ่งหัวหน้าส่วนราชการฯ ถือเป็นบุคลากรที่มีความสำคัญในการขับเคลื่อนการทำงานตามนโยบายรัฐบาลและข้อสั่งการนายกรัฐมนตรี ทั้งนี้ ขอให้ทุกคนภาคภูมิใจในการเป็นข้าราชการในพระบาทสมเด็จพระเจ้าอยู่หัว ที่ทำงานเพื่อประชาชนและประเทศชาติและขอให้เชื่อมั่นและศรัทธาในการทำความดีงามที่ตนเองได้ทำแม้สิ่งที่ทำไม่มีใครเห็น แต่ขอเพียงตนเองรู้ในความดีที่ตนเองทำก็พอ เพราะคนดีไม่มีวันตายจากความทรงจำ หากมีเรื่องใดที่ต้องการเสนอแนะนายกรัฐมนตรีพร้อมยินดีที่จะรับฟังและจะนำมาพิจารณาเพื่อดำเนินการตามความเหมาะสม และขอให้ทุกคนได้ใช้ช่วงเวลาหลังเกษียณอายุราชการอยู่กับครอบครัวอย่างมีความสุขและดูแลสุขภาพให้แข็งแรง รวมทั้งขอให้นำความรู้และประสบการณ์การทำงานถ่ายทอดส่งต่อให้กับผู้ใต้บังคับบัญชาและคนรุ่นต่อไป เพื่อจะได้ช่วยกันขับเคลื่อนการพัฒนาประเทศไปสู่เป้าหมายที่กำหนด
พร้อมกันนี้ นายกรัฐมนตรี ได้มอบของที่ระลึกให้แก่หัวหน้าส่วนราชการฯ ที่ครบเกษียณอายุราชการ ประจำปี 2562 จำนวน 10 คน
--------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23226
