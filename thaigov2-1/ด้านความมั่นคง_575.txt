รัฐบาลไทย-ข่าวทำเนียบรัฐบาล-‘หม่อมเต่า’หารือ สธ. เร่งรัดระบบตรวจสุขภาพแรงงานต่างด้าว

วันศุกร์ที่ 21 กุมภาพันธ์ 2563
‘หม่อมเต่า’หารือ สธ. เร่งรัดระบบตรวจสุขภาพแรงงานต่างด้าว
รัฐมนตรีว่าการกระทรวงแรงงาน ประชุมเร่งรัดจัดระบบการตรวจสุขภาพแรงงานต่างด้าว เผย สถานพยาบาลของรัฐและเอกชนในพื้นที่กรุงเทพมหานครแต่ละแห่งยังสามารถรองรับการให้บริการตรวจสุขภาพแรงงานต่างด้าวเพื่อขอใบอนุญาตทำงานได้อีกเป็นจำนวนมาก
เมื่อวันที่ 21 กุมภาพันธ์ 2563 หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน เป็นประธานการประชุมหารือกับผู้แทนจากกระทรวงสาธารณสุข ในประเด็นข้อร้องเรียนเกี่ยวกับคิวตรวจสุขภาพแรงงานต่างด้าวซึ่งใช้เวลานานและมีหลายขั้นตอนจนทำให้เกิดความล่าช้า ณ ห้องประชุมประสงค์ รณะนันทน์ ชั้น 5 อาคารกระทรวงแรงงาน โดยมี นายสุทธิ สุโกศล ปลัดกระทรวงแรงงาน นางเธียรรัตน์ นะวะมะวัฒน์ รองปลัดกระทรวงแรงงาน พร้อมด้วย ผู้บริหารระดับสูงกระทรวงแรงงาน เข้าร่วมในครั้งนี้ด้วย จากข้อมูลรายงานของกรมการจัดหางานเมื่อวันที่ 20 กุมภาพันธ์ 2563 พบว่า ปัจจุบันมีนายจ้างมาขอรับบัญชีรายชื่อคนต่างด้าว Name List แล้วจำนวน 845,544 คน ชำระค่าธรรมเนียมใบอนุญาตทำงานแล้ว 453,581 คน ออกใบอนุญาตทำงานแล้วจำนวน 300,115 คน
สำหรับสถานพยาบาลที่ให้บริการตรวจสุขภาพแรงงานต่างด้าวครอบคลุมทั้ง 4 แห่งในกรุงเทพมหานคร ได้แก่ ศูนย์ที่ 1 ไอทีสแควร์ หลักสี่ มีโรงพยาบาลราชวิถี ให้บริการตรวจวันจันทร์ – ศุกร์ ได้จำนวน 1,200 คนต่อวัน วันเสาร์ – อาทิตย์ จำนวน 3,000 คนต่อวัน และโรงพยาบาลเลิดสิน ให้บริการตรวจวันจันทร์ – ศุกร์ ได้จำนวน 1,600 คนต่อวัน วันเสาร์ – อาทิตย์ ได้จำนวน 1,600 คนต่อวัน ศูนย์ที่ 2 ยู อมูเลท พลาซ่า (บิ๊กซีเพชรเกษม) มีโรงพยาบาลราชพิพัฒน์ ให้บริการตรวจวันจันทร์ – ศุกร์วันละ 2,000 คน และโรงพยาบาลหลวงพ่อทวีศักดิ์ ชุตินธโร อุทิศ ให้บริการได้วันละ 700 คน ศูนย์ที่ 3 นัมเบอร์วัน พลาซ่า เขตบางนา มีโรงพยาบาลลาดกระบัง ให้บริการตรวจเสาร์ – อาทิตย์ได้จำนวน 600 คนต่อวัน โรงพยาบาลเวชการุณย์รัศมิ์ให้บริการจันทร์ – ศุกร์ จำนวน 600 คนต่อวัน โรงพยาบาลนพรัตนราชธานี ให้บริการวันจันทร์ – ศุกร์ ได้จำนวน 400 คนต่อวัน และวันเสาร์ – อาทิตย์ บริการได้จำนวน 1,000 คนต่อวัน และศูนย์ที่ 4 ตลาดสดสี่แยกหนองจอก มีโรงพยาบาลเวชการุณย์รัศมิ์ ให้บริการจันทร์ – ศุกร์ได้จำนวน 150 คนต่อวัน และโรงพยาบาลนพรัตนราชธานี ให้บริการวันจันทร์ – ศุกร์ ได้จำนวน 400 คนต่อวัน และวันเสาร์ – อาทิตย์จำนวน 1,000 คนต่อวัน
ม.ร.ว.จัตุมงคลฯ ยังได้สั่งการให้ผู้แทนกรมกรมการจัดหางานลงพื้นที่ตรวจสอบความเรียบร้อยภายในศูนย์บริการเบ็ดเสร็จ (OSS) แต่ละแห่งเป็นประจำต่อเนื่องอย่างน้อยวันละ 1 ครั้ง เพื่ออำนวยความสะดวกแก่นายจ้างและแรงงานต่างด้าวที่มาใช้บริการ พร้อมทั้งให้สถานพยาบาลส่งลำดับคิวที่สามารถให้บริการได้ในแต่ละวัน มายังศูนย์เทคโนโลยีสารสนเทศและการสื่อสาร กรมการจัดหางาน เพื่อดำเนินการแจ้งให้นายจ้างและบริษัทนำเข้าทราบโดยทั่วกันบนเว็บไซต์ รวมถึงประชาสัมพันธ์ผ่านทางช่องทางต่างๆ เพื่อข้อมูลในการนำต่างด้าวเข้ารับบริการตรวจสุขภาพต่อไป
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพ
ชนินทร เพ็ชรทับ ข่าว
21 กุมภาพันธ์ 2563

ที่มา : https://www.thaigov.go.th/news/contents/details/26675
