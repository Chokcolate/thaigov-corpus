รัฐบาลไทย-ข่าวทำเนียบรัฐบาล-รมว.ยุติธรรม ประชุมหารือแนวทางการจัดทำงบประมาณรายจ่ายประจำปีงบประมาณ พ.ศ. ๒๕๖๓

วันพุธที่ 7 สิงหาคม 2562
รมว.ยุติธรรม ประชุมหารือแนวทางการจัดทำงบประมาณรายจ่ายประจำปีงบประมาณ พ.ศ. ๒๕๖๓
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมร่วมระหว่างกระทรวงยุติธรรมกับสำนักงบประมาณเพื่อหารือแนวทางการจัดทำงบประมาณรายจ่ายประจำปีงบประมาณ พ.ศ. ๒๕๖๓ กระทรวงยุติธรรม
ในวันพุธที่ ๗ สิงหาคม ๒๕๖๒ เวลา ๑๐.๐๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์
ศูนย์ราชการเฉลิมพระเกียรติฯ กรุงเทพฯ
นายสมศักดิ์ เทพสุทิน รัฐมนตรีว่าการกระทรวงยุติธรรม
เป็นประธานการประชุมร่วมระหว่างกระทรวงยุติธรรมกับสำนักงบประมาณ
เพื่อหารือแนวทางการจัดทำงบประมาณรายจ่ายประจำปีงบประมาณ พ.ศ. ๒๕๖๓ กระทรวงยุติธรรม
โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
นางวิยดา โชติรัตนะศิริ รองผู้อำนวยการสำนักงบประมาณ
พร้อมด้วยคณะทำงานรัฐมนตรีว่าการกระทรวงยุติธรรม และคณะผู้บริหารกระทรวงยุติธรรม เข้าร่วมฯ
เพื่อหารือนโยบายและจุดเน้นที่สำคัญเกี่ยวกับงบประมาณรายจ่ายประจำปีงบประมาณ
พ.ศ. ๒๕๖๓ กระทรวงยุติธรรม
โดยพิจารณาตามหลักเกณฑ์การปรับปรุงคำขอตั้งงบประมาณรายจ่าย
ประจำปีงบประมาณ พ.ศ. ๒๕๖๓ ให้เป็นไปอย่างมีประสิทธิภาพ
โดยนำยุทธศาสตร์ชาติ แผนแม่บทภายใต้ยุทธศาสตร์ชาติ แผนพัฒนาเศรษฐกิจและสังคมแห่งชาติ
แผนความมั่นคงแห่งชาติ แผนการปฏิรูปประเทศ นโยบายรัฐบาล (โดยให้ความสำคัญกับนโยบายเร่งด่วน)
รวมทั้งยุทธศาสตร์การจัดสรรงบประมาณ เป็นกรอบแนวคิดในการจัดทำคำของบประมาณ
ซึ่งแผนงานบูรณาการเป็นการดำเนินการรองรับนโยบายที่มีความจำเป็นเร่งด่วน
จะต้องมีการวางแผนและบริหารจัดการในภาพรวมของทั้งประเทศร่วมกัน
โดยอาศัยโครงสร้างแผนงานบูรณาการ เพื่อเชื่อมโยงการทำงานอย่างเป็นระบบ
มีเป้าหมายและตัวชี้วัดของแผนงานที่สอดคล้องเชื่อมโยงกันและตอบสนองต่อเป้าหมายของแผนงาน
ทั้งนี้ ทุกหน่วยงานจะต้องดำเนินการให้ครบถ้วนก่อนการยื่นคำขอตั้งงบประมาณรายจ่าย
รวมทั้งนำผลการใช้จ่ายงบประมาณปีที่ผ่านมา และความสามารถใช้จ่ายและก่อหนี้ผูกพัน
ภายในปีงบประมาณมาใช้ประกอบการพิจารณาคำขอตั้งงบประมาณรายจ่ายด้วย
สำหรับรายการที่ขอรับการจัดสรรงบประมาณเพิ่มเติม
ที่จะก่อหนี้ผูกพันงบประมาณมากกว่าหนึ่งปีงบประมาณ ซึ่งมีวงเงินตั้งแต่หนึ่งพันล้านบาทขึ้นไป
ให้หน่วยรับงบประมาณเสนอคณะรัฐมนตรีพิจารณาอนุมัติก่อนที่จะมีการยื่นคำขอตั้งงบประมาณรายจ่ายต่อไป

ที่มา : https://www.thaigov.go.th/news/contents/details/22056
