รัฐบาลไทย-ข่าวทำเนียบรัฐบาล-รองปลัดฯ อภิจิณ เป็นประธานพิธีเปิดโครงการบริหารจัดการแบตเตอรี่รถยนต์ไฮบริดใช้แล้วแบบครบวงจร

วันศุกร์ที่ 30 สิงหาคม 2562
รองปลัดฯ อภิจิณ เป็นประธานพิธีเปิดโครงการบริหารจัดการแบตเตอรี่รถยนต์ไฮบริดใช้แล้วแบบครบวงจร
นายอภิจิณ โชติกเสถียร รองปลัดกระทรวงอุตสาหกรรม เข้าร่วมงานครบรอบ 10 ปี รถยนต์โตโยต้าไฮบริดและเป็นประธานพิธีเปิดโครงการบริหารจัดการแบตเตอรี่รถยนต์ไฮบริดใช้แล้วแบบครบวงจร ณ นิคมอุตสาหกรรมเกตเวย์ซิตี้ จังหวัดฉะเชิงเทรา
วันนี้ (30 สิงหาคม 2562) เวลา 09.30 น. นายอภิจิณ โชติกเสถียร รองปลัดกระทรวงอุตสาหกรรม เข้าร่วมงานครบรอบ 10 ปี รถยนต์โตโยต้าไฮบริดและเป็นประธานพิธีเปิดโครงการบริหารจัดการแบตเตอรี่รถยนต์ไฮบริดใช้แล้วแบบครบวงจร พร้อมด้วย นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม โดยมี มร. มิจิโนบุ ซึงาตะ กรรมการผู้จัดการใหญ่ บริษัท โตโยต้า มอเตอร์ ประเทศไทย จำกัด พร้อมด้วยคณะผู้บริหารระดับสูงจาก บริษัท โตโยต้า มอเตอร์ ประเทศไทย จำกัด ให้การต้อนรับ ณ นิคมอุตสาหกรรมเกตเวย์ซิตี้ จังหวัดฉะเชิงเทรา
สำหรับโครงการ “การบริหารจัดการแบตเตอรี่รถยนต์ไฮบริดใช้แล้วแบบครบวงจร(3R Scheme)” โตโยต้ามุ่งเน้นให้ทุกองค์ประกอบของแบตเตอรี่รถยนต์ไฮบริดที่ผ่านการใช้งานแล้ว ได้เข้าสู่กระบวนการบริหารจัดการอย่างเหมาะสมทั้งในด้านความปลอดภัยและสิ่งแวดล้อม ตลอดจนนำทรัพยากรที่ได้จากกระบวนการกลับมาใช้ให้เกิดประโยชน์อย่างสูงสุด โดยมีรายละเอียดในการดำเนินการ ดังนี้ 1. กระบวนการตรวจสอบและประเมินคุณภาพอย่างรวดเร็ว (Rapid Diagnosis Process) 2. การผลิตแบตเตอรี่เกรดใช้งานแล้ว ลูกใหม่ (Rebuilt) 3. การใช้ซ้ำ (Re-use) และ 4. การหมุนเวียนกลับมาใช้ใหม่ (Recycle) ซึ่งถือว่าเป็นการช่วยลดการใช้ทรัพยากรธรรมชาติ และผลกระทบด้านสิ่งแวดล้อมได้อย่างมีประสิทธิภาพ

ที่มา : https://www.thaigov.go.th/news/contents/details/22654
