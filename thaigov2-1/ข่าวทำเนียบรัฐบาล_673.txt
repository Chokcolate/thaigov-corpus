รัฐบาลไทย-ข่าวทำเนียบรัฐบาล-รอง นรม. ประวิตรฯ เน้นย้ำพัฒนาวิทยาศาสตร์การกีฬาให้ครอบคลุมรอบด้าน หมั่นฝึกซ้อม เสริมทักษะ เพิ่มประสิทธิภาพการแข่งขัน ให้เป็นไปตามเป้าหมาย

วันพฤหัสบดีที่ 20 กุมภาพันธ์ 2563
รอง นรม. ประวิตรฯ เน้นย้ำพัฒนาวิทยาศาสตร์การกีฬาให้ครอบคลุมรอบด้าน หมั่นฝึกซ้อม เสริมทักษะ เพิ่มประสิทธิภาพการแข่งขัน ให้เป็นไปตามเป้าหมาย
รองนายกรัฐมนตรี พลเอกประวิตรฯ เป็นประธานการประชุมคณะกรรมการการกีฬาแห่งประเทศไทย ย้ำพัฒนาวิทยาศาสตร์การกีฬาให้ครอบคลุมรอบด้าน หมั่นฝึกซ้อม เสริมทักษะ เพื่อเพิ่มประสิทธิภาพการแข่งขัน ให้เป็นไปตามเป้าหมาย
วันนี้ (20 กุมภาพันธ์ 2563) เวลา 10.00 น. ณ ห้องประชุมคณะรัฐมนตรี (เดิม) ชั้น 2 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย ครั้งที่ 2/2563 ร่วมกับหน่วยงานที่เกี่ยวข้อง สรุป ดังนี้
ที่ประชุมรับทราบรายงานผลการบริหารความเสี่ยงและควบคุมภายใน ประจำปีงบประมาณ พ.ศ. 2563 ไตรมาสที่ 1 (ตุลาคม - ธันวาคม 2562) โดยการกีฬาแห่งประเทศไทยได้ดำเนินงานตามระบบการประเมินผล การดำเนินงานรัฐวิสาหกิจ ตามระบบประเมินผลรัฐวิสาหกิจ หลักเกณฑ์ การประเมินกระบวนการปฏิบัติงานและการจัดการ (Enablers) ด้านการบริหารความเสี่ยง และการควบคุมภายใน เพื่อให้การดำเนินงานสามารถบรรลุวัตถุประสงค์อย่างมีประสิทธิภาพ โปร่งใส และตรวจสอบได้
พร้อมกันนี้ ที่ประชุมมีมติเห็นชอบการแต่งตั้งประธานกรรมการในคณะกรรมการตรวจสอบการกีฬาแห่งประเทศไทย โดยองค์ประกอบมี นายบุญธรรม เลิศสุขีเกษม ผู้แทนปลัดกระทรวงมหาดไทย เป็นประธานกรรมการตรวจสอบการกีฬาแห่งประเทศไทย และนายจำเริญ โพธิยอด ผู้แทนปลัดกระทรวงการคลัง ปลัดกระทรวงศึกษาธิการ และปลัดกระทรวงการอุดมศึกษา วิทยาศาสตร์ วิจัยและนวัตกรรม เป็นกรรมการในคณะกรรมการตรวจสอบการกีฬาแห่งประเทศไทย
ในตอนท้าย รองนายกรัฐมนตรี  ได้เน้นย้ำให้การกีฬาแห่งประเทศไทย เร่งรัดดำเนินการเบิกจ่ายงบประมาณให้เป็นไปตามเป้าหมาย  และจัดทำข้อมูลการแข่งขันกีฬาที่ผ่านมา ข้อมูลประกอบอื่นๆ ของนักกีฬาและผู้แข่งขัน เพื่อใช้ประกอบการวิเคราะห์เปรียบเทียบในการพัฒนาการดำเนินงาน พร้อมทั้งสรรหาผู้มีประสบการณ์มาช่วยพัฒนาฝึกซ้อม เพื่อเพิ่มประสิทธิภาพในการแข่งขันให้เป็นไปตามเป้าหมายที่กำหนด รวมทั้งให้การกีฬาแห่งประเทศไทย และคณะอนุกรรมการที่เกี่ยวข้อง ร่วมกันพัฒนาด้านวิทยาศาสตร์การกีฬา ด้านกำลังกาย เทคนิค จิตวิทยา โภชนาการ ศึกษาวิเคราะห์ให้ครอบคลุมรอบด้าน ทั้งเครื่องมือ บุคลากร ผู้เชี่ยวชาญด้านต่างๆ จากในประเทศและต่างประเทศให้สอดคล้องกับความต้องการ ตลอดจนพัฒนาศูนย์วิทยาศาสตร์การกีฬาในส่วนภูมิภาค ให้เหมาะสมตามความสามารถในการพัฒนาแต่ละประเภทกีฬาของแต่ละพื้นที่ รวมทั้งให้มีการจัดแข่งขันกีฬาภายในประเทศเพิ่มขึ้น เพื่อเพิ่มทักษะนักกีฬาเตรียมการแข่งขันสู่ระดับสากล
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26641
