รัฐบาลไทย-ข่าวทำเนียบรัฐบาล-“ปลัดฯ สรนิต” ชวนคนทุกวัย อัพเดทวิทยาศาสตร์และเทคโนโลยีในชีวิตประจำวัน และโลกอนาคตที่ล้ำสมัย ในงาน “มหกรรมวิทยาศาสตร์และเทคโนโลยีแห่งชาติ 2562” ระหว่างวันที่ 16 – 25 ส.ค. นี้

วันพฤหัสบดีที่ 8 สิงหาคม 2562
“ปลัดฯ สรนิต” ชวนคนทุกวัย อัพเดทวิทยาศาสตร์และเทคโนโลยีในชีวิตประจำวัน และโลกอนาคตที่ล้ำสมัย ในงาน “มหกรรมวิทยาศาสตร์และเทคโนโลยีแห่งชาติ 2562” ระหว่างวันที่ 16 – 25 ส.ค. นี้
อว. เตรียมพร้อม “มหกรรมวิทยาศาสตร์และเทคโนโลยีแห่งชาติ 2562” กิจกรรมทางวิทยาศาสตร์และเทคโนโลยีที่ยิ่งใหญ่ที่สุดแห่งปีของประเทศและภูมิภาคเอเชียตะวันออกเฉียงใต้  กับนโยบาย “วิทย์สร้างคน สร้างแรงบันดาลใจ กับ 1 ล้านเยาวชนไทย”
อว. ประกาศความพร้อมเต็มร้อยกับการจัดงาน “มหกรรมวิทยาศาสตร์และเทคโนโลยีแห่งชาติ 2562” กิจกรรมทางวิทยาศาสตร์และเทคโนโลยีที่ยิ่งใหญ่ที่สุดแห่งปีของประเทศและภูมิภาคเอเชียตะวันออกเฉียงใต้  กับนโยบาย “วิทย์สร้างคน สร้างแรงบันดาลใจ กับ 1 ล้านเยาวชนไทย” ที่จะจัดขึ้น ระหว่างวันที่ 16-25 สิงหาคม 2562 ณ อาคาร 6-12  อิมแพ็ค เมืองทองธานี เผยปีนี้จัดสุดยิ่งใหญ่ มีนานาชาติให้ความสนใจเข้าร่วมงานมากถึง 17 ประเทศ รวม 102 องค์กร ร่วมโชว์ผลงานและศักยภาพทางวิทยาศาสตร์เทคโนโลยีที่ทันสมัย พร้อมเปิดตัวพรีเซนเตอร์หนุ่มสุดฮอตของปี เจมส์-จิรายุ ตั้งศรีสุข
เมื่อเวลา 14.00 น. (8 สิงหาคม 2562) กระทรวงการอุดมศึกษา วิทยาศาสตร์ วิจัยและนวัตกรรม (อว.) โดยการดำเนินงานของ องค์การพิพิธภัณฑ์วิทยาศาสตร์แห่งชาติ จัดงานแถลงข่าวกิจกรรมทางวิทยาศาสตร์และเทคโนโลยีที่ยิ่งใหญ่ที่สุดแห่งปีในภูมิภาคเอเชียตะวันออกเฉียงใต้ “มหกรรมวิทยาศาสตร์และเทคโนโลยีแห่งชาติ 2562” โดยมี 2 ผู้บริหารกระทรวงฯ  นำโดย รศ.นพ.สรนิต  ศิลธรรม ปลัดกระทรวงการอุดมศึกษาฯ และ ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ มาร่วมพูดคุยถึงภาพรวมของการจัดงานและความยิ่งใหญ่ของงานในปี 2562 รวมถึงบูธกิจกรรม 9 ไฮไลท์ของงานฯ ที่ยกมาให้ได้ชมเป็นตัวอย่างกัน ณ ห้องบอลล์รูม โรงแรมอนันตรา สยาม กรุงเทพฯ
รศ. นพ.สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม เผยว่า นับตั้งแต่ปี 2549 เป็นต้นมา กระทรวงวิทยาศาสตร์และเทคโนโลยี (ในเวลานั้น) โดยองค์การพิพิธภัณฑ์วิทยาศาสตร์แห่งชาติ (อพวช.) ได้จัดงาน “มหกรรมวิทยาศาสตร์และเทคโนโลยีแห่งชาติ” ในช่วงเดือนสิงหาคม ซึ่งตรงกับวันวิทยาศาสตร์แห่งชาติ 18 สิงหาคม  ที่ผ่านมา ได้รับความร่วมมือจากหน่วยงานภาครัฐ ภาคเอกชนทั้งในประเทศและต่างประเทศเป็นอย่างดี ในการสร้างพื้นที่แห่งการเรียนรู้นอกห้องเรียน สร้างความตระหนักและแรงบันดาลใจด้านวิทยาศาสตร์ให้เกิดขึ้นแก่เยาวชนไทย  สำหรับการจัดงานในปีนี้  กระทรวงที่รับผิดชอบได้เปลี่ยนจากกระทรวงวิทยาศาสตร์ฯ มาเป็นกระทรวงการอุดมศึกษา วิทยาศาสตร์ วิจัยและนวัตกรรม (อว.) ที่ยังคงมีภารกิจสำคัญในการเตรียมเยาวชนไทยสู่ศตวรรษที่ 21 มีความรู้เท่าทันการเปลี่ยนแปลงของเทคโนโลยีในอนาคต ซึ่งงานมหกรรมวิทยาศาสตร์ฯ ในปีนี้ ได้สร้างพื้นที่แห่งการเรียนรู้เชิงสร้างสรรค์ผ่านกิจกรรมต่างๆ และนิทรรศการทั้งในประเทศและต่างประเทศ เพื่อกระตุ้นความสนใจ  สร้างแรงบันดาลใจในการสร้างสรรค์ผลงานที่เป็นประโยชน์ นำไปสู่การต่อยอดความคิดสู่การเป็นนวัตกรรุ่นใหม่ของประเทศในอนาคต ตามนโยบาย วิทย์สร้างคน”
สำหรับความยิ่งใหญ่ของงานปีนี้ มีอยู่ 5 เรื่องเด่นด้วยกัน คือ 1)เป็นการเฉลิมฉลอง“วันวิทยาศาสตร์แห่งชาติ” ซึ่งตรงกับวันที่ 18 ส.ค. ของทุกปี 2)งานดังกล่าวฯ เป็นงานแรกที่ยิ่งใหญ่ ภายใต้กระทรวง อว. ที่มีหน่วยงานในสังกัดรวม 38 หน่วยงานด้วยกัน 3)เป็นปีที่จัดยิ่งใหญ่ที่สุดในเอเชียตะวันออกเฉียงใต้ โดยมีพื้นที่การจัดงานมากถึง 40,000 ตารางเมตร 4)เป็นปีที่ครบรอบ 50 ปีกับภารกิจยานอะพอลโล 11 ลงจอดบนดวงจันทร์ 5)ทาง อว. ได้จัดพิธีมอบรางวัล Prime Minister’s Science Award 2019 และ Prime Minister’s Science Teacher Award 2019
และภายในงาน กระทรวงการอุดมศึกษาฯ ได้คัดเลือกกิจกรรมและนิทรรศการหลักที่มีเนื้อหาอยู่ในกระแสความสนใจของประชาชน กับ 9 ไฮไลท์สร้างแรงบันดาลใจ อาทิ นิทรรศการภารกิจพิชิตดวงจันทร์ เพื่อร่วมฉลอง 50 ปีกับก้าวแรกบนดวงจันทร์ของมนุษย์, สัมผัสผลงานอันน่าทึ่งของนักประดิษฐ์ที่มีแนวคิดก้าวล้ำเกินยุค ในนิทรรศการ นิโคลา เทสลา: ยอดนักประดิษฐ์ผู้คิดเปลี่ยนโลก, ร่วมฉลองปีสากลแห่งตารางธาตุกับนิทรรศการมหัศจรรย์ เมืองแห่งธาตุ, เรียนรู้ความหลากหลายทางชีวภาพในนิทรรศการพินิจ พิพิธ-พันธุ์ ที่ถอดแบบมาจากสถาปัตยกรรมพิพิธภัณฑ์สมิธโซเนียน, จากพลาสติกสารพัดประโยชน์..ทำไมจึงกลายเป็นผู้ทำลายสิ่งแวดล้อม มาร่วมค้นหาผู้ร้ายตัวจริงได้ในนิทรรศการพลาสติกพลิกโลก, ครั้งแรกกับการเปิดตัวกิจกรรมต้นแบบ Spike Prime ด้าน STEAM Education ครั้งแรกในเมืองไทยกับนิทรรศการ LEGO  Space Challenge Land  พร้อมเปิดตัวพรีเซนเตอร์หนุ่มสุดฮอตของปีนี้ เจมส์-จิรายุ ตั้งศรีสุข ที่รับหน้าที่เป็นพรีเซนเตอร์งานนี้เป็นปีที่ 2 กับการเชิญชวนเยาวชนและคนไทยมาเรียนรู้วิทยาศาสตร์ เปิดจินตนาการ ค้นหาสิ่งที่อยากเรียนรู้ได้อย่างสนุกสนาน ที่ทุกคนสามารถเข้าชมได้อย่างเพลิดเพลิน และสามารถเข้าชมงานได้ทั้งครอบครัว
ด้าน ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) กล่าวย้ำถึงความยิ่งใหญ่ของงานมหกรรมวิทยาศาสตร์ฯ ในปีนี้ว่า ได้รับความร่วมมือจากหน่วยงานทั้งภาครัฐและภาคเอกชนทั้งในประเทศและจากต่างประเทศ รวม 102 หน่วยงาน 17 ประเทศ ได้แก่ 38 หน่วยงาน ในสังกัดกระทรวงการอุดมศึกษาฯ, 18 หน่วยงานภาครัฐ, 18 หน่วยงานสมาคม/ สภาสมาคม/ภาคเอกชน และ 28 องค์กรต่างประเทศพันธมิตร จาก 16 ประเทศ ได้แก่ ออสเตรเลีย กัมพูชา จีน เดนมาร์ก ฝรั่งเศส เยอรมนี อินโดนีเซีย อิหร่าน ญี่ปุ่น เกาหลีใต้ มาเลเซีย เมียนมาร์ ฟิลิปปินส์ รัสเซีย สิงคโปร์ และสหราชอาณาจักร  ร่วมกันจัดกิจกรรมแสดงความก้าวหน้าทางวิทยาศาสตร์ เทคโนโลยีและนวัตกรรม โดยเฉพาะอย่างยิ่งเสริมสร้างแรงบันดาลใจแก่เยาวชนที่ต้องเติบโตและเป็นแรงสำคัญของประเทศในวันข้างหน้า รวมถึงการนำความรู้ทางวิทยาศาสตร์ไปปรับใช้ในชีวิตประจำวัน  นอกจากนั้นแล้ว ภายในงานยังมีกิจกรรมอื่นๆ อีกมากมาย ทั้ง กิจกรรมทางวิทยาศาสตร์ การประกวดแข่งขัน การประชุมสัมมนาทั้งระดับชาติและระดับนานาชาติ เพื่อแลกเปลี่ยนประสบการณ์ ความรู้ ตลอดจนสร้างเครือข่ายความร่วมมือด้านวิทยาศาสตร์ เช่น การประชุมใหญ่ของ InterAcademy Partnership Science Education Programme (IAP SEP) ที่จะเกิดขึ้นในวันที่ 20-22 สิงหาคม เป็นต้น
ในด้านความพร้อมของการจัดงาน ผศ.ดร.รวินฯ เผยว่า ด้วยประสบการณ์ตลอด 13 ปีของการจัดงานมหกรรมวิทยาศาสตร์ฯ เราได้เตรียมความพร้อมในการรองรับผู้เข้าชมจำนวนมาก มีการประสานงานกับหน่วยงานต่างๆ เพื่อความสมบูรณ์พร้อมในทุกด้าน ทั้งด้านสถานที่ ระบบสาธารณูปโภค ระบบการจราจร การบริการรถรับ-ส่ง การปฐมพยาบาล การรักษาความปลอดภัย การบริการต้อนรับ ร้านค้า ร้านอาหาร พร้อมด้วยเจ้าหน้าที่ที่มีประสบการณ์ในการดูแลต้อนรับและอำนวยความสะดวกผู้เข้าชมงานที่คาดว่าปีนี้จะมีมากกว่า 1 ล้านคน  จนถึงขณะนี้ มียอดผู้ตอบรับเข้าชมงานมาเป็นหมู่คณะแล้วราว 5 แสนคน”
รศ. นพ.สรนิตฯ กล่าวเพิ่มเติมว่า นอกจากงานมหกรรมวิทยาศาสตร์ฯ ในส่วนกลางที่จะจัดขึ้นอย่างยิ่งใหญ่แล้ว ยังมีการจัดงาน “สัปดาห์วิทยาศาสตร์แห่งชาติ ประจำปี 2562” ส่วนภูมิภาคในเดือนสิงหาคมนี้ โดย 38 มหาวิทยาลัยทั่วประเทศอีกด้วย พร้อมทิ้งท้ายเชิญชวนพ่อแม่ครูอาจารย์ เยาวชนและประชาชนทุกท่านเข้าชมงานมหกรรมวิทยาศาสตร์และเทคโนโลยีแห่งชาติ ที่กระทรวงการอุดมศึกษาฯ และหน่วยงานร่วมจัด ได้ทุ่มเทเต็มที่เพื่อจัดขึ้นอย่างยิ่งใหญ่ระหว่างวันที่ 16-25 สิงหาคมนี้ ณ อาคาร 6-12 อิมแพ็ค เมืองทองธานี  เปิดให้เข้าชมงาน ตั้งแต่เวลา 09.00-19.00 น. โดยไม่เสียค่าใช้จ่ายในการเข้าชม และในวันที่ 17 สิงหาคม พบกับพิธีเปิดงานอย่างเป็นทางการโดย ดร.สมคิด จาตุศรีพิทักษ์ รองนายกรัฐมนตรี และวันที่ 18 สิงหาคม วันวิทยาศาสตร์แห่งชาติ พบพระเอกหนุ่มสุดฮอต พรีเซนเตอร์งานปีนี้ “เจมส์-จิรายุ” ที่จะมาร่วมกิจกรรมสร้างแรงบันดาลใจให้กับเยาวชนไทย
สำหรับโรงเรียนที่ต้องการเข้าชมงานเป็นหมู่คณะ ติดต่อ อพวช. โทร 02 577 9960 ติดตามข้อมูลข่าวสารและรายละเอียดงาน ได้ที่ www.thailandnstfair.com หรือ  Facebook : มหกรรมวิทยาศาสตร์และเทคโนโลยีแห่งชาติ (@thailandnstfair)หรือสอบถามข้อมูลที่ องค์การพิพิธภัณฑ์วิทยาศาสตร์แห่งชาติ โทร. 0 2577 9960

ที่มา : https://www.thaigov.go.th/news/contents/details/22090
