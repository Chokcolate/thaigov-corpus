รัฐบาลไทย-ข่าวทำเนียบรัฐบาล-อพวช. จับมือ เดอะ สตรีท รัชดา เปิดแหล่งเรียนรู้รูปแบบใหม่ใจกลางกรุง ในชื่อ “NSM SCIENCE SQUARE @THE STREET” พร้อมเปิดตัวกลางปี 63

วันจันทร์ที่ 6 มกราคม 2563
อพวช. จับมือ เดอะ สตรีท รัชดา เปิดแหล่งเรียนรู้รูปแบบใหม่ใจกลางกรุง ในชื่อ “NSM SCIENCE SQUARE @THE STREET” พร้อมเปิดตัวกลางปี 63
อพวช. จับมือ เดอะ สตรีท รัชดา เปิดแหล่งเรียนรู้รูปแบบใหม่ใจกลางกรุง ในชื่อ “NSM SCIENCE SQUARE @THE STREET” พร้อมเปิดตัวกลางปี 63
องค์การพิพิธภัณฑ์วิทยาศาสตร์แห่งชาติ (อพวช.) สังกัดกระทรวงการอุดมศึกษา วิทยาศาสตร์ วิจัยและนวัตกรรม จับมือ ศูนย์การค้า เดอะ สตรีท รัชดา ในการพัฒนาพื้นที่การเรียนรู้แบบสร้างสรรค์เปิดแหล่งเรียนรู้แห่งใหม่ ในชื่อ “NSM Science Square @The Street” ผลักดันเป็น Hip Space แห่งใหม่ ในการเรียนรู้วิทยาศาสตร์อย่างสนุกสนานและใกล้ตัว ด้วยประสบการณ์ที่ได้ลงมือทำ โดยรองรับทุกเพศทุกวัยและมีสิ่งอำนวยความสะดวกอย่างครบครัน พร้อมเปิดตัวอย่างเป็นทางการกลางปี 2563 ที่จะถึงนี้
ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) กล่าวว่า “อพวช. จะเปิดแหล่งเรียนรู้แห่งใหม่ โดยได้ร่วมมือกับศูนย์การค้า เดอะ สตรีท รัชดา ในการพัฒนาพื้นที่การเรียนรู้อย่างสร้างสรรค์ ต่อเนื่องจาก NSM Science Square ที่จามจุรีสแควร์ สามย่าน ที่กำลังจะหมดสัญญาไป เราเลยมองหาพื้นที่แห่งใหม่ที่จะรองรับผู้เข้าชมทุกเพศทุกวัย ซึ่งทางศูนย์การค้า เดอะ สตรีท รัชดามีความพร้อมในทุกด้าน โดยครั้งนี้เรามีแนวคิดที่จะพัฒนาพื้นที่รูปแบบใหม่ให้เป็น Hip Space ที่จะอยู่ในห้างโดยจะมีสิ่งอำนวยความสะดวกที่ครบครัน โดยจะเน้นรูปแบบการเรียนรู้แบบใหม่ ที่เรียกว่า “SCREAM” S (SCIENCE : วิทยาศาสตร์) C (Coding : การเขียนโค้ด) R (Robotics : การพัฒนาและสร้างหุ่นยนต์) E (Engineering : วิศวกรรมศาสตร์) A (ART : ศิลปศึกษา) M (Mathematic : คณิตศาสตร์)
อพวช. มุ่งมั่นที่จะให้ NSM Science Square แห่งนี้สามารถรองรับผู้เข้าชมได้หลากหลาย หรือเรียกว่า Scream Generation ทั้งกลุ่มครอบครัวและเยาวชนที่ต้องการปลูกฝังความรัก ความสนใจใจการเรียนรู้สิ่งใหม่ ทำให้วิทยาศาสตร์เป็นเรื่องใกล้ตัว และสนุกกว่าที่คิด ด้วยประสบการณ์ที่ได้ลงมือทำ Hands-on ส่วนวัยรุ่น ที่สนใจเทคโนโลยี และต้องการท้าทายตัวเอง ในการสร้างสรรค์สิ่งใหม่ พื้นที่ ของ อพ. ตรงนี้ยังเป็น hip space ให้กับกลุ่มวัยรุ่นได้มาหาความรู้ ในการสร้างสรรค์สิ่งประดิษฐ์ด้วยตัวเอง รวมทั้งผู้สูงวัย ที่สามารถจะพาครอบครัว ลูกหลาน เพื่อทำกิจกรรมด้วยกัน ในแนวปู่ย่าตายายพาหลานเที่ยว และนอกจากนี้ ช่วงกลางวันของวันธรรมดา ก็จะมีกิจกรรมพิเศษสำหรับกลุ่มผู้สูงวัยโดยเฉพาะ เพื่อส่งเสริมให้ผู้สูงวัยสามารถดูแลตนเอง พัฒนาทักษะใหม่ๆ ก้าวทันความรู้และวิทยากรใหม่ ๆ”
คุณพงษ์ศักดิ์ นันตวรรณกุล กรรมการผู้จัดการศูนย์การค้า เดอะ สตรีท รัชดา กล่าวถึงความร่วมมือครั้งนี้ว่า “ศูนย์การค้า เดอะ สตรีท รัชดา มีแนวคิดในการเป็นพื้นที่สำหรับครอบครัวและวัยรุ่น ให้มีพื้นที่ในการร่วมกิจกรรม พักผ่อน และสร้างสรรค์สิ่งใหม่ๆ และเน้นการสร้างชุมชนของกลุ่มคนที่มีความสนใจใกล้เคียงกัน ให้มาแลกเปลี่ยนเรียนรู้ และใช้เวลาว่างร่วมกัน ซึ่งการที่ อพวช. เข้ามาร่วมเปิดพื้นที่กิจกรรมด้านวิทยาศาสตร์ เทคโนโลยี ที่ศูนย์การค้า เดอะ สตรีท รัชดา ก็ถือเป็นการเติมเต็มให้เป็นศูนย์การค้าที่ครบถ้วนในทุกด้าน ในการรองรับครอบครัว เยาวชน และกลุ่มเป้าหมายที่เป็นวัยรุ่น รวมทั้งจะทำให้เกิดกลุ่มผู้ใช้บริการกลุ่มใหม่ๆ ที่สนใจด้านวิทยาศาสตร์ และต้องการตามกระแสด้านนี้ให้มาที่นี่มากขึ้น จากแนวคิดของ NSM Science Square ทางเรายินดีที่ได้มีส่วนร่วมในการส่งเสริมกิจกรรมสำหรับเยาวชนและครอบครัว ถือเป็นช่องทางสร้างความสุขด้วยการเปิดพื้นที่การเรียนรู้รูปแบบใหม่ และยังมีส่วนในการพัฒนาสังคมไทย ให้เด็กไทยรักและสนใจวิทยาศาสตร์มากขึ้น และถ้าพูดถึงความพร้อมของพื้นที่ เรามีความพร้อมทุกด้าน เพราะสามารถเดินทางได้โดยรถไฟฟ้า และมีที่จอดรถเพียงพอ นอกจากนี้เรายังมีความพร้อมด้านร้านอาหารและสิ่งอำนวยความสะดวกต่าง ๆ ที่พิเศษไปกว่านั้นคือสามารถรองรับผู้มาใช้บริการได้ 24 ชั่วโมง ไม่ว่าจะมีกิจกรรมประเภทไหน ทางศูนย์การค้า เดอะ สตรีท รัชดาเองยินดีอย่างเต็มที่ในการสนับสนุนการทำงานของ อพวช. รวมทั้งช่วยในการประชาสัมพันธ์ในกิจกรรมต่างๆ ที่จะเกิดขึ้นในอนาคต”
ผศ.ดร.รวิน กล่าวเพิ่มเติมว่า “ NSM Science Square @The Street จะพร้อมเปิดตัวอย่างเป็นทางการในกลางปี 2563 อย่างแน่นอน โดยหวังว่าจะเป็นพื้นที่สำหรับทุกคนในครอบครัวในการใช้เวลาร่วมกันอย่างมีความสุขต่อไป”
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/25616
