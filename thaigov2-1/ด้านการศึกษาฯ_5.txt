รัฐบาลไทย-ข่าวทำเนียบรัฐบาล-รมว.ศธ. เปิดสัมมนาผู้บริหาร รร.ไทยรัฐวิทยาทั่วประเทศ

วันศุกร์ที่ 26 กรกฎาคม 2562
รมว.ศธ. เปิดสัมมนาผู้บริหาร รร.ไทยรัฐวิทยาทั่วประเทศ
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานเปิดการสัมมนาผู้บริหารโรงเรียนไทยรัฐวิทยา ครั้งที่ 38 ประจำปี 2562
เมื่อวันศุกร์ที่ 19 กรกฎาคม 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานเปิดการสัมมนาผู้บริหารโรงเรียนไทยรัฐวิทยา ครั้งที่ 38 ประจำปี 2562 "ไทยรัฐวิทยากับการเรียนรู้สู่การเปลี่ยนแปลง" ณ โรงแรม ดิ เอมเมอรัลด์ รัชดา กรุงเทพมหานคร โดยมีนายวิเชน โพชนุกูล เลขาธิการมูลนิธิไทยรัฐ, นายมานิจ สุขสมจิตร กรรมการมูลนิธิไทยรัฐ, นายสุเทพ ชิตยวงษ์ เลขาธิการคณะกรรมการการศึกษาขั้นพื้นฐาน, นายสนิท แย้มเกษร รองเลขาธิการคณะกรรมการการศึกษาขั้นพื้นฐาน, นายอำนาจ วิชยานุวัติ รองปลัดกระทรวงศึกษาธิการ ตลอดจนผู้บริหารโรงเรียนไทยรัฐวิทยา เข้าร่วมงาน
รมว.ศึกษาธิการ กล่าวว่า ปัจจุบันรัฐบาลมีนโยบายและให้ความสำคัญกับการเตรียมความพร้อมและพัฒนาบุคลากรของประเทศให้สอดคล้องกับสังคมในศตวรรษที่ 21 เพื่อเพิ่มศักยภาพในแข่งขันระดับโลก นายกรัฐมนตรีจึงได้มอบให้กระทรวงศึกษาธิการ ผลิตและพัฒนากำลังคนให้มีความสามารถและเท่าทันต่อการปรับตัวตามการเปลี่ยนแปลงของโลกได้อย่างรวดเร็ว ดังนั้น ทุกท่านในที่นี้ถือเป็นผู้บริหารสถานศึกษาที่มีบทบาทสำคัญ ในการวางแผนและบริหารโรงเรียนในทุก ๆ ด้าน เช่นเดียวกับครูที่มีความสำคัญอย่างยิ่งในการพัฒนาเยาวชนของชาติให้มีทักษะ ความรู้ความสามารถ และเป็นกำลังคนที่มีคุณภาพ
โดยผู้บริหารสถานศึกษาในกลุ่มโรงเรียนไทยรัฐวิทยา สามารถให้ข้อมูลกับกระทรวงศึกษาธิการเกี่ยวกับแนวทางการพัฒนานักเรียนให้มีศักยภาพที่สูงขึ้น โดยเริ่มจากให้เด็กและเยาวชนรู้จักตนเอง ผ่านโครงการหรือวิชาช่วยในการค้นพบตนเอง การวางแผนการดำเนินชีวิตในอนาคต รวมทั้งควรเปิดโอกาสให้เด็กได้แสดงศักยภาพอย่างเต็มที่ตามความถนัด ตามความสนใจในอาชีพต่าง ๆ อย่างหลากหลาย ในขณะเดียวกันผู้บริหารของกระทรวงศึกษาธิการก็จะเปิดกว้างเพื่อรับข้อมูล และพร้อมที่จะแลกเปลี่ยนความคิดเห็นกับผู้บริหาร ครู และนักเรียนด้วย
ในส่วนของการเยี่ยมชมนิทรรศการของนักเรียนโรงเรียนไทยรัฐวิทยาจากทั่วประเทศ แสดงให้เห็นถึงความสามารถของเด็กและเยาวชนในหลากหลายด้าน ขอให้ผู้บริหารสถานศึกษาส่งเสริมการนำความรู้และความสำเร็จไปประยุกต์ ดัดแปลง ตลอดจนพัฒนาต่อยอดให้เกิดความหลากหลายมากยิ่งขึ้น เพื่อเป็นการสร้างพื้นฐานความคิดสร้างสรรค์ สู่การพัฒนาความรู้เพื่อการประกอบธุรกิจตามศักยภาพของแต่ละคนอย่างเต็มที่ต่อไป
ทั้งนี้ ขอขอบคุณมูลนิธิไทยรัฐที่ให้ความสำคัญกับการศึกษาไทย ถือเป็นหน่วยงานภาคเอกชนที่ให้การสนับสนุนด้านการศึกษาเป็นอย่างดีมาโดยตลอด ซึ่งหากได้มีการแลกเปลี่ยนความคิดเกี่ยวกับความสำเร็จหรือปัญหาต่าง ๆ ที่เกิดจากการร่วมมือระหว่างภาครัฐกับภาคเอกชน ก็จะสามารถนำมาใช้ประโยชน์ต่อสถานศึกษาอื่น ๆ ได้รับรู้และนำไปปรับใช้ต่อได้ และหวังว่าความร่วมมือกับทุกภาคส่วนจะช่วยขับเคลื่อนการสร้างบุคลากรที่มีคุณภาพ ที่จะมีส่วนสำคัญที่สุดต่อการพัฒนาประเทศไทยต่อไป
อรพรรณ ฤทธิ์มั่น : สรุป
นวรัตน์ รามสูต : เรียบเรียง
ยุทธพงศ์ เลือกกลั่นดี : ถ่ายภาพ
กลุ่มประชาสัมพันธ์ สร.ศธ. : รายงาน

ที่มา : https://www.thaigov.go.th/news/contents/details/21773
