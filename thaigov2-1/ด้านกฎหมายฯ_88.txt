รัฐบาลไทย-ข่าวทำเนียบรัฐบาล-กระทรวงยุติธรรม จัดพิธีมอบเงินช่วยเหลือเยียวยา สร้างความเท่าเทียม ให้แก่ผู้เสียหายและจำเลยในคดีอาญากว่า ๑๓ ล้านบาท

วันอังคารที่ 1 ตุลาคม 2562
กระทรวงยุติธรรม จัดพิธีมอบเงินช่วยเหลือเยียวยา สร้างความเท่าเทียม ให้แก่ผู้เสียหายและจำเลยในคดีอาญากว่า ๑๓ ล้านบาท
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิด “โครงการคุ้มครองสิทธิ : เพื่อสร้างวิถีชีวิตแห่งความเท่าเทียม”
ในวันจันทร์ที่ ๓๐ กันยายน ๒๕๖๒ เวลา ๑๓.๓๐ น.
ณ ลานอเนกประสงค์ ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
นายสมศักดิ์ เทพสุทิน รัฐมนตรีว่าการกระทรวงยุติธรรม
เป็นประธานในพิธีเปิด “โครงการคุ้มครองสิทธิ : เพื่อสร้างวิถีชีวิตแห่งความเท่าเทียม”
โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม
นายวิวัฒน์ นิติกาญจนา ที่ปรึกษารัฐมนตรีว่าการกระทรวงยุติธรรม
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
นายสมณ์ พรหมรส อธิบดีกรมคุ้มครองสิทธิและเสรีภาพ
พร้อมด้วยคณะผู้บริหารกระทรวงยุติธรรม สมาชิกสภาผู้แทนราษฎร
คณะกรรมการพิจารณาค่าตอบแทนฯ คณะกรรมการกองทุนยุติธรรม
คณะอนุกรรมการพิจารณาค่าตอบแทนฯ และหน่วยราชการที่เกี่ยวข้อง เข้าร่วม
ในโอกาสนี้ ได้มอบเงินช่วยเหลือเยียวยาแก่ผู้เสียหายและจำเลยในคดีอาญา จำนวน ๑๒ จังหวัด
ได้แก่ กรุงเทพมหานคร ปทุมธานี นนทบุรี พระนครศรีอยุธยา สระบุรี สมุทรสงคราม
สมุทรปราการ อ่างทอง นครนายก ราชบุรี สมุทรสาคร นครปฐม
และกรณีที่ประชาชนให้ความสนใจ อาทิ กรณีนายพอละจี หรือบิลลี่ รักจงเจริญ
และกรณีอื่น ๆ รวม ๒๑๗ ราย เป็นเงินทั้งสิ้น ๑๓,๔๕๕,๕๘๔.๓๙ บาท
อีกทั้งได้มีการจัดพิธีมอบเงินให้แก่ผู้เสียหายและจำเลยในคดีอาญา ณ สำนักงานยุติธรรมจังหวัดทั่วประเทศ
โดยมีการถ่ายทอดสดไปยังสำนักงานยุติธรรมจังหวัดทั่วประเทศผ่าน Video Conference
ทั้งนี้ กระทรวงยุติธรรม โดยกรมคุ้มครองสิทธิและเสรีภาพ ได้รับงบประมาณประจำปี จำนวน ๓๐๐ ล้านบาท
เพื่อเยียวยาให้แก่กลุ่มบุคคลดังกล่าว แต่งบประมาณที่ได้รับไม่เพียงพอต่อการช่วยเหลือเยียวยา
พลเอก ประยุทธ์ จันทร์โอชา นายกรัฐมนตรี จึงได้เห็นชอบให้ของบกลาง
และเมื่อวันที่ ๑๗ กันยายน ๒๕๖๒ คณะรัฐมนตรีได้อนุมัติงบกลางกรณีสำรองฉุกเฉิน
อีกจำนวน ๑๗๖,๗๘๘,๐๐๐ บาท เพื่อให้ความช่วยเหลือเยียวยาผู้เสียหายและจำเลยในคดีอาญา
ซึ่งการจัดพิธีมอบเงินช่วยเหลือเยียวยาแก่ผู้เสียหายและจำเลยในคดีอาญาให้แก่ประชาชนในพื้นที่ต่างๆ
ทั้งในส่วนกลางและส่วนภูมิภาค เพื่อเป็นการเผยแพร่ประชาสัมพันธ์ออกไปอย่างกว้างขวาง
เพื่อให้ประชาชนได้ทราบถึงสิทธิที่พึงได้รับตามกฎหมาย
และยังเป็นการชี้แนะช่องทางการให้บริการภารกิจคุ้มครองสิทธิและเสรีภาพของกระทรวงยุติธรรม
ผ่านสำนักงานยุติธรรมจังหวัดทั่วประเทศ ซึ่งได้มีการกระจายอำนาจการพิจารณาให้ความช่วยเหลือไปทั้ง ๗๖ จังหวัด
ให้เข้าถึงกระบวนการยุติธรรมได้อย่าง สะดวก รวดเร็วและเป็นธรรมอีกด้วย

ที่มา : https://www.thaigov.go.th/news/contents/details/23547
