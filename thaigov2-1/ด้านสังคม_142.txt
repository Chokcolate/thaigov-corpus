รัฐบาลไทย-ข่าวทำเนียบรัฐบาล-สธ.เตรียมสถานพยาบาลรับมือพายุ “คาจิกิ”

วันอังคารที่ 3 กันยายน 2562
สธ.เตรียมสถานพยาบาลรับมือพายุ “คาจิกิ”
กระทรวงสาธารณสุข ให้สถานพยาบาลในพื้นที่ได้รับผลกระทบจากพายุโซนร้อน “คาจิกิ”เตรียมแผนดูแลประชาชน เตือนประชาชนระวังอันตรายจากลมพายุและฟ้าผ่า ไฟฟ้าดูด
กระทรวงสาธารณสุข ให้สถานพยาบาลในพื้นที่ได้รับผลกระทบจากพายุโซนร้อน “คาจิกิ”เตรียมแผนดูแลประชาชน เตือนประชาชนระวังอันตรายจากลมพายุและฟ้าผ่า ไฟฟ้าดูด
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า ได้สั่งการให้สถานพยาบาลที่อยู่ในพื้นที่ตามประกาศอุตุนิยมวิทยาให้ระวังพายุโซนร้อน “คาจิกิ” ระหว่างวันที่ 3 ถึง 5 กันยายน 2562 อาจเกิดน้ำท่วมฉับพลัน โดยเฉพาะอย่างยิ่งในภาคตะวันออกเฉียงเหนือและภาคตะวันออก ให้ดำเนินการตามแผนที่วางไว้ โดยขนย้ายยาเวชภัณฑ์เครื่องมือแพทย์ไว้ในที่ปลอดภัย จัดเตรียมน้ำมัน ออกซิเจน ทรัพยากรที่จำเป็นให้เพียงพอ รองรับการให้บริการประชาชนได้อย่างต่อเนื่อง เตรียมแผนและระบบส่งต่อผู้ป่วยยังพื้นที่สำรองที่ปลอดภัย จัดหน่วยแพทย์เคลื่อนที่ พร้อมออกปฏิบัติการดูแลช่วยเหลือประชาชนที่ประสบภัยตลอด 24 ชั่วโมง
“ขอให้สถานบริการทุกแห่งติดตามสถานการณ์ของพายุ “คาจิกิ” จากกรมอุตุนิยมวิทยาอย่างใกล้ชิด เตรียมแผนดูแลประชาชน โดยเฉพาะผู้ป่วยโรคเรื้อรัง หญิงตั้งครรภ์ หากต้องการสิ่งสนับสนุนให้ติดต่อกองสาธารณสุขฉุกเฉินได้ตลอด 24 ชั่วโมง”นายแพทย์สุขุมกล่าว
นอกจากนี้ ขอให้ประชาชนระวังอันตรายที่อาจเกิดขึ้นได้จากลมแรง ฝนตกหนัก และฟ้าผ่า โดยหลีกเลี่ยงการอยู่ในที่โล่งแจ้ง ใต้ต้นไม้และป้ายโฆษณาขนาดใหญ่ที่ไม่แข็งแรง สำหรับเกษตรกรที่อยู่ในท้องนาที่โล่งแจ้ง ควรหาที่หลบที่ปลอดภัยทันที หากน้ำท่วมบ้านให้ระวังไฟฟ้าดูด หลีกเลี่ยงการสัมผัสเครื่องใช้ไฟฟ้า และรีบยกคัตเอาท์ตัดไฟ หากเจ็บป่วยฉุกเฉินโทรสายด่วน 1669
***************************** 3 กันยายน 2562

ที่มา : https://www.thaigov.go.th/news/contents/details/22760
