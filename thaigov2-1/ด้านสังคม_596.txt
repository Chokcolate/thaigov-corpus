รัฐบาลไทย-ข่าวทำเนียบรัฐบาล-พม. จัดประชุมคณะกรรมการประสานและกำกับการดำเนินงานป้องกันและปราบปรามการค้ามนุษย์ ครั้งที่ 1/2563

วันพุธที่ 15 มกราคม 2563
พม. จัดประชุมคณะกรรมการประสานและกำกับการดำเนินงานป้องกันและปราบปรามการค้ามนุษย์ ครั้งที่ 1/2563
พม. จัดประชุมคณะกรรมการประสานและกำกับการดำเนินงานป้องกันและปราบปรามการค้ามนุษย์ ครั้งที่ 1/2563
วันนี้ (15 ม.ค. 63) เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการประสานและกำกับการดำเนินงานป้องกันและปราบปรามการค้ามนุษย์(คณะกรรมการ ปกค.) ครั้งที่ 1/2563 โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และผู้แทนจากหน่วยงานที่เกี่ยวข้องจำนวน 50 คน เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายจุติ กล่าวว่า การประชุมคณะกรรมการประสานและกำกับการดำเนินงานป้องกันและปราบปรามการค้ามนุษย์(คณะกรรมการ ปกค.) ครั้งที่ 1/2563 มีวาระการพิจารณาที่สำคัญคือ การพิจารณาให้ความเห็นชอบแบบสัมภาษณ์เบื้องต้น เพื่อการคัดแยกผู้เสียหายจากการค้ามนุษย์และผู้เสียหายจากการบังคับใช้แรงงานหรือบริการ (ตามพระราชบัญญัติป้องกันและปราบปรามการค้ามนุษย์ พ.ศ. 2551 และที่แก้ไขเพิ่มเติม) เพื่อให้หน่วยงานที่เกี่ยวข้องได้นำไปใช้ในการคัดแยกผู้เสียหายจากการค้ามนุษย์อย่างมีประสิทธิภาพ และเป็นไปในทิศทางเดียวกัน รวมทั้งสามารถเป็นข้อมูลเบื้องต้นประกอบการช่วยเหลือคุ้มครองสวัสดิภาพผู้เสียหายตามสิทธิและเจตนารมณ์ของกฎหมาย
นายจุติ กล่าวเพิ่มเติมว่า การประชุมครั้งนี้ ที่ประชุม ได้เห็นชอบการเสนอขอแต่งตั้งคณะอนุกรรมการ จำนวน 1 ชุด เพื่อเป็นกลไกสำคัญในการขับเคลื่อนการดำเนินงานป้องกันและปราบปรามการค้ามนุษย์ได้แก่ 1) คณะอนุกรรมการให้ความช่วยเหลือแก่ผู้เสียหายจากการกระทำความผิดฐานค้ามนุษย์เพื่อบังคับคดีให้เป็นไปตามคำพิพากษา โดยมีหน้าที่ดำเนินการช่วยเหลือแก่ผู้เสียหายจากการกระทำความผิดฐานค้ามนุษย์และบังคับคดีให้เป็นไปตามคำพิพากษาหรือคำสั่งของศาล 2) คณะอนุกรรมการพัฒนาหลักสูตรฝึกอบรมพนักงานเจ้าหน้าที่ตามพระราชบัญญัติป้องกันและปราบปรามการค้ามนุษย์ พ.ศ. 2551 และที่แก้ไขเพิ่มเติม เพื่อพัฒนาหลักสูตรการฝึกอบรมพนักงานเจ้าหน้าที่ตามกฎหมายว่าด้วยการป้องกันและปราบปรามการค้ามนุษย์ ให้มีเนื้อหาสอดคล้องกับกฎหมายว่าด้วยการป้องกันและปราบปรามการค้ามนุษย์ และใช้ในการฝึกอบรมพนักงานเจ้าหน้าที่ตามกฎหมายดังกล่าวให้มีความรู้และปฏิบัติงานได้อย่างมีประสิทธิภาพ และ 3) คณะอนุกรรมการขับเคลื่อนแผนปฏิบัติการด้านการป้องกันป้องกันและแก้ไขปัญหาการค้ามนุษย์ เพื่อทำหน้าที่ขับเคลื่อนแผนปฏิบัติการด้านการป้องกันและแก้ไขปัญหาการค้ามนุษย์ พ.ศ. 2561 - 2580 รวมทั้งกำกับ ติดตาม และประเมินผลการดําเนินงานของหน่วยงานที่เกี่ยวข้อง โดยกระทรวงการพัฒนาสังคมและความมั่นคงของมนุษย์ (พม.) จะนำคำสั่งดังกล่าวเสนอนายจุรินทร์ ลักษณวิศิษฎ์รองนายกรัฐมนตรี ประธานคณะกรรมการ ปกค. เพื่อลงนามต่อไป

ที่มา : https://www.thaigov.go.th/news/contents/details/25815
