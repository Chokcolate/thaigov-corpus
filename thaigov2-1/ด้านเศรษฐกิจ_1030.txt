รัฐบาลไทย-ข่าวทำเนียบรัฐบาล-กรุงไทยร่วมต่อต้านคอร์รัปชันทุกรูปแบบ ยกระดับองค์กรสู่การไม่ทนต่อการทุจริต

วันจันทร์ที่ 9 ธันวาคม 2562
กรุงไทยร่วมต่อต้านคอร์รัปชันทุกรูปแบบ ยกระดับองค์กรสู่การไม่ทนต่อการทุจริต
ธ.กรุงไทยยกระดับการสร้างวัฒนธรรมองค์กรที่ไม่ทนต่อการทุจริตทั่วทั้งองค์กร ภายใต้โครงการกรุงไทยคุณธรรม ส่งเสริมพนักงานร่วมกิจกรรม Compliance Champion เพื่อตระหนักถึงการปฏิบัติงานที่ถูกต้องตามกฎหมาย มุ่งให้บริการที่เป็นธรรมกับลูกค้า
ธนาคารกรุงไทย ยกระดับการสร้างวัฒนธรรมองค์กรที่ไม่ทนต่อการทุจริตทั่วทั้งองค์กร ภายใต้โครงการกรุงไทยคุณธรรม ส่งเสริมพนักงานร่วมกิจกรรม Compliance Champion เพื่อตระหนักถึงการปฏิบัติงานที่ถูกต้องตามกฎหมาย มุ่งให้บริการที่เป็นธรรมกับลูกค้า ดำเนินนโยบายงดรับของขวัญต่อเนื่องเป็นปีที่ 3 ทั้งนี้เพื่อสร้างความเชื่อมั่น และความไว้วางใจจากลูกค้าและประชาชน
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า เนื่องในวันต่อต้านคอร์รัปชันสากล  ซึ่งตรงกับวันที่  9 ธันวาคมของทุกปี ธนาคารได้เข้าร่วมกิจกรรม ที่อิมแพ็คเอ็กซิบิชั่น ฮอลล์  เมืองทองธานี และได้จัดนิทรรศการประกาศเจตนารมณ์ต่อต้านการทุจริต ที่อาคารสำนักงานใหญ่ รวมทั้งได้สื่อสารเรื่องดังกล่าวในช่องทางต่างๆของธนาคาร  เพื่อร่วมส่งเสริมการรวมพลังสังคมไทยไม่ทนต่อการทุจริต ซึ่งเป็นหนึ่งในกิจกรรมที่ธนาคารมุ่งมั่นเสริมสร้างวัฒนธรรมค่านิยมสุจริตและการต่อต้านทุจริตคอร์รัปชันอย่างต่อเนื่อง  ในการขับเคลื่อนธนาคารสู่การเป็นองค์กรคุณธรรมต้นแบบที่มีมาตรฐานสากลและเป็นธนาคารที่ทุกคนไว้วางใจ
“ธนาคารกรุงไทยได้กำหนดยุทธศาสตร์บรรษัทภิบาลระหว่างปี 2560-2564 โดยคณะกรรมการ ผู้บริหาร และพนักงาน ตระหนักถึงความสำคัญในการขับเคลื่อนการต่อต้านการทุจริตคอร์รัปชันทุกรูปแบบ ภายใต้ โครงการกรุงไทยคุณธรรม โดยใช้กระบวนการระเบิดจากข้างใน รวมทั้งให้บริการลูกค้าอย่างเป็นธรรม (Market Conduct) พัฒนากลไกการป้องกัน ครอบคลุมถึงเรื่องผลประโยชน์ทับซ้อน ยกระดับการสร้างวัฒนธรรมองค์กรที่ไม่ทนต่อการทุจริตทั่วทั้งองค์กร (Zero Tolerance) โดยใช้ยุทธศาสตร์ปลูกจิตสำนึกพนักงานให้มีคุณธรรม ปฏิบัติงานตามกฏระเบียบ ป้องกันการกระทำผิดที่จะเกิดขึ้นจากความเสี่ยงต่างๆ  ยกระดับมาตรฐานกระบวนการภายในธนาคาร จัดทำคู่มือป้องกันการรับสินบน รวมทั้งส่งเสริมให้พนักงานร่วมกิจกรรม Compliance Champion เพื่อตระหนักถึงการปฏิบัติงานที่ถูกต้องตามกฎหมาย รวมทั้งได้ดำเนินนโยบาย No Gift Policy ต่อเนื่องเป็นปีที่ 3”
นายผยง ศรีวณิช กล่าวในตอนท้ายว่า เพื่อบูรณาการความร่วมมือด้านการปฏิรูปกระบวนการป้องกันและปราบปรามการทุจริต รวมทั้งพัฒนาเครือข่ายร่วมกับหน่วยงานภาครัฐและเอกชน ธนาคารได้ลงนามความร่วมมือการขับเคลื่อนยุทธศาสตร์ชาติว่าด้วยการป้องกันและปราบปรามการทุจริต  ระยะที่ 3 กับสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) สำนักงานคณะกรรมการนโยบายรัฐวิสาหกิจ (สคร.) และหน่วยงานรัฐวิสาหกิจ  ร่วมเป็นสมาชิกองค์กรต่อต้านคอร์รัปชั่น (ประเทศไทย ) ร่วมเป็นคณะกรรมการในเครือข่าย  Integrity and  Transparency Assessment รัฐวิสาหกิจ ตลอดจนเข้าอบรมหลักสูตรต่างๆ  ซึ่งในสถานการณ์การแข่งขันที่ทวีความรุนแรง  จากสงครามการค้าและเทคโนโลยี การบริหารจัดการความเสี่ยงต่างๆ ต้องมีความรัดกุมและครอบคลุมมากยิ่งขึ้น ดังนั้นการยึดถือหลักการ Zero Tolerance  เป็นเรื่องสำคัญในการสร้างความเชื่อมั่น และความไว้วางใจจากลูกค้าและประชาชน

ที่มา : https://www.thaigov.go.th/news/contents/details/25112
