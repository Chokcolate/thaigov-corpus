รัฐบาลไทย-ข่าวทำเนียบรัฐบาล-กระทรวงยุติธรรม ร่วมกับ กระทรวงสาธารณสุข ลงนามความร่วมมือเตรียมยกเลิกกระท่อม พร้อมพิจารณาปลดกัญชาจากบัญชียาเสพติด

วันอาทิตย์ที่ 29 ธันวาคม 2562
กระทรวงยุติธรรม ร่วมกับ กระทรวงสาธารณสุข ลงนามความร่วมมือเตรียมยกเลิกกระท่อม พร้อมพิจารณาปลดกัญชาจากบัญชียาเสพติด
กระทรวงยุติธรรม ร่วมกับ กระทรวงสาธารณสุข ลงนามความร่วมมือเตรียมยกเลิกกระท่อม พร้อมพิจารณาปลดกัญชาจากบัญชียาเสพติด
ในวันศุกร์ที่ ๒๗ ธันวาคม ๒๕๖๒ เวลา ๑๐.๐๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม ลงนามบันทึกข้อตกลงว่าด้วยความร่วมมือ (MOU) ในการดำเนินการเพื่อยกเลิกพืชกระท่อมจากยาเสพติดให้โทษ และบันทึกข้อตกลงว่าด้วยความร่วมมือในการดำเนินการเพื่อพิจารณายกเลิกพืชกัญชาจากยาเสพติดให้โทษ ร่วมกับ นายอนุทิน ชาญวีรกุล รองนายกรัฐมนตรีและรัฐมนตรีว่าการกระทรวงสาธารณสุข เพื่อวางรากฐานการศึกษาและวิเคราะห์แนวทางและผลกระทบที่อาจเกิดขึ้นในมิติต่าง ๆ อย่างรอบด้าน ให้ประเทศไทยสามารถใช้ประโยชน์จากพืชกระท่อมและพืชกัญชาได้อย่างมีประสิทธิภาพ โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายวิวัฒน์ นิติกาญจนา ที่ปรึกษารัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายนิยม เติมศรีสุข เลขาธิการ ป.ป.ส. พร้อมด้วยผู้บริหารกระทรวงยุติธรรม กระทรวงสาธารณสุข และผู้แทนจากหน่วยงานภาคีที่เกี่ยวข้อง ร่วมเป็นสักขีพยาน
สำหรับบันทึกข้อตกลงฯ เพื่อยกเลิกพืชกระท่อม และพิจารณายกเลิกพืชกัญชาจากยาเสพติดให้โทษ เป็นการกำหนดขอบเขตความร่วมมือระหว่าง ๒ กระทรวง โดยเน้นพิจารณา เสนอแนะแนวทาง รวมถึงรวบรวมข้อมูลกฎหมายและข้อมูลทางวิชาการเสนอต่อรัฐบาลเพื่อประกอบการเสนอร่างกฎหมายเพื่อการยกเลิกพืชกระท่อมจากยาเสพติด นอกจากนี้ยังศึกษาสภาพปัญหา แนวทางการยกเลิกพืชกัญชาจากกฎหมายเพื่อประโยชน์ทางการแพทย์ อีกทั้งพิจารณา ให้ความเห็นแนวทางการสนับสนุนให้บุคลากรทางการแพทย์และประชาชนใช้ยาจากพืชกัญชาอย่างถูกต้อง ตลอดจนมาตรการการควบคุมที่เหมาะสมกับประเทศไทย
ทั้งนี้การบูรณาการความร่วมมือในการยกเลิกพืชกระท่อม และพิจารณาถอดกัญชาออกจากบัญชียาเสพติด เป็นไปตามที่รัฐบาลมีนโยบายเร่งด่วนในการศึกษาวิจัยและพัฒนาเทคโนโลยีการใช้กัญชา กัญชง และพืชสมุนไพรในทางการแพทย์ อุตสาหกรรมทางการแพทย์ และผลิตภัณฑ์อื่น ๆ เพื่อสร้างโอกาสทางเศรษฐกิจและสร้างรายได้ของประชาชน โดยกระทรวงยุติธรรม ในฐานะหน่วยงานที่รับผิดชอบด้านการบังคับใช้กฎหมาย ยืนยันกำหนดกลไกการดำเนินงานอย่างรัดกุม เพื่อไม่ให้เกิดผลกระทบกับประชาชนในทุก ๆ มิติ

ที่มา : https://www.thaigov.go.th/news/contents/details/25541
