รัฐบาลไทย-ข่าวทำเนียบรัฐบาล-ไทย-จีน ยินดีสนับสนุนแลกเปลี่ยนองค์ความรู้ป้องกันเชื้อโควิด-19

วันพุธที่ 11 มีนาคม 2563
ไทย-จีน ยินดีสนับสนุนแลกเปลี่ยนองค์ความรู้ป้องกันเชื้อโควิด-19
ไทย-จีน ยินดีสนับสนุนแลกเปลี่ยนองค์ความรู้ป้องกันเชื้อโควิด-19
วันนี้ (11 มีนาคม 2563) เวลา 10.00 น. ณ ห้องสีเหลือง ตึกสันติไมตรี ทำเนียบรัฐบาล นายหยาง ซิน (Mr. Yang Xin) อุปทูตสถานเอกอัครราชทูตสาธารณรัฐประชาชนจีนประจำประเทศไทยเข้าเยี่ยมคารวะ นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ สรุปสาระสำคัญดังนี้
รองนายกรัฐมนตรีกล่าวต้อนรับอุปทูตสถานเอกอัครราชทูตสาธารณรัฐประชาชนจีนประจำประเทศไทย พร้อมกล่าวถึงสถานการณ์โรคติดเชื้อไวรัสโคโรนา 2019 หรือโรคโควิด-19 ในประเทศไทย ว่ารัฐบาลไทยติดตามสถานการณ์อย่างใกล้ชิด และมีมาตรการป้องกันการแพร่ระบาด ในขณะเดียวกันสถานการณ์ในจีนดีขึ้นตามลำดับจึงมีนโยบายให้ความช่วยเหลือมิตรประเทศ โดยรองนายกรัฐมนตรีขอบคุณทางการจีนที่มีนโยบายให้ความช่วยเหลือ ซึ่งไทยเป็นหนึ่งในมิตรประเทศของจีนมาโดยตลอด
นอกจากนี้ รองนายกรัฐมนตรีแสดงความประสงค์ที่จะได้รับการสนับสนุนจากจีน ได้แก่ 1. หน้ากากอนามัย (Surgical mask) 2. หน้ากากอนามัย N95 3. ชุดอุปกรณ์ป้องกันส่วนบุคคล (PPE) 4. ชุดตรวจหาเชื้อโควิด-19 และ 5. การอำนวยความสะดวกในการนำเข้าวัตถุดิบในการผลิตหน้ากากอนามัยจากจีน รวมไปถึงราคาของวัตถุดิบ
อุปทูตสถานเอกอัครราชทูตสาธารณรัฐประชาชนจีนฯ ยินดีให้ความร่วมมือและสนับสนุนทางการไทย และจะประสานงานกับทางการจีนตามความประสงค์ของทางการไทย ซึ่งที่ผ่านมาทางการไทยได้ให้ความช่วยเหลือและสนับสนุนทางการจีนอย่างใกล้ชิด ทั้งนี้ ทางการจีนแสดงความซาบซึ้งในไมตรีจิตที่รัฐบาลไทยและประชาชนชาวไทยได้ให้ความช่วยเหลือจีนมาโดยตลอด
ทั้งสองฝ่ายเห็นพ้องแลกเปลี่ยนองค์ความรู้ระหว่างกัน โดยทางการจีนยินดีที่จะแลกเปลี่ยนองค์ความรู้ และประสบการณ์กับทางการไทย ในด้านการรักษาผู้ป่วยที่ติดเชื้อไวรัสโควิด-19 และวิธีการตรวจคัดกรองป้องกันผู้โดยสารก่อนขึ้นเครื่องบิน
ในตอนท้าย รองนายกรัฐมนตรีขอบคุณทางการจีนที่ให้การสนับสนุนความช่วยเหลือและความร่วมมือต่าง ๆ ที่มีต่อทางการไทย ทั้งนี้ ทั้งสองฝ่ายมุ่งหวังว่าสถานการณ์โรคโควิด-19 จะดีขึ้นอย่างต่อเนื่อง
**************

ที่มา : https://www.thaigov.go.th/news/contents/details/27064
