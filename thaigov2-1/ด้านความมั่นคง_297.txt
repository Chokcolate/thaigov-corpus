รัฐบาลไทย-ข่าวทำเนียบรัฐบาล-ทส. เดินหน้าต่อเนื่อง ชวนประชาชน ลดรับ ลดให้ ลดใช้ ถุงพลาสติก

วันเสาร์ที่ 26 ตุลาคม 2562
ทส. เดินหน้าต่อเนื่อง ชวนประชาชน ลดรับ ลดให้ ลดใช้ ถุงพลาสติก
ทส. เดินหน้าต่อเนื่อง ชวนประชาชน ลดรับ ลดให้ ลดใช้ ถุงพลาสติก
ทส. เดินหน้าต่อเนื่อง ชวนประชาชน ลดรับ ลดให้ ลดใช้ ถุงพลาสติก
วันนี้ (26 ต.ค. 62) กระทรวงทรัพยากรธรรมชาติและสิ่งแวดล้อม โดยกรมส่งเสริมคุณภาพสิ่งแวดล้อม เดินหน้ากิจกรรม "ทำความดีด้วยหัวใจ ลดรับ ลดให้ ลดใช้ ถุงพลาสติก" โดยมีนายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดกิจกรรม พร้อมด้วยนายธเนศพล ธนบุณยวัฒน์ เลขานุการรัฐมนตรีว่าการกระทรวงทรัพยากรธรรมชาติและสิ่งแวดล้อม  นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายนิมิต วันไชยธนวงศ์ ผู้ว่าราชการจังหวัดสุพรรณบุรี และคณะผู้บริหารกระทรวงทรัพยากรธรรมชาติและสิ่งแวดล้อม ร่วมเดินรณรงค์ลดการใช้พลาสติกประเภทใช้ครั้งเดียวทิ้ง เพื่อเตรียมความพร้อมประชาชนปรับเปลี่ยนพฤติกรรมหันมาใช้ถุงผ้าหรือวัสดุทดแทนที่เป็นมิตรกับสิ่งแวดล้อม ชมนิทรรศการการคัดแยกขยะให้กับประชาชน มอบกล้าไม้ให้แก่ผู้นำชุมชน มอบสื่อการเรียนการสอนให้แก่โรงเรียนในพื้นที่ และมอบถุงผ้าที่ได้จากการรับบริจาคให้กับโรงพยาบาลในโครงการ "รับบริจาคถุงผ้า ใส่ยากลับบ้าน" ณ ตลาดสามชุก อ.สามชุก จ.สุพรรณบุรี
นายวราวุธ ศิลปอาชา (รมว.ทส.) กล่าวว่า ตั้งแต่วันที่ 1 มกราคม 2563 กระทรวงทรัพยากรธรรมชาติและสิ่งแวดล้อม ได้ร่วมกับห้างสรรพสินค้าและร้านค้าปลีกรายใหญ่กว่า 46 ราย งดแจกถุงพลาสติกแบบใช้ครั้งเดียวทิ้งแก่ลูกค้าทั่วประเทศ และรณรงค์ให้ใช้ถุงผ้าหรือวัสดุทดแทนที่เป็นมิตรกับสิ่งแวดล้อม จึงขอเชิญชวนประชาชนทุกคนมาร่วมกันลดรับ ลดให้ ลดใช้ถุงพลาสติก และทิ้งขยะให้ลงถัง เพื่อรักษาทรัพยากรธรรมชาติและสิ่งแวดล้อมของประเทศ ส่งต่อให้กับลูกหลานในอนาคตของเราต่อไป
ตลาดสามชุกแห่งนี้ ถือเป็นแหล่งท่องเที่ยวเชิงวัฒนธรรมชื่อดังที่สำคัญของจังหวัดสุพรรณบุรี อายุเก่าแก่กว่า 100 ปี เป็นตลาดที่ดึงดูดนักท่องเที่ยวเข้ามาเป็นจำนวนมากในช่วงวันหยุด ซึ่งตลาดสด ตลาดชุมชน ถือเป็นกลุ่มเป้าหมายใหญ่ และเป็นแหล่งที่มาหลักของขยะพลาสติกประเภทใช้ครั้งเดียวทิ้ง ไม่ว่าจะเป็นถุงพลาสติกหูหิ้ว แก้วพลาสติก หลอดพลาสติก หรือกล่องโฟม โดยเฉพาะขยะถุงพลาสติกหูหิ้ว พบว่ามีที่มาจากตลาดสด มากกว่าปีละ 18,000 ล้านใบ ซึ่งกำจัดและใช้เวลาในการย่อยสลายยาวนาน ถึง 450 ปี ส่งผลกระทบต่อสิ่งแวดล้อมและมีส่วนสำคัญในการก่อมลพิษพลาสติกในทะเล ทั้งนี้ กระทรวงทรัพยากรธรรมชาติและสิ่งแวดล้อม จะรณรงค์กิจกรรมดังกล่าวอย่างต่อเนื่อง โดยตั้งเป้าหมายให้ประเทศไทยปราศจากพลาสติกประเภทครั้งเดียวทิ้ง ภายในปี พ.ศ. 2564

ที่มา : https://www.thaigov.go.th/news/contents/details/24074
