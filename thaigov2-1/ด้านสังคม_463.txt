รัฐบาลไทย-ข่าวทำเนียบรัฐบาล-พม. จัดประชุมเพื่อพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ปี 2562

วันศุกร์ที่ 6 ธันวาคม 2562
พม. จัดประชุมเพื่อพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ปี 2562
พม. จัดประชุมเพื่อพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ปี 2562
เมื่อวันที่ 4 ธ.ค. 62 เวลา 14.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการกำกับและติดตามการดำเนินงานป้องกันและปราบปรามการค้ามนุษย์ ครั้งที่ 2/2562 เพื่อพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2562 โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และผู้แทนหน่วยงานที่เกี่ยวข้องในการดำเนินงานป้องกันและปราบปรามการค้ามนุษย์ อาทิ กระทรวงยุติธรรม สำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม กระทรวงแรงงาน และผู้ทรงคุณวุฒิ จำนวน 60 คน เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายจุติ เปิดเผยว่า ที่ประชุมฯ ได้เห็นชอบร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2562 เรียบร้อยแล้ว โดยในส่วนของกระทรวง พม. มีผลการดำเนินงานที่สำคัญในการคุ้มครองช่วยเหลือผู้เสียหายจากการค้ามนุษย์ เช่น ผู้เสียหาย จำนวน 1,537 ราย เลือกเข้ารับการคุ้มครองในสถานคุ้มครองของกระทรวง พม. จำนวน 1,463 ราย และอยู่ในสถานคุ้มครองเอกชน จำนวน 74 ราย การเพิ่มช่องทางเข้าถึงบริการและสร้างรายได้ของผู้เสียหายผ่าน Mobile Application "Protect-U" การสร้างทางเลือกให้ผู้เสียหายได้รับการคุ้มครองในสถานคุ้มครองเอกชนการจ่ายเงินชดเชยเยียวยาให้ผู้เสียหายเพื่อเริ่มต้นชีวิตใหม่ จากกองทุนเพื่อการป้องกันและปราบปรามการค้ามนุษย์ จำนวน 9.2 ล้านบาท และการพัฒนาศักยภาพผู้ปฏิบัติงานในการดูแลผู้เสียหายที่มีบาดแผลทางจิตใจ เป็นต้น
นายจุติ กล่าวเพิ่มเติมว่า กระทรวง พม. จะนำร่างรายงานดังกล่าวเสนอต่อคณะกรรมการป้องกันและปราบปรามการค้ามนุษย์ ซึ่งมี พลเอก ประวิตร วงษ์สุวรรณ รองนายกรัฐมนตรี เป็นประธาน ให้ความเห็นชอบ ก่อนนำกราบเรียนนายกรัฐมนตรี (พลเอกประยุทธ์ จันทร์โอชา) เพื่อโปรดพิจารณาต่อไป

ที่มา : https://www.thaigov.go.th/news/contents/details/25055
