รัฐบาลไทย-ข่าวทำเนียบรัฐบาล-ลูกจ้างรัฐวิสาหกิจ เฮ! ครม.เห็นชอบเพิ่มค่าตอบแทนความชอบในการทำงาน มีผล 30 ก.ย.นี้

วันอังคารที่ 10 กันยายน 2562
ลูกจ้างรัฐวิสาหกิจ เฮ! ครม.เห็นชอบเพิ่มค่าตอบแทนความชอบในการทำงาน มีผล 30 ก.ย.นี้
ปลัดกระทรวงแรงงาน เผย ครม.มีมติเห็นชอบตามที่กระทรวงแรงงานเสนอให้ปรับเพิ่มอัตราค่าชดเชยขยายสิทธิให้ลูกจ้างที่ทำงานติดต่อกันครบ 20 ปีขึ้นไป ได้รับอัตราค่าจ้างไม่น้อยกว่าค่าจ้างอัตราสุดท้าย 400 วัน และปรับเพิ่มเงินตอบแทนความชอบในการทำงาน
ปลัดกระทรวงแรงงาน เผย ครม.มีมติเห็นชอบตามที่กระทรวงแรงงานเสนอให้ปรับเพิ่มอัตราค่าชดเชยขยายสิทธิให้ลูกจ้างที่ทำงานติดต่อกันครบ 20 ปีขึ้นไป ได้รับอัตราค่าจ้างไม่น้อยกว่าค่าจ้างอัตราสุดท้าย 400 วัน และปรับเพิ่มเงินตอบแทนความชอบในการทำงานเท่ากับค่าจ้างอัตราสุดท้าย 400 วัน เพื่อตอบแทนให้ลูกจ้างที่ทำคุณประโยชน์ให้แก่รัฐวิสาหกิจติดต่อกันเป็นเวลานาน โดยมีผลใช้บังคับแก่ลูกจ้างรัฐวิสาหกิจที่จะเกษียณอายุในวันที่ 30 กันยายนนี้เป็นต้นไป ซึ่งจะมีลูกจ้างรัฐวิสาหกิจที่จะได้รับผลประโยชน์กว่า 7,000 คน
เมื่อวันที่ 10 กันยายน 2562 นายสุทธิ สุโกศล ปลัดกระทรวงแรงงาน เปิดเผยว่า ที่ประชุมคณะรัฐมนตรี (ครม.) ในวันนี้ (10 ก.ย.62) มีมติเห็นชอบร่างประกาศคณะกรรมการแรงงานรัฐวิสาหกิจสัมพันธ์ เรื่อง มาตรฐานขั้นต่ำของสภาพการจ้างในรัฐวิสาหกิจ (ฉบับที่ ..) ตามที่กระทรวงแรงงานเสนอ จากการประชุมของคณะกรรมการแรงงานรัฐวิสาหกิจสัมพันธ์ ที่ได้มีมติเห็นชอบให้ปรับเพิ่มอัตราค่าชดเชยขยายสิทธิให้แก่ลูกจ้างซึ่งทำงานติดต่อกันครบ 20 ปีขึ้นไป ให้ได้รับไม่น้อยกว่าค่าจ้างอัตราสุดท้าย 400 วัน และปรับเพิ่มเงินเพื่อตอบแทนความชอบในการทำงานเท่ากับค่าจ้างอัตราสุดท้าย 400 วัน เป็นการตอบแทนที่ได้ทำคุณประโยชน์ให้แก่รัฐวิสาหกิจติดต่อเป็นระยะเวลายาวนาน
ทั้งนี้ เป็นการคำนึงถึงสิทธิขั้นพื้นฐานที่ลูกจ้างรัฐวิสาหกิจควรจะเท่าเทียมกับลูกจ้างภาคเอกชน ซึ่งพระราชบัญญัติคุ้มครองแรงงาน (ฉบับที่ 7) พ.ศ.2562 ได้ประกาศใช้ในเรื่องดังกล่าวแล้ว และเป็นการตอบแทนลูกจ้างที่ทำคุณประโยชน์ให้แก่รัฐวิสาหกิจติดต่อกันเป็นระยะเวลายาวนาน
---------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
กรมสวัสดิการและคุ้มครองแรงงาน - ข้อมูล/
10 กันยายน 2562

ที่มา : https://www.thaigov.go.th/news/contents/details/22966
