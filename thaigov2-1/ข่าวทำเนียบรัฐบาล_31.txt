รัฐบาลไทย-ข่าวทำเนียบรัฐบาล-นายกรัฐมนตรีเร่งเครื่องบริหารราชการ เตรียมประชุมส่วนราชการสร้างความเข้าใจนโยบายรัฐบาลร่วมกัน

วันอังคารที่ 6 สิงหาคม 2562
นายกรัฐมนตรีเร่งเครื่องบริหารราชการ เตรียมประชุมส่วนราชการสร้างความเข้าใจนโยบายรัฐบาลร่วมกัน
นายกรัฐมนตรีเร่งเครื่องบริหารราชการ เตรียมประชุมส่วนราชการสร้างความเข้าใจนโยบายรัฐบาลร่วมกัน
วันนี้ เวลา 13.30 น. ณ ศูนย์แถลงข่าว ตึกนารีสโมสร  ศาสตราจารย์นฤมล ภิญโญสินวัฒน์  โฆษกประจำสำนักนายกรัฐมนตรี เปิดเผยก่อนเริ่มพิจารณาสาระการประชุมคณะรัฐมนตรีในวันนี้ว่า พลเอกประยุทธ์ จันทร์โอชา นายกรัฐมนตรี จะเป็นประธานการประชุมชี้แจงนโยบายรัฐบาลต่อผู้บริหารระดับสูงกว่า 800 คน ในวันพฤหัสบดีที่ 8 สิงหาคม 2562  ณ ศูนย์แสดงสินค้าและการประชุม อิมแพ็ค เมืองทองธานี โดยผู้เข้าร่วมประชุมประกอบด้วยรองนายกรัฐมนตรี รัฐมนตรี ข้าราชการการเมือง ปลัดกระทรวง รองปลัดกระทรวง หัวหน้าส่วนราชการที่ขึ้นตรงต่อนายกรัฐมนตรีหรือรัฐมนตรี อธิบดี ผู้บัญชาการเหล่าทัพ ผู้บัญชาการตำรวจแห่งชาติ ผู้บริหารหัวหน้าหน่วยงานรัฐวิสาหกิจ องค์การมหาชน หน่วยงานอิสระ ผู้ว่าราชการจังหวัด และผู้แทนพรรคการเมืองร่วมรัฐบาล
โฆษกประจำสำนักนายกรัฐมนตรีเผยว่า นายกรัฐมนตรีจะเป็นผู้อธิบายถึงแนวทางในการขับเคลื่อนนโยบายรัฐบาลไปสู่การปฏิบัติให้ชัดเจน ซึ่งผู้บริหารระดับสูงของส่วนราชการจำเป็นที่จะต้องมีความเข้าใจเกี่ยวกับนโยบายเร่งด่วนและนโยบายที่รัฐบาลให้ความสำคัญ เพื่อจะได้จัดลำดับความสำคัญในการทำงาน เพื่อผลักดันนโยบายของรัฐบาลที่นายกรัฐมนตรีได้แถลงต่อรัฐสภาเมื่อวันที่ 25 กรกฎาคม 2562 ไปสู่การปฏิบัติอย่างมีประสิทธิภาพเป็นรูปธรรม ซึ่งนายกรัฐมนตรียังได้แจ้งแก่รองนายกรัฐมนตรี ให้เพิ่มเติมข้อมูลในส่วนที่รับผิดชอบได้ เพื่อให้รายละเอียดแก่ผู้บริหารในทั้งในแง่โครงการ แผนงาน งบประมาณ ซึ่งจะยังได้รวบรวมคำถามต่างๆ ทั้งในและนอกสภา เพื่อชี้แจงให้เกิดความชัดเจนต่อไป
โฆษกประจำสำนักนายกรัฐมนตรียังกล่าวเพิ่มเติมว่า นายกรัฐมนตรีตั้งใจและให้ความสำคัญอย่างยิ่งในการประชุมชี้แจงนโยบาย เพราะเห็นถึงความสำคัญของข้าราชการ เจ้าหน้าที่ ภาครัฐ รัฐวิสาหกิจ องค์การมหาชนและหน่วยงานอิสระต่างๆ เป็นกลไกทำงานเป็นพลังประชารัฐที่จะร่วมกันขับเคลื่อนการบริหารราชการให้ประสบความสำเร็จเป็นประโยชน์แก่ประเทศและประชาชนร่วมกัน

ที่มา : https://www.thaigov.go.th/news/contents/details/22024
