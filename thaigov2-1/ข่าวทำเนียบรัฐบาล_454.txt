รัฐบาลไทย-ข่าวทำเนียบรัฐบาล-ไทย-สาธารณรัฐเช็ก พร้อมสานต่อความร่วมมือเชิงหุ้นส่วนทางเศรษฐกิจระหว่างกัน

วันจันทร์ที่ 9 ธันวาคม 2562
ไทย-สาธารณรัฐเช็ก พร้อมสานต่อความร่วมมือเชิงหุ้นส่วนทางเศรษฐกิจระหว่างกัน
ไทย-สาธารณรัฐเช็ก พร้อมสานต่อความร่วมมือเชิงหุ้นส่วนทางเศรษฐกิจระหว่างกัน
วันนี้ (วันจันทร์ที่ 9 ธันวาคม 2562) เวลา 09.30 น. ณ ห้องนารี 1 ตึกนารีสโมสร ทำเนียบรัฐบาล นายมาเร็ก ลิบชีตซกี (H.E. Mr. Marek Libřický) เอกอัครราชทูตสาธารณรัฐเช็กประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข สรุปสาระสำคัญ ดังนี้
รองนายกรัฐมนตรีกล่าวต้อนรับเอกอัครราชทูตสาธารณรัฐเช็กประจำประเทศไทย ยินดีที่ความสัมพันธ์ระหว่างไทยกับสาธารณรัฐเช็กมีพลวัตมากขึ้น ซึ่งช่วยเพิ่มโอกาสความร่วมมือระหว่างสองประเทศอย่างรอบด้าน พร้อมยืนยันว่า รัฐบาลไทยให้ความสำคัญในการสานนโยบายและความร่วมมือในสาขาต่าง ๆ กับสาธารณรัฐเช็กอย่างต่อเนื่อง
เอกอัครราชทูตฯ ขอบคุณรองนายกรัฐมนตรีที่สละเวลาให้เข้าพบ โดยสาธารณรัฐเช็กเห็นถึงศักยภาพทางเศรษฐกิจและความเป็นศูนย์กลางของไทยในภูมิภาคอาเซียน พร้อมย้ำถึงความมุ่งมั่นที่จะเพิ่มพูนความร่วมมือด้านเศรษฐกิจ และการเข้ามาลงทุนของสาธารณรัฐเช็กในประเทศไทย โดยเฉพาะในด้านการรักษาพยาบาลและเทคโนโลยีสารสนเทศ
ทั้งสองฝ่ายเห็นว่า ไทยและสาธารณรัฐเช็กยังมีศักยภาพความร่วมมืออีกมาก โดยรองนายกรัฐมนตรีกล่าวเชิญชวนนักลงทุนจากเช็กเข้ามาลงทุนในพื้นที่ EEC ในสาขาที่มีศักยภาพ เช่น อุตสาหกรรมการป้องกันประเทศ อากาศยานและการบิน เทคโนโลยีสารสนเทศ ยานยนต์ เทคโนโลยีและอุปกรณ์ทางการแพทย์ และโครงการด้านคมนาคม เป็นต้น
โอกาสนี้ ทั้งสองได้หารือในประเด็นความร่วมมือที่สำคัญอื่น ๆ ร่วมกัน โดยในด้านการศึกษา ทั้งสองยินดีที่ความร่วมมือระหว่างสถาบันการศึกษาของทั้งสองประเทศมีความใกล้ชิดกันมากขึ้น โดยรองนายกรัฐมนตรีขอบคุณที่ฝ่ายเช็กสนับสนุนทุนการศึกษาแก่นักเรียนไทยมาโดยตลอด ในด้านสาธารณสุข รองนายกรัฐมนตรียินดีที่ภาคเอกชนของเช็กให้ความสนใจร่วมลงทุนในกิจการด้านสุขภาพของรัฐ ในด้านการท่องเที่ยว ทั้งสองยินดีที่มีสายการบินสนใจที่จะเปิดเส้นทางบินตรงระหว่างกรุงเทพฯ กับกรุงปราก ซึ่งรัฐบาลไทยพร้อมให้การสนับสนุน และเชื่อว่าจะช่วยเพิ่มจำนวนนักท่องเที่ยวและส่งเสริมการค้าระหว่างกัน
*******************

ที่มา : https://www.thaigov.go.th/news/contents/details/25102
