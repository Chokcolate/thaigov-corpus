รัฐบาลไทย-ข่าวทำเนียบรัฐบาล-พม. ร่วมกับ สธ. พัฒนาระบบการดูแลทางจิตใจกับกลุ่มเป้าหมายในสถานรองรับ เพิ่มศักยภาพและยกระดับการให้บริการประชาชนและผู้รับบริการอย่างมีประสิทธิภาพ

วันจันทร์ที่ 23 กันยายน 2562
พม. ร่วมกับ สธ. พัฒนาระบบการดูแลทางจิตใจกับกลุ่มเป้าหมายในสถานรองรับ เพิ่มศักยภาพและยกระดับการให้บริการประชาชนและผู้รับบริการอย่างมีประสิทธิภาพ
พม. ร่วมกับ สธ. พัฒนาระบบการดูแลทางจิตใจกับกลุ่มเป้าหมายในสถานรองรับ เพิ่มศักยภาพและยกระดับการให้บริการประชาชนและผู้รับบริการอย่างมีประสิทธิภาพ
วันนี้ (23 ก.ย. 62) เวลา 09.00 น. ที่ตึกนารีสโมสร ทำเนียบรัฐบาล นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข พร้อมด้วย นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นพยานในพิธีลงนามบันทึกความเข้าใจ (MOU) เพื่อการเสริมสร้างทักษะและเพิ่มความรู้ด้านจิตวิทยาแก่บุคลากร กระทรวงการพัฒนาสังคมและความมั่นคงของมนุษย์ ในการดูแลผู้ประสบปัญหาทางสังคม ระหว่างกระทรวงสาธารณสุข (สธ.) กับกระทรวงการพัฒนาสังคมและความมั่นคงของมนุษย์ (พม.) โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ และ นายสุขุม กาญจนพิมาย ปลัดกระทรวงสาธารณสุข เป็นผู้ลงนาม
นายจุติ กล่าวว่า นับเป็นจุดเริ่มต้นของความร่วมมือระหว่างกระทรวงสาธารณสุข และกระทรวงการพัฒนาสังคมและความมั่นคงของมนุษย์ (พม.) เพื่อเพิ่มประสิทธิภาพและยกระดับการให้บริการประชาชนและผู้รับบริการอย่างมีประสิทธิภาพ โดยเฉพาะกลุ่มเป้าหมายของกระทรวง พม. ได้แก่ เด็ก เยาวชน สตรี คนพิการ ผู้สูงอายุ และคนไร้ที่พึ่ง รวมทั้งผู้ที่ประสบปัญหาทางสังคม ซึ่งการขับเคลื่อนงานดังกล่าวให้ประสบผลสำเร็จ จำเป็นต้องอาศัยความรู้ความสามารถด้านสังคมสงเคราะห์และด้านจิตวิทยาของผู้ปฏิบัติงาน ในการคุ้มครองและเยียวยาผู้ประสบปัญหาทางสังคมโดยเฉพาะด้านจิตใจ ทั้งนี้ กระทรวง พม. มีบุคลากร จำนวน 1,932 คน ที่ปฏิบัติงานดูแลกลุ่มเป้าหมายที่อยู่ในความดูแลของกระทรวง พม. จำนวน 109,102 คน ซึ่งเป็นสัดส่วนในการดูแลที่ค่อนข้างมาก และยากลำบากทั้งกับสภาวะด้านการปฏิบัติงานและสภาวะทางจิตใจของบุคลากร และผู้รับบริการ จึงได้ร่วมกับกระทรวงสาธารณสุข โดยกรมสุขภาพจิต ในการส่งจิตแพทย์เป็นที่ปรึกษาแก่เจ้าหน้าที่ของสถานรองรับในการช่วยเหลือกลุ่มเป้าหมายที่มีอาการทางจิต เพื่อเพิ่มศักยภาพและสร้างแรงบันดาลใจแก่บุคลากร สามารถใช้เครื่องมือทางจิตวิทยาที่ทันสมัยและถ่ายทอดให้บุคลากรอื่นในหน่วยงานได้ จึงได้มีพิธีลงนามบันทึกความเข้าใจ (MOU) เพื่อการเสริมสร้างทักษะและเพิ่มความรู้ด้านจิตวิทยาแก่บุคลากร กระทรวง พม. ในการดูแลผู้ประสบปัญหาทางสังคม ระหว่างกระทรวงสาธารณสุขกับกระทรวง พม.
นายจุติ กล่าวต่อไปว่า การลงนามในบันทึกความเข้าใจครั้งนี้ มีนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ และนายสุขุม กาญจนพิมาย ปลัดกระทรวงสาธารณสุข เป็นผู้ลงนาม โดยมีวัตถุประสงค์เพื่อสร้างความร่วมมือระหว่างหน่วยงานภาครัฐในการยกระดับคุณภาพชีวิตและจิตใจของกลุ่มเป้าหมายผู้ประสบปัญหาทางสังคม ในการพัฒนาระบบการดูแลทางจิตใจกับกลุ่มเป้าหมายในสถานรองรับ ให้มีประสิทธิภาพมีแนวทางปฏิบัติที่ชัดเจนเพื่อประโยชน์ในการฟื้นฟูสภาพจิตใจ และการให้ความคุ้มครองช่วยเหลือทางจิตใจให้มีคุณภาพชีวิตที่ดีขึ้น ส่งเสริมสนับสนุนและพัฒนาบุคลากรในสังกัดกระทรวง พม. ให้มีความรู้เพิ่มพูนทักษะในการปฏิบัติงานและสามารถเป็นวิทยากรด้านจิตวิทยา เพื่อแลกเปลี่ยนให้ความรู้กับบุคลากรอื่นในหน่วยงาน และส่งต่อแรงบันดาลใจให้กลุ่มเป้าหมายในสถานรองรับเกิดแรงบันดาลใจในการช่วยเหลือตนเองและครอบครัวได้อย่างปกติ
นายจุติ กล่าวเพิ่มเติมว่า สำหรับการดำเนินงานร่วมกันของทั้ง 2 กระทรวง นั้น ทางกระทรวง พม. จะดำเนินการจัดเตรียมแผนงานโครงการพัฒนาบุคลากรเพื่อเพิ่มทักษะ ความรู้ด้านจิตวิทยาในการขับเคลื่อนการดูแลทางจิตใจกับกลุ่มเป้าหมายในสถานรองรับให้มีประสิทธิภาพ รวมทั้งกำหนดแนวทางปฏิบัติที่ชัดเจนเพื่อประโยชน์ในการฟื้นฟูสภาพจิตใจ และการให้ความคุ้มครองช่วยเหลือทางจิตใจ การสื่อสาร จัดกิจกรรม เพื่อสร้างความรู้ความเข้าใจให้บุคลากรเกิดแรงบันดาลใจในการทำงานและส่งต่อแรงบันดาลใจให้กลุ่มเป้าหมายในสถานรองรับสามารถช่วยเหลือตนเองและครอบครัว ด้านกระทรวงสาธารณสุข โดยกรมสุขภาพจิต จะดำเนินการจัดทำหรือเสนอหลักสูตร เพื่อใช้อบรมบุคลากรของกระทรวง พม. ที่ปฏิบัติงานดูแลกลุ่มเป้าหมาย ทั้งในและนอกสถานรองรับ ความรู้ที่เกี่ยวกับทักษะด้านจิตวิทยาการเสริมสร้างแรงจูงใจในการปฏิบัติงาน รวมถึงสนับสนุนวิทยากรในการให้ความรู้ ฝึกปฏิบัติและให้คำปรึกษาทางด้านจิตวิทยา ศาสตร์และเครื่องมืออื่นที่เกี่ยวข้อง สนับสนุนด้านวิชาการและวิทยากรแก่กระทรวง พม. ในการจัดโครงการพัฒนาบุคลากร เพื่อเพิ่มทักษะ ความรู้ด้านจิตวิทยาในระดับพื้นที่ รวมทั้งจัดให้มีจิตแพทย์ในพื้นที่เป็นที่ปรึกษาแก่เจ้าหน้าที่ของสถานรองรับในการช่วยเหลือกลุ่มเป้าหมายที่มีอาการทางจิต
"ทั้งนี้ กระทรวง พม. ได้ร่วมกับกระทรวงสาธารณสุข โดยกรมสุขภาพจิต ได้จัดอบรมให้กับนักวิชาชีพ และผู้ปฏิบัติงานจาก 20 หน่วยงานในพื้นที่ภาคกลาง ประกอบด้วย นักวิชาชีพ จำนวน 1 รุ่น รุ่นละ 40 คน และผู้ปฏิบัติงาน จำนวน 2 รุ่น รุ่นละ 40 คน รวมทั้งสิ้น 120 คน ซึ่งการอบรมทั้ง 3 รุ่น ดำเนินการได้ผลตามเป้าหมายที่ตั้งไว้แล้ว และพร้อมนำทักษะ ความรู้ด้านจิตวิทยาไปขับเคลื่อนงานด้านการดูแลจิตใจกับกลุ่มเป้าหมายในสถานรองรับ ให้มีประสิทธิภาพและจะขยายผลให้ครอบคลุมทั่วประเทศต่อไป” นายจุติ กล่าวในตอนท้าย

ที่มา : https://www.thaigov.go.th/news/contents/details/23330
