รัฐบาลไทย-ข่าวทำเนียบรัฐบาล-พม. จับมือภาคีเครือข่ายจัดงานวันคนพิการสากล จ. อุดรธานี 2562 พร้อมมอบรางวัลคนพิการต้นแบบ

วันจันทร์ที่ 23 ธันวาคม 2562
พม. จับมือภาคีเครือข่ายจัดงานวันคนพิการสากล จ. อุดรธานี 2562 พร้อมมอบรางวัลคนพิการต้นแบบ
พม. จับมือภาคีเครือข่ายจัดงานวันคนพิการสากล จ. อุดรธานี 2562 พร้อมมอบรางวัลคนพิการต้นแบบ
วันที่ 21 ธ.ค. 62 เวลา 10.00 น. ที่ศาลา 39 ศาลเจ้าปู่ – ย่า อุดรธานี อําเภอเมืองอุดรธานี จังหวัดอุดรธานี นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานในพิธีเปิดงานวันคนพิการสากลจังหวัดอุดรธานี ประจําปี 2562 พร้อมมอบรางวัลคนพิการต้นแบบจังหวัดอุดรธานี และเงินทุนกู้ยืมเพื่อประกอบอาชีพสําหรับคนพิการและผู้ดูแล อีกทั้งมอบรถวีลแชร์ให้กับผู้พิการทางการเคลื่อนไหว
นายสากล กล่าวว่า องค์การสหประชาชาติ ได้ประกาศให้วันที่ 3 ธันวาคมของทุกปี เป็นวันคนพิการสากล โดยมีวัตถุประสงค์ที่มุ่งส่งเสริมให้คนพิการและทุกคนในสังคมมีบทบาทและมีส่วนร่วมอย่างเต็มที่ โดยปราศจากอุปสรรค และมุ่งเน้นการเสริมสร้างพลังให้แก่คนพิการ ด้วยการสร้างสภาพแวดล้อมที่ทุกคนรวมถึงคนพิการสามารถเข้าถึงและได้รับสิทธิประโยชน์ ได้รับการพัฒนาศักยภาพในด้านต่าง ๆ โดยเฉพาะการสร้างอาชีพ การมีงานทำ การประกอบอาชีพอย่างมีคุณค่าและศักดิ์ศรีอย่างยั่งยืน อีกทั้งส่งเสริมและพัฒนาคุณภาพชีวิตคนพิการ โดยรัฐบาลพร้อมส่งเสริมและพัฒนาศักยภาพตลอดจนส่งเสริมความเป็นธรรม ความเสมอภาค ความเท่าเทียมกันในทุกภาคส่วนของสังคม โดยเฉพาะการส่งเสริมโอกาสคนพิการให้มีงานทำ มีการจ้างคนพิการในสถานประกอบการมากยิ่งขึ้น
นายสากล กล่าวต่อไปว่า สำหรับวันนี้ (21 ธ.ค. 62) มีการจัดงานวันคนพิการสากลจังหวัดอุดรธานี ปี 2562 เพื่อเป็นการร่วมเฉลิมฉลองเนื่องในวันคนพิการสากล อีกทั้งเป็นการบูรณาการความร่วมมือกับภาคีเครือข่ายทุกภาคส่วน โดยเฉพาะสภาคนพิการทุกประเภทประจำจังหวัดอุดรธานี ด้วยการสร้างความตระหนักและส่งเสริมให้ประชาชนมีส่วนร่วมในการสร้างสังคมที่เป็นธรรม เสมอภาค และเท่าเทียมกัน นำไปสู่สังคมที่ทุกคนสามารถอยู่ร่วมกันอย่างมีความสุข โดยมีกิจกรรมภายในงานที่น่าสนใจ ประกอบด้วย การมอบรางวัลคนพิการต้นแบบจังหวัดอุดรธานี จํานวน 3 รางวัล การมอบเงินทุนกู้ยืมเพื่อประกอบอาชีพสําหรับคนพิการและผู้ดูแล รายละ 60,000 บาท จํานวน 10 ราย การมอบรถวีลแชร์ให้กับผู้พิการทางการเคลื่อนไหว จํานวน 5 คัน ซึ่งได้รับการสนับสนุนจาก มูลนิธิพันธกิจเพื่อการพัฒนา) และการมอบรถโยกให้กับผู้พิการทางการเคลื่อนไหว จํานวน 5 คัน พร้อมด้วยการจับรางวัลเพื่อเป็นขวัญและกําลังใจให้แก่คนพิการ จํานวน 1 รางวัล นอกจากนี้ มีการจัดนิทรรศการแสดวผลการดําเนินงาน และผลิตภัณฑ์ขององค์กรคนพิการ หน่วยงานภาครัฐในพื้นที่ จํานวน 10 แห่ง

ที่มา : https://www.thaigov.go.th/news/contents/details/25393
