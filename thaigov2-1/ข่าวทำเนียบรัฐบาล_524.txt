รัฐบาลไทย-ข่าวทำเนียบรัฐบาล-นายกรัฐมนตรีขอให้นักกีฬาอาเซียนพาราเกมส์นำกำลังใจของคนทั้งชาติไปร่วมการแข่งขันด้วย

วันจันทร์ที่ 6 มกราคม 2563
นายกรัฐมนตรีขอให้นักกีฬาอาเซียนพาราเกมส์นำกำลังใจของคนทั้งชาติไปร่วมการแข่งขันด้วย
นายกรัฐมนตรีขอให้นักกีฬาอาเซียนพาราเกมส์นำกำลังใจของคนทั้งชาติไปร่วมการแข่งขันด้วย
วันนี้ (6 มกราคม 2563) เวลา 09.30 น. ณ ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวให้โอวาทแก่คณะนักกีฬา ผู้ฝึกสอน และเจ้าหน้าที่ จำนวน 500 คน ที่จะเดินทางไปเข้าร่วมการแข่งขันกีฬาอาเซียนพาราเกมส์ ครั้งที่ 10 ระหว่างวันที่ 14-25 มกราคม 2563 ณ เมืองซูบิค สาธารณรัฐฟิลิปปินส์ โดยในครั้งนี้ มี 11 ประเทศที่ส่งนักกีฬาเข้าร่วมการแข่งขัน และคณะกรรมการพาราลิมปิกแห่งประเทศไทยได้จัดส่งคณะนักกีฬาคนพิการตัวแทนทีมชาติไทยไปร่วมแข่งขันจำนวน 318 คน ใน 16 ชนิดกีฬา ได้แก่ ยิงธนู กรีฑา แบดมินตัน บอคเซีย หมากรุกสากล จักรยาน ฟุตบอล 7 คน โกลบอล ยูโด ยกน้ำหนัก ว่ายน้ำ โบว์ลิ่ง วอลเลย์บอลนั่ง เทเบิลเทนนิส วีลแชร์บาสเกตบอล และไตรกีฬา สรุปสาระสำคัญ ดังนี้
นายกรัฐมนตรีรู้สึกยินดีและเป็นเกียรติที่ได้ต้อนรับคณะนักกีฬา ผู้ฝึกสอน และเจ้าหน้าที่ ที่จะเดินทางไปเข้าร่วมการแข่งขันกีฬาอาเซียนพาราเกมส์ ครั้งที่ 10 พร้อมชื่นชมนักกีฬาทุกคนที่อดทน มุมานะ และมีวินัยในการฝึกซ้อม จนสามารถเอาชนะอุปสรรคต่าง ๆ และได้รับคัดเลือกเป็นตัวแทนประเทศไทยเข้าร่วมการแข่งขันดังกล่าว ซึ่งถือเป็นความภาคภูมิใจของตนเอง  เป็นเกียรติภูมิของประเทศชาติ และเป็นส่วนหนึ่งที่ทำให้คนไทยและนายกรัฐมนตรีมีความสุข ขอส่งแรงใจของคนไทยทั้งประเทศไปช่วยในการแข่งขันด้วย
รัฐบาลให้ความสำคัญกับการส่งเสริมการเล่นกีฬาและออกกำลังกาย และการดูแลผู้พิการ ทั้งนี้เชื่อว่าทุกคนมีความมุ่งมั่น ตั้งใจ มีความเข้มแข็งทางจิตใจ แม้ว่าความไม่พร้อมทางร่างกายจะยิ่งทำให้การฝึกซ้อมยากขึ้น ขอให้ทุกคนมีและมีน้ำใจเป็นนักกีฬา รู้แพ้ รู้ชนะ รู้อภัย และสร้างมิตรภาพกับนักกีฬาต่างชาติ
นายกรัฐมนตรีกล่าวให้กำลังใจนักกีฬาทุกคนที่จะเข้าร่วมการแข่งขันกีฬาอาเซียนพาราเกมส์ ซึ่งถือเป็นเวทีสำคัญที่แสดงให้เห็นถึงการรวมพลังเป็นหนึ่งเดียวกัน ส่งเสริมความสามัคคีภายในกลุ่มประเทศอาเซียน และเป็นเวทีที่นักกีฬาจะได้แสดงความสามารถให้เป็นที่ประจักษ์ในระดับนานาชาติ โดยนายกรัฐมนตรีขอให้นักกีฬาทุกคนทำหน้าที่ของตนอย่างสุดความสามารถ มีน้ำใจนักกีฬา เคารพและปฏิบัติตามกฎกติกามารยาท และใช้โอกาสนี้ในการสร้างภาพลักษณ์และชื่อเสียงที่ดีให้กับประเทศ รวมถึงสร้างแรงบันดาลใจให้แก่ผู้อื่น พร้อมทั้งนำประสบการณ์ที่ได้จากการแข่งขันมาพัฒนาฝีมือมือและวงการกีฬาของประเทศไทยให้มีความเข้มแข็งยิ่งขึ้น
ในตอนท้าย นายกรัฐมนตรีกล่าวขอบคุณผู้มีส่วนเกี่ยวข้องทุกคน ที่ร่วมกันพัฒนาวงการกีฬาให้มีคุณภาพ และผลักดันให้นักกีฬาทุกคนก้าวไปสู่การแข่งขันเพื่อความสำเร็จ พร้อมทั้งอวยพรให้นักกีฬาประสบความสำเร็จในการเข้าร่วมการแข่งขันกีฬาอาเซียนพาราเกมส์ในครั้งนี้ เพื่อนำชื่อเสียงมาสู่ประเทศชาติ และในโอกาสนี้ นายกรัฐมนตรีได้อวยพรปีใหม่ให้ผู้เข้าร่วมทุกคนให้ประสบความสำเร็จในทุกด้าน

ที่มา : https://www.thaigov.go.th/news/contents/details/25613
