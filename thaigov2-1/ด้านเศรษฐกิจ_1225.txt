รัฐบาลไทย-ข่าวทำเนียบรัฐบาล-ธ.ก.ส.จัดงานวันเด็กแห่งชาติ 2563 ในธีม “เยาวชนไทยหัวใจ Go Green”

วันจันทร์ที่ 13 มกราคม 2563
ธ.ก.ส.จัดงานวันเด็กแห่งชาติ 2563 ในธีม “เยาวชนไทยหัวใจ Go Green”
ธ.ก.ส.จัดงานวันเด็กแห่งชาติประจำปี 2563 ภายใต้แนวคิด เยาวชนไทยหัวใจ Go Green จัดเต็มกิจกรรม ออมเงิน ฐานการเรียนรู้เกษตรอินทรีย์ 459 เครื่องเล่นนานาชนิด รวมถึงกิจกรรมเล่นเกมเพื่อรับของรางวัลมากมาย
ธ.ก.ส. จัดงานวันเด็กแห่งชาติ ประจำปี 2563 ภายใต้แนวคิด เยาวชนไทยหัวใจ Go Green จัดเต็มกิจกรรม  ออมเงิน ฐานการเรียนรู้เกษตรอินทรีย์ 459 เครื่องเล่นนานาชนิด รวมถึงกิจกรรมเล่นเกมเพื่อรับของรางวัลมากมาย ชูผลงานอาคารบางเขนในการประหยัดพลังงานและอนุรักษ์สิ่งแวดล้อมให้เด็ก ๆ ได้เรียนรู้ พร้อมเชิญชวนน้อง ๆ เยาวชนเปิดบัญชีเงินฝาก รับทันที กระปุกออมทรัพย์ Happy Farm สุดน่ารัก เสาร์ที่ 11 มกราคมนี้
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. ให้ความสำคัญกับการพัฒนาเยาวชนของชาติและปลูกฝังการออมเงินอย่างสม่ำเสมอ รวมถึงการสร้างศักยภาพและความสุขของเด็ก ด้วยการจัดกิจกรรมส่งเสริมทักษะชีวิต ซึ่งในปีนี้ ธ.ก.ส. ได้จัดกิจกรรมวันเด็กแห่งชาติ ประจำปี 2563 ภายใต้แนวคิด “เยาวชนไทย หัวใจ Go Green” เพื่อสร้างการตระหนักรู้ในการดำรงชีวิตและการร่วมดูแลสิ่งแวดล้อมอย่างยั่งยืน ควบคู่ความสนุกสนานร่าเริงให้กับเด็ก ๆ ที่เข้าร่วมงาน ภายในงานมีกิจกรรมฐานการเรียนรู้ Go Green เกมรักษ์โลก กิจกรรมรณรงค์งดใช้ถุงพลาสติก ลด ละ เลิก บุหรี่ – ยาเสพติด กิจกรรมด้านการออม  โครงการเงินฝาก Kids D  เพลิดเพลินกับการชมการ์ตูน ซุ้มเกมเสริมทักษะต่าง ๆ และเครื่องเล่นมหาสนุก เช่น บ้านลม บ้านบอล ม้าหมุน รถไฟมหาสนุก เป็นต้น โดยมีของที่ระลึก ของรางวัลมากมาย และมีบริการอาหารและเครื่องดื่มฟรี วันเสาร์ที่ 11 มกราคม 2563 ตั้งแต่เวลา 08.30 - 13.00 น. ณ ธ.ก.ส. สำนักงานใหญ่ บางเขน
ในส่วนของการให้ความรู้ Go Green นั้น ธ.ก.ส. ได้นำเสนอตัวอย่างการดำเนินงานของ ธ.ก.ส. สำนักงานใหญ่ อาคารบางเขน  ที่มีการจัดการด้านสิ่งแวดล้อมอย่างครบวงจร ไม่ว่าจะเป็นการติดตั้งระบบผลิตพลังงานไฟฟ้าสะอาดด้วยพลังงานแสงอาทิตย์ (Solar Cell) และ การติดตั้ง Street Light Solar Cell และ Street Light LED การเปลี่ยนหลอดไฟฟ้าแสงสว่างจากหลอด T8 เป็นหลอด LED ซึ่งประหยัดพลังงานมากกว่า การลดใช้ไฟฟ้าและน้ำประปา การติดตั้งระบบ AFD (ระบบอินเวอร์เตอร์) ให้แก่ระบบปรับอากาศ การปรับปรุงระบบเครื่องปรับอากาศชนิดน้ำยาเป็นระบบปรับอากาศแบบใช้น้ำเย็นแทน การนำน้ำทิ้งที่บำบัดแล้วและน้ำทิ้งของเครื่องปรับอากาศกลับมาใช้รดน้ำต้นไม้ การลดรับ ลดให้ ลดใช้ถุงพลาสติก รณรงค์การคัดแยกขยะ การสร้างจิตสำนึกเพื่อการอนุรักษ์พลังงานในองค์กร รวมถึงการจัดทำโครงการเกษตรอินทรีย์ 459 โดยจัดสรรพื้นที่รอบ ๆ อาคารให้พนักงานที่มีจิตอาสา ปลูกผักปลอดภัยไว้รับประทานและจำหน่ายเพื่อสร้างรายได้ ทั้งนี้ ธ.ก.ส. ยังมุ่งมั่นในการลดการปล่อยก๊าซเรือนกระจก ซึ่งเป็นสาเหตุสำคัญของสภาวะโลกร้อน โดยในส่วนของสำนักงานใหญ่ อาคารบางเขน จากเดิมในปี 2558 ปล่อยก๊าซเรือนกระจกเป็นจำนวน 5,257.53 ton CO2e/ปี ปัจจุบันเหลือเพียง 3,748.55 ton CO2e/ปี และชดเชยการปล่อยก๊าซเรือนกระจกโดยการเข้าไปสนับสนุนชุมชนให้ปลูกต้นไม้ ภายใต้โครงการธนาคารต้นไม้และชุมชนไม้มีค่าเพื่อทดแทนก๊าซเรือนกระจกที่ปล่อยออกไป
นอกจากนี้ เพื่อส่งเสริมให้เด็ก ๆ รักการออมและสร้างภูมิคุ้มกันผ่านการออมเงิน ธ.ก.ส. ยังได้จัดทำกระปุกออมทรัพย์ “Happy Farm” สุดน่ารัก ในรูปแบบฟาร์มและน้องวัว เพื่อมอบเป็นของที่ระลึกให้กับเด็ก ๆ หรือผู้ที่เปิดบัญชีใหม่หรือฝากเงินเพิ่ม ตั้งแต่ 500 บาทขึ้นไป ในบัญชีเงินฝากออมทรัพย์ เงินฝากออมทรัพย์ทวีโชค เงินฝากออมทรัพย์ A-Savings และเงินฝากรักษาทรัพย์  (1 กระปุกต่อ 1 บัญชี สูงสุดไม่เกินคนละ 2 บัญชี) ในวันเสาร์ที่ 11 มกราคม 2563 ที่ ธ.ก.ส. สาขาทั่วประเทศ ทั้งนี้ ธ.ก.ส. ยังมีกระปุก ออมทรัพย์ผองเพื่อน Happy Farm Collection ให้สะสม โดยจะมีการประชาสัมพันธ์ถึงเงื่อนไขการฝากและรายละเอียดต่าง ๆ ในโอกาสต่อไป นายอภิรมย์กล่าว

ที่มา : https://www.thaigov.go.th/news/contents/details/25728
