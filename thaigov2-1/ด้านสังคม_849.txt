รัฐบาลไทย-ข่าวทำเนียบรัฐบาล-รมว.พม. เชิญชวนจิตอาสา เสาร์-อาทิตย์นี้ ร่วมทำหน้ากากผ้าที่กระทรวง พม.

วันศุกร์ที่ 13 มีนาคม 2563
รมว.พม. เชิญชวนจิตอาสา เสาร์-อาทิตย์นี้ ร่วมทำหน้ากากผ้าที่กระทรวง พม.
รมว.พม. เชิญชวนจิตอาสา เสาร์-อาทิตย์นี้ ร่วมทำหน้ากากผ้าที่กระทรวง พม.
วันนี้ (13 มี.ค. 63) เวลา 13.00 น. ที่กระทรวงการพัฒนาสังคมและความมั่นคงของมนุษย์  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกิจกรรม “พม. อาสา ร่วมทำหน้ากากผ้า สู้ไวรัสโควิด-19” ว่า น้ำใจคนไทยชนะทุกอุปสรรค ชนะทุกวิกฤติ ในวันนี้ นับเป็นวันที่ 3 ของกิจกรรมเย็บหน้ากากผ้า โดยมีจิตอาสาที่มาช่วยกันเย็บหน้ากากผ้า พร้อมใจกันทำด้วยความมีน้ำใจและความห่วงใยซึ่งกันและกัน ตนอยากจะขอเชิญชวนพี่น้องประชาชนทุกคนมาเรียนวิธีการทำหน้ากากผ้าที่ได้มาตรฐาน เพื่อส่งต่อให้กับคนที่คุณห่วงใยไม่ว่าจะเป็นเพื่อน ญาติพี่น้อง หรือคนในชุมชนของท่าน ในวันเสาร์ที่ 14 และวันอาทิตย์ที่ 15 มีนาคมนี้ ณ บริเวณโถงชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ (พม.) สะพานขาว ถนนกรุงเกษม กรุงเทพฯ ซึ่งกระทรวง พม. พร้อมเปิดให้พี่น้องประชาชนทุกคนมาร่วมกิจกรรมได้ตั้งแต่เวลา 09.00 – 17.00 น. ขณะเดียวกันตนดีใจที่เห็นศิลปินดารานักแสดงสละเวลาเป็นจิตอาสา เพื่อมาร่วมงานให้การทำหน้ากากผ้าเป็นไปด้วยความสนุกสนานและไม่เครียด ทั้งนี้ ตนขอขอบคุณคนไทยที่มีน้ำใจช่วยเหลือกัน และเราจะร่วมมือกันฝ่าวิกฤตินี้ไปให้ได้

ที่มา : https://www.thaigov.go.th/news/contents/details/27147
