รัฐบาลไทย-ข่าวทำเนียบรัฐบาล-อนุทิน เปิดมหกรรม “สุขภาพดี วิถีคนอ่างทอง” หวังให้คนอ่างทองสุขภาพดี

วันพฤหัสบดีที่ 23 มกราคม 2563
อนุทิน เปิดมหกรรม “สุขภาพดี วิถีคนอ่างทอง” หวังให้คนอ่างทองสุขภาพดี
รองนายกรัฐมนตรีและรัฐมนตรีว่าการกระทรวงสาธารณสุข เปิดงานมหกรรม “สุขภาพดี วิถีคนอ่างทอง” เพิ่มบทบาทเป็น อสม.หมอประจำบ้าน นำนโยบายสุขภาพสู่ประชาชน เป็นต้นแบบสุขภาพดี
รองนายกรัฐมนตรีและรัฐมนตรีว่าการกระทรวงสาธารณสุข เปิดงานมหกรรม “สุขภาพดี วิถีคนอ่างทอง” เพิ่มบทบาทเป็น อสม.หมอประจำบ้าน นำนโยบายสุขภาพสู่ประชาชน เป็นต้นแบบสุขภาพดี
วันนี้ (23 มกราคม 2563) ที่องค์การบริหารส่วนจังหวัดอ่างทอง นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เปิดงานมหกรรม “สุขภาพดี วิถีคนอ่างทอง” โดยมีนายแพทย์สุวรรณชัย วัฒนายิ่งเจริญชัย อธิบดีกรมควบคุมโรค ผู้บริหารส่วนกลางและเขตสุขภาพที่ 4 ผู้ว่าราชการจังหวัด นายแพทย์สาธารณสุขจังหวัด นายกองค์การบริหารส่วนจังหวัดอ่างทอง และอาสาสมัครสาธารณสุขประจำหมู่บ้านทุกอำเภอ จังหวัดอ่างทอง เข้าร่วมกิจกรรมกว่า 4,000 คน
นายอนุทินกล่าวว่า กระทรวงสาธารณสุข ได้พัฒนายกระดับอาสาสมัครสาธารณสุขประจำหมู่บ้าน (อสม.) กว่า 1 ล้านคนทั่วประเทศ ให้เป็น อสม.หมอประจำบ้าน เป็นฟันเฟืองสำคัญขับเคลื่อนงานด้านสาธารณสุข นำนโยบายสุขภาพสู่ประชาชนเกิดเป็นรูปธรรม เช่น เป็นต้นแบบพฤติกรรมสุขภาพดี เน้นการสร้างสุขภาพออกกำลังกายสม่ำเสมอ กินอาหารถูกสุขลักษณะ ลด หวาน มัน เค็ม ลดความเสี่ยงต่อการเกิดโรคที่เป็นปัญหาในพื้นที่ สร้างการมีส่วนร่วมให้ประชาชนมีสุขภาพแข็งแรงทั้งกายและใจ เป็นการ “ลดรายจ่าย เพิ่มรายได้ ร่างกายแข็งแรง ทำให้เศรษฐกิจประเทศแข็งแรง”
อสม. ถือเป็นกำลังสำคัญในการดูแลด้านสุขภาพประชาชนอย่างใกล้ชิด มีความเสียสละอย่างมาก กระทรวงสาธารณสุขได้พัฒนาระบบสวัสดิการและเพิ่มหลักประกันความมั่นคงให้กับ อสม.และครอบครัว โดยปรับปรุงระเบียบกระทรวงสาธารณสุข ว่าด้วยการรักษาพยาบาลให้ อสม.ทุกคน ได้รับสิทธิค่าห้องพิเศษ และค่าอาหารพิเศษฟรี  ส่วนบุคคลในครอบครัว อสม. เรียกเก็บเพียง 50% ของอัตราที่กำหนด นอกจากการรักษาพยาบาลแล้ว ได้มีการจัดตั้งสมาคมฌาปนกิจสงเคราะห์อาสาสมัครสาธารณสุขประจำหมู่บ้านแห่งประเทศไทย (ฌกส.อสม.)       เพื่อช่วยเหลือ อสม.และครอบครัวเมื่อ อสม.เสียชีวิต
“การลงพื้นที่ในวันนี้ทำให้เห็นพลังสามัคคีที่ยิ่งใหญ่ของ ผู้บริหาร เจ้าหน้าที่ และอสม.จังหวัดอ่างทอง ที่ทุ่มเทแรงกายแรงใจ ที่ช่วยกันดูแลสุขภาพชาวอ่างทองให้มีสุขภาพที่ดี และพร้อมเป็นต้นแบบในการส่งเสริมออกกำลังกาย” อนุทินกล่าว
ด้านนายแพทย์สุวรรณชัย กล่าวว่า กรมควบคุมโรค โดยสำนักงานป้องกันควบคุมโรคที่ 4 จังหวัดสระบุรี ร่วมกับสำนักงานสาธารณสุขจังหวัดอ่างทอง และองค์การบริหารส่วนจังหวัดอ่างทอง ได้ร่วมจัดมหกรรม “สุขภาพดี วิถีคนอ่างทอง” ภายใต้ธีมงานในรูปแบบแสดงพลังอันแข็งแกร่งและยิ่งใหญ่ (Grand and Powerful) ของชาวอสม.จังหวัดอ่างทอง มุ่งหวังให้ อสม. เป็นแกนนำเครือข่ายจัดการปัญหาสุขภาพในครอบครัว ชุมชน เฝ้าระวัง ป้องกันควบคุมไม่ให้เกิดโรคในพื้นที่ ส่งเสริมสุขภาพ ลดโรคเรื้อรัง เช่น โรคความดันโลหิตสูง โรคเบาหวาน ถ่ายทอดองค์ความรู้ด้านภูมิปัญญาไทย สมุนไพร เพื่อลดค่าใช้จ่ายของประชาชน สามารถพึ่งตนเองด้านสุขภาพมากขึ้น
ทั้งนี้ ได้จัดให้ความรู้กับอสม.ในเรื่องการป้องกันการควบคุมโรคติดต่อและไม่ติดต่อ สุขภาพจิตไม่ทิ้งใครไว้ข้างหลัง ภูมิปัญญาไทย สมุนไพรและกัญชาทางการแพทย์ทางเลือก การใช้แอพพลิเคชั่นในการทดสอบความปลอดภัยอาหารและเครื่องสำอาง ส่งเสริม เฝ้าระวัง ป้องกัน ควบคุมโรคและภัยสุขภาพ และกิจกรรมปล่อยคาราวานหน้าบ้านน่ามองร่วมกันสำรวจและกำจัดลูกน้ำยุงลายในพื้นที่ 7 อำเภอ

ที่มา : https://www.thaigov.go.th/news/contents/details/26005
