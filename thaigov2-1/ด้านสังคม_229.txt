รัฐบาลไทย-ข่าวทำเนียบรัฐบาล-อนุทิน เผย พ.ร.บ.ผลิตภัณฑ์สมุนไพรใหม่ เพิ่มความยืดหยุ่นการขออนุญาต

วันจันทร์ที่ 23 กันยายน 2562
อนุทิน เผย พ.ร.บ.ผลิตภัณฑ์สมุนไพรใหม่ เพิ่มความยืดหยุ่นการขออนุญาต
รองนายกรัฐมนตรีและรัฐมนตรีว่าการกระทรวงสาธารณสุข เผยพระราชบัญญัติผลิตภัณฑ์สมุนไพร พ.ศ.2562 เพิ่มความยืดหยุ่นวิธีขออนุญาต ช่วยให้ผลิตภัณฑ์สมุนไพรออกสู่ตลาดมากขึ้น เพิ่มโอกาสการแข่งขันในตลาดต่างประเทศ สร้างรายได้เกษตรกรไทย กระตุ้นเศรษฐกิจชาติ
รองนายกรัฐมนตรีและรัฐมนตรีว่าการกระทรวงสาธารณสุข เผยพระราชบัญญัติผลิตภัณฑ์สมุนไพร พ.ศ.2562 เพิ่มความยืดหยุ่นวิธีขออนุญาต ช่วยให้ผลิตภัณฑ์สมุนไพรออกสู่ตลาดมากขึ้น เพิ่มโอกาสการแข่งขันในตลาดต่างประเทศ สร้างรายได้เกษตรกรไทย กระตุ้นเศรษฐกิจชาติให้แข็งแรง
วันนี้ (23 กันยายน 2562) ที่ตึกบัญชาการ 1 ทำเนียบรัฐบาล นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุขเป็นประธานประชุมคณะกรรมการสมุนไพรแห่งชาติ ครั้งที่ 1/2562  โดยมีนายแพทย์สุขุม กาญจนพิมาย ปลัดกระทรวงสาธารณสุข นายแพทย์มรุต จิรเศรษฐสิริ อธิบดีกรมการแพทย์แผนไทยและการแพทย์ทางเลือก กระทรวง หน่วยงานที่เกี่ยวข้องร่วมประชุม และให้สัมภาษณ์ว่า การประชุมครั้งนี้เป็นครั้งแรกเพื่อรับทราบผลการขับเคลื่อนนโยบายการดำเนินงาน ตามพระราชบัญญัติผลิตภัณฑ์สมุนไพร พ.ศ. 2562 ที่มีส่วนสำคัญต่อการพัฒนาผลิตภัณฑ์สมุนไพรไทย แก้ไขในส่วนที่เป็นอุปสรรค เช่น การขอขึ้นทะเบียน การไม่สามารถกล่าวอ้างสรรพคุณของผลิตภัณฑ์จำพวกอาหารเสริม  เป็นต้น จึงได้จัดทำพระราชบัญญัติผลิตภัณฑ์สมุนไพร พ.ศ. 2562 ขึ้น มีผลบังคับใช้เมื่อวันที่ 29 มิถุนายน 2562ที่ผ่านมา
นายอนุทินกล่าวว่า พ.ร.บ.ฉบับนี้  ได้ปรับปรุงในส่วนวิธีการอนุญาตขึ้นทะเบียนยาให้มีความยืดหยุ่นมากขึ้น ฟังเสียงประชาชน ได้มอบเป็นนโยบายให้สำนักงานคณะกรรมการอาหารและยา  แก้ไขจุดที่เป็นปัญหาเพื่อให้เกิดประสิทธิภาพในการเห็นชอบและขึ้นทะเบียนให้ได้มากที่สุด เพราะประโยชน์ที่ได้รับคือจะได้ผลิตภัณฑ์สมุนไพรไทยที่มีคุณภาพ ปลอดภัยมากขึ้น ทดแทนการนำเข้ายาและผลิตภัณฑ์เสริมอาหารจากต่างประเทศ เพิ่มโอกาสการแข่งขันกับตลาดต่างประเทศ สร้างมูลค่าทางเศรษฐกิจ ส่งเสริมการพึ่งพาตนเอง เกิดประโยชน์ย้อนกลับสู่เกษตรกรที่มีผลผลิตในมือ ประชาชนมีทางเลือกทางสุขภาพ ส่งผลต่อการกระตุ้นเศรษฐกิจชาติให้แข็งแรง
“การนำสมุนไพรไทยมาแปรรูปเป็นสินค้า ทั้งยา อาหารเสริม เครื่องสำอาง ขอให้ปรับปรุงแพ็คเกจให้สวยงามน่าใช้ เพราะสินค้ามีคุณภาพดีอยู่แล้ว บางชนิดคุณภาพอาจจะดีกว่าแบรนด์ดังๆ ซึ่งจะช่วยสร้างรายได้เข้าประเทศ ซึ่งท่านนายกรัฐมนตรีให้ความสำคัญ และขอให้พัฒนาให้ดีเพื่อขยับฐานการสร้างรายได้เพิ่มขึ้น” นายอนุทินกล่าว
นายอนุทินกล่าวต่อว่า ในวันนี้ ที่ประชุมได้รับทราบความคืบหน้าและการขับเคลื่อนนโยบายและแผนงานด้านผลิตภัณฑ์สมุนไพรแห่งชาติ ระหว่างปี 2562-2564  เกี่ยวกับการกำหนดแผนแม่บทแห่งชาติว่าด้วยการพัฒนาสมุนไพรไทย ฉบับที่ 1 กลไกการขับเคลื่อนแผนงานด้านผลิตภัณฑ์สมุนไพร การวิจัยและนวัตกรรม และโครงการตามนโยบายรัฐบาลสมุนไพรเสริมเศรษฐกิจไทย รวมทั้งพิจารณา (ร่าง)ประกาศคณะกรรมการนโยบายสมุนไพรแห่งชาติ 3ฉบับ (ร่าง) แผนการวิจัยและนวัตกรรมสมุนไพรและการแพทย์แผนไทย
******************************   23 กันยายน 2562

ที่มา : https://www.thaigov.go.th/news/contents/details/23323
