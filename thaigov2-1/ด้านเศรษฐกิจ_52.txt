รัฐบาลไทย-ข่าวทำเนียบรัฐบาล-ธพว.ปลุกกระแสช้อปสนั่นสินค้าชุมชน จัดคาราวานสัญจรสุดยอด SMEs ไทย ยกโมเดลตลาดคลองผดุงฯ ไปบริการถึงถิ่น ประเดิม ณ นครสวรรค์ 1-3 ส.ค.นี้

วันอังคารที่ 30 กรกฎาคม 2562
ธพว.ปลุกกระแสช้อปสนั่นสินค้าชุมชน จัดคาราวานสัญจรสุดยอด SMEs ไทย ยกโมเดลตลาดคลองผดุงฯ ไปบริการถึงถิ่น ประเดิม ณ นครสวรรค์ 1-3 ส.ค.นี้
ธพว. ขานรับนโยบายกระตุ้นเศรษฐกิจครึ่งปีหลัง ยกโมเดล “ตลาดคลองผดุงกรุงเกษม” พัฒนาผู้ประกอบการสู่ยุค 4.0 หนุนขยายตลาด ช่วยลดรายจ่าย เพิ่มรายได้ ไปบริการถึงถิ่น ปลุกกระแสช้อปสินค้าชุมชนคึกคักผ่านกิจกรรมตลาดนัดสัญจร “คาราวานสุดยอด SMEs ของดีทั่วไทย”
ธพว. ขานรับนโยบายกระตุ้นเศรษฐกิจครึ่งปีหลัง ยกโมเดล “ตลาดคลองผดุงกรุงเกษม” พัฒนาผู้ประกอบการสู่ยุค 4.0 หนุนขยายตลาด ช่วยลดรายจ่าย เพิ่มรายได้ ไปบริการถึงถิ่น ปลุกกระแสช้อปสินค้าชุมชนคึกคักผ่านกิจกรรมตลาดนัดสัญจร “คาราวานสุดยอด SMEs ของดีทั่วไทย” ประเดิม ณ เมืองปากน้ำโพ ระหว่างวันที่ 1-3 สิงหาคมนี้ จัดเต็มความรู้คู่สินเชื่อดอกเบี้ยถูก
นางสาวนารถนารี รัฐปัตย์  รองกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  กล่าวว่า ในช่วงครึ่งปีหลัง ธนาคารเตรียมกิจกรรมส่งเสริมเอสเอ็มอีไทย และกระตุ้นเศรษฐกิจระดับฐานราก โดยนำรูปแบบการจัดงานตลาดคลองผดุงกรุงเกษมครั้งสุดท้ายที่ธนาคารเป็นเจ้าภาพเมื่อเดือนธันวาคม 2560  ซึ่งประสบความสำเร็จอย่างสูง ไปตระเวนจัดทั่วประเทศ ภายใต้ชื่อกิจกรรมตลาดนัดสัญจร “คาราวานสุดยอด SMEs ของดีทั่วไทย” โดยจะเป็นตลาดแนวใหม่ยุค 4.0 สร้างโอกาสและเติมความรู้คู่เงินทุน โดยเปิดพื้นที่ให้แก่ลูกค้าธนาคารที่ผ่านกระบวนการพัฒนาผู้ประกอบการ รวมถึงหน่วยงานพันธมิตรและกลุ่มเกษตรกรที่ผ่านการยกระดับ นำสินค้ามาขายโดยไม่เสียค่าใช้จ่าย เพื่อช่วยเพิ่มช่องตลาด รวมถึง ยังเป็นการพาสินค้าดีราคาถูกจากผู้ผลิตไปถึงผู้บริโภคโดยตรง  ช่วยลดรายจ่าย เพิ่มรายได้สร้างงาน สร้างอาชีพ พร้อมพาเข้าถึงแหล่งเงินทุนดอกเบี้ยพิเศษก่อให้เกิดเงินหมุนเวียนในระบบเศรษฐกิจ  เบื้องต้นกำหนดจัด 4 ครั้ง ในพื้นที่ 4 ภาค เริ่มครั้งที่ 1 ระหว่างวันที่ 1-3 สิงหาคม 2562  ณ ถนนหน้าเทศบาลนครนครสวรรค์ อ.เมือง จ.นครสวรรค์
“ผลิตภัณฑ์ที่นำมาขายในงานตลาดนัดสัญจร “คาราวานสุดยอด SMEs ของดีทั่วไทย” ครั้งที่ 1 จ.นครสวรรค์ รวมกว่า 50 ร้านค้า ทั้งหมดเป็นสินค้าที่ผ่านกระบวนการพัฒนาให้มีความทันสมัย มีการนำเทคโนโลยีมาต่อยอดสินค้าจนเป็นที่ต้องการของตลาดและสามารถส่งออกไปต่างประเทศได้สำเร็จ มีทั้งจากกลุ่มเกษตร วิสาหกิจชุมชน โอทอป แฟชั่นเครื่องสำอาง และหัตถกรรม เป็นต้น” นางสาวนารถนารี กล่าว
นอกจากนั้น มีกิจกรรม “เติมทักษะ” ยกระดับความสามารถ สร้างความเข้มแข็งให้แก่ผู้ประกอบการเอสเอ็มอีเข้าสู่ยุค 4.0 เช่น  สัมมนาหัวข้อ “เสริมแกร่งผู้ประกอบการ SMEs ตลาดออนไลน์ Thailandpostmart” ส่งเสริมขยายตลาดอีคอมเมิร์ซ, สัมมนาเชิงปฏิบัติการหลักสูตรเสริมแกร่ง “ร้านวัสดุก่อสร้างบริหารยอดขายสไตล์ดิจิทัล กับ Jubili และ SME D Bank” และ เสริมแกร่ง “ผู้รับเหมา 4.0 บริหารให้มีกำไร กับ Builk และ SME D Bank” จัด ณ ห้องประชุมเทศบาลนครนครสวรรค์  ผู้สนใจเข้าร่วมอบรมได้โดยไม่เสียค่าใช้จ่าย นอกจากนั้น มีกิจกรรมลดค่าครองชีพ เช่น  ช่วง BIG Time Sale ขายสินค้าราคาต่ำกว่าทุน วันละ 4 – 5 รอบ กิจกรรมชิงโชคสำหรับผู้ซื้อสินค้าภายในงาน เป็นต้น
ที่สำคัญ มีบริการโซน ‘เติมทุนSMEs’ พบสินเชื่อดอกเบี้ยถูกสามารถยื่นกู้ภายในงานได้ทันที เช่น “สินเชื่อเพื่อยกระดับเศรษฐกิจชุมชน” ผ่อนนาน 7 ปี คิดดอกเบี้ยถูกสุดในวงการ นิติบุคคล 3 ปีแรกเพียง 0.25%ต่อเดือน และบุคคลธรรมดา 3 ปีแรกเพียง 0.417% ต่อเดือน , แพคเกจ “สินเชื่อนิติบุคคล555” พบ 3 ทางเลือก เสริมแกร่งเพิ่มสภาพคล่อง ดอกเบี้ยต่ำพิเศษเริ่มต้น  5.75% ต่อปี  วงเงินกู้สูงสุด 15 ล้านบาทต่อราย ผ่อนนาน 7 ปี  โดย 3 ปีแรก เพียง 3%ต่อปี เป็นต้น  นอกจากนั้น มีบริการคำปรึกษาด้านการเงิน ในรูปแบบ One Stop Service ทั้งแนะนำเข้าถึงแหล่งทุน เขียนแผนธุรกิจ และแก้หนี้ ดังนั้น ตลาดนัดสัญจร “คาราวานสุดยอด SMEs ของดีทั่วไทย” จึงเป็นการรวบรวมบริการครบวงจรจาก ธพว. ส่งตรงถึงมือผู้ประกอบการเอสเอ็มอีในจังหวัดนครสวรรค์และพื้นที่ใกล้เคียง
“การจัดมหกรรมครั้งนี้ ธนาคารมุ่งกระตุ้นการจับจ่ายครึ่งปีหลัง เพิ่มโอกาสให้สินค้าที่ผลิตโดยชุมชนส่งตรงถึงผู้บริโภค ลดรายจ่าย เพิ่มรายได้ขยายโอกาสให้กับผู้ประกอบการไทยให้มีพื้นที่ขายสินค้าตลอด 3 วัน โดยธนาคารคาดว่ากิจกรรมครั้งแรก ณ จ.นครสวรรค์ จะเป็นหนึ่งในกุญแจสำคัญช่วยกระตุ้นเศรษฐกิจระดับรากฐาน ซึ่งธนาคารเตรียมจัดงานนี้หมุนเวียนไปยังภูมิภาคอื่นๆต่อไป” นางสาวนารถนารี กล่าว

ที่มา : https://www.thaigov.go.th/news/contents/details/21847
