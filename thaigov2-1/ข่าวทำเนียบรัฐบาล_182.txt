รัฐบาลไทย-ข่าวทำเนียบรัฐบาล-รัฐบาลขอบคุณทุกภาคส่วนร่วมช่วยเหลือบรรเทาทุกข์อุทกภัย

วันพุธที่ 18 กันยายน 2562
รัฐบาลขอบคุณทุกภาคส่วนร่วมช่วยเหลือบรรเทาทุกข์อุทกภัย
รัฐบาลขอบคุณทุกภาคส่วนร่วมช่วยเหลือบรรเทาทุกข์อุทกภัย
ศาสตราจารย์นฤมล  ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณทุกภาคส่วนทั้งรัฐ เอกชน และประชาชน ที่ร่วมใจกันบริจาคเงินช่วยเหลือ บรรเทาทุกข์ พี่น้องประชาชนที่ประสบอุทกภัยในพื้นที่ภาคอีสาน ผ่านรายการ “ ร่วมใจ พี่น้องไทย ช่วยภัยน้ำท่วม” โดยเงินทุกบาททุกสตางค์จากการบริจาคนี้ จะนำไปช่วยเหลือ บรรเทาทุกข์ให้พี่น้องประชาชนอย่างโปร่งใส ตรวจสอบได้ และทั่วถึง ตามเจตนารมณ์ของผู้บริจาค
โดยการรับบริจาคเข้าบัญชีกองทุนช่วยเหลือผู้ประสบภัย สำนักนายกรัฐมนตรี ซึ่งเป็นกองทุนที่เปิดไว้เพื่อรองรับผู้ที่ประสงค์จะร่วมบริจาคช่วยเหลือประชาชนในยามที่ประสบภัยในช่วงเวลาต่างๆ และรัฐบาลทำหน้าที่ดูแลและเป็นตัวกลางนำเงินบริจาคนี้ส่งให้ประชาชนที่ประสบภัย โดยมีกระบวนการที่โปร่งใส ตรวจสอบได้ เพื่อให้เงินบริจาคนี้ถึงมือประชาชนอย่างแท้จริง
นอกจากนี้ ที่สำคัญรัฐบาลต้องขอขอบคุณทุกภาคส่วนต่างๆที่ได้ช่วยเหลือ บรรเทาทุกข์ ผู้ประสบภัยกันมาอย่างต่อเนื่องด้วย

ที่มา : https://www.thaigov.go.th/news/contents/details/23174
