รัฐบาลไทย-ข่าวทำเนียบรัฐบาล-นายกรัฐมนตรีสั่งเข้มดำเนินการเอาผิดผู้สร้างความปั่นป่วนราคาหน้ากากอนามัย มีโทษจำคุกสูงสุดไม่เกิน 7 ปี ปรับไม่เกิน 140,000 บาท หรือทั้งจำทั้งปรับ

วันศุกร์ที่ 7 กุมภาพันธ์ 2563
นายกรัฐมนตรีสั่งเข้มดำเนินการเอาผิดผู้สร้างความปั่นป่วนราคาหน้ากากอนามัย มีโทษจำคุกสูงสุดไม่เกิน 7 ปี ปรับไม่เกิน 140,000 บาท หรือทั้งจำทั้งปรับ
โฆษกรัฐบาลเผย นายกรัฐมนตรีสั่งเข้มดำเนินการเอาผิดผู้สร้างความปั่นป่วนราคาหน้ากากอนามัย มีโทษจำคุกสูงสุดไม่เกิน 7 ปี ปรับไม่เกิน 140,000 บาท หรือทั้งจำทั้งปรับ
วันนี้ (7 กุมภาพันธ์ 2563) ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหมสั่งแก้ปัญหากรณีมีการกักตุนหน้ากากอนามัยและเจลแอลกอฮอล์ ส่งผลให้ราคาในท้องตลาดสูงกว่าความเป็นจริงสร้างความเดือดร้อนให้กับพี่น้องประชาชน ทั้งนี้ จากการรายงานของกรมการค้าภายใน ได้มีการจับกุมผู้กระทำผิดแล้วจำนวน 8 ราย โดยได้ส่งตัวให้เจ้าหน้าที่ตำรวจดำเนินความผิดเกี่ยวกับการสร้างความปั่นป่วนในราคาขายให้สูงกว่าความเป็นจริง ในมาตรา 29 ของ พรบ. ว่าด้วยราคาสินค้าและบริการ พ.ศ. 2542 มีโทษจำคุกสูงสุดไม่เกิน 7 ปี ปรับไม่เกิน 140,000 บาท หรือทั้งจำทั้งปรับ
กรณีในพื้นที่ต่างจังหวัด นายกรัฐมนตรีได้สั่งการให้กระทรวงพาณิชย์ดำเนินการเป็นกรณีเร่งด่วน ให้พาณิชย์จังหวัด ฝ่ายปกครอง และเจ้าหน้าที่ตำรวจ ลงพื้นที่ตรวจสอบผู้มีพฤติกรรมปั่นป่วนราคาขายตามที่มีการร้องเรียน และดำเนินการตามกฎหมายกับผู้กระทำความผิดอย่างเข้มงวดและจริงจัง หากพี่น้องประชาชนพบเห็นการกระทำความผิดดังกล่าว ขอให้แจ้งสายด่วน 1569 ซึ่งจะมีคณะเคลื่อนที่เร็วลงพื้นที่ไปตรวจสอบดำเนินการตามกฎหมายกับผู้กระทำความผิดในทันที
สำหรับสถานที่ซื้อหน้าการอนามัยนอกจากร้านค้าทั่วไปแล้ว ประชาชนสามารถหาซื้อได้ตามส่วนราชการต่าง ๆ ที่มีการจัดจำหน่าย อาทิ ในส่วนของกระทรวงพาณิชย์จะเริ่มจำหน่ายในวันเสาร์ที่ 8 กุมภาพันธ์ 2563 ณ ลานเอนกประสงค์ ชั้น 3 กระทรวงพาณิชย์ ตั้งแต่เวลา 09.00 น. เป็นต้นไป และจะกระจายไปทุกอำเภอทั่วประเทศผ่านร้านธงฟ้าลดค่าครองชีพ ในราคา 2.50 – 5 บาท/ชิ้น ตามคุณภาพ โดยจะทยอยส่งให้ครบตามเป้าหมายภายในเดือนกุมภาพันธ์นี้
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26386
