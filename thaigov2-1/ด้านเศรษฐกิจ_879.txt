รัฐบาลไทย-ข่าวทำเนียบรัฐบาล-วีซ่า จับมือ ออมสิน จัดแคมเปญชมกีฬาระดับโลก “โอลิมปิก 2020 ณ กรุงโตเกียว”

วันอังคารที่ 19 พฤศจิกายน 2562
วีซ่า จับมือ ออมสิน จัดแคมเปญชมกีฬาระดับโลก “โอลิมปิก 2020 ณ กรุงโตเกียว”
พร้อมแพคเกจทัวร์ญี่ปุ่น รวมมูลค่ากว่า 14 ล้านบาท เพียงใช้จ่ายด้วย “บัตรเดบิต บัตรเครดิต  ออมสิน – วีซ่า” ระหว่างวันที่ 15 พฤศจิกายน 2562 ถึง 29 กุมภาพันธ์ 2563
กรุงเทพฯ 18 พฤศจิกายน 2562 : วีซ่า ผู้ให้บริการด้านการชำระเงินในรูปแบบดิจิตอลชั้นนำระดับโลก และธนาคารออมสิน ร่วมเปิดตัวกิจกรรมส่งเสริมการตลาด เปิดโอกาสให้ผู้ถือบัตรลุ้นชิงรางวัลใหญ่ร่วมชมมหกรรมกีฬาที่ยิ่งใหญ่ที่สุด โอลิมปิกเกมส์ โตเกียว 2020
ด้วยการสนับสนุนจากวีซ่า ธนาคารออมสิน ทุ่มงบประมาณกว่า 14 ล้านบาทจัดสองแคมเปญกิจกรรมส่งเสริมการตลาด พร้อมพาผู้โชคดีชาวไทยกว่า 96 ท่านเยือนประเทศญี่ปุ่น โดยรางวัลรวมถึงแพคเกจทัวร์ ตั๋วเข้าชมกีฬาหลากหลายประเภทยอดนิยม และตั๋วเข้าชมพิธีปิดการแข่งขัน
ดร. ชาติชาย พยุหนาวีชัย ผู้อำนวยการธนาคารออมสิน กล่าวว่า “ในปัจจุบันชาวไทยให้ความสนใจกับเกมส์การแข่งขันกีฬาสมัครเล่นและอาชีพมากขึ้น ประกอบกับการตระหนักถึงประโยชน์ของการดูแลสุขภาพ ธนาคารออมสินจึงได้ผลักดันกลยุทธ์ Sport Strategy ที่ผสมผสานกีฬาเข้ากับการให้บริการทางการเงินในรูปแบบใหม่ๆ ซึ่งได้รับผลตอบรับจากลูกค้าธนาคารฯ เป็นอย่างดี เห็นได้จากการใช้บริการทางการเงินด้วยการถือบัตรอิเล็กทรอนิกส์และบริการโมบายแอปพลิเคชัน MyMo เพิ่มขึ้นอย่างมาก และด้วยความร่วมมือกับวีซ่า ผู้สนับสนุนหลักของโอลิมปิกเกมส์ โตเกียว 2020 อย่างเป็นทางการ จึงได้จัดกิจกรรมส่งเสริมการตลาด 2 กิจกรรม คือ “Lucky Draw Olympic Games Tokyo 2020” และ “Top Spender Olympic Games Tokyo 2020” เพื่อต่อยอดความสำเร็จ และดึงดูดลูกค้าใหม่”
สุริพงษ์ ตันติยานนท์ ผู้จัดการวีซ่าประจำประเทศไทย กล่าวว่า “วีซ่า ภูมิใจที่ได้เป็นผู้สนับสนุนหลักการแข่งขันโอลิมปิกเกมส์ โตเกียว 2020 ซึ่งที่ผ่านมาเราได้เปิดตัว “น้องเมย์” รัชนก อินทนนท์ นักกีฬาแบดมินตันขวัญใจชาวไทยสู่ทีมวีซ่า และในครั้งนี้เรารู้สึกเป็นเกียรติที่ได้ร่วมมือกับธนาคารออมสินในการเปิดตัวสองแคมเปญใหญ่ที่จะเปิดโอกาสให้ผู้บริโภคชาวไทยได้รับประสบการณ์มหกรรมกีฬาระดับโลก ไปพร้อมๆ กับการเข้าถึงการชำระเงินในรูปแบบดิจิตอลที่สะดวก รวดเร็ว และปลอดภัย”
ทั้งนี้ กิจกรรม “Lucky Draw Olympic Games Tokyo 2020” ผู้มีสิทธิ์เข้าร่วมกิจกรรมคือผู้ถือบัตรอิเล็กทรอนิกส์ธนาคารออมสิน-วีซ่า ได้แก่ บัตรเครดิต บัตรเดบิตธนาคารออมสินที่เป็นบัตรแบบชิปการ์ด และเป็นผู้ถือบัตรที่ใช้แอปพลิเคชัน MyMo ด้วยการชำระค่าสินค้าหรือค่าบริการทุก 1,000 บาท รับ 1 สิทธิ์ลุ้นรางวัล หรือใช้คะแนนสะสม GSB Reward Point ในบัตรเครดิตธนาคารออมสินทุก 1,000 คะแนน แลกรับ 10 สิทธิ์ เพื่อลุ้นรางวัล โดยการคำนวณยอดใช้จ่ายสะสม ไม่รวมรายการเบิกถอนเงินสด ซื้อหน่วยลงทุนและกองทุนต่างๆ แลกเปลี่ยนเงินตราต่างประเทศ เป็นต้น สำหรับของรางวัลเป็นตั๋วเข้าชมกีฬาโอลิมปิก 2020 ณ กรุงโตเกียว ประเทศญี่ปุ่น 6 ประเภทกีฬา อาทิ กรีฑา วอลเลย์บอล แบดมินตัน ยิมนาสติก เป็นต้น พร้อมแพคเกจทัวร์ประเทศญี่ปุ่นจำนวน 36 รางวัล รางวัลละ 2 ที่นั่ง
ส่วนกิจกรรม “Top Spender Olympic Games Tokyo 2020” จัดขึ้นสำหรับผู้ถือบัตรเครดิตธนาคารออมสิน-วีซ่าทุกประเภท ที่มียอดใช้จ่ายสะสมสูงสุดตลอดระยะเวลาจัดกิจกรรม จำนวน 12 อันดับแรก โดยต้องเป็นผู้ถือบัตรที่ใช้แอปพลิเคชัน MyMo ด้วย ลุ้นรับรางวัลตั๋วเข้าชมกีฬาโอลิมปิก 2020 ณ กรุงโตเกียว ประเทศญี่ปุ่น ได้แก่ กรีฑา ฟุตบอล ยิมนาสติก และตั๋วเข้าชมพิธีปิดการแข่งขัน พร้อมแพคเกจทัวร์ประเทศญี่ปุ่นจำนวน 12 รางวัล รางวัลละ 2 ที่นั่ง
“ธนาคารออมสิน ตื่นเต้นที่ได้ร่วมมือกับวีซ่า ในการมอบประสบการณ์การแข่งขันกีฬาระดับโลก ไปพร้อมๆ กับการมอบประโยชน์ของการชำระเงินในรูปแบบดิจิตอลให้กับผู้บริโภคชาวไทย เราหวังว่าแคมเปญทั้งสองนี้จะส่งเสริมให้ผู้บริโภคได้รับรู้และเข้าถึงผลิตภัณฑ์ทางการเงินของธนาคารฯ และเสริมสร้างภาพลักษณ์ของธนาคารฯ ในฐานะผู้ให้บริการด้านการเงินชั้นนำในประเทศไทย” ดร. ชาติชาย กล่าวสรุป
แคมเปญทั้งสองจะมีขึ้นระหว่างวันที่ 15 พฤศจิกายน 2562 ถึง 29 กุมภาพันธ์ 2563 ศึกษาข้อมูลเพิ่มเติมได้ที่ www.gsb.or.th

ที่มา : https://www.thaigov.go.th/news/contents/details/24675
