รัฐบาลไทย-ข่าวทำเนียบรัฐบาล-ธ.ก.ส. จัดงานเปิดตัวสลากออมทรัพย์เกษตรยั่งยืน

วันศุกร์ที่ 30 สิงหาคม 2562
ธ.ก.ส. จัดงานเปิดตัวสลากออมทรัพย์เกษตรยั่งยืน
ธ.ก.ส.จัดงานเปิดตัว “สลากออมทรัพย์เกษตรยั่งยืน” ในรูปแบบสลากดิจิทัล หน่วยละ 20 บาท จำนวน 10,000 ล้านบาท หนุนลูกค้ารายย่อยออมเงิน ครบ 2 ปี ได้รับดอกเบี้ยและลุ้นรางวัล 2,000 บาท  และรางวัลใหญ่ 2 ล้านบาทในงวดที่ออม
ธ.ก.ส.จัดงานเปิดตัว “สลากออมทรัพย์เกษตรยั่งยืน” ในรูปแบบสลากดิจิทัล หน่วยละ 20 บาท จำนวน 10,000 ล้านบาท หนุนลูกค้ารายย่อยออมเงิน ครบ 2 ปี ได้รับดอกเบี้ยและลุ้นรางวัล 2,000 บาท  และรางวัลใหญ่ 2 ล้านบาทในงวดที่ออม  ออมได้ง่าย ๆ ผ่าน ธ.ก.ส. A-Mobile และเคาน์เตอร์เซอร์วิสที่ร้าน 7-Eleven เผยเปิดเพียง 10 วัน มียอดรับฝากแล้วกว่า 267 ล้านบาท จำนวนผู้ขึ้นทะเบียนเกือบ 40,000 ราย
วันนี้ (29 สิงหาคม 2562) นายภิญโญ ประกอบผล รองผู้ว่าราชการจังหวัดนครปฐม และนายสมเกียรติ กิมาวหา ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เป็นประธานในงานเปิดตัว “สลาก  ออมทรัพย์เกษตรยั่งยืน” หน่วยละ 20 บาท และกิจกรรมโชว์พิเศษ มินิคอนเสิร์ต “ตุ๊กกี้ โชว์” ณ ลานจอดรถตลาดโต้รุ่ง องค์พระปฐมเจดีย์ อำเภอเมืองนครปฐม จังหวัดนครปฐม
นายสมเกียรติ  กิมาวหา ผู้ช่วยผู้จัดการ ธ.ก.ส. เปิดเผยว่า  ธ.ก.ส. เปิดรับฝาก “สลากออมทรัพย์เกษตรยั่งยืน” ซึ่งเป็นสลากชนิดไร้ใบตราสาร จำนวน 50,000 หมวด หมวดละ 10,000 หน่วย รวม 500 ล้านหน่วย หน่วยละ 20 บาท รวมเป็นเงิน 10,000 ล้านบาท เพื่อเป็นทางเลือกในการออมเงินของเกษตรกรผู้ลงทะเบียนบัตรสวัสดิการแห่งรัฐและผู้ฝากรายย่อย โดยการจูงใจในการปรับเปลี่ยนพฤติกรรมการลงทุนเสี่ยงโชคที่มีความเสี่ยงสูงในการสูญเสียเงินทุน ไปสู่การสร้างภูมิคุ้มกันทางการเงินด้วยการออม “ออมน้อย ฝากง่าย คืนทุน ลุ้นโชค ออมทุกเดือน ลุ้นทุกเดือน” สลากมีอายุการรับฝาก 2 ปี ฝากขั้นต่ำ 20 บาท สูงสุดไม่เกิน 200,000 บาท/งวด เมื่อฝากครบกำหนดจะได้รับดอกเบี้ยหน่วยละ 0.20 บาท คิดเป็นอัตราร้อยละ 0.5 ต่อปี (ไถ่ถอนคืนได้เมื่อครบกำหนด) หมวดสลากประกอบด้วยอักษรภาษาไทย 4 หลักและตามด้วยหมายเลขสลาก 4 หลัก (0000 ถึง 9999) โดยผู้ฝากสามารถลุ้นรางวัลเลข 4 ตัว รางวัลละ 2,000 บาท และรางวัลเลข 4 ตัว เสี่ยงหมวดมูลค่า 2,000,000 บาท ได้ในงวดที่ฝาก ถ้าต้องการลุ้นรางวัลใหญ่ทุกงวด ต้องออมทุกงวด นอกจากนี้ ผู้ฝากยังมีสิทธิ์ลุ้นรางวัลเลข 4 ตัว ไม่เสี่ยงหมวด มูลค่ารางวัลละ 20 บาท ตลอดระยะเวลาที่ฝาก 24 งวด ออกรางวัลทุกวันที่ 16 ของทุกเดือน (ครั้งแรกวันที่ 16 กันยายน 2562) และพิเศษ! สำหรับผู้ที่ฝากอย่างน้อย 6 งวดขึ้นไป ตั้งแต่วันที่ 18 สิงหาคม 2562 – 15 กรกฎาคม 2563 มีสิทธิ์ลุ้นรับรางวัลทองคำแท่งมูลค่า รางวัลละ 1,000,000 บาท จำนวน 2 รางวัล รวม 2,000,000 บาท เงื่อนไขตามที่ธนาคารกำหนด ธนาคารนับรอบในการออม โดยเริ่มตั้งแต่วันที่ 17 ของเดือนที่ออมและสิ้นสุดวันที่ 15 ของเดือนถัดไปเวลา 23.00 น. ทั้งนี้ สามารถตรวจผลการออกรางวัลได้ผ่านทางเว็บไซต์ www.baac.or.th วิทยุกระจายเสียงคลื่นความถี่ AM 891 กิโลเฮิรตซ์ หมายเลขโทรศัพท์ 1900 1901 98 และ 1900 222 299 โทรศัพท์เคลื่อนที่ทุกเครือข่าย  กด *499222 หรือผ่านแอปพลิเคชัน ธ.ก.ส. A-Mobile
นายสมเกียรติ กล่าวอีกว่า ธ.ก.ส. เริ่มเปิดรับขึ้นทะเบียนผู้ฝาก ตั้งแต่วันที่ 1 สิงหาคม 2562 และเปิดรับฝากตั้งแต่วันที่ 18 สิงหาคม 2562 เป็นต้นมา ซึ่งได้รับการตอบรับเป็นอย่างดี มีลูกค้าสนใจฝากสลากเป็นจำนวนมาก โดย ณ วันที่ 27 สิงหาคม 2562 มีจำนวนผู้ขึ้นทะเบียนแล้ว 39,628 ราย มียอดฝากกว่า 13,393,054 หน่วย คิดเป็นเงิน 267,861,080 บาท สำหรับผู้ที่ต้องการฝากสลากออมทรัพย์เกษตรยั่งยืน ต้องขึ้นทะเบียนผู้ฝากสลากที่ ธ.ก.ส. สาขา (เฉพาะครั้งแรกก่อนฝากสลากผ่านทุกช่องทาง) และเพื่อเพิ่มความสะดวกยิ่งขึ้น ธ.ก.ส. ได้เพิ่มช่องทางในการรับฝากสลากโดยสามารถฝากผ่านแอปพลิเคชัน ธ.ก.ส. A-Mobile เคาน์เตอร์เซอร์วิสในร้าน 7-Eleven (ค่าธรรมเนียมตามผู้ให้บริการกำหนด) ธ.ก.ส.ทุกสาขา และเร็ว ๆ นี้ ธ.ก.ส. จะเปิดช่องทางในการรับฝากสลากผ่านตู้เติมเงิน “ตู้บุญเติม” และ “ตู้เติมสบาย” สำหรับท่านที่สนใจสามารถติดต่อสอบถามรายละเอียดเพิ่มเติม ได้ที่ ธ.ก.ส. ทุกสาขาทั่วประเทศ หรือที่ Call Center 02 555 0555

ที่มา : https://www.thaigov.go.th/news/contents/details/22637
