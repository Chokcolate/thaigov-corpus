รัฐบาลไทย-ข่าวทำเนียบรัฐบาล-ปลัดกระทรวงอุตสาหกรรม เปิดโครงการ "เหมืองแร่ปลอดภัย ห่วงใยประชาชน ปี 3" @สระบุรี

วันจันทร์ที่ 17 กุมภาพันธ์ 2563
ปลัดกระทรวงอุตสาหกรรม เปิดโครงการ "เหมืองแร่ปลอดภัย ห่วงใยประชาชน ปี 3" @สระบุรี
นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานเปิดกิจกรรมโครงการ “เหมืองแร่ปลอดภัย ห่วงใยประชาชน ปี 3” ณ โรงเรียนบ้านคุ้งเขาเขียว ตำบลหน้าพระลาน อำเภอเฉลิมพระเกียรติ จังหวัดสระบุรี
วันนี้ (17 กุมภาพันธ์ 2563) เวลา 10.00 น. นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานเปิดกิจกรรมโครงการ “เหมืองแร่ปลอดภัย ห่วงใยประชาชน ปี 3” ณ โรงเรียนบ้านคุ้งเขาเขียว ตำบลหน้าพระลาน อำเภอเฉลิมพระเกียรติ จังหวัดสระบุรี โดยมีนายนิรันดร์ ยิ่งมหิศรานนท์ รองอธิบดีกรมอุตสาหกรรมพื้นฐานและการเหมืองแร่ เป็นผู้กล่าวรายงานวัตถุประสงค์การจัดงาน และมีนายนพดล ชีวะอิสระกุล อุตสาหกรรมจังหวัดสระบุรี ให้การต้อนรับ พร้อมกันนี้มีนายจุลพงษ์ ทวีศรี รองปลัดกระทรวงอุตสาหกรรม และนายภานุวัฒน์ ตริยางกูรศรี รองปลัดกระทรวงอุตสาหกรรม ให้เกียรติเข้าร่วมงาน การจัดกิจกรรมในวันนี้เป็นการประสานความร่วมมือระหว่างกระทรวงอุตสาหกรรม กรมอุตสาหกรรมพื้นฐานและการเหมืองแร่ สำนักงานอุตสาหกรรมพื้นฐานและการเหมืองแร่ เขต 6 นครราชสีมา สำนักงานอุตสาหกรรมจังหวัดสระบุรี และชมรมโรงโม่หินหน้าพระลาน เพื่อส่งมอบสุขภาพและคุณภาพชีวิตที่ดีเป็นของขวัญปีใหม่ ปี 2563 ให้กับประชาชนโดยรอบสถานประกอบการในพื้นที่
สำหรับกิจกรรมหลักภายในงาน ประกอบด้วย การตรวจสุขภาพ ได้แก่ วัดความดัน ชั่งน้ำหนัก การตรวจสมรรถภาพปอด เอกซเรย์ปอด และพบแพทย์ การมอบเงินสนับสนุนกิจกรรมส่งเสริมสุขภาพให้โรงเรียน 7 โรงเรียน และกิจกรรมอื่น ๆ ได้แก่ บริการตัดผม จับรางวัลชิงโชค แจกข้าวสาร การแสดงจากนักเรียนโรงเรียนเทพศิรินทร์พุแค ทั้งนี้ การตรวจสุขภาพ หากตรวจพบความผิดปกติทางร่างกาย จะมีการรักษา เฝ้าระวัง และติดตามสุขภาพของประชาชนอย่างต่อเนื่อง
โครงการ “เหมืองแร่ปลอดภัย ห่วงใยประชาชน ปี 3” เป็นกิจกรรมส่งเสริมดูแลสุขภาพประชาชนโดยรอบสถานประกอบการเหมืองแร่และโรงโม่หินทั่วประเทศ ภายใต้กองทุนเฝ้าระวังสุขภาพ เพื่อเป็นของขวัญปีใหม่ให้กับประชาชนในช่วงเทศกาลปีใหม่ โดยกำหนดจัดขึ้นเป็นประจำทุกปี ระหว่างเดือนธันวาคมถึงเดือนกุมภาพันธ์ ตั้งเป้าหมายตรวจสุขภาพประชาชนโดยรอบสถานประกอบการเหมืองแร่ทั่วประเทศปีละไม่น้อยกว่า 30,000 คน
#เหมืองแร่ปลอดภัยห่วงใยประชาชน
#ทีมประชาสัมพันธ์ กพร. [PR-DPIM]

ที่มา : https://www.thaigov.go.th/news/contents/details/26559
