รัฐบาลไทย-ข่าวทำเนียบรัฐบาล-นายกรัฐมนตรีเชิญคณะประสานเสียงสวนพลู ร่วมแสดงในพิธีเปิดประชุมสุดยอดอาเซียนปลายปีนี้

วันพฤหัสบดีที่ 22 สิงหาคม 2562
นายกรัฐมนตรีเชิญคณะประสานเสียงสวนพลู ร่วมแสดงในพิธีเปิดประชุมสุดยอดอาเซียนปลายปีนี้
นายกรัฐมนตรีเชิญคณะประสานเสียงสวนพลู ร่วมแสดงในพิธีเปิดประชุมสุดยอดอาเซียนปลายปีนี้
วันนี้ (21 สิงหาคม2562) เวลา 09.30 น. ณ ห้องสีม่วง ทำเนียบรัฐบาล นายอิทธิพล  คุณปลื้ม  รัฐมนตรีว่าการกระทรวงวัฒนธรรม พร้อมด้วย นำคณะนักร้องประสานเสียงสวนพลู คณะผู้ฝึกสอน จำนวน 41 คน เข้าพบพล.อ.ประยุทธ์ จันทร์โอชา นายกรัฐมนตรี ภายหลังได้รับรางวัลชนะเลิศสาขา Open Choirs ในมหกรรมดนตรีนานาชาติ Llangollen International Musical Eisteddfod 2019  สหราชอาณาจักร พร้อมขับร้องประสานเสียงเพลง "เห่เรือ" ที่ใช้ในการแข่งขัน แด่นายกรัฐมนตรีด้วย
โอกาสนี้ นายกรัฐมนตรีกล่าวขอบคุณคณะนักร้องประสานเสียงสวนพลูที่นำเอกลักษณ์ทางวัฒนธรรมแบบไทยไปเผยแพร่และแข่งขันในเวทีระดับโลก ประสบความสำเร็จได้รางวัลชนะเลิศ ถือเป็นตัวแทนของเยาวชนที่สร้างชื่อเสียงมาสู่ประเทศ  รัฐบาลยืนยันว่าให้ความสำคัญกับการส่งเสริมสถาบันทางสังคม ร่วมปลูกฝังค่านิยมและวัฒนธรรมที่ดี ดังที่พระบาทสมเด็จพระเจ้าอยู่หัว ทรงได้พระราชทานแนวพระราโชบาย ในการสืบสาน พัฒนา ต่อยอด มรดกทางวัฒนธรรมของชาติสร้างความภาคภูมิใจของคนในชาติ ส่งเสริมวัฒนธรรมและเอกลักษณ์ของไทยมีให้คุณค่าสู่สากล
จากนั้น นายกรัฐมนตรีรับฟังการร้องประสานเสียงในบทเพลง "เห่เรือ" และกล่าวแสดงความประทับใจและชื่นชนว่า “บทเพลงเห่เรือ” ช่วยสร้างสรรค์บรรยากาศ สอดคล้องกับงานพระราชพิธีสำคัญของไทยที่จะมีขึ้นในเร็ว ๆ นี้คือ พิธีการจัดขบวนพยุหยาตราทางชลมารค พร้อมเสนอให้คณะนักร้องประสานเสียงสวนพลู ร่วมแสดงในพิธีเปิดการประชุมสุดยอดอาเซียน ในเดือนพฤศจิกายนนี้  โดยให้กระทรวงการต่างประเทศและกระทรวงวัฒนธรรมเร่งหารือ เพื่อให้คณะประสานเสียงสวนพูลได้เตรียมความพร้อม จะนำเสนอศิลปวัฒนธรรมไทยที่มีความเป็นสากล สู่สายตาประชาชนทั้งอาเซียนและต่างประเทศด้วย
.....
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22426
