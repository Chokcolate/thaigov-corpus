รัฐบาลไทย-ข่าวทำเนียบรัฐบาล-พม. เร่งช่วยเหลือเด็กหญิงวัย 15 ปี ที่ถูกเจ้าหน้าที่รัฐล่วงละเมิดทางเพศ ที่จังหวัดสงขลา

วันอังคารที่ 10 กันยายน 2562
พม. เร่งช่วยเหลือเด็กหญิงวัย 15 ปี ที่ถูกเจ้าหน้าที่รัฐล่วงละเมิดทางเพศ ที่จังหวัดสงขลา
พม. เร่งช่วยเหลือเด็กหญิงวัย 15 ปี ที่ถูกเจ้าหน้าที่รัฐล่วงละเมิดทางเพศ ที่จังหวัดสงขลา
วันที่ 9 ก.ย. 62 เวลา 15.30 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีเด็กหญิงวัย 14 ปี ถูกเจ้าหน้าที่รัฐฝ่ายความมั่นคงล่วงละเมิดทางเพศมานานหลายครั้ง จนมีอาการภาวะซึมเศร้าและคิดฆ่าตัวตาย ที่อำเภอนาทวี จังหวัดสงขลา นั้น พัฒนาสังคมและความมั่นคงของมนุษย์จังหวัดจังหวัดสงขลา (พมจ.สงขลา) พร้อมทีม พม. One Home จังหวัดสงขลา ได้ลงพื้นที่เยี่ยมบ้านตั้งแต่ทราบเรื่องเมื่อเดือนสิงหาคมที่ผ่านมา เพื่อตรวจสอบข้อเท็จจริงและประเมินทางสังคม โดยพบว่า เด็กหญิงดังกล่าวอายุ 15 ปี กำลังศึกษาอยู่ชั้น ม.3 ณ โรงเรียนแห่งหนึ่งในอำเภอนาทวี ซึ่งอาศัยอยู่กับพ่อแม่บุญธรรม ขณะนี้ เด็กหญิงและครอบครัวรู้สึกหวาดกลัวและ ไม่มีความปลอดภัยในชีวิต ส่วนที่ไม่มีการเปิดเผยเรื่องนี้ตั้งแต่แรก เพราะผู้เสียหายเป็นเยาวชน และที่สำคัญไม่ต้องการให้เด็กผู้เสียหายเกิดความเครียด
นายจุติ กล่าวเพิ่มเติมว่า ทั้งนี้ ทีม พม. One Home จังหวัดสงขลา ได้ให้ความช่วยเหลือด้วยการให้คำปรึกษาและให้กำลังใจแก่เด็กและครอบครัว พร้อมทั้งได้ประสานโรงเรียนเดิมของเด็กหญิงดังกล่าว เพื่อดำเนินการย้ายเด็กไปเรียนที่โรงเรียนแห่งใหม่ ซึ่งขณะนี้ ได้ย้ายไปเรียนเรียบร้อยแล้ว นอกจากนี้ ยังได้ประสานโรงพยาบาล เพื่อนำเด็กหญิงเข้ารับการตรวจประเมินสุขภาพจิต เนื่องจากมีภาวะเครียดและซึมเศร้า พร้อมทั้งประสานหน่วยงานที่เกี่ยวข้อง เพื่อช่วยเหลือ เยียวยา และฟื้นฟูสภาพจิตใจเด็กและครอบครัวอย่างใกล้ชิดในระยะยาวต่อไป และเร่งติดตามด้านการดำเนินคดีกับผู้กระทำความผิดให้ถึงที่สุด อย่างไรก็ตาม หากประชาชนพบเห็นเหตุการณ์ในลักษณะดังกล่าว สามารถแจ้งมายังศูนย์ช่วยเหลือสังคม สายด่วน พม. 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้อง เพื่อให้คำปรึกษาและลงพื้นที่ให้ความช่วยเหลืออย่างเต็มที่ทั่วประเทศ

ที่มา : https://www.thaigov.go.th/news/contents/details/22963
