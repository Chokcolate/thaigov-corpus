รัฐบาลไทย-ข่าวทำเนียบรัฐบาล-กระทรวงยุติธรรม ประชุมเชิงปฏิบัติการ เพื่อขับเคลื่อนสำนักงานยุติธรรมจังหวัด พัฒนางานยุติธรรม ให้มีความเสมอภาคและเป็นธรรม

วันพุธที่ 31 กรกฎาคม 2562
กระทรวงยุติธรรม ประชุมเชิงปฏิบัติการ เพื่อขับเคลื่อนสำนักงานยุติธรรมจังหวัด พัฒนางานยุติธรรม ให้มีความเสมอภาคและเป็นธรรม
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการเพื่อขับเคลื่อนสำนักงานยุติธรรมจังหวัด ตามกฎกระทรวงแบ่งส่วนราชการสำนักงานปลัดกระทรวง กระทรวงยุติธรรม (ฉบับที่ ๒) พ.ศ.๒๕๖๒
ในวันพุธที่ ๓๑ กรกฎาคม ๒๕๖๒ เวลา ๐๙.๐๐ น
ณ ห้องคอนเวนชั่นเซ็นเตอร์ ชั้น ๔ อาคารคอนเวนชั่น โรงแรมรามาการ์เด้น
นายสมศักดิ์ เทพสุทิน รัฐมนตรีว่าการกระทรวงยุติธรรม
เป็นประธานเปิดการประชุมเชิงปฏิบัติการเพื่อขับเคลื่อนสำนักงานยุติธรรมจังหวัด
ตามกฎกระทรวงแบ่งส่วนราชการสำนักงานปลัดกระทรวง กระทรวงยุติธรรม (ฉบับที่ ๒) พ.ศ.๒๕๖๒
เพื่อถ่ายทอดนโยบายองค์ความรู้และข้อมูลที่จำเป็นสำหรับนำไปประยุกต์ใช้ในการปฏิบัติงาน
เพื่อช่วยเหลือประชาชนในชุมชนให้ได้รับโอกาสและเข้าถึงบริการงานยุติธรรมอย่างเสมอภาคและเป็นธรรม
การประชุมดังกล่าวจัดขึ้นระหว่างวันที่ ๓๐ กรกฎาคม - ๑ สิงหาคม ๒๕๖๒
โดยมียุติธรรมจังหวัด และเจ้าหน้าที่สำนักงานยุติธรรมจังหวัด
จากสานักงานยุติธรรมจังหวัด ๘๑ แห่งทั่วประเทศ จำนวนกว่า ๓๒๔ คน เข้าร่วมฯ
โอกาสนี้ รัฐมนตรีว่าการกระทรวงยุติธรรม ร่วมปาฐกถาพิเศษในหัวข้อเรื่อง “ยุติธรรมเพื่อความเสมอภาค”
โดยมีใจความสำคัญตอนหนึ่งว่า สำนักงานยุติธรรมจังหวัดเป็นหน่วยงานที่ปฏิบัติงานใกล้ชิดกับประชาชน
และนำบริการของรัฐส่งถึงประชาชนอย่างทั่วถึง รวมทั้งบทบาทภารกิจที่กระทรวงยุติธรรมเกี่ยวข้องโดยตรง
ในเรื่องของการอำนวยความยุติธรรมให้มีประสิทธิภาพเป็นธรรมให้ประชาชนได้เข้าถึงกระบวนการยุติธรรม
อย่างสะดวก รวดเร็ว และช่วยเหลือทางกฎหมายแก่ผู้ขาดแคลนทุนทรัพย์ให้เข้าถึงกระบวนการยุติธรรมได้
อีกทั้งการสร้างกลไกเพื่อให้มีการบังคับการตามกฎหมายอย่างเคร่งครัด
เพื่อลดความเลื่อมล้ำและความไม่เป็นธรรมในสังคม
รวมถึงการพัฒนาระบบงานยุติธรรมชุมชน ในการรวมตัวกันป้องกันและบรรเทาอาชญากรรม
การช่วยเหลือประชาชนในชุมชนด้านกฎหมายและกระบวนการยุติธรรม
การแจ้งเบาะแสการกระทำความผิดกฎหมายในชุมชน การสนับสนุนการแก้ไขฟื้นฟูผู้กระทำความผิดในชุมชน
และการไกล่เกลี่ยระงับข้อพิพาทหรือการจัดการความขัดแย้งในชุมชน
โดยเน้นการประสานงานและบูรณาการการทำงานร่วมกันของส่วนราชการ
หน่วยงานในสังกัดกระทรวงยุติธรรม
ที่ตั้งอยู่ในพื้นที่จังหวัดนั้น รวมทั้งส่วนราชการและองค์กรอื่นๆ
เพื่อให้กระบวนการยุติธรรมเกิดผลสัมฤทธิ์และเป็นประโยชน์สูงสุดต่อประชาชน

ที่มา : https://www.thaigov.go.th/news/contents/details/21904
