รัฐบาลไทย-ข่าวทำเนียบรัฐบาล-รมช.ธรรมนัส ติดปีก อ.ต.ก. "ผลิตภัณฑ์เกษตรไทย บินไกลสู่สากล"

วันพุธที่ 30 ตุลาคม 2562
รมช.ธรรมนัส ติดปีก อ.ต.ก. "ผลิตภัณฑ์เกษตรไทย บินไกลสู่สากล"
รมช.ธรรมนัส ติดปีก อ.ต.ก. "ผลิตภัณฑ์เกษตรไทย บินไกลสู่สากล"
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังร่วมเป็นสักขีพยานในการลงนามบันทึกข้อตกลงความร่วมมือระหว่างกระทรวงเกษตรและสหกรณ์ โดยองค์การตลาดเพื่อเกษตรกร (อ.ต.ก.) และกระทรวงคมนาคม โดยบริษัท การบินไทย จำกัด (มหาชน) ณ บริษัท การบินไทย จำกัด (มหาชน) ถนนวิภาวดีรังสิต กรุงเทพฯ ว่า องค์การตลาดเพื่อการเกษตร (อ.ต.ก) เป็นรัฐวิสาหกิจในสังกัดกระทรวงเกษตรและสหกรณ์ ซึ่งมีหน้าที่ในการสนับสนุนและส่งเสริมสร้างช่องทางการตลาดให้เกษตรกรและสถาบันเกษตรกร นำผลผลิตหรือผลิตภัณฑ์ทางการเกษตร มาจัดจำหน่ายโดยตรง โดยไม่ผ่านพ่อค้าคนกลาง ตามนโยบายของรัฐบาลในการส่งเสริมการตลาด นำการผลิตโดยได้กำหนดแนวทางการดำเนินงานการคัดสรรผลผลิตและผลิตภัณฑ์ที่มีคุณภาพในแต่ละจังหวัดมาบริหารจัดการแบบครบวงจร ทั้งนี้เพื่อพัฒนาและเพิ่มขีดความสามารถ ของเกษตรกรหรือกลุ่มเกษตรกร ให้สามารถผลิตและส่งมอบได้ตรงตามความต้องการของผู้ซื้อ โดยมีวัตถุประสงค์เพื่อสร้างความมั่นคงทางรายได้ให้แก่เกษตรกรและต่อยอดสู่ความยั่งยืนในการประกอบอาชีพเกษตรกรรม
สำหรับในวันนี้ เป็นการทำบันทึกข้อตกลงความร่วมมือ ระหว่าง กระทรวงเกษตรและสหกรณ์ โดย องค์การตลาดเพื่อเกษตรกร (อ.ต.ก.) กับ กระทรวงคมนาคม โดย บริษัท การบินไทย จำกัด (มหาชน) เป็นระยะเวลา 5 ปี เริ่มตั้งแต่เดือนตุลาคม 2562 เป็นต้นไป เพื่อเป็นการช่วยเหลือเกษตรกรด้านการตลาด ตลอดจนสินค้าอุปโภคบริโภค สินค้าอื่น ๆ เพื่อสร้างมูลค่าเพิ่มให้เกษตรกร ในรูปแบบการบริหารจัดการ ตามแนวทาง “การตลาดนำการผลิต” ให้ผู้รับบริการของบริษัท ได้รับการดูแลด้านสุขภาพ บริโภคผลผลิตและผลิตภัณฑ์เกษตรที่มีคุณภาพ ปลอดภัยจากสารพิษและสิ่งปนเปื้อน ที่ได้รับใบรับรองการผลิต (จีเอพี/ออร์แกนิคไทยแลนค์)ตลอดจนผลิตภัณฑ์และสินค้าที่ได้การรับรองเครื่องหมายฮาลาล โดยยกระดับผลผลิตและผลิตภัณฑ์เกษตรไทย บนเครื่องบินของการบินไทยและสายการบินลูกค้ามากกว่า 60 สายการบิน โดยอาศัยตราสินค้าของ “ครัวการบินไทย” ที่มีความเข้มแข็งและน่าเชื่อถือ ในระดับนานาชาติ
"กระทรวงเกษตรฯ โดย อ.ต.ก. จัดให้มีแคมเปญ ด้านข้อมูลส่วนประกอบผลผลิตที่นำมาประกอบอาหาร สำหรับให้บริการลูกค้า ตลอดจนผู้บริโภค และยังสามารถสแกน QR code เพื่อทราบข้อมูลผลผลิตทางการเกษตร และสินค้าที่ได้รับการขึ้นทะเบียนสินค้าสิ่งบ่งชี้ทางภูมิศาสตร์ (GI) จากแหล่งผลิตที่มีชื่อเสียงทั่วประเทศ ในการบริการให้กับลูกค้า และผู้โดยสารบนเครื่องบิน สายการบินต่าง ๆ ทั้งในและต่างประเทศ ซึ่งการดำเนินงานที่กล่าวมาแล้วข้างต้นจะส่งผลให้เกิดประโยชน์ต่อภาคเกษตรกรรม ในการเพิ่มช่องทางการตลาดในการจำหน่ายผลผลิตการเกษตรเพิ่มขึ้น สร้างมูลค่าเพิ่มสินค้าเกษตร เพิ่มรายได้ ยกระดับมาตรฐานสินค้าและการบริการแบบไทยโดนคนไทยด้วยอาหารจากวัตถุดิบคุณภาพ ปลอดสารพิษ ส่วนทางผู้บริโภคมีโอกาสในการเข้าสู่ช่องทางการตลาดสินค้าเกษตรคุณภาพมากขึ้น และได้รับสินค้าที่มีคุณภาพ มาตรฐานปลอดภัย ขยายตลาดสินค้าเกษตรคุณภาพ การบริโภคสินค้าเกษตรคุณภาพเพิ่มขึ้นอีกด้วย"
รมช.ธรรมนัส กล่าว
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/24160
