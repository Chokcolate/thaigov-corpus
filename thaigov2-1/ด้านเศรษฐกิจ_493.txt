รัฐบาลไทย-ข่าวทำเนียบรัฐบาล-มาตรการ “ชิมช้อปใช้” ลงทะเบียนวันที่ 2 เป็นไปตามเป้าหมาย ขยายเวลาร้านค้าเข้าร่วมได้ถึงวันที่ 15 ตุลาคม 2562 ยืนยันไม่เกี่ยวกับการเรียกเก็บภาษี

วันอังคารที่ 24 กันยายน 2562
มาตรการ “ชิมช้อปใช้” ลงทะเบียนวันที่ 2 เป็นไปตามเป้าหมาย ขยายเวลาร้านค้าเข้าร่วมได้ถึงวันที่ 15 ตุลาคม 2562 ยืนยันไม่เกี่ยวกับการเรียกเก็บภาษี
ความสำเร็จการเปิดลงทะเบียนรับสิทธิ์มาตรการ “ชิมช้อปใช้” ในวันที่ 24 กันยายน 2562 มีผู้สนใจเข้าร่วมตามเป้าหมาย โดยเมื่อเวลา 8.11 น. มีผู้มาลงทะเบียนรับสิทธิ์ผ่าน www.ชิมช้อปใช้.com ครบ 1 ล้านคน ตามโควตาในแต่ละวันแล้ว ซึ่งรวดเร็วกว่าในวันแรก
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความสำเร็จการเปิดลงทะเบียนรับสิทธิ์มาตรการ “ชิมช้อปใช้” ในวันที่ 24 กันยายน 2562 มีผู้สนใจเข้าร่วมตามเป้าหมาย โดยเมื่อเวลา 8.11 น. มีผู้มาลงทะเบียนรับสิทธิ์ผ่าน www.ชิมช้อปใช้.com ครบ 1 ล้านคน ตามโควตาในแต่ละวันแล้ว ซึ่งรวดเร็วกว่าในวันแรก เนื่องจากได้มีการปรับปรุงทางเทคนิคให้ระบบการลงทะเบียนมีประสิทธิภาพมากขึ้น ในขณะที่ยังคงมาตรฐานความปลอดภัยและการปกป้องข้อมูลส่วนบุคคลอย่างครบถ้วน
นอกจากนี้ โฆษกกระทรวงการคลังยังได้ให้ความมั่นใจว่า มาตรการ “ชิมช้อปใช้” ประสบผลสำเร็จตามวัตถุประสงค์ เนื่องจากผู้สนใจลงทะเบียนจำนวนมากใน 2 วันแรก บวกกับจำนวนร้านค้าที่เข้าร่วมโครงการเพียงพอและกระจายทั่วถึงในแต่ละจังหวัด โดยหลังจากปิดรับสมัครผู้ประกอบการร้านค้าเข้าร่วมโครงการ เมื่อวันที่ 20 กันยายน 2562 พบว่ามีร้านค้าใหม่สมัครเข้าร่วมแล้ว 74,318 ร้านค้า รวมกับร้านค้าเดิมที่มีอยู่แล้วประมาณ 80,000 ร้านค้า นอกจากนี้ยังมีร้านค้าติดต่อสอบถามและขอลงทะเบียนเพิ่มเติมอีกจำนวนมาก กรมบัญชีกลางจึงได้ขยายเวลาลงทะเบียนร้านค้าออกไปจนถึงวันที่ 15 ตุลาคม 2562 ซึ่งคาดว่าจะมีจำนวนร้านค้าเข้าร่วมมาตรการเพิ่มขึ้นอีกประมาณ 20,000 ร้านค้า โดยร้านค้าทั่วไปที่สนใจสามารถติดต่อขอสมัครเข้าร่วมมาตรการได้ที่กรมบัญชีกลางและสำนักงานคลังจังหวัดทุกแห่งทั่วประเทศ และประชาชนสามารถตรวจสอบรายชื่อร้านค้าที่เข้าร่วมโครงการได้ที่ www.ชิมช้อปใช้.com
โฆษกกระทรวงการคลังได้เน้นย้ำว่า การลงทะเบียนเข้าร่วมเป็นร้านค้าตามมาตรการ “ชิมช้อปใช้” นี้ ไม่เกี่ยวข้องกับการส่งข้อมูลให้กรมสรรพากรหรือการเรียกเก็บภาษีแต่อย่างใด วัตถุประสงค์ของมาตรการนี้คือเพื่อจูงใจให้คนที่มีกำลังซื้อออกมาชิม ช้อป และใช้ท่องเที่ยวพร้อมกับส่งเสริมการรับ-จ่ายผ่านระบบอิเล็กทรอนิกส์ตามยุทธศาสตร์ National e-Payment ซึ่งจะเป็นการช่วยสนับสนุนการบริโภคภาคเอกชน กระตุ้นการจับจ่ายใช้สอยที่จะช่วยให้ภาคการท่องเที่ยวกลับมาคึกคัก ร้านค้าในชุมชนและผู้ประกอบการรายย่อยมีรายได้ พร้อมเป็นแรงส่งเสริมการขยายตัวของเศรษฐกิจในช่วงท้ายปี 2562
สอบถามข้อมูลเพิ่มเติม
กรมบัญชีกลาง โทร 02 2706400 กด 7
App “เป๋าตัง” ติดต่อธนาคารกรุงไทย โทร 02 1111144
ข้อมูลเที่ยวชิมช้อปใช้ติดต่อการท่องเที่ยวแห่งประเทศไทย โทร 1672

ที่มา : https://www.thaigov.go.th/news/contents/details/23368
