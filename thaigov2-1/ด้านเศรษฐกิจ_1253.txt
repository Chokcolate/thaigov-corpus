รัฐบาลไทย-ข่าวทำเนียบรัฐบาล-ก.อุตฯ เดินหน้าแก้ปัญหาภัยแล้งมอบระบบกักเก็บน้ำช่วย SMEs นำร่อง 10 หมู่บ้านใน จ.ชัยภูมิ

วันพุธที่ 15 มกราคม 2563
ก.อุตฯ เดินหน้าแก้ปัญหาภัยแล้งมอบระบบกักเก็บน้ำช่วย SMEs นำร่อง 10 หมู่บ้านใน จ.ชัยภูมิ
นางสาวสุชาดา แทนทรัพย์ โฆษกกระทรวงอุตสาหกรรม ได้รับมอบหมายจากนายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เป็นประธานเปิดงานในพิธีส่งมอบระบบกักเก็บน้ำเพื่อวิสาหกิจชุมชนและราษฎรแก่หมู่บ้านนำร่อง 10 หมู่บ้าน จังหวัดชัยภูมิ
วันนี้ (15 มกราคม 2563) เวลา 10.00 น. นางสาวสุชาดา แทนทรัพย์ โฆษกกระทรวงอุตสาหกรรม ได้รับมอบหมายจากนายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เป็นประธานเปิดงานในพิธีส่งมอบระบบกักเก็บน้ำเพื่อวิสาหกิจชุมชนและราษฎรแก่หมู่บ้านนำร่อง 10 หมู่บ้าน จังหวัดชัยภูมิ โดยมีนายณัฐพล รังสิตพล อธิบดีกรมส่งเสริมอุตสาหกรรม นายใบน้อย สุวรรณชาติ รองอธิบดีกรมส่งเสริมอุตสาหกรรม นางสาวอัญชลีย์พร เขียวเกษม ผู้อำนวยการศูนย์ส่งเสริมอุตสาหกรรมภาคที่ 6 จังหวัดนครราชสีมา ร่วมส่งมอบ และมีนายสมเกียรติ ศรีษะเนตร รองผู้ว่าราชการจังหวัดชัยภูมิ และผู้นำชุมชน 10 หมู่บ้าน เป็นผู้รับมอบ
นางสาวสุชาดา แทนทรัพย์ โฆษกกระทรวงอุตสาหกรรม กล่าวว่า ตามที่กระทรวงอุตสาหกรรมได้มีมาตรการรับมือวิกฤตภัยแล้งด้วยกลไกประชารัฐ โดยมีมาตรการสำคัญและเร่งด่วนในการรับมือกับสถานการณ์วิกฤตภัยแล้งในภาคอุตสาหกรรม รวมถึงมาตรการลดความเดือดร้อนจากสภาวะเศรษฐกิจผันผวน โดยสนับสนุนสินเชื่อการสร้างงานสร้างอาชีพ และการสร้างโอกาสทางการตลาดรวมถึงการส่งเสริมการลงทุนให้ผู้ประกอบการ SMEs และวิสาหกิจชุมชนสามารถปรับตัวและรับมือกับวิกฤตการณ์และสภาวะดังกล่าวทั้งในระยะสั้นและระยะยาว
กระทรวงอุตสาหกรรม จึงได้มอบหมายให้กรมส่งเสริมอุตสาหกรรม (กสอ.) ดำเนินกิจกรรมผ่านการสนับสนุนอุปกรณ์ภาชนะในการกักเก็บน้ำและถ่ายทอดองค์ความรู้การสร้างภาชนะกักเก็บน้ำ การบริหารจัดการน้ำเพื่อใช้ผลิตและอุปโภคบริโภคในระดับครัวเรือนและระดับชุมชนในท้องถิ่น รวมถึงกิจกรรมการสนับสนุนสินเชื่อแก่ SMEs ผ่านกองทุนพัฒนา SME ตามแนวประชารัฐ ซึ่งกรมส่งเสริมอุตสาหกรรมได้จัดทำมาตรการแก้ปัญหาขาดแคลนน้ำโดยการบริหารจัดการน้ำอย่างเป็นระบบภายใต้กิจกรรมนำร่องระบบกักเก็บน้ำเพื่อวิสาหกิจชุมชนและราษฎรและได้คัดเลือกพื้นที่จังหวัดชัยภูมิ ซึ่งเป็นหนึ่งในจังหวัดที่ได้รับผลกระทบจากวิกฤตภัยแล้ง ซึ่งพื้นที่ส่วนใหญ่เป็นพื้นที่สำหรับเกษตรกรรม ขณะเดียวกันประชาชนในพื้นที่ยังประสบกับปัญหาขาดแคลนน้ำในการอุปโภคบริโภคด้วย โดยกรมส่งเสริมอุตสาหกรรม กระทรวงอุตสาหกรรมได้ดำเนินกิจกรรมนำร่องระบบกักเก็บน้ำสำหรับสำรองน้ำให้ครอบคลุมตามความต้องการในการใช้น้ำในการผลิตสินค้าเกษตรกรรม การแปรรูปผลิตภัณฑ์ทางการเกษตร และการอุปโภคบริโภคของกลุ่มวิสาหกิจและประชาชนในพื้นที่จังหวัดชัยภูมิ จำนวน 10 หมู่บ้านนำร่องในพื้นที่ อ.เมือง อ.บำเหน็จณรงค์ อ.หนองบัวระเหว และ อ.จัตุรัส โดยสามารถลดค่าใช้จ่ายในการซื้อน้ำกว่า 5,037,000 ลิตร/ปี คิดเป็นมูลค่ากว่า 270,660บาท/ปี และยังสามารถลดการสูญเสียโอกาสในการเพิ่มยอดขายกว่า 22,000,000 บาท/ปี ทั้งนี้กระทรวงอุตสาหกรรมจะดำเนินการช่วยเหลือผู้ประกอบการในพื้นที่ประสบภัยแล้งทั้งการสร้างระบบกักเก็บน้ำ การฝึกอาชีพ ซึ่งมีเป้าหมายทั้งสิ้น 10,000 ครัวเรือน #กระทรวงอุตสาหกรรม #โฆษกกระทรวงอุตสาหกรรม #กรมส่งเสริมอุตสาหกรรม

ที่มา : https://www.thaigov.go.th/news/contents/details/25818
