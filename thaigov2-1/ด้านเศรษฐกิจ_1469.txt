รัฐบาลไทย-ข่าวทำเนียบรัฐบาล-“กยศ. ระงับหนี้ผู้กู้เสียชีวิตจากเหตุการณ์ที่จังหวัดนครราชสีมา”

วันพุธที่ 12 กุมภาพันธ์ 2563
“กยศ. ระงับหนี้ผู้กู้เสียชีวิตจากเหตุการณ์ที่จังหวัดนครราชสีมา”
จากเหตุการณ์ร้ายแรงที่เกิดขึ้นในจังหวัดนครราชสีมาที่ผ่านมา ส่งผลให้มีผู้เสียชีวิตและได้รับบาดเจ็บจำนวนมาก โดยกองทุนจะระงับหนี้ให้กับผู้กู้ยืมที่เสียชีวิต สำหรับผู้ค้ำประกันที่เสียชีวิต กองทุนจะไม่ใช้สิทธิเรียกร้องกับทายาทของผู้ค้ำประกันแต่อย่างใด
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) เปิดเผยว่า “จากเหตุการณ์ร้ายแรงที่เกิดขึ้นในจังหวัดนครราชสีมาที่ผ่านมา ส่งผลให้มีผู้เสียชีวิตและได้รับบาดเจ็บจำนวนมาก กองทุนต้องขอแสดงความเสียใจอย่างยิ่งต่อความสูญเสียที่เกิดขึ้น ทั้งนี้ กองทุนได้ตรวจสอบรายชื่อผู้บาดเจ็บและเสียชีวิตแล้ว โดยกองทุนจะระงับหนี้ให้กับผู้กู้ยืมที่เสียชีวิต สำหรับผู้ค้ำประกันที่เสียชีวิต กองทุนจะไม่ใช้สิทธิเรียกร้องกับทายาทของผู้ค้ำประกันแต่อย่างใด และเพื่อเป็นการบรรเทาความเดือดร้อนให้กับผู้กู้ยืมที่ได้รับบาดเจ็บ กองทุนจะดำเนินการตรวจสอบรายละเอียดภาระหนี้และพิจารณาให้ความช่วยเหลือที่เหมาะสมต่อไป
กองทุนขอเป็นกำลังใจให้ครอบครัวของผู้ประสบเหตุการณ์ดังกล่าวทุกท่าน รวมถึงพี่น้องชาวจังหวัดนครราชสีมา เจ้าหน้าที่ จิตอาสา และผู้ที่เกี่ยวข้องทุกท่านที่เสียสละเพื่อปฏิบัติภารกิจในครั้งนี้ ” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/26465
