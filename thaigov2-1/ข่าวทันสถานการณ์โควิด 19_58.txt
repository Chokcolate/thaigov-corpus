รัฐบาลไทย-ข่าวทำเนียบรัฐบาล-นายกรัฐมนตรีให้กำลังใจบุคลากรสาธารณสุขพร้อมมั่นใจ “เราต้องฟันฝ่าวิกฤตินี้ไปได้ด้วยกัน”

วันเสาร์ที่ 14 มีนาคม 2563
นายกรัฐมนตรีให้กำลังใจบุคลากรสาธารณสุขพร้อมมั่นใจ “เราต้องฟันฝ่าวิกฤตินี้ไปได้ด้วยกัน”
นายกรัฐมนตรีให้กำลังใจบุคลากรสาธารณสุขพร้อมมั่นใจ “เราต้องฟันฝ่าวิกฤตินี้ไปได้ด้วยกัน”
วันนี้ (10 มีนาคม 63) เวลา 16.20 น. ณ อาคารเฉลิมพระเกียรติ สถาบันบำราศนราดูร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตรวจเยี่ยมให้กำลังใจการดำเนินงานของทีมแพทย์ พยาบาลที่ปฏิบัติหน้าที่ในการดูแลผู้ป่วยติดเชื้อไวรัส  COVID-19  พร้อมฟังบรรยายสรุปการดำเนินงาน เยี่ยมชมการบริการ One Stop Service ห้องผู้ป่วยแยกโรค โดยมีนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข นายแพทย์อภิชาต วชิรพันธ์ ผู้อำนวยการสถาบันบำราศนราดูร รอให้การต้อนรับ
เมื่อเดินทางถึง นายกรัฐมนตรีเยี่ยมชมห้องผู้ป่วยแยกโรคโดยเฉพาะ ห้องผู้ป่วยแยกโรคติดเชื้อความดันลบ (Negative Pressure) สำหรับเตรียมรับผู้ป่วยโรคติดต่ออันตรายโดยมีทีมแพทย์ พยาบาลและเจ้าหน้าที่เฉพาะ  ระบบการรับผู้ป่วยที่ต้องสงสัยจากสนามบินหรือโรงพยาบาลต่างๆ การคัดกรองผู้เดินทางจากพื้นที่เสี่ยง ทั้งนี้ หากพบผู้ต้องสงสัยว่าป่วย จะถูกนำเข้าระบบการรักษาตามมาตรฐานที่ดีที่สุดและมีการรายงานเข้าไปส่วนกลางทันที  ทั้งนี้ สถาบันบำราศนราดูรมีห้องผู้ป่วยแยกโรคติดเชื้อความดันลบ ระบบป้องกันอากาศโดยผ่านแผงกรองอากาศและทำลายเชื้อก่อนปล่อยออกไปสู่ภายนอก อุปกรณ์การแพทย์ทัดเทียมห้องไอซียู แยกทางเข้าและทางออกเพื่อ ป้องกันการแพร่กระจายเชื้อ ติดตั้งกล้องวงจรปิดและระบบการติดตามสัญญาณชีพส่ง ทีมพยาบาลที่ปฏิบัติหน้าที่เฉพาะซึ่งจะมีการสวมใส่ชุดป้องกันการติดเชื้อขณะทำหัตถการให้กับผู้ป่วยด้วย
โอกาสนี้ นายกรัฐมนตรีได้พูดคุยให้กำลังใจผู้ป่วยที่เข้ารับการรักษาผ่านระบบวิดีโอห้อง nurse stationว่า  ขอให้หายไวๆ มีอาการดีขึ้น มั่นใจในตัวแพทย์และพยาบาลที่จะให้การรักษาอย่างดีและสามารถกลับบ้านได้  ทั้งรัฐบาลและคนไทยฝากความหวังไว้กับบุคคลากรทางการแพทย์และจะร่วมฝันฝ่าวิกฤตนี้ไปด้วยกันให้ได้ จากนั้นนายกรัฐมนตรีได้เดินทางต่อไปยังกรมควบคุมโรค เพื่อเยี่ยมชมศูนย์ปฏิบัติการภาวะฉุกเฉิน (Emergency Operations Center, EOC)  ภายใต้ระบบบัญชาการเหตุการณ์ โดยมีกลุ่มภารกิจต่างๆ อาทิ  ทั้งการรวบรวมข้อมูล ติดตาม ตรวจจับและประเมินสถานการณ์ แจ้งเตือนผู้บริหารและหน่วยงานที่เกี่ยวข้องเพื่อพิจารณาตอบสนองต่อสถานการณ์นั้นๆ โดยได้มีการประชุมทางไกลผ่านวิดีโอคอนเฟอเรนท์ร่วมกับหน่วยงานต่างๆ เพื่อรับทราบสถานการณ์ทุกวัน
จากนั้น นายกรัฐมนตรีประชุมทางไกลผ่านวิดีโอคอนเฟอเรนซ์ถึงผู้ว่าราชการจังหวัด นายแพทย์สาธารณสุขจังหวัดทั่วประเทศ ผู้อำนวยการโรงพยาบาลศูนย์ กล่าวให้กำลังใจและขอบคุณผู้ปฏิบัติงานทุกคนที่ได้ร่วมแรงกาย แรงใจและเสียสละเวลาช่วยกันแก้ไขปัญหาโรคติดเชื้อ COVID 19 รัฐบาลมีมาตรการดูแลผู้ปฏิบัติหน้าที่ที่อยู่ในความเสี่ยง อยากให้ทุกคนช่วยกันสร้างการรับรู้ข้อมูลข่าวสาร รายงานสถานการณ์อย่างตรงไปตรงมา ไม่บิดเบือนข้อมูล ทุกเขตทุกภาคบูรณาการงานร่วมกันแลกเปลี่ยนข้อมูลข่าวสารและติดตามสถานการณ์อย่างต่อเนื่อง ทุกคนคือข้าราชการของแผ่นดินที่ทุ่มเทเสียสละในการทำงานเมื่อประเทศไทยเกิดวิกฤติ นายกรัฐมนตรียังกำชับผู้ว่าราชการจังหวัด ให้ช่วยสร้างการรับรู้ให้กับประชาชนในพื้นที่ของตนเองเกี่ยวกับมาตรการรัฐในการตรวจคัดกรองตั้งแต่สนามบินต้นทาง กลางทางที่สนามบินในไทยและพื้นที่ปลายทางตามภูมิลำเนาต่างๆ จะมีการเฝ้าระวังอย่างเข้มงวด นอกจากนี้ ยังมีการเฝ้าระวังควบคุมในระดับพื้นที่ รวมทั้งจัดตั้งจุดคัดกรองตามช่องทางธรรมชาติอย่างเข้มงวดเพื่อมิให้มีการเล็ดลอดเข้ามายังประเทศไทย โดยนายกรัฐมนตรีแสดงความมั่นใจว่า “เราต้องฟันฝ่าวิกฤตินี้ไปได้ด้วยกัน”

ที่มา : https://www.thaigov.go.th/news/contents/details/27277
