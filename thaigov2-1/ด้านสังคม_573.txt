รัฐบาลไทย-ข่าวทำเนียบรัฐบาล-พม. จัดประชุมอนุกรรมการฯ เร่งพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ฉบับไทย-อังกฤษ ก่อนส่งสหรัฐอเมริกาภายใน 31 ม.ค. 63

วันศุกร์ที่ 10 มกราคม 2563
พม. จัดประชุมอนุกรรมการฯ เร่งพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ฉบับไทย-อังกฤษ ก่อนส่งสหรัฐอเมริกาภายใน 31 ม.ค. 63
พม. จัดประชุมอนุกรรมการฯ เร่งพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ฉบับไทย-อังกฤษ ก่อนส่งสหรัฐอเมริกาภายใน 31 ม.ค. 63
วันนี้ (10 ม.ค. 63) เวลา 10.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมคณะอนุกรรมการกำกับและติดตามการดำเนินงานป้องกันและปราบปรามการค้ามนุษย์ ครั้งที่ 1/2563 เพื่อพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2562 ฉบับภาษาไทยและภาษาอังกฤษ โดยมีนางพัชรี อาระยะกุล รองปลัดกระทรวงการพัฒนาสังคมและความมั่นคงของมนุษย์ และผู้แทนหน่วยงานที่เกี่ยวข้องในการดำเนินงานป้องกันและปราบปรามการค้ามนุษย์ ได้แก่ กระทรวงยุติธรรม สำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม กระทรวงแรงงาน และผู้ทรงคุณวุฒิ จำนวน 60 คน เข้าร่วมประชุมฯ ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายปรเมธี กล่าวว่า สืบเนื่องจากที่ประชุมคณะกรรมการป้องกันและปราบปรามการค้ามนุษย์ (คณะกรรมการ ปคม.) ครั้งที่ 1/2563 เมื่อวันที่ 6 มกราคม 2563 ซึ่งมีพลเอก ประวิตร วงษ์สุวรรณ รองนายกรัฐมนตรี เป็นประธาน โดยที่ประชุมฯ ได้มีข้อเสนอแนะต่อร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2562 ฉบับภาษาไทยและภาษาอังกฤษ สำหรับการประชุมคณะอนุกรรมการกำกับและติดตามการดำเนินงานป้องกันและปราบปรามการค้ามนุษย์ ครั้งที่ 1/2563 ในวันนี้จึงเป็นการพิจารณาร่างรายงานฯ ที่ได้ปรับแก้ตามความเห็นของคณะกรรมการ ปคม. เพื่อให้ชัดแจนและสมบูรณ์มากขึ้น โดยรายงานฯ ทั้งสองฉบับมุ่งเน้นนำเสนอการดำเนินงาน 3 ด้านสำคัญ ดังนี้ 1) ด้านดำเนินคดีและบังคับใช้กฎหมาย : นำเสนอสถิติการปราบปรามดำเนินคดีค้ามนุษย์ 286 คดี จำแนกเป็นการแสวงหาประโยชน์ทางเพศ (ค้าประเวณี สื่อลามก และทางเพศอย่างอื่น) 184 คดี การบังคับขอทาน 8 คดี การบังคับใช้แรงงาน (แรงงานทั่วไป แรงงานในภาคประมง) 35 คดี เอาคนลงเป็นทาส 33 คดี และขูดรีดและอื่นๆ 26 คดี จับกุมผู้ต้องหาได้ 552 คน จำแนกเป็นชาย 328 คน หญิง 224 คน ช่วยเหลือผู้เสียหายจากการค้ามนุษย์ได้ 1,818 คน พัฒนาศักยภาพของเจ้าหน้าที่ที่เกี่ยวข้องจากทุกหน่วยงานในกระบวนการยุติธรรมทางอาญา พัฒนากระบวนการดำเนินคดีอย่างมีมาตรฐาน และยึดหลักผู้เสียหายเป็นศูนย์กลางในทุกขั้นตอนของกระบวนการยุติธรรม 2) ด้านคุ้มครองช่วยเหลือ : คุ้มครองผู้เสียหาย 1,560 คน ผู้เสียหายได้รับเงินชดเชยจากกองทุนเพื่อการป้องกันและปราบปรามการค้ามนุษย์ 11.65 ล้านบาท และได้รับเงินค่าสินไหมทดแทน 3.33 ล้านบาท จัดทำ Mobile Application “PROTECT-U” เพื่อเป็นช่องทางช่วยเหลือคุ้มครองผู้เสียหาย นอกจากนี้ ได้จะทำ QR Code นำเสนอกรณีตัวอย่างที่ประสบความสำเร็จ (Success Story)ในการคุ้มครองช่วยเหลือผู้เสียหายอย่างมีประสิทธิภาพ และ 3) ด้านป้องกัน:กำหนดให้นายจ้างจัดทำสัญญาจ้าง 3 ภาษา (ภาษาของแรงงานต่างด้าว ภาษาไทยและภาษาอังกฤษไว้ในฉบับเดียวกัน) เพื่อคุ้มครองแรงงานต่างด้าวให้ได้รับสิทธิประโยชน์ตามกฎหมายและเพิ่มประสิทธิภาพการตรวจแรงงานกลุ่มเสี่ยงและดำเนินคดีกับผู้กระทำความผิดเกี่ยวกับการละเมิดสิทธิแรงงานอย่างเข้มงวด
นายปรเมธี กล่าวเพิ่มเติมว่า กระทรวง พม. จะนำร่างรายงานดังกล่าวเสนอนายกรัฐมนตรีเพื่อโปรดพิจารณาในวันที่ 15 มกราคม 2563 และจัดส่งให้สหรัฐอเมริกาภายในวันที่ 31 มกราคม 2563 เพื่อใช้ประกอบการพิจารณาจัดระดับประเทศไทย ในรายงานสถานการณ์การค้ามนุษย์ประจำปี 2563 ต่อไป

ที่มา : https://www.thaigov.go.th/news/contents/details/25707
