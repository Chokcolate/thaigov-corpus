รัฐบาลไทย-ข่าวทำเนียบรัฐบาล-รมว.ยุติธรรม รับเรื่องจากผู้เสียหายเพื่อให้รับความเป็นธรรมผ่านศูนย์ยุติธรรมสร้างสุข

วันพฤหัสบดีที่ 26 ธันวาคม 2562
รมว.ยุติธรรม รับเรื่องจากผู้เสียหายเพื่อให้รับความเป็นธรรมผ่านศูนย์ยุติธรรมสร้างสุข
นายสมศักดิ์ เทพสุทิน รัฐมนตรีว่าการกระทรวงยุติธรรม ิรับเรื่องเรียนจากผู้เสียหายที่ไม่ได้รับความเป็นธรรมผ่านศูนย์ยุติธรรมสร้างสุข
ในวันพฤหัสบดีที่ ๒๖ ธันวาคม ๒๕๖๒ เวลา ๑๑.๐๐ น.
ณ บริเวณหน้าศูนย์ยุติธรรมสร้างสุข ชั้น ๒
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
นายสมศักดิ์ เทพสุทิน รัฐมนตรีว่าการกระทรวงยุติธรรม
รับเรื่องเรียนจากผู้เสียหายที่ไม่ได้รับความเป็นธรรมผ่านศูนย์ยุติธรรมสร้างสุข
โดยการประสานผ่านทางนายสงกานต์ อัจฉริยะทรัพย์
กรรมการปฏิรูปประเทศด้านกระบวนการยุติธรรม
โดยมีว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม
รองศาสตราจารย์ ดร.วีริศ อัมระปาล ที่ปรึกษารัฐมนตรีว่าการกระทรวงยุติธรรม (ด้านวิชาการ)
และนางสาวเอมอร เสียงใหญ่ รองอธิบดีกรมคุ้มครองสิทธิและเสรีภาพ ร่วมด้วย
ทั้งนี้ ผู้เสียหายที่ไม่ได้รับความเป็นธรรมที่มาขอรับการช่วยเหลือจากกระทรวงยุติธรรม จำนวน ๒ คดี คือ
คดีแรก เด็กชาย นภัทร เทียนเทพ อายุ ๑๖ ปี ถูกรถยนต์กระบะพุ่งชน
จนบาดเจ็บสาหัสและทุพพลลภาพหรือพิการตลอดชีวิต
เหตุเกิดในท้องที่สถานีตำรวจนครบาลสายไหม ตั้งแต่วันที่ ๑๔ มิถุนายน ๒๕๖๒
แต่ระยะเวลาผ่านมา ๗ เดือนแต่เพิ่งแจ้งข้อหาภายหลังอันเป็นเหตุให้ผู้ร้องได้รับความเสียหาย
คดีที่สอง นางลูกนก เขียววิไล ร้องเรียนกรณีสามีถูกคนขับรถแท็กซี่ขับรถโดยประมาทฯ ในเวลากลางคืน
จนกระทั่งได้รับความเสียหายบาดเจ็บสาหัส ข้อต่อกระดูกหลังหักหลายข้อ
เหตุเกิดในท้องที่สถานีตำรวจนครบาลพญาไท ตั้งแต่วันที่ ๑ ธันวาคม ๒๕๖๒
แต่คดีไม่มีความคืบหน้าโดยพนักงานสอบสวนสถานีตำรวจนครบาลพญาไท
ไม่ได้มีการเรียกโชเฟอร์แท็กซี่รายนี้มารับทราบข้อกล่าวหาแต่อย่างใด
อันเป็นเหตุให้ผู้ร้องได้รับความเสียหายในกระบวนการยุติธรรม
โอกาสนี้ รัฐมนตรีว่าการกระทรวงยุติธรรม กล่าวว่า กระทรวงยุติธรรมยินดีที่จะให้ความช่วยเหลือผู้ที่ได้รับความเสียหาย
ตามพระราชบัญญัติค่าตอบแทนผู้เสียหาย และค่าทดแทน และค่าใช้จ่ายแก่จำเลยในคดีอาญา พ.ศ. ๒๕๔๔
(และที่แก้ไขเพิ่มเติม (ฉบับที่ ๒) พ.ศ. ๒๕๕๙)
รวมทั้งสนับสนุนเรื่องการจัดหาทนายความในการดำเนินคดีกับผู้ที่เกี่ยวข้อง
ซึ่งการรับสิทธิตามขั้นตอนของกฎหมายนั้นกระทรวงยุติธรรมจะให้ข้อมูลและบูรณาการกับหน่วยงานต่าง ๆ
เพื่อร่วมกันแก้ไขปัญหาและสร้างความยุติธรรมให้กับประชาชนและสังคมที่ได้รับผลกระทบต่อไป

ที่มา : https://www.thaigov.go.th/news/contents/details/25502
