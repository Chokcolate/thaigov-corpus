รัฐบาลไทย-ข่าวทำเนียบรัฐบาล-นายกรัฐมนตรี ประธานพิธีปิดการฝึกปฏิบัติทางทะเลของศูนย์อำนวยการรักษาผลประโยชน์ของชาติทางทะเล

วันพุธที่ 21 สิงหาคม 2562
นายกรัฐมนตรี ประธานพิธีปิดการฝึกปฏิบัติทางทะเลของศูนย์อำนวยการรักษาผลประโยชน์ของชาติทางทะเล
นายกรัฐมนตรี ประธานพิธีปิดการฝึกปฏิบัติทางทะเลของศูนย์อำนวยการรักษาผลประโยชน์ของชาติทางทะเล
ช่วงบ่าย วันนี้  พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม จะเดินทางไปเป็นประธานพิธีปิดการฝึกปฏิบัติทางทะเลของศูนย์อำนวยการรักษาผลประโยชน์ของชาติทางทะเล ในนามของผู้อำนวยการศูนย์อำนวยการรักษาผลประโยชน์ของชาติทางทะเล ณ เรือหลวงอ่างทอง บริเวณพื้นที่อ่าวไทยตอนบน จังหวัดระยอง โดยจะชมการฝึกบริหารวิกฤติระดับชาติ การฝึกสาธิตประมงผิดกฎหมายโดยชุดสหวิชาชีพทางหัวเรือของเรือหลวงอ่างทอง การฝึกสาธิตการช่วยเหลือผู้ประสบภัยในทะเล การขจัดคราบน้ำมันในทะเล และโรงพยาบาลระดับ 2  พร้อมเป็นประธานในพิธีปิดการฝึกอบรมการฝึกบังคับการและฝึกปฏิบัติทางทะเล
โดยศูนย์อำนวยการรักษาผลประโยชน์ของชาติทางทะเล(ศรชล.) ซึ่งจะเป็นหน่วยงานที่ได้รับมอบหมายงานในการปราบปรามการทำประมงผิดกฎหมาย ขาดการรายงานและไร้การควบคุม หลังจากมีการยุบศูนย์บัญชาการการแก้ไขปัญหาการทำประมงผิดกฎหมาย จึงประกอบด้วยการฝึกการบังคับการและปฏิบัติทางทะเลเพื่อรักษาผลประโยชน์ของชาติทางทะเล ผนวกกับการฝึกบริหารวิกฤติระดับชาติ ในสถานการณ์หลักต่างๆ โดยเฉพาะการปราบปรามการทำการประมงผิดกฏหมาย  การขจัดคราบน้ำมันรั่วไหล การให้ความช่วยเหลือผู้ประสบภัยทางทะเล รวมทั้งความรู้และความเข้าใจที่สอดคล้องกับแนวทางพัฒนาพื้นที่เขตส่งเสริมระเบียงเศรษฐกิจตะวันออกพิเศษภาคตะวันออกของรัฐบาล ด้วย
นายกรัฐมนตรีในนามของผู้อำนวยการศูนย์อำนวยการรักษาผลประโยชน์ของชาติทางทะเลจะเน้นย้ำภารกิจสำคัญของกองทัพต้องทำหน้าที่ในการปกป้องและรักษาประโยชน์ของชาติ โดยเฉพาะทรัพยากรของประเทศ รวมทั้งการฝึกอบรมและปฏิบัติการทางทหารจะต้องมีความสอดคล้องกับยุทธศาสตร์ชาติและแผนพัฒนาประเทศด้วย

ที่มา : https://www.thaigov.go.th/news/contents/details/22373
