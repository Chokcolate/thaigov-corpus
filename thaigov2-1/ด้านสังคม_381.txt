รัฐบาลไทย-ข่าวทำเนียบรัฐบาล-สธ.-ไอโอเอ็มลงนามความร่วมมือแก้ไขปัญหาสาธารณสุขในกลุ่มประชากรต่างด้าวชายแดน

วันพฤหัสบดีที่ 14 พฤศจิกายน 2562
สธ.-ไอโอเอ็มลงนามความร่วมมือแก้ไขปัญหาสาธารณสุขในกลุ่มประชากรต่างด้าวชายแดน
กระทรวงสาธารณสุข ลงนามความร่วมมือกับองค์การระหว่างประเทศเพื่อการโยกย้ายถิ่นฐาน ครั้งที่ 3  เพื่อแก้ไขปัญหาสาธารณสุขในกลุ่มต่างด้าวในชายแดน ทั้งผู้ย้ายถิ่น และกลุ่มด้อยโอกาสในพื้นที่ประเทศไทย เข้าถึงบริการสาธารณสุขขั้นพื้นฐาน
วันนี้ (14 พฤศจิกายน 2562) ที่กระทรวงสาธารณสุข จ.นนทบุรี นายแพทย์สุขุม กาญจนพิมายปลัดกระทรวงสาธารณสุข และนางสาวดาน่า เกรเบอร์ ลาเด๊ก (Ms.Dana Graber Ladek)หัวหน้าสำนักงานองค์การระหว่างประเทศเพื่อการโยกย้ายถิ่นฐานประเทศไทย(International Organization for Migration : IOM) ร่วมลงนามความร่วมมือสนับสนุนการแก้ปัญหาสาธารณสุขในกลุ่มประชากรต่างด้าวในจังหวัดชายแดน และให้สัมภาษณ์ว่า ได้ลงนามความร่วมมือกับไอโอเอ็มครั้งแรกตั้งแต่พ.ศ. 2552 ครั้งนี้เป็นครั้งที่ 3 ระยะเวลาดำเนินการ 3 ปี เริ่ม 14 พฤศจิกายน 2562 – 30 พฤศจิกายน 2565 เป็นกรอบความร่วมมือในการดูแลด้านสุขภาพของผู้ย้ายถิ่นในประเทศไทย เพื่อช่วยเหลือกระทรวงสาธารณสุขในการพัฒนาความรู้ สร้างความตระหนักรู้ ขีดความสามารถด้านนโยบายและแนวทางการปฏิบัติ รวมทั้งการให้บริการและสนับสนุนการเข้าถึงบริการสาธารณสุขขั้นพื้นฐานและความช่วยเหลือด้านมนุษยธรรมแก่ประชากรต่างด้าว ครอบคลุมทั้งที่ได้ขึ้นทะเบียนและมิได้ขึ้นทะเบียนตามกฎหมายกำหนด รวมถึงประชาชนที่ด้อยโอกาสในประเทศไทย
นายแพทย์สุขุมกล่าวต่อว่า การบริการภายใต้โครงการนี้ มุ่งเน้น 6 ด้าน คือ 1.สาธารณสุขมูลฐาน การตรวจและการประเมินสุขภาพ การปฐมพยาบาลเบื้องต้น  2.การรักษาพยาบาลฉุกเฉินสำหรับผู้ย้ายถิ่นที่อยู่ในภาวะวิกฤติ 3.อนามัยเจริญพันธุ์และสุขภาวะทางเพศและสุขภาพเด็ก เช่น การวางแผนครอบครัว การมีบุตรอย่างปลอดภัย โภชนาการ การให้ภูมิคุ้มกันเด็ก โรคติดต่อทางเพศสัมพันธ์ โรคเอดส์ 4.การป้องกันและควบคุมโรคติดเชื้อ โดยเฉพาะโรคประจำถิ่น เช่น โรคไข้เลือดออก มาลาเรีย วัณโรค โรคท้องร่วง และโรคติดต่ออุบัติใหม่ โรคอุบัติซ้ำเช่น ไข้หวัดนก ไข้หวัดใหญ่ 5.อนามัยสิ่งแวดล้อมและสุขาภิบาลชุมชน และการจัดให้มีแหล่งน้ำที่สะอาดปลอดภัย และ6.การเตรียมความพร้อมรับภัยพิบัติที่อาจเกิดขึ้น โดยไอโอเอ็มจะเป็นผู้รับผิดชอบด้านบัญชี การเงินการบริหารโครงการ การประเมินโครงการ และการแลกเปลี่ยนข้อมูล รวมทั้งการพัฒนาศักยภาพของเจ้าหน้าที่สาธารณสุขและหน่วยงานที่เกี่ยวข้อง
***********************************  14 พฤศจิกายน 2562

ที่มา : https://www.thaigov.go.th/news/contents/details/24551
