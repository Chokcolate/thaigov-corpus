รัฐบาลไทย-ข่าวทำเนียบรัฐบาล-สมอ. กร้าว 29 มี.ค. 63 มอไซค์ใหม่ทุกคันต้องได้ยูโร 4 เด้งรับนโยบายแก้ปัญหา PM 2.5 ของรัฐบาล

วันพุธที่ 12 กุมภาพันธ์ 2563
สมอ. กร้าว 29 มี.ค. 63 มอไซค์ใหม่ทุกคันต้องได้ยูโร 4 เด้งรับนโยบายแก้ปัญหา PM 2.5 ของรัฐบาล
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นัดหารือผู้ประกอบการรถจักรยานยนต์กว่า 40 ราย สั่งเข้ม รถใหม่ทุกคันต้องได้มาตรฐานยูโร 4 ตั้งแต่วันที่ 29 มีนาคม 2563 นี้ เป็นต้นไป ตั้งเป้าหมายแก้ปัญหาฝุ่นพิษ PM 2.5 ระยะยาว
สมอ. นัดหารือผู้ประกอบการรถจักรยานยนต์กว่า 40 ราย สั่งเข้ม รถใหม่ทุกคันต้องได้มาตรฐานยูโร 4 ตั้งแต่วันที่ 29 มีนาคม 2563 นี้ เป็นต้นไป ตั้งเป้าหมายแก้ปัญหาฝุ่นพิษ PM 2.5 ระยะยาว
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม เปิดเผยว่า วันนี้ (5 กุมภาพันธ์ 2563) สมอ. ได้เชิญผู้ประกอบการรถจักรยานยนต์กว่า 40 ราย อาทิ ฮอนด้า ยามาฮ่า คาวาซากิ ซูซูกิ ไทเกอร์ ฯลฯ ชี้แจงทำความเข้าใจ และเตรียมความพร้อมในการยื่นขอ มอก. 2915-2561 รถจักรยานยนต์เฉพาะด้านความปลอดภัย – สารมลพิษจากเครื่องยนต์ ระดับยูโร 4 ซึ่งประกาศบังคับใช้ตั้งแต่วันที่ 29 มีนาคม 2563 เพื่อช่วยแก้ไขปัญหามลพิษทางอากาศ โดยเฉพาะปัญหาฝุ่นพิษหรือ PM 2.5 ที่ส่งผลกระทบต่อสุขภาพของประชาชนเป็นอย่างมาก ซึ่งมาตรฐานดังกล่าวมีข้อกำหนดที่ควบคุมปริมาณสารมลพิษที่ปล่อยออกมาจากเครื่องยนต์ของรถจักรยานยนต์ ได้แก่ คาร์บอนมอนอกไซด์ ไฮโดรคาร์บอน ออกไซด์ของไนโตรเจน ลดลงถึง 50% เมื่อเปรียบเทียบกับ มอก. เดิม คือ ยูโร 3 นอกจากนี้ มาตรฐานฉบับนี้ยังมีข้อกำหนดเรื่องความทนทานของอุปกรณ์ควบคุมมลพิษ เพื่อให้มั่นใจว่ารถจักรยานยนต์ที่ผ่านการใช้งานแล้วระยะเวลาหนึ่ง ยังคงสามารถควบคุมปริมาณสารมลพิษเป็นไปตามเกณฑ์ที่กำหนดได้
เลขาธิการ สมอ. กล่าวเพิ่มเติมว่า เรื่องนี้นายกอบชัย สังสิทธิสวัสดิ์ ปลัดกระทรวงอุตสาหกรรม ได้กำชับเป็นพิเศษให้ สมอ. เร่งดำเนินการ เนื่องจากการแก้ไขปัญหาฝุ่น PM 2.5 ถือเป็นนโยบายเร่งด่วนของรัฐบาลในขณะนี้ ซึ่งเมื่อมาตรฐานมีผลใช้บังคับแล้ว ผู้ประกอบการทั้งผู้ทำ ผู้นำเข้าและผู้จำหน่ายจะต้องปฏิบัติตามมาตรฐาน หากฝ่าฝืนจะมีความผิดตามกฎหมาย โดยบทลงโทษสำหรับผู้ทำ ผู้นำเข้ามีโทษจำคุกไม่เกิน 2 ปี ปรับไม่เกิน 2 ล้านบาทหรือทั้งจำทั้งปรับ และผู้จำหน่ายมีโทษจำคุกไม่เกิน 6 เดือน หรือปรับไม่เกิน 500,000 บาท หรือทั้งจำทั้งปรับ โดยขณะนี้ สมอ. ได้เตรียมความพร้อมในการให้การรับรองแล้ว ผู้ประกอบการสามารถยื่นคำขอได้ทันที ซึ่งจะดำเนินการผ่านระบบอิเล็กทรอนิกส์ หรือ E-license ทั้งหมด สะดวก รวดเร็วใช้ระยะเวลาดำเนินการไม่เกิน 15 วันทำการ

ที่มา : https://www.thaigov.go.th/news/contents/details/26444
