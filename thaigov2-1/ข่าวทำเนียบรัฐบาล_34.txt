รัฐบาลไทย-ข่าวทำเนียบรัฐบาล-นายกรัฐมนตรีประกอบพิธีวางศิลาฤกษ์อาคารศูนย์ปฏิบัติการแพร่ภาพออกอากาศ การกระจายเสียงและการให้บริการข้อมูลข่าวสารภาครัฐ กรมประชาสัมพันธ์

วันพุธที่ 7 สิงหาคม 2562
นายกรัฐมนตรีประกอบพิธีวางศิลาฤกษ์อาคารศูนย์ปฏิบัติการแพร่ภาพออกอากาศ การกระจายเสียงและการให้บริการข้อมูลข่าวสารภาครัฐ กรมประชาสัมพันธ์
นายกรัฐมนตรีประกอบพิธีวางศิลาฤกษ์อาคารศูนย์ปฏิบัติการแพร่ภาพออกอากาศ การกระจายเสียงและการให้บริการข้อมูลข่าวสารภาครัฐ กรมประชาสัมพันธ์
วันนี้ (6 สิงหาคม 2562) เวลา 16.30 น. พลเอก ประยุทธ์ จันทร์โอชา นายกรัฐมนตรี เดินทางมายังบริเวณพื้นที่ก่อสร้างอาคารศูนย์ปฏิบัติการแพร่ภาพออกอากาศ การกระจายเสียงและการให้บริการข้อมูลข่าวสารภาครัฐ สถานีวิทยุกระจายเสียงแห่งประเทศไทย  กรุงเทพมหานคร เพื่อประกอบพิธีวางศิลาฤกษ์อาคารศูนย์ปฏิบัติการแพร่ภาพออกอากาศ การกระจายเสียงและการให้บริการข้อมูลข่าวสารภาครัฐ กรมประชาสัมพันธ์ เพื่อความเป็นสิริมงคล และขวัญกำลังใจแก่ข้าราชการ เจ้าหน้าที่ กรมประชาสัมพันธ์  โดยมี นายเทวัญ ลิปตพัลลภ รัฐมนตรีประจำสำนักนายกรัฐมนตรี   พลโท สรรเสริญ แก้วกำเนิด อธิบดีกรมประชาสัมพันธ์ พร้อมด้วย รองอธิบดีกรมประชาสัมพันธ์ นายดุสิต สิงห์คีรี ผู้อำนวยการสถานีวิทยุโทรทัศน์แห่งประเทศไทย คณะผู้บริหารกรมประชาสัมพันธ์  ข้าราชการและเจ้าหน้าที่ที่เกี่ยวข้องให้การต้อนรับและเข้าร่วมพิธี
รัฐมนตรีประจำสำนักนายกรัฐมนตรี ได้กล่าวถึงรายละเอียดการก่อสร้างอาคารว่า  มีพื้นที่ใช้สอย 34,545 ตารางเมตร เป็นอาคารคอนกรีตเสริมเหล็ก สูง 8 ชั้น    เป็นชั้นบนดิน 6 ชั้น ใต้ดิน 2 ชั้น สามารถจอดรถได้ 300 คัน สำหรับชั้นดาดฟ้ามีลานจอดเฮลิคอปเตอร์ 1 ลำ  เพื่ออำนวยความสะดวกด้านการเดินทาง ในกรณีจำเป็นเร่งด่วนแก่ผู้นำประเทศ คณะรัฐมนตรีและบุคคลสำคัญ   ทั้งนี้ กรมประชาสัมพันธ์ ได้ส่งมอบพื้นที่แก่บริษัท อาคาร 33 จำกัด ผู้รับจ้างก่อสร้าง เมื่อวันที่1 กรกฎาคม 2562  โดยมีกำหนดแล้วเสร็จตามสัญญา วันที่ 14 มิถุนายน 2565 ใช้เวลาก่อสร้างทั้งสิ้น 3 ปี  (ปีงบประมาณ พ.ศ.2562 – 2565)   ซึ่งกรมประชาสัมพันธ์ได้จัดทำโครงการก่อสร้างอาคารแห่งใหม่ พร้อมสิ่งอำนวยความสะดวก ที่สามารถตอบสนองภารกิจด้านการประชาสัมพันธ์ของประเทศ ในงบประมาณที่เหมาะสมคุ้มค่า  โดยจะเป็นอาคารปฏิบัติการใหม่ ให้กับหน่วยงานสื่อหลัก 3 หน่วยงานในกำกับของกรมประชาสัมพันธ์ คือ สถานีวิทยุโทรทัศน์แห่งประเทศไทย สถานีวิทยุกระจายเสียงแห่งประเทศไทย และสำนักข่าว กรมประชาสัมพันธ์
โอกาสนี้ นายกรัฐมนตรีได้ประกอบพิธีวางศิลาฤกษ์อาคารศูนย์ปฏิบัติการแพร่ภาพออกอากาศฯ โดยจุดเครื่องบูชา พร้อมนำใบเงิน ใบทอง ใบนาก เหรียญเงินไปโปรยลงก้นหลุม  เสร็จแล้วปิดทอง เจิมแผ่นศิลาฤกษ์ และวางอิฐทอง นาก เงิน รวมทั้งวางตลับนพรัตน์ในช่องอิฐ แล้ววางแผ่นศิลาฤกษ์ ก่อนโปรยขว้างตอก ดอกไม้ เหรียญเงิน และเหรียญทอง เป็นอันเสร็จพิธี  จากนั้น รัฐมนตรีประจำสำนักนายกรัฐมนตรี และอธิบดีกรมประชาสัมพันธ์นำนายกรัฐมนตรีเยี่ยมชมนิทรรศการอาคารศูนย์ปฏิบัติการโดยนายกรัฐมนตรีได้ร่วมถ่ายรูปกับผู้บริหารและข้าราชการกรมประชาสมพันธ์ ก่อนเดินทางกลับ
------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22041
