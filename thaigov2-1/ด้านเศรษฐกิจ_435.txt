รัฐบาลไทย-ข่าวทำเนียบรัฐบาล-รมช.ธรรมนัส เร่งรัดปฏิรูปที่ดินจังหวัดทั่วประเทศ

วันอังคารที่ 17 กันยายน 2562
รมช.ธรรมนัส เร่งรัดปฏิรูปที่ดินจังหวัดทั่วประเทศ
รมช.ธรรมนัส เร่งรัดปฏิรูปที่ดินจังหวัดทั่วประเทศ สำรวจที่ดิน ส.ป.ก. เตรียมความพร้อมด้านสาธารณูปโภค เพื่อจัดสรรแก่ประชาชนที่ขาดแคลนที่ทำกิน พร้อมส่งเสริมการประกอบอาชีพในรูปแบบแปลงใหญ่
ร้อยเอกธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังมอบนโยบายเพื่อเป็นแนวทางการทำงาน แก่สำนักงานการปฏิรูปที่ดินเพื่อเกษตรกรรม (ส.ป.ก.) ณ ห้องประชุมไชยยงค์ ชูชาติ สำนักงานการปฏิรูปที่ดินเพื่อเกษตรกรรม ว่า ตามที่รัฐบาลได้กำหนดนโยบายในการบริหารราชการแผ่นดิน นโยบายหลัก 12 ด้าน และนโยบายเร่งด่วน 12 เรื่อง โดยได้มอบหมายนโยบายให้ผู้บริหารสำนักงานการปฏิรูปที่ดินเพื่อเกษตรกรรมรับไปดำเนินการแล้วนั้น
สำหรับการประชุมในวันนี้ จะเป็นการเร่งรัดการดำเนินงานในเรื่องการจัดสรรที่ดินทำกินให้แก่เกษตรกรและประชาชนที่ไร้ที่ทำกิน โดยได้เรียกประชุมปฏิรูปที่ดินจังหวัด ทั้ง 72 จังหวัด เข้ามารับนโยบายเพื่อเร่งรัดการดำเนินงานให้มีประสิทธิภาพมากขึ้น ซึ่งจะเริ่มจากการสำรวจที่ดิน ส.ป.ก. ของแต่ละจังหวัด ที่ได้แจกจ่ายให้ประชาชนไปก่อนหน้านี้ ว่ามีการอยู่อาศัยและใช้ประโยชน์ถูกต้องตามวัตถุประสงค์หรือไม่ ถ้าหากไม่ได้นำไปใช้ประโยชน์ตามวัตถุประสงค์หรือเป็นที่รกร้าง ก็จะนำมารวบรวมและจัดสรรให้ประชาชนในรูปแบบสหกรณ์ต่อไป โดยที่ดินนั้นจะต้องมีความพร้อมด้านสาธารณูปโภค ได้แก่ น้ำ ไฟ ถนน เป็นต้น รวมไปถึงการส่งเสริมอาชีพในรูปแบบเกษตรแปลงใหญ่ นอกจากนี้ยังมีการติดตามและประเมินผลการบังคับใช้กฎหมายใหม่ของ ส.ป.ก. ที่เกี่ยวข้อง ว่ามีประสิทธิภาพและเหมาะสมกับบริบทในปัจจุบันหรือไม่ ทั้งนี้ จะได้เร่งรัดการดำเนินงานในที่ดินนำร่อง 509 ไร่ ที่จังหวัดเชียงราย ไปพร้อมๆกับที่ดินแปลงอื่นๆ เพื่อจัดสรรให้ประชาชนได้มีที่ดินทำกิน มีอาชีพ ที่มั่นคงต่อไป. รมช.ธรรมนัสกล่าว
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/23165
