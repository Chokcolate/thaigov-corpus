รัฐบาลไทย-ข่าวทำเนียบรัฐบาล-โครงงานนักเรียน

วันพฤหัสบดีที่ 22 สิงหาคม 2562
โครงงานนักเรียน
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานในพิธีเปิดการนำเสนอโครงงานนักเรียน ครั้งที่ 9
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานในพิธีเปิดการนำเสนอโครงงานนักเรียน ครั้งที่ 9 ห้องเรียนพิเศษวิทยาศาสตร์ คณิตศาสตร์ เทคโนโลยี และสิ่งแวดล้อม เครือข่ายภาคกลางตอนบน โดยมีผู้บริหารกระทรวงศึกษาธิการ ผู้บริหารโรงเรียนในเครือข่าย ครู บุคลากรทางการศึกษา และนักเรียน กว่า 2,000 คน เข้าร่วมงานเมื่อเร็ว ๆ นี้ ณ โรงเรียนสตรีนนทบุรี
ดร.ชเนตตรี วัจนะรัตน์  ผู้อำนวยการโรงเรียนสตรีนนทบุรี กล่าวรายงานว่า การนำเสนอโครงงานนักเรียนห้องเรียนพิเศษวิทยาศาสตร์คณิตศาสตร์ เทคโนโลยีและสิ่งแวดล้อม เครือข่ายภาคกลางตอนบน ครั้งที่ 9 มีวัตถุประสงค์เพื่อให้นักเรียนโครงการห้องเรียนพิเศษวิทยาศาสตร์ คณิตศาสตร์ เทคโนโลยี และสิ่งแวดล้อม มีเวทีในการนำเสนอโครงงาน และเผยแพร่ผลงานตามแนวทางการจัดการเรียนการสอนที่เน้น “โครงงาน” ซึ่งจะทำให้เกิดการแลกเปลี่ยน เรียนรู้ และสร้างสัมพันธ์ที่ดีต่อกันของโรงเรียนในเครือข่าย โดยการจัดงานในครั้งนี้ มีคณะครูและนักเรียนระดับมัธยมศึกษาร่วมนำเสนอผลงาน จาก 29 โรงเรียนใน 10 จังหวัดภาคกลางตอนบน ได้แก่ ชัยนาท สิงห์บุรี ลพบุรี สระบุรี อุทัยธานี อ่างทอง อยุธยา ปทุมธานี นนทบุรี และกรุงเทพฯ
นายพีระ รัตนวิจิตร รองเลขาธิการคณะกรรมการการศึกษาขั้นพื้นฐาน กล่าวว่า โครงการห้องเรียนพิเศษฯ เริ่มดำเนินการตั้งแต่ปี 2550 โดยมีโรงเรียนเข้าร่วมโครงการรวม 107 แห่ง จนกระทั่งในปีการศึกษา 2560 มีโรงเรียนเข้าร่วมโครงการเพิ่มเติมเป็น 220 แห่ง ซึ่งจำนวนนี้รวมโรงเรียนจุฬาภรณราชวิทยาลัย 12 แห่ง ที่เป็นโรงเรียนวิทยาศาสตร์ภูมิภาคอยู่แล้ว โดยการพัฒนาห้องเรียนพิเศษฯ อยู่ภายใต้การบริหารจัดการของ 9 เครือข่ายตามเขตภูมิศาสตร์ของประเทศ และมีตัวชี้วัดเป็นเป้าหมายการดำเนินงาน คือ ร้อยละของนักเรียนที่มีความสามรถพิเศษด้านวิทยาศาสตร์และคณิตศาสตร์ทุกคน ได้รับการพัฒนาศักยภาพตามมาตรฐานสากล รวมทั้งศึกษาต่อระดับอุดมศึกษาทางด้านวิทยาศาสตร์ ต่อไป
รมช.ศึกษาธิการ กล่าวชื่นชมคณะผู้จัดงาน คณะกรรมการ และผู้ร่วมงาน ที่ทำให้การจัดกิจกรรมสำเร็จลุล่วงบรรลุตามวัตถุประสงค์ของโครงการ นำมาสู่การสร้างเวทีและโอกาสในการนำเสนอผลงานของนักเรียน เพื่อให้นักเรียนได้แลกเปลี่ยนเรียนรู้ซึ่งกันและกัน สอดคล้องกับนโยบายการปฏิรูปการศึกษาในศตวรรษที่ 21 ของคณะกรรมการการศึกษาขั้นพื้นฐาน “มุ่งเน้นให้ผู้เรียนมีทักษะ กระบวนการคิดอย่างเป็นระบบ มีวิจารณญาณ สามารถไตร่ตรอง วิเคราะห์ ริเริ่มสร้างสรรค์ แก้ปัญหา และกล้าตัดสินใจ”
ซึ่งผลงานโครงงานที่นำเสนอในกิจกรรมครั้งนี้ เป็นหัวใจอันสำคัญในการส่งเสริมการพัฒนาประเทศให้มีความทัดเทียมกับอารยประเทศ โดยขอเพิ่มเติมการนำเสนอโครงงานที่เน้นด้านการอนุรักษ์และรักษาสิ่งแวดล้อม อาทิ การงดใช้วัสดุที่ทำจากพลาสติก เป็นต้น เพื่อเป็นการรณรงค์การรักษาสิ่งแวดล้อม ที่ถือเป็นปัญหาระดับชาติอยู่ในปัจจุบันนี้ ขอให้ช่วยกันส่งเสริมให้เด็กและเยาวชน เกิดจิตสำนึกรักษ์สิ่งแวดล้อม พร้อมคิดค้นและสร้างสรรค์นวัตกรรมที่ช่วยอนุรักษ์สิ่งแวดล้อมมากขึ้น เพื่อพัฒนาทักษะและศักยภาพของกำลังคนอย่างรอบด้านตามแผนยุทธศาสตร์ชาติ ระยะ 20 ปี และมีความทันสมัยใส่ใจสิ่งแวดล้อมในฐานะพลโลกด้วย
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/22428
