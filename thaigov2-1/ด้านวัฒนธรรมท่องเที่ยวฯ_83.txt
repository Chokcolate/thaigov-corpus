รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ให้โอวาทนักกีฬาฟุตบอลนักเรียนทีมชาติไทย

วันพฤหัสบดีที่ 14 พฤศจิกายน 2562
รมว.ท่องเที่ยวและกีฬา ให้โอวาทนักกีฬาฟุตบอลนักเรียนทีมชาติไทย
รัฐมนตรีว่าการกระทรวงการท่องเที่ยวและกีฬา เป็นประธานในพิธีมอบโอวาทก่อนการเดินทางเข้าร่วมการแข่งขันฟุตบอลนักเรียนชิงชนะเลิศแห่งเอเชีย ครั้งที่ 47
วันที่ 13 พฤศจิกายน 2562 เวลา 12.30 น. นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เป็นประธานในพิธีมอบโอวาทก่อนการเดินทางเข้าร่วมการแข่งขันฟุตบอลนักเรียนชิงชนะเลิศแห่งเอเชีย ครั้งที่ 47 โดยมีนายนภินทร ศรีสรรพางค์ ผู้ช่วยรัฐมนตรีประจำกระทรวงการท่องเที่ยวและกีฬา นายโชติ ตราชู ปลัดกระทรวงการท่องเที่ยวและกีฬา นายสันติ ป่าหวาย อธิบดีกรมพลศึกษา พร้อมด้วยผู้บริหารกระทรวงฯ ณ ห้องโถง ชั้น 1 สำนักงานปลัดกระทรวงการท่องเที่ยวและกีฬา
รัฐมนตรีว่าการกระทรวงการท่องเที่ยวและกีฬา กล่าวว่า "เราเป็นนักกีฬาที่ได้รับการคัดเลือกเป็นตัวแทน 20 คนสุดท้ายจากผู้เข้าร่วมคัดเลือกตัวกว่า 600 คน ขอให้นักกีฬานักเรียนไทยทุกคน สู้อย่างสมศักดิ์ศรี เต็มภาคภูมิ นำชื่อเสียงมาสู่ประเทศไทย ผมเชื่อว่าการฝึกซ้อมอย่างหนักและการอยู่ในระเบียบวินัยที่เคร่งครัดตลอด 1 เดือนที่ผ่านมาจะนำความสำเร็จมาให้เรา ผมอยากฝากให้นักกีฬาทุกคนว่า การที่เราไปแข่งขันในต่างบ้านต่างเมือง เราต้องเตรียมความพร้อมด้านจิตใจและอารมณ์ของตนเองให้เข้มแข็ง อดทน อดกลั้นต่อแรงกดดันรอบด้านให้ความเคารพในผู้ตัดสิน และหากเราทำเต็มที่แล้ว ไม่ว่าผลจะออกมาตามเป้าหมายหรือไม่นั้น เราจะต้องมีน้ำใจนักกีฬา รู้แพ้ รู้ชนะ และรู้อภัย สร้างเพื่อน สร้างมิตรภาพตลอดระยะเวลาการแข่งขัน และหากมีโอกาส ขอให้เผยแพร่วัฒนธรรมอันดีงามของไทยให้กับเพื่อนชาวต่างชาติได้รู้จัก

ที่มา : https://www.thaigov.go.th/news/contents/details/24560
