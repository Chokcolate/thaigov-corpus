รัฐบาลไทย-ข่าวทำเนียบรัฐบาล-มหาดไทย เดินหน้าเสริมสร้างพฤติกรรม ลด คัดแยกขยะก่อนทิ้ง พร้อมเป็นต้นแบบที่ดี ลดใช้ขยะพลาสติกและกล่องโฟม

วันอังคารที่ 3 กันยายน 2562
มหาดไทย เดินหน้าเสริมสร้างพฤติกรรม ลด คัดแยกขยะก่อนทิ้ง พร้อมเป็นต้นแบบที่ดี ลดใช้ขยะพลาสติกและกล่องโฟม
มหาดไทย เดินหน้าเสริมสร้างพฤติกรรม ลด คัดแยกขยะก่อนทิ้ง พร้อมเป็นต้นแบบที่ดี ลดใช้ขยะพลาสติกและกล่องโฟม
วันนี้ (3 ก.ย. 62) ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายพรพจน์ เพ็ญพาส รองปลัดกระทรวงมหาดไทย ได้รับมอบหมายจากนายฉัตรชัย พรหมเลิศ ปลัดกระทรวงมหาดไทย เป็นประธานเปิดการประชุมเชิงปฏิบัติการเพื่อเสริมสร้างพฤติกรรมในการลดและคัดแยกขยะมูลฝอย และการใช้บรรจุภัณฑ์ที่เป็นมิตรต่อสิ่งแวดล้อม ประจำปีงบประมาณ พ.ศ. 2562 โดยมีวัตถุประสงค์เพื่อส่งเสริมให้บุคลากรในสังกัดสำนักงานปลัดกระทรวงมหาดไทยได้ตระหนักถึงความสำคัญของการลดและคัดแยกขยะก่อนทิ้ง โดยมีการปรับเปลี่ยนพฤติกรรมหันมาใช้ผลิตภัณฑ์ที่เป็นมิตรต่อสิ่งแวดล้อมมากขึ้น และมีส่วนร่วมในการจัดการขยะเพื่อขับเคลื่อนไปสู่การปฏิบัติอย่างเป็นรูปธรรม พร้อมเป็นแบบอย่างที่ดีแก่สังคมและชุมชนต่อไป โดยมี ดร.ธนวันต์ สินธุนาวา นายกสมาคมพัฒนาคุณภาพและสิ่งแวดล้อม และคณะ ให้เกียรติร่วมประชุม
รองปลัดกระทรวงมหาดไทย กล่าวว่า ตามที่รัฐบาลได้กำหนดให้ปัญหาขยะผู้เป็นวาระแห่งชาติ และได้เห็นชอบแผนแม่บทการบริหารจัดการขยะมูลฝอยของประเทศ พ.ศ. 2559-2564 เพื่อเป็นกรอบในการบริหารจัดการขยะ และได้มีการขับเคลื่อนแผนปฏิบัติการ “ประเทศไทยไร้ขยะตามแนวทางประชารัฐ” โดยมีการบูรณาการทำงานร่วมกันของหน่วยงานต่าง ๆ ประกอบกับเมื่อวันที่ 17 กรกฎาคม 2561 คณะรัฐมนตรีได้มีมติเห็นชอบให้ทุกหน่วยงานภาครัฐจัดกิจกรรมที่ส่งเสริมสนับสนุนการลด และคัดแยกขยะมูลฝอยในหน่วยงานภายใต้ “โครงการทำความดีด้วยหัวใจลดภัยสิ่งแวดล้อม” ขึ้น โดยให้ทุกหน่วยงานจัดทำมาตรการลดและคัดแยกขยะมูลฝอยในหน่วยงานภาครัฐ ซึ่งที่ผ่านมาในการดำเนินงาน ผู้บริหารของกระทรวงมหาดไทยได้ให้ความสำคัญและได้สั่งการให้มีการดำเนินการตามมาตรการลดและคัดแยกขยะมูลฝอยในหน่วยงานภาครัฐอย่างเคร่งครัด และมีนโยบายส่งเสริมการลดและคัดแยกขยะในหน่วยงานมาอย่างต่อเนื่อง โดยมีการประกาศเจตนารมณ์ในการเป็นต้นแบบที่ดีในการ่วมกันลดและคัดแยกขยะมูลฝอย ลดการใช้ถุงพลาสติกหูหิ้ว และงดใช้กล่องโฟมบรรจุอาหาร รวมทั้งมีการกำหนดตัวชี้วัดที่เกี่ยวข้องกับการบริหารจัดการขยะของส่วนราชการในสังกัดและจังหวัด ทั้งนี้ เพื่อให้การจัดการขยะมูลฝอยมีประสิทธิภาพและง่ายต่อการนำไปใช้ประโยชน์ และเป็นแบบอย่างที่ดีให้กับส่วนราชการอื่น ๆ และประชาชนทั่วไป
สำหรับการดำเนินการที่ผ่านมา สำนักงานปลัดกระทรวงมหาดไทยได้มีการจัดทำแผนปฎิบัติการและกิจกรรมขับเคลื่อนการลดและคัดแยกขยะมูลฝอยของหน่วยงานขึ้น และได้มีการแจ้งเวียนให้ทุกหน่วยงานในสังกัดถือเป็นแนวทางปฏิบัติ เช่น การจัดกิจกรรมรณรงค์ลดใช้โฟมบรรจุอาหาร และงดนำโฟมบรรจุอาหารเข้ามาในหน่วยงาน กิจกรรมส่งเสริมสนับสนุนการใช้แก้วส่วนตัวเพื่อลดการใช้แก้วน้ำพลาสติกแบบใช้ครั้งเดียวทิ้ง กิจกรรมส่งเสริมสนับสนุนการใช้ตะกร้า ถุงผ้า ปิ่นโต ภาชนะหรือบรรจุภัณฑ์ที่เป็นมิตรกับสิ่งแวดล้อม เพื่อลดการใช้ถุงพลาสติดหูหิ้ว ทั้งนี้ได้มีการจัดทำป้ายประชาสัมพันธ์ การประชาสัมพันธ์ผ่านเสียงตามสาย และการเดินรณรงค์ส่งเสริมการลดใช้ขยะพลาสติกทั้งภายในและภายนอกหน่วยงาน รวมทั้งได้จัดทำ Facebook Fanpage: Mahadthai Greenand Clean เพื่อประชาสัมพันธ์และรณรงค์การลดและคัดแยกขยะ และการอนุรักษ์สิ่งแวดล้อม ขึ้นอีกทางหนึ่งด้วย นอกจากนี้ ยังได้รณรงค์ให้แยกขยะ ด้วย 3 ท คือ “เท”น้ำออกให้หมด “ทำ” ให้เล็กที่สุดก่อนทิ้ง และ “ทิ้ง” ให้ถูกถัง (ตามประเภทขยะ)
รองปลัดกระทรวงมหาดไทย กล่าวเพิ่มเติมว่า ที่ผ่านมา รัฐมนตรีว่าการกระทรวงมหาดไทย และปลัดกระทรวงมหาดไทย ได้ให้ความสำคัญกับการบริหารจัดการขยะมาอย่างต่อเนื่อง โดยเฉพาะอย่างยิ่ง การดำเนินงานตามแผนรณรงค์แยกก่อนทิ้ง ที่กำหนดให้ทุกจังหวัดสร้างการรับรู้และความเข้าใจกับประชาชน เพื่อเสริมสร้างจิตสำนึกในการคัดแยกขยะก่อนทิ้งตั้งแต่ต้นทางคือครัวเรือน และการบริหารจัดการขยะกลางทางและปลายทาง ซึ่งแผนดังกล่าวได้ดำเนินการมาแล้วพร้อมกันทั่วประเทศเมื่อวันที่ 9 มกราคม 2562 ที่ผ่านมา ซึ่งได้รับการตอบรับจากพี่น้องประชาชนเข้าร่วมกิจกรรมเป็นจำนวนมาก

ที่มา : https://www.thaigov.go.th/news/contents/details/22759
