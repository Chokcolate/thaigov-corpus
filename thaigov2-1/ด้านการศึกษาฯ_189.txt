รัฐบาลไทย-ข่าวทำเนียบรัฐบาล-ลงพื้นที่จังหวัดชัยภูมิ

วันศุกร์ที่ 3 มกราคม 2563
ลงพื้นที่จังหวัดชัยภูมิ
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ ลงพื้นที่จังหวัดชัยภูมิ เป็นประธานเปิดป้ายอาคารเรียนหลังใหม่โรงเรียนชัยภูมิภักดีชุมพล พร้อมทั้งมอบโล่เกียรติคุณแก่ผู้ให้การสนับสนุนโรงเรียนฯ และเยี่ยมชมนิทรรศการ ผลงาน ของนักเรียน
เมื่อวันที่ 28 ธันวาคม 2562 คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ ลงพื้นที่จังหวัดชัยภูมิ เป็นประธานเปิดป้ายอาคารเรียนหลังใหม่โรงเรียนชัยภูมิภักดีชุมพล พร้อมทั้งมอบโล่เกียรติคุณแก่ผู้ให้การสนับสนุนโรงเรียนฯ และเยี่ยมชมนิทรรศการ ผลงาน ของนักเรียน หลังจากนั้นเดินทางไปตรวจเยี่ยมวิทยาลัยเกษตรและเทคโนโลยีชัยภูมิ เพื่อมอบนโยบายแนวทางการจัดการศึกษา และเยี่ยมชมผลิตผลทางการเกษตรของกลุ่มเกษตรกรโครงการอาชีวศึกษาเพื่อการพัฒนาชนบท (อศ.กช.) ทั้งยังปลูกต้นรวงผึ้งซึ่งเป็นต้นไม้ประจำรัชกาลที่ 10 เป็นที่ระลึก โดยมีนายณรงค์ วุ่นซิ้ว ผู้ว่าราชการจังหวัดชัยภูมิ นายศราวุธ สิงหาราโท ผู้อำนวยการโรงเรียนชัยภูมิภักดีชุมพล นายบันลือศักดิ์ มานาดี ผู้อำนวยการวิทยาลัยเกษตรและเทคโนโลยีชัยภูมิ พร้อมด้วยหัวหน้าส่วนราชการ คณะผู้บริหารสถานศึกษา ข้าราชการ ครู บุคลากรทางการศึกษา นักเรียนนักศึกษา และประชาชนในพื้นที่ ร่วมให้การต้อนรับ
- (ช่วงเช้า) เปิดอาคารเรียน โรงเรียนชัยภูมิภักดีชุมพล
รมช.ศึกษาธิการ กล่าวว่า รู้สึกเป็นเกียรติและมีความยินดีที่ได้มาเปิดอาคารเรียนหลังใหม่ในวันนี้ ขอบคุณผู้อำนวยการ คณะกรรมการสถานศึกษาขั้นพื้นฐาน สมาคมผู้ปกครองและครู สมาคมศิษย์เก่า และมูลนิธิโรงเรียนชัยภูมิภักดีชุมพล ตลอดจนมูลนิธิอร่ามโล่ห์วีระ ที่ช่วยกันพัฒนาโรงเรียนชัยภูมิภักดีชุมพล ของชาวชัยภูมิมาโดยตลอด โรงเรียนชัยภูมิภักดีชุมพล ตั้งมานานถึง 120 ปี นับว่าเป็นโรงเรียนแถวหน้าที่มีชื่อเสียงแสดงถึงการมีความพร้อมการพัฒนาการศึกษาอย่างมุ่งมั่นที่จะให้เกิดผลสำเร็จ การได้รับการสนับสนุนจากองค์กรต่าง ๆ ในการจัดหาอาคารเรียน และสภาพแวดล้อมในโรงเรียนเพื่อสนับสนุนบรรยากาศให้กับผู้เรียนนับว่าเป็นเรื่องจำเป็น
การจัดงานครั้งนี้เป็นประโยชน์ต่อการพัฒนาคุณภาพการศึกษาอย่างยิ่ง โดยเฉพาะผู้ที่มีส่วนเกี่ยวข้องที่สำคัญ คือ ผู้บริหาร โรงเรียน ครูและนักเรียน ซึ่งจะได้มาแลกเปลี่ยนความคิดในการพัฒนาด้านการศึกษา ถือเป็นบทบาทหน้าที่โดยตรงในการขับเคลื่อนการศึกษาให้ไปในทิศทางที่ดี ทำให้เห็นว่าสิ่งที่โรงเรียนประสบความสำเร็จมี 3 ปัจจัยที่สำคัญ คือ
1) คณะกรรมการสถานศึกษาขั้นพื้นฐานของโรงเรียน สมาคมผู้ปกครองและครู สมาคมศิษย์เก่า และมูลนิธิโรงเรียนชัยภูมิภักดีชุมพล ตลอดจนมูลนิธิอร่าม โล่ห์วีระ ที่มีหัวใจเต็มร้อย เข้ามาร่วมทำงานวางแผนทุกขั้นตอน
2) ผู้บริหารสถานศึกษาที่สร้างความกระตือรือร้นให้ครูได้พัฒนาในสิ่งที่ดีขึ้นเรื่อย ๆ แสดงให้เห็นว่าหากนักเรียนและครูได้รับการกระตุ้นอย่างสม่ำเสมอ ก็จะมีผลถึงความสำเร็จและคุณภาพที่ดีขึ้นเรื่อย ๆ
3) การสร้างบรรยากาศให้ครูเป็นพี่เลี้ยง เพื่อส่งเสริมให้นักเรียนได้เรียนในสิ่งที่สนใจให้ได้มากที่สุด ครูจึงไม่จำเป็นต้องเป็นผู้รู้ทุกเรื่องแต่ต้องเป็น Facilitator ช่วยกระตุ้นในการเรียนรู้ให้เด็กแต่ละคนที่แตกต่าง ได้ทำในสิ่งที่เขารักและชอบ เพื่อดึงศักยภาพเด็กให้มากที่สุด
“ขอให้ทุกภาคส่วน ทั้งภาครัฐ ภาคเอกชน และภาคประชาชน ช่วยกันทำให้โรงเรียนมีบรรยากาศที่น่าเรียน เพื่อเสริมสร้างความเชื่อมั่นให้แก่ประชาชนตลอดจนผู้ปกครอง นักเรียน เพื่อขับเคลื่อนระบบการศึกษาของประเทศไทยให้ก้าวหน้าต่อไปอย่างยั่งยืน และหวังว่าทุกท่านจะได้รับความสุขจากการเข้าร่วมงานในวันนี้ และขอส่งความสุขให้กับทุกท่านในวาระดิถีขึ้นปีใหม่ 2563 และขอให้กิจกรรมวันนี้สำเร็จตามวัตถุประสงค์ที่วางไว้ทุกประการ” รมช.ศึกษาธิการ กล่าว
โรงเรียนชัยภูมิภักดีชุมพลเป็นโรงเรียนประจำจังหวัดชัยภูมิ เปิดสอนระดับมัธยมศึกษาตอนต้นและตอนปลายแบบโรงเรียนสหศึกษา และเป็นโรงเรียนมัธยมศึกษาขนาดใหญ่พิเศษ จัดตั้งขึ้นช่วงรัชสมัยของพระบาทสมเด็จพระจุลจอมเกล้าเจ้าอยู่หัว (รัชกาลที่ 5) โดยพระองค์ทรงมีพระราชกระแสลายพระหัตถ์อนุโมทนา เมื่อวันที่ 25 ธันวาคม พ.ศ. 2442 ขณะนั้นพระองค์ท่านได้ดำเนินการปฏิรูปการปกครองและการบริหารราชการแผ่นดิน เพื่อนำประเทศไปสู่ความเป็นสมัยใหม่ในทุกด้าน และการศึกษาก็เป็นหนึ่งในกระบวนการของการปฏิรูปเช่นเดียวกัน ถือได้ว่าเป็นยุคแรกแห่งแสงอรุณทางการศึกษาของโรงเรียนชัยภูมิภักดีชุมพล และชาวชัยภูมิได้เริ่มต้นขึ้น และในยุคนี้ได้ถูกขนานนามว่า "ยุคสถาปนา"
- วิทยาลัยเกษตรและเทคโนโลยีชัยภูมิ
ในช่วงบ่าย รมช.ศึกษาธิการ กล่าวขณะพบปะผู้บริหารสถานศึกษาว่า ในฐานะที่เป็น รมช.ศึกษาธิการ ที่กำกับดูแลวิทยาลัยเกษตรและเทคโนโลยี (วษท.) และวิทยาลัยประมงทั้งหมดทั่วประเทศ มีความตั้งใจจะไปเยี่ยม วษท. และวิทยาลัยประมงให้ครบทุกแห่ง เพื่อที่จะได้ร่วมกันแลกเปลี่ยนความคิดเห็นและหาวิธีการใช้ความรู้สมัยใหม่ โดยนำวิทยาศาสตร์ เทคโนโลยีและนวัตกรรม มาช่วยในการพัฒนาด้านการเกษตร และการจัดการเรียนการสอนด้านเกษตรให้มีผลดียิ่งขึ้น หรือให้เกิดทักษะใหม่ ๆ ซึ่งเป็นความตั้งใจที่มาพบปะพูดคุยกันในวันนี้
ประเทศไทยกำลังจะก้าวสู่ศตวรรษที่ 21 และก้าวสู่ยุค Thailand 4.0 ซึ่งรัฐบาลและกระทรวงศึกษาธิการ ได้ให้ความสำคัญกับอาชีวศึกษามาเป็นลำดับที่ 1 โดยขณะนี้ประเทศไทยมีโครงการ EEC ซึ่งเป็นรูปเป็นร่างขึ้นมาแล้ว ดังนั้นสถานศึกษาต้องผลิตทรัพยากรมนุษย์ที่มีความรู้ความสามารถ และทักษะตรงกับความต้องการของสถานประกอบการและตลาดแรงงาน เมื่อจบออกไปแล้วสามารถทำงานได้ในยุคปัจจุบันและในยุคศตวรรษที่ 21 เพื่อขับเคลื่อนเศรษฐกิจของประเทศให้เจริญก้าวหน้าทัดเทียมกับนานาประเทศได้อย่างมีศักดิ์ศรี
“สถานศึกษาจะโดดเดี่ยวอีกต่อไปไม่ได้อีกแล้ว จะต้องร่วมมือกับภาคีเครือข่าย สถานประกอบการและ ภาคเอกชน ร่วมมือกันในการวางแผน หลักสูตรการเรียนการสอน เพื่อนำไปสู่การเปลี่ยนแปลงตามที่สังคมต้องการ โดยร่วมกันระดมความคิด หาจุดเด่น ความพร้อม ความสามารถ ของนักเรียนและสถานศึกษาที่มีความโดดเด่นกว่าสถานศึกษาอื่น ๆ และนำเสนอจุดเด่นของสถานศึกษา เช่น เรียนประจำ มีที่พักและอาหาร ไม่เสียค่าใช้จ่าย มีรายได้ระหว่างเรียน เรียนจบแล้วมีงานทำ เป็นต้น เพื่อดึงดูดเด็กมาเรียน วษท. ให้มากที่สุดอย่างก้าวกระโดด โดยกระทรวงศึกษาธิการ พร้อมให้การสนับสนุนในทุก ๆ ด้าน เพื่อให้ได้นักเรียนที่มีความรู้คู่คุณธรรม คือ มีความเด่น ความเป็นเลิศทางวิชาการ มีคุณภาพ คุณธรรม จริยธรรม และจิตบริการสังคม จึงขอให้ร่วมกันฝันให้ไกล แล้วไปให้ถึง และให้ทันกับเหตุการณ์ เพื่อก้าวสู่ศตวรรษที่ 21 และสู่ยุค Thailand 4.0 อย่างภาคภูมิใจ ” รมช.ศึกษาธิการ กล่าว
พร้อมกันนี้ รมช.ศึกษาธิการ ได้ปลูกต้นรวงผึ้งต้นไม้ประจำรัชกาลที่ 10 และเยี่ยมชมผลิตผลทางการเกษตรของกลุ่มเกษตรกรที่เข้าร่วมโครงการอาชีวศึกษาเพื่อการพัฒนาชนบท (อศ.กช.) อาทิ แจ่วบองสาวบ้านแต้ ข้าวฮางงอกคุณภาพ พริกป่นยอดสน เป็นต้น
โครงการอาชีวศึกษาเพื่อการพัฒนาชนบท (อศ.กช.) เป็นโครงการอาชีวศึกษาสำหรับประชาชนวัยทำงานด้านอาชีพเกษตรกรรม โดยสถานศึกษาจัดครูไปสอนที่แหล่งเรียนรู้ชุมชน และในฤดูกาลที่ว่างจากการประกอบอาชีพเกษตรกรรม รับผู้ที่จบการศึกษามัธยมศึกษาปีที่ 3 เข้าศึกษาต่อระดับประกาศนียบัตรวิชาชีพเกษตรกรรม หลักสูตร 3 ปี ไม่ต้องเสียค่าใช้จ่ายและสามารถศึกษาต่อได้ในระดับที่สูงขึ้น
ณรีรัตน์ บุญหลัง: สรุป/เรียบเรียง
ทิพย์สุดา ศรีษะแก้ว: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/25597
