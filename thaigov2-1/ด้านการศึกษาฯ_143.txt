รัฐบาลไทย-ข่าวทำเนียบรัฐบาล-สหกิจศึกษาและการจัดการศึกษาเชิงบูรณาการกับการทำงาน

วันพุธที่ 13 พฤศจิกายน 2562
สหกิจศึกษาและการจัดการศึกษาเชิงบูรณาการกับการทำงาน
สหกิจศึกษาและการจัดการศึกษาเชิงบูรณาการกับการทำงาน
8 พฤศจิกายน 2562 – รองศาสตราจารย์สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม เป็นประธานเปิดการประชุมหารือเพื่อเตรียมการก่อนการประชุมวิชาการเพื่อส่งเสริมการจัดการเรียนการสอนด้านสหกิจศึกษาและการจัดการศึกษาเชิงบูรณาการกับการทำงาน (Cooperative and Work Integrated Education: CWIE) และการลงนามในบันทึกข้อตกลงความร่วมมือ โดยมี ดร.อรสา ภาววิมล รองเลขาธิการคณะกรรมการการอุดมศึกษา ร่วมการประชุมฯ ณ ห้องประชุมศาสตราจารย์เกียรติคุณเกษม วัฒนชัย ชั้น 18 อาคารอุดมศึกษา 2 สำนักงานปลัดกระทรวงการอุดมศึกษาฯ ถนนศรีอยุธยา ซึ่งเป็นการหารือร่วมกันระหว่างหน่วยงานภาครัฐและภาคเอกชนที่เกี่ยวข้องเพื่อทำความเข้าใจเกี่ยวกับ CWIE และร่วมกันเตรียมความพร้อมในการจัดประชุมวิชาการดังกล่าว
รองศาสตราจารย์สรนิต ศิลธรรม ปลัดกระทรวงการอุดมศึกษาฯ กล่าวตอนหนึ่งว่า การจัดการเรียนการสอนด้านสหกิจศึกษาและการจัดการศึกษาเชิงบูรณาการกับการทำงาน (CWIE) เป็นการจัดการเรียนการสอนเพื่อให้ผู้เรียนได้เรียนรู้ควบคู่กับการปฏิบัติงานจริงในสถานประกอบการและชุมชน เป็นหนึ่งในกลไกการจัดการเรียนการสอนเพื่อให้ได้ผลลัพธ์การเรียนรู้ (Learning Outcome: LO) ของหลักสูตรที่กำหนด โดยผ่านการจัดการเรียนการสอนด้านสหกิจศึกษาและหรือการจัดการศึกษาเชิงบูรณาการกับการทำงาน ที่จะพัฒนาทักษะของนักศึกษา รวมทั้งพัฒนาทักษะการทำงาน อีกทั้งยังสามารถเรียนรู้จากบริบทของการทำงานจริงที่ไม่สามารถหาได้จากห้องเรียน
กระทรวงการอุดมศึกษา วิทยาศาสตร์ วิจัยและนวัตกรรม เห็นความสำคัญของการพัฒนากำลังคนเพื่อรองรับการเปลี่ยนแปลง โดยมีนโยบายส่งเสริมให้สถาบันอุดมศึกษาจัดการเรียนการสอนด้านสหกิจศึกษาและจัดการศึกษาเชิงบูรณาการกับการทำงานอย่างมีประสิทธิภาพ ต่อเนื่องและเกิดความยั่งยืน ซึ่งสอดคล้องกับนโยบายหลักของรัฐบาล ในข้อที่ 8 การปฏิรูปกระบวนการเรียนรู้และการพัฒนาศักยภาพของคนไทยทุกช่วงวัย หัวข้อย่อย 8.2.2 จัดการศึกษาเชิงบูรณาการกับการทำงานเพื่อพัฒนาสมรรถนะของผู้เรียนตรงกับความต้องการของประเทศในอนาคต และเป็นผู้เรียนที่สามารถปฏิบัติได้จริงและสามารถกำกับการเรียนรู้ของตนเองได้ รวมถึงมีความพร้อมทั้งทักษะความรู้ ทักษะอาชีพ และทักษะชีวิตก่อนเข้าสู่ตลาดแรงงาน และนโยบายเร่งด่วนของรัฐบาล ในข้อที่ 7 การเตรียมคนไทยสู่ศตวรรษที่ 21 ที่มุ่งเน้นให้มีการเชื่อมโยงระบบการศึกษากับภาคปฏิบัติจริงในภาคธุรกิจ สร้างนักวิจัยใหม่และนวัตกร เพื่อเพิ่มศักยภาพด้านเทคโนโลยีและนวัตกรรมของประเทศ รวมทั้งพระราชบัญญัติการอุดมศึกษา พ.ศ. 2562 ในมาตรา 35 สถาบันอุดมศึกษา พึงสร้างความร่วมมือกับหน่วยงานภาครัฐ ภาคเอกชน และภาคอุตสาหกรรม เพื่อสนับสนุนการจัดการเรียนการสอนของสถาบันอุดมศึกษา เพื่อให้ผู้เรียนได้เรียนรู้โดยการปฏิบัติงานจริง และเพื่อพัฒนาผู้เรียนให้มีความรู้ ทักษะ สมรรถนะ และคุณลักษณะอื่น ให้สอดคล้องกับความต้องการของประเทศ และมาตรา 36 หน่วยงานของรัฐหรือหน่วยงานภาคเอกชนที่ให้ความร่วมมือในการดำเนินการ ตามมาตรา 35 ได้รับสิทธิประโยชน์ ได้แก่ 1) การสนับสนุนด้านวิชาการและทรัพยากรตามสมควรแก่กรณี 2) ได้รับการเชิดชูเกียรติ 3) สิทธิประโยชน์ทางภาษีอากรตามประมวลรัษฎากร และ 4) สิทธิประโยชน์อื่นตามที่รัฐมนตรีกำหนดโดยความเห็นชอบของคณะกรรมการการอุดมศึกษา
เพื่อให้สอดคล้องกับนโยบายของรัฐบาลดังกล่าว คณะอนุกรรมการส่งเสริมและพัฒนาการจัดการศึกษาเชิงบูรณาการกับการทำงาน จึงเสนอแนวทางการส่งเสริมการจัดการเรียนการสอนในรูปแบบ CWIE เพื่อผลักดันให้สถาบันอุดมศึกษาได้จัดหลักสูตรการเรียนการสอนที่มุ่งเน้นการสร้างสมรรถนะเพื่อสร้างบัณฑิตให้พร้อมสู่โลกแห่งการทำงาน โดยคณะกรรมการการอุดมศึกษา ได้เห็นชอบในหลักการแนวทางการส่งเสริม CWIE ว่าเป็นระบบการจัดการศึกษาที่ดีระบบหนึ่ง ที่เน้นการเรียนรู้ควบคู่กับการปฏิบัติงาน ส่งเสริมให้บัณฑิตมีสมรรถนะพร้อมสู่โลกแห่งการทำงานจริง อันนำไปสู่การจ้างงานที่สอดคล้องกับความต้องการของตลาดแรงงาน (Demand Driven)
“ดังนั้น สำนักงานปลัดกระทรวงการอุดมศึกษาฯ จึงมีแนวทางในการส่งเสริมให้สถาบันอุดมศึกษาจัดการเรียนการสอนในรูปแบบ CWIE ที่เป็นรูปธรรมและมีประสิทธิภาพ โดยกำหนดจัดประชุมวิชาการเพื่อส่งเสริม CWIE และลงนามความร่วมมือกับหน่วยงานภาครัฐ และภาคเอกชน ในช่วงเดือนมกราคม 2563 เพื่อเป็นการประชาสัมพันธ์และเผยแพร่ CWIE ให้หน่วยงานทุกภาคส่วนมีความเข้าใจตรงกัน และร่วมกันผลักดัน CWIE ให้เกิดการดำเนินงานอย่างต่อเนื่องและยั่งยืน” ปลัดกระทรวงการอุดมศึกษาฯ กล่าวในตอนท้าย
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/24520
