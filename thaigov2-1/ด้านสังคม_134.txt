รัฐบาลไทย-ข่าวทำเนียบรัฐบาล-ปลัด พม. ร่วมเปิดการประชุมเชิงปฏิบัติการการประสานงานการให้บริการผู้หญิงที่ได้รับผลกระทบจากความรุนแรง

วันจันทร์ที่ 2 กันยายน 2562
ปลัด พม. ร่วมเปิดการประชุมเชิงปฏิบัติการการประสานงานการให้บริการผู้หญิงที่ได้รับผลกระทบจากความรุนแรง
ปลัด พม. ร่วมเปิดการประชุมเชิงปฏิบัติการการประสานงานการให้บริการผู้หญิงที่ได้รับผลกระทบจากความรุนแรง
วันที่ 28 ส.ค. 62 เวลา 09.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยนายเชิดศักดิ์ หิรัญสิริสมบัติ รองอัยการสูงสุด สำนักงานอัยการสูงสุด คุณเมลิซซ่า อัลวาราโด ผู้จัดการโครงการการยุติความรุนแรงต่อผู้หญิง UN Women และคุณฟรานเชสกา กิลลี่ ผู้แทนสหภาพยุโรป ร่วมเป็นประธานในพิธีเปิดการประชุมเชิงปฏิบัติการการประสานงานการให้บริการผู้หญิงที่ได้รับผลกระทบจากความรุนแรง และมีนางสาวสิริวรรณ เย็นตั้ง ผู้อำนวยการกองส่งเสริมความเสมอภาคระหว่างเพศ กรมกิจการสตรีและสถาบันครอบครัว (สค.) กระทรวง พม. กล่าวรายงาน โดยมีผู้เข้าร่วมประชุมจำนวนทั้งสิ้น 100 คน ประกอบด้วยผู้แทนจากหน่วยงานที่เกี่ยวข้องและผู้ให้บริการที่จำเป็นด้านสุขภาพ ด้านแรงงาน ด้านสังคม ด้านการรักษากฎหมาย และยุติธรรม จากประเทศไทยและสาธารณรัฐประชาธิปไตยประชาชนลาว ซึ่งกระทรวง พม. โดยกรมกิจการสตรีและสถาบันครอบครัว (สค.) ร่วมกับองค์การเพื่อการส่งเสริมความเสมอภาคระหว่างเพศและเพิ่มพลังของผู้หญิงแห่งสหประชาชาติ (UN Women) และหน่วยงานภาคีเครือข่ายที่เกี่ยวข้อง จัดขึ้นระหว่าง 28-30 สิงหาคม 2562 ณ โรงแรมรอยัล ออคิด เชอราตัน กรุงเทพฯ
นายปรเมธี กล่าวว่า ปัจจุบันปัญหาความรุนแรงที่เกิดขึ้นกับเด็ก สตรี และบุคคลในครอบครัว นับเป็นปัญหาด้านสิทธิมนุษยชนที่ทุกคนในสังคมจะต้องเข้ามามีส่วนร่วมในการป้องกันและแก้ไขปัญหา ซึ่งกระทรวง พม. ร่วมกับศูนย์สำรวจความคิดเห็น "นิด้าโพล” สถาบันบัณฑิตพัฒนบริหารศาสตร์ จัดทำโพลสำรวจความคิดเห็นของประชาชนในประเด็น "ความรุนแรงในสังคมไทย” ระหว่างเดือนตุลาคม - พฤศจิกายน 2561 เพื่อให้สังคมได้ตระหนักและเห็นความสำคัญของปัญหาความรุนแรงในครอบครัวที่มีแนวโน้มสูงขึ้น พร้อมทั้งเป็นการสร้างกระแสทางสังคมในการสร้างความร่วมมือจากประชาชนในการยุติปัญหาความรุนแรงในครอบครัวที่มีผลกระทบต่อสังคม พบว่า ประเภทของการกระทำความรุนแรงอันดับหนึ่ง คือ การถูกทำร้ายร่างกาย รองลงมา คือ การล่วงละเมิดทางเพศ และการทำร้ายทางจิตใจ โดยผู้ถูกกระทำความรุนแรงส่วนใหญ่เป็นผู้หญิง ซึ่งปัญหาดังกล่าว ไม่ได้เกิดขึ้นกับผู้หญิงไทยเท่านั้น แต่ยังเกิดขึ้นกับแรงงานข้ามชาติหญิงทั้งในและนอกระบบที่โยกย้ายถิ่นฐานเข้ามาทำงานในประเทศไทยอีกด้วย
นายปรเมธี กล่าวต่อไปว่า กระทรวง พม. ได้ให้ความสำคัญกับประเด็นความรุนแรงในทุกรูปแบบในระดับเร่งด่วน โดยได้ประกาศเจตนารมณ์ในการยุติความรุนแรงต่อเด็กสตรี บุคคลในครอบครัวในนามของรัฐบาล ที่จะแสดงความมุ่งมั่นในการส่งเสริมให้ประชาชนตระหนักถึงปัญหาความรุนแรงที่เกิดขึ้นในสังคมและมีการรณรงค์ยุติความรุนแรงในทุกรูปแบบมาอย่างต่อเนื่อง นอกจากนี้ กระทรวง พม. ยังมีช่องทางการรับแจ้งเหตุความรุนแรงผ่าน สายด่วน 1300 ศูนย์ช่วยเหลือสังคม เพื่อช่วยเหลือผู้ประสบปัญหาทางสังคมทั่วประเทศในทุกรูปแบบ ทั้งนี้ กระทรวง พม. โดย สค. ร่วมกับ UN Women และหน่วยงานภาคีเครือข่ายที่เกี่ยวข้องจึงได้การประชุมเชิงปฏิบัติการการประสานงานการให้บริการผู้หญิงที่ได้รับผลกระทบจากความรุนแรงในครั้งนี้ โดยมีวัตถุประสงค์เพื่อเป็นจุดเริ่มต้นของการเชื่อมโยงภารกิจระดับอาเซียนไปสู่โครงการอื่นๆในระดับภูมิภาคของประเทศไทย เพื่อให้เกิดการเสริมศักยภาพหน่วยงานที่เกี่ยวข้องทั้งภาครัฐและเอกชน ด้านสุขภาพ แรงงาน สังคม การรักษากฎหมาย และยุติธรรม ในการให้บริการที่มีคุณภาพแก่ผู้หญิงที่ได้รับผลกระทบจาก ความรุนแรง โดยเฉพาะแรงงานข้ามชาติหญิงรวมถึงเสริมสร้างความร่วมมือระหว่างประเทศในการให้บริการที่จำเป็นและยุติความรุนแรงต่อผู้หญิงระหว่างประเทศไทยและสาธารณรัฐประชาธิปไตยประชาชนลาว ภายใต้กรอบความร่วมมือใต้ – ใต้และอาเซียน และเพื่อให้เกิดการแลกเปลี่ยนแนวปฏิบัติที่ดีเกี่ยวกับการปฏิบัติงานและกลไกการประสานงานระหว่างประเทศ รวมถึงการเสริมสร้างเครือข่ายการทำงานระหว่างประเทศ
"การประชุมฯ ครั้งนี้ นับเป็นโอกาสอันดีที่มีผู้ทรงคุณวุฒิ ผู้เชี่ยวชาญ ผู้ปฏิบัติงาน สหวิชาชีพ ที่เป็นผู้แทนจากหน่วยงานภาครัฐและเอกชนที่มีหน้าที่และภารกิจที่เกี่ยวข้อง ได้มาร่วมแลกเปลี่ยนความคิดเห็นในประเด็นต่างๆ ซึ่งจะนำไปสู่การพัฒนาคุณภาพการให้บริการ การส่งเสริมการเข้าถึงบริการของผู้หญิงที่ได้รับผลกระทบจากความรุนแรง โดยเฉพาะแรงงานหญิงข้ามชาติ และการร่วมกันหาแนวทางอุดช่องว่างของระบบการส่งต่อของแต่ละหน่วยงานปฏิบัติในประเทศไทย รวมถึงเรียนรู้รูปแบบความร่วมมือระหว่างประเทศ สร้างความร่วมมือในระดับทวิภาคีระหว่างชายแดน ทั้งในมิติของประเทศต้นทางและปลายทางเพื่อส่งเสริมให้ผู้หญิง โดยเฉพาะแรงงานข้ามชาติหญิงที่ได้รับผลกระทบจากความรุนแรงสามารถเข้าถึงการบริการที่จำเป็น อย่างไรก็ตามการดำเนินงานดังกล่าวต้องอาศัยความร่วมมือจากภาคีเครือข่ายทุกภาคส่วนเพื่อให้เกิดผลสำเร็จกับกลุ่มเป้าหมาย สำหรับผลของการประชุมครั้งนี้ จะได้นำไปสู่ข้อเสนอแนะในการกำหนดนโยบายต่อไป” นายปรเมธี กล่าวในตอนท้าย

ที่มา : https://www.thaigov.go.th/news/contents/details/22713
