รัฐบาลไทย-ข่าวทำเนียบรัฐบาล-จุรินทร์ ประกาศ 1ตุลาคม ปล่อยเงินส่วนต่างประกันรายได้ชาวสวนปาล์มงวดแรก

วันจันทร์ที่ 23 กันยายน 2562
จุรินทร์ ประกาศ 1ตุลาคม ปล่อยเงินส่วนต่างประกันรายได้ชาวสวนปาล์มงวดแรก
23 กันยายน 2562 เวลา 13.30 น.  ที่ศูนย์ราชการจังหวัดพังงา อำเภอเมือง จังหวัดพังงา  นายจุรินทร์ ลักษณวิศิษฏ์   รองนายกรัฐมนตรี  และรัฐมนตรีว่าการกระทรวงพาณิชย์ พร้อมคณะกรมการค้าภายในกระทรวงพาณิชย์
เปิดโครงการสร้างการรับรู้การประกันรายได้เกษตรกรชาวสวนปาล์มน้ำมันพร้อมประชุมชี้แจงมาตรการประกันรายได้โดยอธิบายหลักเกณฑ์เงื่อนไขและวิธีการการดำเนินโครงการเพื่อชาวสวนปาล์มน้ำมันปี 2562 ถึง 2563
นายจุรินทร์กล่าวว่าโครงการนี้รัฐบาลตั้งใจช่วยชาวเกษตรกรโดยมีการประกันรายได้เกษตรกรทั้งหมด 5 ชนิดของพืชคือปาล์มน้ำมัน ยางพาราข้าว มันสำปะหลัง และข้าวโพด
โดยการประกันรายได้เกษตรกรชาวสวนปาล์มนั้นจะมีการช่วยเหลือเกษตรกรผู้ปลูกปาล์มน้ำมันที่ขึ้นทะเบียนและจะต้องได้รับเงินส่วนต่างระหว่างราคาประกันรายได้กับราคาตลาดตามพื้นที่ปลูกจริงไม่เกินครัวเรือนละ 25 ไร่ต้องเป็นพื้นที่ปลูกปาล์มที่ให้ผลผลิตแล้วมีอายุไม่น้อยกว่า3 ปีและเป้าหมายคือผลปาล์มทะลายคุณภาพน้ำมัน 18% โดยประกันรายได้กิโลกรัมละ 4 บาท
โดยนายจุรินทร์อธิบายว่าในวันที่ 1 ตุลาคม 2562 จะเป็นวันแรกที่เงินส่วนต่างในโครงการจะถึงมือเกษตรกรโดยจะมีนำราคาที่ประกันรายได้ไว้เป็นตัวตั้งลบด้วยราคาตลาดในช่วงเวลานั้นโดยราคาตลาดอ้างอิงจะมีการกำหนดโดยคณะอนุกรรมการบริหารโครงการประกันรายได้เกษตรกรชาวสวนปาล์มเท่ากันสำหรับทุกจังหวัดที่เป็นแหล่งผลิต
ส่วนการจ่ายเงินนั้นธนาคารเพื่อการเกษตรและสหกรณ์ ธกส จะเป็นการโอนเงินส่วนต่างเข้าบัญชีเกษตรกรเป็นงวดงวดละ 45 วันเริ่มจ่าย 1 ตุลาคม 2562 การขึ้นทะเบียนของเกษตรกรนั้นจะต้องประสานงานการขึ้นทะเบียนโครงการกับกรมส่งเสริมการเกษตรและจะมีการส่งข้อมูลการขึ้นทะเบียนเกษตรกรผู้ปลูกปาล์มน้ำมันที่ปรับปรุงแล้วให้กับธนาคารเพื่อการเกษตรและสหกรณ์ก่อนจะจ่ายเงิน ระหว่างนี้กรมการค้าภายใน กรมส่งเสริมการเกษตร ธนาคารเพื่อการเกษตรและสหกรณ์ และกระทรวงพาณิชย์ กระทรวงเกษตร กระทรวงมหาดไทย กำลังบูรณาการร่วมกับหน่วยงานที่เกี่ยวข้องทั้งส่วนกลางและภูมิภาคเพื่อดำเนินการประชาสัมพันธ์ชี้แจงประชาชนรวมทั้งการเดินทางมาของนายจุรินทร์ในวันนี้ด้วย
นอกจากนั้นนายจุรินทร์ยังได้กล่าวถึงมาตรการเสริมที่จะทำให้ราคาปาล์มน้ำมันสูงขึ้นไม่ว่าจะเป็นมาตรการการใช้มิเตอร์วัด ถังเก็บน้ำมันปาล์ม มาตรการป้องกัน การลักลอบมาสวมสิทธิ์ มาตรการส่งเสริมการใช้ B10 ภาคบังคับ และB20 เป็นทางเลือก รวมทั้งการใช้ปาล์มในการผลิตไฟฟ้าด้วย

ที่มา : https://www.thaigov.go.th/news/contents/details/23342
