รัฐบาลไทย-ข่าวทำเนียบรัฐบาล-สธ.ให้จัดประชุมหารือร่วมสภาการสาธารณสุขชุมชน และ 7 ภาคีสภาวิชาชีพด้านสุขภาพ

วันอาทิตย์ที่ 12 มกราคม 2563
สธ.ให้จัดประชุมหารือร่วมสภาการสาธารณสุขชุมชน และ 7 ภาคีสภาวิชาชีพด้านสุขภาพ
กระทรวงสาธารณสุข เตรียมจัดประชุมหารือร่วมสภาการสาธารณสุขชุมชนกับ 7 ภาคีสภาวิชาชีพด้านสุขภาพ สอบถามความคิดต่อร่างข้อบังคับสภาการสาธารณสุขชุมชน ตามพระราชบัญญัติวิชาชีพการสาธารณสุขชุมชน พ.ศ.2556 ภายในเดือนมกราคมนี้
กระทรวงสาธารณสุข เตรียมจัดประชุมหารือร่วมสภาการสาธารณสุขชุมชนกับ 7 ภาคีสภาวิชาชีพด้านสุขภาพ สอบถามความคิดต่อร่างข้อบังคับสภาการสาธารณสุขชุมชน ตามพระราชบัญญัติวิชาชีพการสาธารณสุขชุมชน พ.ศ.2556 ภายในเดือนมกราคมนี้ เพื่อให้เกิดประโยชน์สูงสุดในการดูแลสุขภาพประชาชน
นายแพทย์รุ่งเรือง กิจผาติ ที่ปรึกษาระดับกระทรวงและโฆษกกระทรวงสาธารณสุข ให้สัมภาษณ์เกี่ยวกับกรณีสภาการสาธารณสุขชุมชนขอเข้าพบรองนายกรัฐมนตรีและรัฐมนตรีว่าการกระทรวงสาธารณสุข เพื่อติดตามความคืบหน้าร่างข้อบังคับสภาการสาธารณสุขชุมชน ตามพระราชบัญญัติวิชาชีพการสาธารณสุขชุมชน พ.ศ.2556 จำนวน 4 ฉบับว่า นายแพทย์ประพนธ์ ตั้งศรีเกียรติกุล ที่ปรึกษารัฐมนตรีว่าการกระทรวงสาธารณสุข ประธานที่ประชุม ได้สรุปให้เชิญ 7 ภาคีสภาวิชาชีพด้านสุขภาพ มาหารือร่วมกับสภาการสาธารณสุขชุมชน 7 ท่าน ภายในเดือนมกราคม 2563 นี้ เพื่อร่วมกันให้ความเห็นและพิจารณาประเด็นต่าง ๆ อย่างรอบคอบ ในประเด็นที่ยังมีความเห็นไม่ตรงกัน เพื่อให้ได้อนุบัญญัติที่มีประโยชน์ ปลอดภัย เหมาะสม ในการรองรับวิชาชีพสาธารณสุข      เกิดประโยชน์สูงสุดในการดูแลสุขภาพประชาชน ก่อนนำเสนอรัฐมนตรีว่าการกระทรวงสาธารณสุขลงนามต่อไป
*************************************  12 มกราคม 2563

ที่มา : https://www.thaigov.go.th/news/contents/details/25723
