รัฐบาลไทย-ข่าวทำเนียบรัฐบาล-EEC เปิดประวัติศาสตร์ลงทุนโครงสร้างพื้นฐานของประเทศ  เดินหน้าเซ็นสัญญารถไฟความเร็วสูงเชื่อมสามสนามบิน

วันพฤหัสบดีที่ 24 ตุลาคม 2562
EEC เปิดประวัติศาสตร์ลงทุนโครงสร้างพื้นฐานของประเทศ  เดินหน้าเซ็นสัญญารถไฟความเร็วสูงเชื่อมสามสนามบิน
EEC เปิดประวัติศาสตร์ลงทุนโครงสร้างพื้นฐานของประเทศ เดินหน้าเซ็นสัญญารถไฟความเร็วสูงเชื่อมสามสนามบิน
วันนี้ (24 ต.ค. 2562) พล.อ. ประยุทธ์ จันทร์โอชา นายกรัฐมนตรี เป็นประธานในพิธีลงนามสัญญาร่วมลงทุนโครงการรถไฟความเร็วสูงเชื่อมสามสนามบิน (ดอนเมือง - สุวรรณภูมิ – อู่ตะเภา) ระหว่าง การรถไฟแห่งประเทศไทย (รฟท.) โดยนายวรวุฒิ มาลา รองผู้ว่าการกลุ่มธุรกิจการบริหารทรัพย์สิน รักษาการในตำแหน่งผู้ว่าการรถไฟแห่งประเทศไทย และบริษัท รถไฟความเร็วสูงสายตะวันออกเชื่อมสามสนามบิน จำกัด (กลุ่มกิจการร่วมค้าบริษัทเจริญโภคภัณฑ์โฮลดิ้ง จำกัด และพันธมิตร) โดยนายศุภชัย เจียรวนนท์ ประธานคณะผู้บริหาร เครือเจริญโภคภัณฑ์ และพิธีลงนามบันทึกความเข้าใจเพื่อสนับสนุนโครงการรถไฟความเร็วสูงเชื่อมสามสนามบิน ร่วมกับสำนักงานคณะกรรมการนโยบายเขตพัฒนาพิเศษภาคตะวันออก (สกพอ.) โดยนายคณิศ แสงสุพรรณ เลขาธิการ สกพอ.
การลงนามสัญญา ฯ ครั้งนี้ จะเป็นก้าวสำคัญของการพัฒนาโครงสร้างพื้นฐานของประเทศไทย ภายใต้การกำกับดูแลอย่างรัดกุมของคณะกรรมการนโยบายเขตพัฒนาพิเศษภาคตะวันออก และนับเป็นครั้งแรกของรัฐบาลที่ได้ผลักดันโครงการรถไฟความเร็วสูงในรูปแบบร่วมทุนระหว่างภาครัฐ และเอกชน (PPP) ที่มีมูลค่าสูงถึง 224,544 ล้านบาท โดยที่ประเทศไทยจะได้ประโยชน์สูงสุดจากข้อตกลงสัญญาสัมปทาน ร่วมลงทุน 50 ปี อีกทั้งทรัพย์สินทั้งหมดจะเป็นกรรมสิทธิ์ของรัฐเมื่อสิ้นสุดสัญญา

ที่มา : https://www.thaigov.go.th/news/contents/details/24035
