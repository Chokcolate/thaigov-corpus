รัฐบาลไทย-ข่าวทำเนียบรัฐบาล-รมช.ธรรมนัส ลงพื้นที่รับฟังแก้ไขปัญหาน้ำ

วันจันทร์ที่ 23 ธันวาคม 2562
รมช.ธรรมนัส ลงพื้นที่รับฟังแก้ไขปัญหาน้ำ
รมช.ธรรมนัส ลงพื้นที่รับฟังแก้ไขปัญหาน้ำ บริเวณพื้นที่ลุ่มน้ำปากพนัง จ.นครศรีธรรมราช
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์  เปิดเผยภายหลังตรวจเยี่ยมและรับฟังการบริหารจัดการน้ำประตูระบายน้ำอุทกวิภาชประสิทธิ และประตูระบายน้ำคลองชะอวด -แพรงเมือง พร้อมเยี่ยมเยียนพี่น้องเกษตรกร ณ อำเภอหัวไทร อำเภอเชียรใหญ่ และอำเภอปากพนัง จังหวัดนครศรีธรรมราช ว่า พื้นที่บริหารจัดการน้ำ ที่อยู่ในความรับผิดชอบโครงการส่งน้ำและบำรุงรักษาปากพนังล่างครอบคลุม  อ.ปากพนัง อ.เชียรใหญ่ อ.เฉลิมพระเกียรติ และบางส่วนของ อ.หัวไทร รวม 4 อำเภอ มีพื้นที่โครงการ696,600 ไร่ พื้นที่ชลประทาน 324,000 ไร่ คิดเป็นร้อยละ 46.50 ในส่วนของปัญหาที่พบนั้นได้แก่ 1)ปัญหาน้ำท่วม จะเกิดขึ้นในช่วงฤดูฝน ระหว่างเดือน พฤศจิกายน ถึงเดือน มกราคม ของปีถัดไป  2)ปัญหาน้ำแล้ง/การขาดแคลนน้ำ จะเกิดในช่วงฤดูแล้ง ตั้งแต่เดือน มีนาคม ถึงเดือนมิถุนายน ของทุกปี 3)ปัญหาน้ำเปรี้ยว จะเกิดในช่วงฤดูแล้ง ต่อฤดูฝนช่วงประมาณปลายเดือนพฤษภาคม ถึงเดือนกรกฎาคม 4) ปัญหาการรุกล้ำและการหนุนสูงของน้ำเค็ม เกิดในช่วงเดือนมกราคม ถึง กุมภาพันธ์ ของทุกปี 5) ปัญหาน้ำกร่อย จะเกิดในพื้นที่ป่าจากของ ต.ขนาบนาก อ.ปากพนังประมาณ 2,500 – 3,000 ไร่ และ6) ปัญหาน้ำเสีย เนื่องจากประตูระบายน้ำต่างๆ ในพื้นที่ลุ่มน้ำปากพนังตอนล่างได้จะปิดเก็บกักน้ำจืดช่วงปลายฤดูฝน
“วันนี้ถือว่าเป็นโอกาสอันดี ของพี่น้องชาวลุ่มน้ำปากพนัง เพราะว่าปัญหาที่เกิดขึ้นนั้นสะสมมานานพอสมควร และเกิดซ้ำซ้อนทุกปี ไม่ว่าจะเป็นปัญหาน้ำท่วม ปริมาณน้ำกร่อย ปริมาณน้ำที่ใช้ในภาคการเกษตรไม่เพียงพอ ซึ่งทางกระทรวงเกษตรฯ ก็จะศึกษาในการแก้ไขปัญหาเกี่ยวกับน้ำอย่างเป็นระบบ โดยเฉพาะอย่างยิ่ง ปัญหาน้ำในจังหวัดสงขลาและจังหวัดนครศรีธรรมราช ที่จะต้องได้รับการแก้ไขอย่างเร่งด่วน” ร้อยเอกธรรมนัสกล่าว
ทั้งนี้ในความสำเร็จของโครงการพัฒนาพื้นที่ลุ่มน้ำปากพนังอันเนื่องมาจากพระราชดำริ ทำให้เกิดการพัฒนาอาชีพและส่งเสริมรายได้ภาคเกษตร โครงการพัฒนาพื้นที่ลุ่มน้ำปากพนังอันเนื่องมาจากพระราชดำริประจำปีงบประมาณพ.ศ. 2551 ได้ แบ่งพื้นที่การพัฒนาอาชีพและส่งเสริมรายได้ ภาคเกษตรออกเป็น 5 เขตพัฒนาอาชีพภาคเกษตรยกเว้นเขตป่าไม้ ซึ่งมีหน่วยงานสังกัด กระทรวงเกษตรฯ ในจังหวัดนครศรีธรรมราช จังหวัดสงขลา และจังหวัดพัทลุงรวมดำเนินการ เป็น 17 หน่วยงาน 85 โครงการงบประมาณรวม 188,019,535 บาท และในการขับเคลื่อนโครงการนั้นจะมีการจัดประชุม อย่างน้อยปีละ 2 ครั้ง ช่วงต้นฤดูฝนเดือน ตุลาคม 1 ครั้ง และช่วงต้นฤดูเพาะปลูกพืชฤดูแล้ง เดือนมีนาคม อีก 1 ครั้งโดย “คณะกรรมการจัดการน้ำชลประทาน ประตูระบายน้ำอุทกวิภาชประสิทธิ (JMC)” โดยมีนายอำเภอปากพนังทำหน้าที่ประธาน และมีผู้แทนจากผู้มีส่วนได้/เสีย ภาคส่วนต่างๆที่จะบูรณาการบริหารจัดการน้ำร่วมกัน
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25399
