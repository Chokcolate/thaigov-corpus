รัฐบาลไทย-ข่าวทำเนียบรัฐบาล-นายกรัฐมนตรี มอบโล่ และเกียรติบัตร ให้เด็กและเยาวชนที่ได้รับรางวัลจากการประกวดศิลปะ โครงการพัฒนาศักยภาพเด็กและเยาวชนด้วยศิลปะใน 3 จังหวัดชายแดนใต้

วันจันทร์ที่ 3 กุมภาพันธ์ 2563
นายกรัฐมนตรี มอบโล่ และเกียรติบัตร ให้เด็กและเยาวชนที่ได้รับรางวัลจากการประกวดศิลปะ โครงการพัฒนาศักยภาพเด็กและเยาวชนด้วยศิลปะใน 3 จังหวัดชายแดนใต้
นายกรัฐมนตรี มอบโล่ และเกียรติบัตร ให้เด็กและเยาวชนที่ได้รับรางวัลจากการประกวดศิลปะ โครงการพัฒนาศักยภาพเด็กและเยาวชนด้วยศิลปะใน 3 จังหวัดชายแดนใต้
วันนี้ (3 ก.พ. 63) เวลา 09.30 น. พลเอก ประยุทธ์ จันทร์โอชา นายกรัฐมนตรี เป็นประธานในพิธีมอบโล่และเกียรติบัตร พร้อมทั้งให้โอวาทแก่เด็กและเยาวชนที่ได้รับรางวัลจากการประกวดศิลปะโครงการพัฒนาศักยภาพเด็กและเยาวชนด้วยศิลปะใน 3 จังหวัดชายแดนใต้ (จังหวัดยะลา ปัตตานี และนราธิวาส) ภายใต้หัวข้อ พลังแห่งรัก และเยี่ยมชมนิทรรศการผลงานที่ได้รับรางวัล โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวรายงาน พร้อมด้วยคณะผู้บริหารกระทรวง พม. เด็กและเยาวชนที่ได้รับรางวัล จำนวน 52 รางวัล รวมทั้งคณะครูอาจารย์จาก 3 จังหวัดชายแดนภาคใต้ เข้าร่วมงาน ณ ตึกสันติไมตรี (หลังนอก) ทำเนียบรัฐบาล
นายจุติ กล่าวว่า ด้วยรัฐบาลมีความห่วงใยประชาชนในพื้นที่ 3 จังหวัดชายแดนภาคใต้ ได้แก่ จังหวัดปัตตานี ยะลา และนราธิวาส โดยเฉพาะกลุ่มเด็กและเยาวชนที่ได้รับผลกระทบจากสถานการณ์ความรุนแรงในพื้นที่ กระทรวง พม. โดยกรมกิจการเด็กและเยาวชน (ดย.) มีภารกิจในการส่งเสริมและพัฒนาศักยภาพเด็กและเยาวชนอย่างรอบด้าน เพื่อเป็นพลังสำคัญในการพัฒนาประเทศอย่างมีคุณภาพ จึงได้ดำเนินโครงการพัฒนาศักยภาพเด็กและเยาวชนด้วยศิลปะใน 3 จังหวัดชายแดนใต้ (จังหวัดปัตตานี ยะลา และนราธิวาส) ด้วยการจัดประกวดวาดภาพ ภายใต้หัวข้อ พลังแห่งรัก เพื่อให้เด็กและเยาวชนได้รับการฝึกฝนทักษะทางด้านศิลปะ ตลอดจนสามารถผลิตผลงานส่งเข้าประกวดและเผยแพร่สู่สาธารณะได้อย่างภาคภูมิใจ ซึ่งศิลปะการวาดภาพจะเป็นกิจกรรมที่ทำให้เด็กและเยาวชนได้รับความเพลิดเพลินและมีสมาธิ ส่งผลต่อพัฒนาการของเด็กและเยาวชนอย่างเหมาะสมทั้งด้านร่างกายและจิตใจ รวมทั้งการต่อยอดความคิดสร้างสรรค์ จินตนาการ การมองโลกในแง่บวก และสร้างความภาคภูมิใจในตนเอง โดยแบ่งการประกวดออกเป็น 4 กลุ่ม คือ 1) ระดับอายุ 6 - 9 ปี 2) ระดับอายุ 10 - 12 ปี ระดับอายุ 13 - 16 ปี และระดับอายุ 17 - 18 ปี ซึ่งแต่ละกลุ่ม มี13 รางวัล ประกอบด้วย รางวัลที่ 1 จำนวน 1 รางวัล รางวัลที่ 2 จำนวน 2 รางวัล และรางวัลชมเชย จำนวน 10 รางวัล รวมทั้งสิ้น 52 รางวัล
นายจุติ กล่าวต่อไปว่า เมื่อวันที่ 16 มกราคม 2563 คณะกรรมการตัดสิน โดยนางเทพวัลย์ ภรณวลัย รองอธิบดีกรมกิจการเด็กและเยาวชน ในฐานะประธาน พร้อมด้วย ศาสตราจารย์ถาวร โกอุดมวิทย์ อาจารย์สังคม ทองมี ศาสตราจารย์พิษณุ ศุภนิมิต อาจารย์สมชัย กตัญญุตานันท์ และนางสาวหัสภพ ตั้งมหาเมฆ ได้พิจารณาตัดสินภาพวาดที่มีการส่งเข้าประกวดครั้งนี้ รวมทั้งสิ้น 1,763 ชิ้น ผลปรากฏว่า 1) รางวัลชนะเลิศ ระดับอายุ 6 - 9 ปี ได้แก่ เด็กหญิงลีเดียนา ดราแม โรงเรียนบ้านบูเกะตา จ.นราธิวาส 2) รางวัลชนะเลิศ ระดับอายุ 10 - 12 ปี ได้แก่ เด็กชายกูชรี อับดุลรอฮะ โรงเรียนไทยรัฐวิทยา 10 (บ้านใหม่) จ.นราธิวาส 3) รางวัลชนะเลิศ ระดับอายุ 13 - 16 ปี ได้แก่ เด็กหญิงนิอามิน เจ๊ะอาแว โรงเรียนบ้านบูดี จ.ปัตตานี และ 4) รางวัลชนะเลิศระดับอายุ 17-18 ปี ได้แก่ นางสาวปนัดดา ม่วงสุนทร โรงเรียนเบญจมราชูทิศ จ.ปัตตานี นอกจากนี้ กระทรวง พม. โดย ดย. ยังได้นำเด็กและเยาวชนที่ได้รับรางวัล รวมทั้งคณะครูผู้ดูแล เยี่ยมชมสถานที่สำคัญในกรุงเทพมหานคร อาทิ สำนักงานอิสลามประจำกรุงเทพมหานคร นิทรรศน์รัตนโกสินทร์ พระบรมมหาราชวัง และพิพิธภัณฑสถานแห่งชาติพระนคร เป็นต้น
นายจุติ กล่าวเพิ่มเติมว่า สำหรับในวันนี้ (3 ก.พ. 63) ได้นำเด็กและเยาวชนที่ได้รับรางวัลจากการประกวดศิลปะโครงการพัฒนาศักยภาพเด็กและเยาวชนด้วยศิลปะใน 3 จังหวัดชายแดนใต้ (จังหวัดยะลา ปัตตานี และนราธิวาส) ภายใต้หัวข้อ พลังแห่งรัก เข้ารับรางวัลมอบโล่และเกียรติบัตร พร้อมทั้งรับโอวาทจากพลเอก ประยุทธ์ จันทร์โอชา นายกรัฐมนตรี ในโอกาสนี้ นายกรัฐมนตรี ได้แสดงความยินดีและชื่นชมเด็กและเยาวชนที่ได้รับรางวัล ทั้ง 52 รางวัล ซึ่งเป็นผลจากเด็กและเยาวชนพยายามฝึกฝนทักษะด้านการวาดภาพ มีความขยันหมั่นเพียรและฝึกฝนอย่างต่อเนื่อง โดยจะเกิดประโยชน์แก่ตนเอง สังคมและประเทศชาติต่อไป

ที่มา : https://www.thaigov.go.th/news/contents/details/26263
