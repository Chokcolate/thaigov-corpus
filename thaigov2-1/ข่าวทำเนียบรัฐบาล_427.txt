รัฐบาลไทย-ข่าวทำเนียบรัฐบาล-ไทยและฮ่องกงยืนยันเร่งรัดการเชื่อมโยงระหว่างนโยบายของทั้งสองประเทศให้เห็นผลเป็นรูปธรรม

วันศุกร์ที่ 29 พฤศจิกายน 2562
ไทยและฮ่องกงยืนยันเร่งรัดการเชื่อมโยงระหว่างนโยบายของทั้งสองประเทศให้เห็นผลเป็นรูปธรรม
ไทยและฮ่องกงยืนยันเร่งรัดการเชื่อมโยงระหว่างนโยบายของทั้งสองประเทศให้เห็นผลเป็นรูปธรรม
วันนี้ (วันศุกร์ที่ 29 พฤศจิกายน 2562) เวลา 13.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นางแคร์รี หล่ำ (Carrie Lam) ผู้บริหารสูงสุดเขตบริหารพิเศษฮ่องกง (Chief Executive of the Hong Kong Special Administrative Region) เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเดินทางเยือนไทยอย่างเป็นทางการ สรุปสาระสำคัญดังนี้
นายกรัฐมนตรีกล่าวยินดีต้อนรับ และดีใจที่ได้มีโอกาสพบผู้บริหารสูงสุดเขตบริหารพิเศษฮ่องกงอีกครั้ง รัฐบาลไทยติดตามสถานการณ์การชุมนุมประท้วงในฮ่องกงอย่างใกล้ชิด และขอให้กำลังใจกับทุกฝ่ายให้แก้ไขสถานการณ์ได้อย่างสันติวิธี ทั้งนี้ เชื่อมั่นในภาวะผู้นำของผู้บริหารสูงสุดเขตบริหารพิเศษฮ่องกงซึ่งจะแก้ไขปัญหาโดยยึดมั่นถึงประโยชน์และอนาคตของชาวฮ่องกง
ผู้บริหารสูงสุดเขตบริหารพิเศษฮ่องกงขอบคุณนายกรัฐมนตรีที่ให้โอกาสในการเข้าเยี่ยมคารวะครั้งนี้ ยินดีที่ได้เดินทางเยือนไทยอย่างเป็นทางการ ขอบคุณสำหรับกำลังใจจากมิตรแท้ และเชื่อมั่นว่าสถานการณ์ในฮ่องกงจะคลี่คลายไปในทางที่ดีในเร็ววันนี้
ทั้งสองฝ่าย ชื่นชมความสัมพันธ์ระหว่างไทย-ฮ่องกงที่มีความคืบหน้าเป็นรูปธรรมในหลายมิติในช่วงที่ผ่านมา นายกรัฐมนตรีชื่นชมผลการประชุมระดับสูงว่าด้วยความร่วมมือระหว่างไทย-เขตบริหารพิเศษฮ่องกง สาธารณรัฐประชาชนจีน ครั้งที่ 1 วันนี้ ที่ประสบความสำเร็จด้วยดี และขอบคุณที่รัฐมนตรีการค้าและพัฒนาเศรษฐกิจฮ่องกง ที่ได้นำคณะนักธุรกิจฮ่องกงกว่า 50 คน มาร่วมงานเมื่อวานนี้ ทั้งนี้ ผู้บริหารสูงสุดเขตบริหารพิเศษฮ่องกง ได้กล่าวถึงความสำเร็จจากการประชุมที่จะส่งผลให้เกิดความร่วมมือสำคัญระหว่างไทย-ฮ่องกงในอนาคต
นายกรัฐมนตรีและผู้บริหารสูงสุดเขตบริหารพิเศษฮ่องกงมีความเห็นร่วมกันถึงโอกาสทางเศรษฐกิจในภูมิภาคเอเชีย จึงพร้อมร่วมมือกันเร่งรัดการเชื่อมโยงเชิงยุทธศาสตร์เพื่อให้เห็นผลเป็นรูปธรรม อาทิ การเชื่อมโยงระหว่างนโยบายการพัฒนาของไทย เช่น ประเทศไทย 4.0 EEC และ “Connecting the Connectivities” กับข้อริเริ่ม “หนึ่งแถบ หนึ่งเส้นทาง” (Belt and Road Initiative: BRI) ของจีน ซึ่งฮ่องกงมีบทบาทสำคัญในการขับเคลื่อน Greater Bay Area ตลอดจน การส่งเสริมความร่วมมือเศรษฐกิจใหม่ SMEs Start-ups การพัฒนาทรัพยากรมนุษย์ และการแลกเปลี่ยนเรียนรู้ด้านการวิจัยและการพัฒนา
ในโอกาสนี้ นายกรัฐมนตรีได้ขอบคุณผู้บริหารสูงสุดเขตบริหารพิเศษฮ่องกง ที่ให้ความสำคัญกับการพัฒนาความสัมพันธ์กับไทย ในฐานะที่ผู้บริหารสูงสุดเขตบริหารพิเศษฮ่องกงนับถือศาสนาคริสต์ และเมื่อสัปดาห์ที่แล้วสมเด็จพระสันตะปาปาฟรันซิสได้เสด็จเยือนไทย จึงขอส่งผ่านพระพรจากพระองค์แด่ผู้บริหารสูงสุดเขตบริหารพิเศษฮ่องกงด้วย

ที่มา : https://www.thaigov.go.th/news/contents/details/24937
