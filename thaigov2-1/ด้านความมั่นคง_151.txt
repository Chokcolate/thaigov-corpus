รัฐบาลไทย-ข่าวทำเนียบรัฐบาล-ประธานสมาคมการประมงฯ หารือ‘หม่อมเต่า’ติดตามแก้ปัญหาขาดแรงงานประมง

วันพุธที่ 11 กันยายน 2562
ประธานสมาคมการประมงฯ หารือ‘หม่อมเต่า’ติดตามแก้ปัญหาขาดแรงงานประมง
รัฐมนตรีว่าการกระทรวงแรงงาน ให้การต้อนรับ ประธานสมาคมการประมงแห่งประเทศไทย เข้าเยี่ยมคารวะและหารือข้อราชการติดตามความคืบหน้าการแก้ไขปัญหาการขาดแคลนแรงงานประมง
เมื่อวันที่ 11 กันยายน 2562 หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน ให้การต้อนรับ นายมงคล สุขเจริญคณา ประธานสมาคมการประมงแห่งประเทศไทย และคณะ ในโอกาสเข้าเยี่ยมคารวะและหารือข้อราชการด้านแรงงาน ณ ห้องรับรองรัฐมนตรีว่าการกระทรวงแรงงาน ชั้น 6 อาคารกระทรวงแรงงาน โดยนายมงคลฯ กล่าวว่า เนื่องจากสมาคมการประมงแห่งประเทศไทยได้รับการร้องเรียนจากสมาชิกชาวประมงทั่วประเทศไทยเกี่ยวกับปัญหาการขาดแคลนแรงงานในภาคประมงทะเลเป็นอย่างมาก ถึงแม้ว่ากระทรวงแรงงานจะมีนโยบายต่ออายุใบอนุญาตทำงานให้กับแรงงานปัจจุบัน แต่ยังไม่สามารถช่วยเหลือผู้ประกอบการได้ เนื่องจากขาดแรงงาน ทั้งนี้ นโยบายของกระทรวงแรงงานในปัจจุบันนั้นแรงงานที่จะเข้ามาทำงานภาคประมงรายใหม่ จะต้องดำเนินการผ่าน MOU เท่านั้น ซึ่งมีความล่าช้า ทำให้อุตสาหกรรมประมงประสบปัญหา นอกจากนี้ ยังมีปัญหาระบบการจ่ายเงินเดือนให้กับแรงงาน เนื่องจากเรือประมงพาณิชย์จะออกทำการประมงได้ตามกรอบเวลาที่ใบอนุญาตทำการประมงพาณิชย์กำหนดไว้ ซึ่งมีระยะเวลาไม่ถึง 1 ปี รวมทั้งกระบวนการใช้เงินของแรงงานไม่สอดคล้องกับข้อกำหนดของกระทรวงแรงงาน เนื่องจากแรงงานชอบที่จะมีการเบิกเงินค่าจ้างเป็นเงินสดและเบิกเงินบ่อยครั้ง ไม่สันทัดกับการเบิกเงินจากตู้เอทีเอ็ม นั้น
ในการนี้ สมาคมการประมงแห่งประเทศไทย ได้ขอความอนุเคราะห์ให้แก้ไขปัญหาการขาดแคลนแรงงานในภาคประมงทะเลและปัญหาต่าง ๆ โดยขอให้เปิด ONE STOP SERVICE เพื่ออำนวยความสะดวกในการต่ออายุใบอนุญาตทำงานตามแนวทางการบริหารจัดการการทำงานของคนต่างด้าวปี 2562 -2563 เหมือนที่เคยปฏิบัติมา สนับสนุนให้มีการใช้มาตรา 83 แห่ง พ.ร.ก.ประมง เพื่อแก้ไขปัญหาการขาดแคลนแรงงานในภาคประมง โดยเปิดโอกาสให้แรงงานใหม่สามารถมาทำงานในเรือประมงได้อย่างรวดเร็ว ขอให้ชาวประมงสามารถเลือกจ่ายค่าจ้างให้กับแรงงาน  ผ่านธนาคาร หรือจ่ายเป็นเงินสดได้เนื่องจากในแต่ละเดือนแรงงานประมงส่วนใหญ่จะเบิกเงินก่อนไม่ต่ำกว่า 50 % ของเงินเดือน ขอให้ยกเลิกระเบียบว่าด้วยการตรวจแรงงานและการดำเนินคดีอาญาผู้กระทำความผิด ตามกฎกระทรวงว่าด้วยการคุ้มครองแรงงานในงานประมงทะเล พ.ศ.2561 ความชัดแจนในการออกกฎ ระเบียบ ตามมาตรา 12 แห่งพระราชบัญญัติคุ้มครองแรงงานในงานประมง พ.ศ.2562
ทั้งนี้ รมว.แรงงาน ได้รับทราบและจะมอบหมายให้หน่วยงานในสังกัดกระทรวงแรงงานดำเนินการและหารือกับหน่วยงานต่าง ๆ ที่เกี่ยวข้องเพื่อดำเนินการต่อไป
----------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สมภพ ศีลบุตร - ภาพ/
11 กันยายน 2562

ที่มา : https://www.thaigov.go.th/news/contents/details/22998
