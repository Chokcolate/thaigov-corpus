รัฐบาลไทย-ข่าวทำเนียบรัฐบาล-นายกรัฐมนตรีย้ำรัฐบาลบริหารจัดการน้ำอย่างมีประสิทธิภาพ ยืนยันประชาชนมีน้ำใช้เพียงพอจนถึงฤดูฝนนี้

วันศุกร์ที่ 13 มีนาคม 2563
นายกรัฐมนตรีย้ำรัฐบาลบริหารจัดการน้ำอย่างมีประสิทธิภาพ ยืนยันประชาชนมีน้ำใช้เพียงพอจนถึงฤดูฝนนี้
นายกรัฐมนตรีย้ำรัฐบาลบริหารจัดการน้ำอย่างมีประสิทธิภาพ ยืนยันประชาชนมีน้ำใช้เพียงพอจนถึงฤดูฝนนี้
วันนี้ (13 มีนาคม 2563) เวลา 15.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมกล่าวในรายการ Government Weekly ถึงมาตรการแก้ไขปัญหาภัยแล้ง ย้ำรัฐบาลเดินหน้าบริหารจัดการน้ำอย่างมีประสิทธิภาพ สรุปประเด็น ดังนี้
นายกรัฐมนตรีกล่าวถึงปัญหาภัยแล้งว่า เป็นอีกหนึ่งเรื่องที่รัฐบาลให้ความสำคัญเร่งแก้ปัญหา ทั้งนี้ ได้มีการประกาศเขตให้ความช่วยเหลือผู้ประสบภัยแล้งทั้งหมด 22 จังหวัด ทั้งเหนือ อีสานและกลาง โดยพื้นที่ส่วนใหญ่เป็นพื้นที่ทางการเกษตรที่ต้องใช้น้ำมาก ซึ่งต้องระมัดระวังเรื่องการใช้น้ำอุปโภคบริโภคเป็นอย่างมาก เพราะปริมาณน้ำในแหล่งน้ำล่าสุดมีอยู่ประมาณ 43,000 ล้านลูกบาศก์เมตร เป็นน้ำที่ใช้การได้จริง 33% ดังนั้น บางพื้นที่เขตชลประทานได้มีการจัดหาแหล่งน้ำสำรอง ขุดบ่อบาดาล ลอกคูคลองกักเก็บน้ำให้ประชาชนมีน้ำใช้ในการอุปโภคบริโภคอย่างต่อเนื่อง และสั่งปฏิบัติการฝนหลวงในพื้นที่สำคัญเมื่อมีสภาพอากาศอำนวยเพื่อกักเก็บน้ำในแหล่งน้ำต่าง ๆ ให้ได้มากที่สุด นอกจากนี้ รัฐบาลยังมีโยบายสนับสนุนการขุดบ่อแลกดิน เพื่อให้ทุกครัวเรือนทั้งประชาชน เกษตรกร มีแหล่งน้ำใช้เพื่อการอุปโภคบริโภคเป็นของตนเอง
นายกรัฐมนตรีกล่าวถึงการบริหารจัดการน้ำเพื่อการเกษตรว่า มีมาตรการควบคุมการใช้น้ำในพื้นที่ โดยขอความร่วมมือเกษตรกรเฉลี่ยการใช้น้ำอย่างเหมาะสม เพื่อลดผลกระทบจากการขาดแคลนน้ำอุปโภคบริโภค ปลูกพืชผสมผสาน โดยเกษตรกรที่ประสบความสำเร็จในการปลูกพืชผสมผสานสามารถให้คำแนะนำแก่เกษตรกรด้วยกัน สำหรับการใช้น้ำในภาคอุตสาหกรรม รัฐบาลยังเข้ามาช่วยในการบริหารจัดการน้ำรีไซเคิลน้ำกลับมาใช้ใหม่ได้
ในตอนท้าย นายกรัฐมนตรีกล่าวขอความร่วมมือประชาชนที่อาศัยอยู่บริเวณริมคลอง ช่วยกันรักษาความสะอาด ไม่ทิ้งขยะหรือระบายน้ำเสียลงในแม่น้ำ เพื่อลดการเน่าเสียของน้ำที่อาจจะเกิดขึ้น ร่วมกันใช้น้ำอย่างประหยัด ภาครัฐตั้งใจบริหารจัดการน้ำให้มีประสิทธิภาพมากที่สุด เพื่อให้ประชาชนมีน้ำใช้เพียงพอไปจนถึงฤดูฝนหน้า
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27149
