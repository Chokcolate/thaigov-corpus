รัฐบาลไทย-ข่าวทำเนียบรัฐบาล-นายกฯ ชวนคนไทยใส่หน้ากากอนามัยป้องกันตนเองจากฝุ่นจิ๋ว และโคโรนาไวรัส

วันอังคารที่ 28 มกราคม 2563
นายกฯ ชวนคนไทยใส่หน้ากากอนามัยป้องกันตนเองจากฝุ่นจิ๋ว และโคโรนาไวรัส
นายกรัฐมนตรี ชวนคนไทยใส่หน้ากากอนามัยป้องกันฝุ่น PM 2.5 และให้ความรู้การป้องกันตนเองจากการติดเชื้อโคโรนาไวรัสสายพันธุ์ใหม่ พร้อมแนะประชาชนช่วยลดฝุ่นด้วยการงดการใช้รถยนต์ที่มีควันดำ ลดการเผาขยะ
นายกรัฐมนตรี ชวนคนไทยใส่หน้ากากอนามัยป้องกันฝุ่น PM 2.5 และให้ความรู้การป้องกันตนเองจากการติดเชื้อโคโรนาไวรัสสายพันธุ์ใหม่ พร้อมแนะประชาชนช่วยลดฝุ่นด้วยการงดการใช้รถยนต์ที่มีควันดำ ลดการเผาขยะ
วันนี้ (28 มกราคม 2563) บริเวณหน้าตึกบัญชาการ 1 ทำเนียบรัฐบาล กทม. นายอนุทิน ชาญวีรกูล  รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สุวรรณชัย วัฒนายิ่งเจริญชัย อธิบดีกรมควบคุมโรค ให้การต้อนรับพลเอกประยุทธ์ จันทร์โอชา นายกรัฐมนตรี และคณะรัฐมนตรี นำชมนิทรรศการ “รวมพลังสู้ฝุ่น PM 2.5” และนิทรรศการความรู้ เรื่องการป้องกันตนเองจากการติดเชื้อโคโรนาไวรัส โดยมีการนำเสนอเครื่องตรวจวัดคุณภาพอากาศภายในอาคาร และหน้ากากอนามัยสำหรับประชาชนทั่วไปและกลุ่มเสี่ยง พร้อมมอบหน้ากากป้องกันฝุ่นละออง สื่อประชาสัมพันธ์ แก่คณะรัฐมนตรี และสาธิตการสวมใส่หน้ากากป้องกันฝุ่นละอองขนาดเล็กที่ถูกต้อง
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า นายกรัฐมนตรี มีความห่วงใยประชาชนในสถานการณ์การติดเชื้อโคโรนาไวรัสจากประเทศจีน โดยรัฐบาลได้ยกระดับมาตรการเฝ้าระวังป้องกันอย่างสูงสุด มีการคัดกรองในทุกมิติอย่างเหมาะสม และให้ความเชื่อมั่นว่า เรามีการคัดกรองนักท่องเที่ยวจากประเทศจีนทั้งหมดจากทุกเมือง รวมทั้งได้ให้คำแนะนำไกด์ทัวร์ นักท่องเที่ยว ลูกทัวร์หากมีอาการป่วยรีบไปพบแพทย์ ขณะนี้เจ้าหน้าที่สาธารณสุขได้ทำงานอย่างหนัก มีทีมสนับสนุนหมุนเวียนทำงาน ตลอด 24 ชั่วโมง เราต้องเชื่อมั่นว่ารัฐบาลได้ทำอย่างเต็มที่ เพื่อไม่ให้มีการแพร่เชื้อในประเทศ เราป้องกันตัวเองได้ โดยกินร้อน ช้อนกลาง ล้างมือ สามหน้ากากอนามัย หลีกเลี่ยงการไปในสถานที่แออัด สำหรับฝุ่น PM 2.5 ขอให้ประชาชนติดตามสถานการณ์ทุกวันจากเว็บ Air4Thai  และช่วยกันลดฝุ่นด้วยการงดการใช้รถยนต์ที่มีควันดำ ลดการเผาขยะ ไม่เผาป่า
นายอนุทินกล่าวต่อว่า กระทรวงสาธารณสุขได้ตั้งศูนย์ปฏิบัติการภาวะฉุกเฉิน EOC ติดตามสถานการณ์อย่างใกล้ชิด โดยเฝ้าระวังร่วมกับโรงพยาบาลในเขตกรุงเทพมหานครที่ตรวจพบค่า PM2.5 เฉลี่ย 24 ชั่วโมง สูงกว่า 25 ไมโครกรัมต่อลูกบาศก์เมตร ให้รายงานจำนวนผู้ป่วยที่เข้ารับการรักษาที่โรงพยาบาล โดยเฝ้าระวังใน 4 กลุ่มโรค คือ โรคระบบทางเดินหายใจไม่มีไข้ โรคหัวใจขาดเลือด โรคผิวหนัง และโรคตาอักเสบ และให้คำแนะนำแก่ประชาชนในการดูแลตนเอง ผ่านช่องทางต่างๆ ทั้งสื่อออนไลน์ แผ่นพับความรู้
ด้านนายแพทย์สุวรรณชัย วัฒนายิ่งเจริญชัย อธิบดีกรมควบคุมโรค กล่าวว่า ขอให้ประชาชนติดตาม ตรวจสอบคุณภาพอากาศในพื้นที่ ได้ที่แอปพลิเคชัน Air4Thai ของกรมควบคุมมลพิษ งดการใช้รถยนต์ที่มีควันดำ ลดการเผาขยะ/เผาป่า รวมถึงจัดบ้าน/ห้องสะอาดปลอดฝุ่น (Clean Room)  โดยเฉพาะบ้านที่มีเด็ก หญิงตั้งครรภ์ ผู้สูงอายุ และกลุ่มเสี่ยง โดยจัดเตรียมห้องที่มีประตูหน้าต่างปิดมิดชิด และใช้ผ้าสะอาดชุบน้ำเช็ดทำความสะอาดแทนการกวาด ป้องกันการฟุ้งกระจาย สำหรับกลุ่มเสี่ยงควรลดการทำกิจกรรมและออกกำลังกายกลางแจ้ง สวมหน้ากากอนามัยหรือหน้ากาก N 95 เพื่อป้องกันฝุ่นเมื่อต้องออกไปยังพื้นที่เสี่ยง สอบถามเพิ่มเติมได้ที่สายด่วนกรมควบคุมโรค โทร. 1422
*********************************   28 มกราคม 2563

ที่มา : https://www.thaigov.go.th/news/contents/details/26109
