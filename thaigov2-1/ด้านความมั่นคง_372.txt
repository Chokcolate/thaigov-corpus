รัฐบาลไทย-ข่าวทำเนียบรัฐบาล-ทส.จับมือ เทสโก้ โลตัส และภาคีภาคเอกชน ขับเคลื่อนวาระลดขยะอาหารในไทยอย่างเป็นรูปธรรม

วันศุกร์ที่ 22 พฤศจิกายน 2562
ทส.จับมือ เทสโก้ โลตัส และภาคีภาคเอกชน ขับเคลื่อนวาระลดขยะอาหารในไทยอย่างเป็นรูปธรรม
ทส.จับมือ เทสโก้ โลตัส และภาคีภาคเอกชน ขับเคลื่อนวาระลดขยะอาหารในไทยอย่างเป็นรูปธรรม
ทส.จับมือ เทสโก้ โลตัส และภาคีภาคเอกชน ขับเคลื่อนวาระลดขยะอาหารในไทยอย่างเป็นรูปธรรม
วันนี้ (22 พ.ย. 62) กระทรวงทรัพยากรธรรมชาติและสิ่งแวดล้อม ร่วมมือกับ เทสโก้ โลตัส และหอการค้าไทย จัดงานประชุม 2019 Thailand’s Annual Conference on Food Waste ภายใต้แนวคิด Target, Measure, Act : A Recipe for Success เพื่อเป็นเวทีแบ่งปันความรู้และประสบการณ์ในการลดขยะอาหารภายใต้กรอบการทำงานระดับนานาชาติจากทุกภาคส่วนของห่วงโซ่อาหาร  ตั้งเป้าลดขยะอาหารให้ได้ครึ่งหนึ่งภายในปี ค.ศ. 2030 ตามเป้าหมายการพัฒนาที่ยั่งยืนข้อ 12.3 (UNSDG Target 12.3) โดยมี นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุมฯ และร่วมกล่าวปาฐกถาพิเศษ ณ โรงแรมแบงค็อก แมริออท มาร์คีส์ ควีนส์ปาร์ค กรุงเทพฯ
นายวราวุธ ศิลปอาชา กล่าวว่า ประเทศไทยมีปริมาณขยะที่เกิดจากอาหารเป็นจำนวนมาก ทั้งจากที่บริโภคแล้ว และยังไม่ได้บริโภค ซึ่งขยะประเภทนี้หากไม่ได้รับการจัดการที่ถูกต้อง ก็จะก่อให้เกิดก๊าซมีเทน ส่งผลต่อปัญหาสิ่งแวดล้อม และเกิดภาวะโลกร้อนตามมา วันนี้ขอขอบคุณ เทสโก้ โลตัส หอการค้าไทย และพันธมิตรต่างๆ ที่ได้มาร่วมมือกันลดปริมาณขยะจากอาหาร โดยหวังว่าการจัดงานประชุมครั้งนี้ จะนำไปสู่การขับเคลื่อนวาระการลดขยะอาหารอย่างมีระบบ แบบแผน และขยายวงกว้างไปสู่ภาคส่วนอื่นๆ มากขึ้น ทั้งนี้ ได้กล่าวทิ้งท้ายฝากถึงประชาชนทุกคน ให้ช่วยกันตระหนักถึงคุณค่าของอาหาร การจับจ่ายใช้สอยอย่างพอเพียง และคำนึงถึงทรัพยากรที่ใช้ในการผลิตอาหาร เพื่อให้ประเทศไทยเป็นสังคมปลอดขยะ (Zero waste) อย่างยั่งยืน
การลดปริมาณขยะที่เกิดจากอาหาร จำเป็นต้องเริ่มจากพื้นฐานที่ถูกต้อง มีการทำงานที่เป็นระบบ และได้รับความร่วมมือจากทุกภาคส่วน โดยในปี พ.ศ. 2560 เทสโก้ โลตัส ได้ประกาศเจตนารมณ์ในการเป็นผู้นำลดขยะอาหารในประเทศไทย เริ่มจากการลดปริมาณขยะอาหารภายในธุรกิจค้าปลีกของตนเองตั้งแต่ต้นน้ำจนถึงปลายน้ำ และบริจาคอาหารที่จำหน่ายไม่หมดแต่ยังสามารถรับประทานได้ผ่านโครงการ “กินได้ไม่ทิ้งกัน” ทั้งนี้ เพื่อขับเคลื่อนการลดขยะภายในธุรกิจ กลุ่มเทสโก้ ได้ใช้กรอบการทำงานที่ใช้กันอย่างแพร่หลายในระดับสากล นั่นคือ การตั้งเป้าหมายที่ชัดเจนและประกาศให้เป็นสาธารณะ (Target) การวัดผลอย่างต่อเนื่องและเปิดเผยข้อมูลอย่างโปร่งใส (Measure) และการลงมือทำเพื่อลดปริมาณขยะอาหารให้ได้สำเร็จตามเป้าหมายที่วางไว้ (Act) นอกจากนี้ ยังได้ร่วมกับเครือข่ายสมาชิกหอการค้าไทยและสภาหอการค้าแห่งประเทศไทย ที่มีสมาชิกทั่วประเทศกว่า 120,000 ราย มาร่วมกันลดขยะอาหาร และสร้างระบบเศรษฐกิจหมุนเวียน หรือ Circular Economy ในการเอาทรัพยากรมาใช้ให้เกิดประสิทธิภาพสูงสุดตั้งแต่ภาคการผลิต การบริโภค ไปจนถึงการจัดการของเสียด้วยกระบวนการใช้ซ้ำ (Reuse) หมุนเวียนกลับมาใช้ใหม่ (Recycle) และการผลิตใหม่ (Re-material) อันจะนำไปสู่ความยั่งยืนของทั้งระบบเศรษฐกิจ การใช้ทรัพยากรอย่างคุ้มค่า และลดมลภาวะที่จะเกิดขึ้นต่อสิ่งแวดล้อม

ที่มา : https://www.thaigov.go.th/news/contents/details/24770
