รัฐบาลไทย-ข่าวทำเนียบรัฐบาล-รมช.ธรรมนัส ลุยตรวจสถานการณ์น้ำแม่น้ำท่าจีน คลองสุนัขหอน แก้ไขปัญหาภัยแล้ง

วันศุกร์ที่ 17 มกราคม 2563
รมช.ธรรมนัส ลุยตรวจสถานการณ์น้ำแม่น้ำท่าจีน คลองสุนัขหอน แก้ไขปัญหาภัยแล้ง
รมช.ธรรมนัส ลุยตรวจสถานการณ์น้ำแม่น้ำท่าจีน คลองสุนัขหอน แก้ไขปัญหาภัยแล้ง บรรเทาทุกข์พี่น้องเกษตรกร
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังฟังสรุปสถานการณ์น้ำ และตรวจสภาพแม่น้ำท่าจีนและคลองสุนัขหอน ณ วัดกาหลง จ.สมุทรสาคร ว่า ภาวะภัยแล้งที่กำลังจะเกิดในปี2563 มีแนวโน้มรุนแรงกว่าทุกปี ทางกระทรวงเกษตรและสหกรณ์ จึงมีนโยบาย มุ่งเน้นการวางแผนเผชิญเหตุและแก้ไขปัญหาภัยแล้งอย่างรอบคอบ โดยให้ความสำคัญกับการจัดสรรน้ำอุปโภคบริโภคถึงระดับครัวเรือน การเชื่อมโยงการบริหารจัดการการน้ำในแต่ละลุ่มน้ำ การดูแลแหล่งกักเก็บน้ำในระดับหมู่บ้าน ทั้งการขุดลอกคูคลองและสระน้ำ การกำจัดวัชพืชและโคลนตมในคลองส่งน้ำ การจัดหาภาชนะกักเก็บน้ำขนาดใหญ่ประจำครัวเรือน รวมถึงการปฏิบัติการฝนหลวง เพื่อบรรเทาความเดือนร้อนแก่ประชาชน ในลุ่มแม่น้ำแม่กลองปัจจุบันมีปริมาณน้ำใช้การ 2 เขื่อนหลัก ได้แก่ เขื่อนวชิราลงกรณ์ และเขื่อนศรีนครินทร์ น้ำใช้การรวม ทั้ง 2 เขื่อนอยู่ที่ 8362.81 ล้าน ลบ.ม. ระบายน้ำลุ่มแม่น้ำแม่กลอง 12.02 ล้าน ลบ.ม. โดยผันน้ำช่วยแม่น้ำท่าจีนและแม่น้ำเจ้าพระยา วันละ 5.30 ล้าน ลบ.ม. เพื่อควบคุมค่าความเค็มในแม่น้ำท่าจีนที่ปากคลองจินดา ไม่เกิน 0.75 กรัม/ลิตร และควบคุมค่าความเค็มในแม่น้ำเจ้าพระยาที่สถานีประปาสำแลไม่เกิน 0.25 กรัม/ลิตร โดยสภาพปัจจุบันค่าความเค็มที่ปากคลองจินดาในแม่น้ำท่าจีนและค่าความเค็ม  ที่สถานีประปาสำแลในแม่น้ำเจ้าพระยา อยู่ในเกณฑ์ควบคุม
ในส่วนของคลองสุนัขหอน เป็นคลองธรรมชาติ ประกาศเป็นทางน้ำชลประทาน มาตรา 5 เป็นทางน้ำชลประทานประเภท 2 (ทางน้ำที่ใช้ในการคมนาคม แต่มีการชลประทานอยู่ด้วย เฉพาะภายในเขตที่ได้รับผลประโยชน์จากการชลประทาน) สภาพปัจจุบัน คลองสุนัขหอนนั้นตื้นเขิน มีตะกอนดินตกจมปริมาณมาก เป็นอุปสรรคต่อการระบายน้ำในช่วงฤดูน้ำหลากและการคมนาคมสัญจรทางน้ำ รวมทั้งการส่งผลผลิตเกลือทะเลของพี่น้องเกษตรกรในพื้นที่ ในแนวทางการแก้ไข จะทำการขุดลอกคลองสุนัขหอนในเขตจังหวัดสมุทรสาคร ความยาว 31 กิโลเมตร ขนาดก้นคลองกว้าง 15 – 25 เมตร ลึกเฉลี่ย 1.50 เมตร ระยะเวลาดำเนินการรวม 2 ปี
“วันนี้ได้มาตรวจราชการ รับฟังปัญหาและข้อเสนอแนะของประชาชนเกี่ยวกับปัญหาของพี่น้องเกษตรกร ไม่ว่าจะเป็นปัญหาภัยแล้ง และปัญหานาเกลือ ในส่วนปัญหาภัยแล้งนั้น เป็นปัญหาใหญ่ที่ต้องได้รับการแก้ไขอย่างเร่งด่วน ปีนี้ปริมาณฝนน้อย ปริมาณน้ำจืดที่มาเติมจึงน้อยตาม สิ่งที่เกิดตอนนี้คือปัญหาน้ำเค็มทะลัก ทำให้ผลผลิตทางการเกษตรเสียหาย ล้มตายจำนวนมาก และปัญหาความตื้นเขินของคลองสุนัขหอน ทำให้ยากต่อการระบายน้ำและการคมนาคมทางกระทรวงเกษตรฯได้เร่งเข้ามาดูแล แก้ไขปัญหา เพื่อบรรเทาความเดือดร้อนแก่พี่น้องเกษตรกร” ร้อยเอก ธรรมนัสกล่าว
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25877
