รัฐบาลไทย-ข่าวทำเนียบรัฐบาล-อนุทิน ย้ำเหตุทะเลาะวิวาทในโรงพยาบาลเป็นเรื่องจิตสำนึก ไม่สมควรเกิดขึ้น

วันพุธที่ 13 พฤศจิกายน 2562
อนุทิน ย้ำเหตุทะเลาะวิวาทในโรงพยาบาลเป็นเรื่องจิตสำนึก ไม่สมควรเกิดขึ้น
รองนายกรัฐมนตรีและรัฐมนตรีว่าการสาธารณสุข ย้ำเหตุทะเลาะวิวาทในโรงพยาบาลเป็นเรื่องจิตสำนึก ไม่สมควรเกิดขึ้น ชี้เป็นคดีอาญา ไม่มีการเจรจา ไม่มีการยอมความอย่างแน่นอน
วันนี้ (13 พฤศจิกายน 2562) ที่สำนักงานหลักประกันสุขภาพแห่งชาติ จังหวัดนนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการสาธารณสุข ให้สัมภาษณ์ถึงกรณีมีผู้ก่อเหตุทะเลาะวิวาทในโรงพยาบาล ว่า เรื่องนี้โรงพยาบาลและกระทรวงสาธารณสุขเป็นผู้เสียหาย สิ่งที่กระทรวงสาธารณสุขทำได้คือการแจ้งความร้องทุกข์ เรื่องการก่อเหตุความไม่สงบในสถานที่ราชการ การทำให้ทรัพย์สินราชการเสียหาย ขัดขวางการดำเนินงานของเจ้าหน้าที่ แพทย์พยาบาลที่กำลังให้การช่วยเหลือผู้ป่วย ทั้งนี้ ขอเน้นย้ำไม่ว่าจะทะเลาะอะไรกันมา ทุกอย่างต้องจบที่หน้าโรงพยาบาล จะเอาเข้ามาในโรงพยาบาลไม่ได้
“โรงพยาบาลเป็นที่รักษาคนเจ็บคนป่วย การเข้ามาตีกันเป็นสิ่งที่ไม่ถูกต้องเลย จะตีกันหรืออะไรก็แล้วแต่ ก็ตีกันข้างนอก การมาที่โรงพยาบาลเพื่อมารักษา และไม่ต้องถามหาว่าใครผิดใครถูก อยู่ฝ่ายไหนเรารักษาหมด ไม่ควรเข้ามาตีกันในนี้” นายอนุทินกล่าว
นายอนุทินกล่าวต่อว่า กระทรวงสาธารณสุข คงไม่จำเป็นต้องเพิ่มมาตรการป้องกันอะไรแล้ว เพราะเรื่องนี้เป็นเรื่องจิตสำนึก ไม่สมควรที่จะมาตีกันในโรงพยาบาล หรือห้องฉุกเฉิน ที่มีคนไข้ คนทำงานอยู่จำนวนมาก สำหรับการป้องกันไม่ให้เกิดเหตุซ้ำเป็นหน้าที่กระทรวงมหาดไทย สำนักงานตำรวจแห่งชาติ ที่ต้องมาดูแลความสงบเรียบร้อยของโรงพยาบาล
ด้านนายแพทย์สุขุม กาญจนพิมาย ปลัดกระทรวงสาธารณสุข กล่าวว่า จะไม่มีการเจรจา ไม่มีการยอมความอย่างแน่นอน กระทรวงสาธารณสุขชัดเจนเรื่องนโยบายความปลอดภัย มีหนังสือถึงผู้ว่าราชการทุกจังหวัดว่าการก่อเหตุทะเลาะวิวาทในโรงพยาบาลเป็นคดีอาญาที่ยอมความกันไม่ได้ ถ้าใครยอมความจะมีความผิดตามมาตรา 157 เรื่องการละเว้นการปฏิบัติหน้าที่
***********************************  13 พฤศจิกายน 2562

ที่มา : https://www.thaigov.go.th/news/contents/details/24545
