รัฐบาลไทย-ข่าวทำเนียบรัฐบาล-รองนายกรัฐมนตรีฝ่ายความมั่นคงกำชับการเฝ้าระวัง fake news และความมั่นคงทางไซเบอร์กลางภาครัฐ (cyber security cloud)

วันพฤหัสบดีที่ 8 สิงหาคม 2562
รองนายกรัฐมนตรีฝ่ายความมั่นคงกำชับการเฝ้าระวัง fake news และความมั่นคงทางไซเบอร์กลางภาครัฐ (cyber security cloud)
รองนายกรัฐมนตรีฝ่ายความมั่นคงกำชับการเฝ้าระวัง fake news และความมั่นคงทางไซเบอร์กลางภาครัฐ (cyber security cloud)
วันนี้ (8 สิงหาคม 2562) เวลา 09.00 น. ณ ห้องแกรนด์ บอลรูม อาคารอิมแพ็ค ฟอรั่ม ศูนย์การแสดงสินค้าและการประชุม อิมแพ็ค เมืองทองธานี จังหวัดนนทบุรี ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประวิตร วงษ์สุวรรณ รองนายกรัฐมนตรี ได้กล่าวย้ำ ให้ประชาชนสามารถมีส่วนร่วมในการดูแลความปลอดภัยประเทศชาติ กำชับหน่วยงานเฝ้าระวัง fake news และความมั่นคงทางไซเบอร์กลางภาครัฐ (cyber security cloud)
โฆษกประจำสำนักนายกรัฐมนตรี เปิดเผยว่าในการประชุมชี้แจงนโยบายรัฐบาลต่อผู้บริหารระดับสูง   พลเอก ประวิตร วงษ์สุวรรณ รองนายกรัฐมนตรี ในฐานะรองนายกรัฐมนตรีฝ่ายความมั่นคงกล่าวว่า  ประชาชนสามารถเข้ามามีส่วนร่วมในการดูแลประเทศชาติในเรื่องความปลอดภัย ขณะที่ข้าราชการทหาร ตำรวจ กระทรวงดิจิทัลเพื่อเศรษฐกิจและสังคม กระทรวงมหาดไทย กระทรวงแรงงาน ต้องบูรณาการร่วมกันเพราะทุกส่วนมีความเกี่ยวข้องกับความมั่นคงของรัฐทั้งสิ้น เน้นการดูแลความปลอดภัยทุกที่โดยเฉพาะสถานที่ราชการ
รองนายกรัฐมนตรีกำชับให้กระทรวงดิจิทัลเพื่อเศรษฐกิจและสังคม เข้าไปดูแลการทำงานทั้งเน็ตประชารัฐ พาณิชย์อิเล็กทรอนิกส์ประชาชน  รวมทั้งข่าวที่ไม่เป็นความจริง หรือ fake news และความมั่นคงทางไซเบอร์กลางภาครัฐ (cyber security cloud)   ในส่วนที่เกี่ยวข้องกับทรัพยากรธรรมชาติและสิ่งแวดล้อมนั้น ขอให้กระทรวงทรัพยากรธรรมชาติและสิ่งแวดล้อมเน้นการเพิ่มพื้นที่ป่าและพื้นที่สีเขียว  ห้ามนำเข้าขยะอิเล็คทรอนิกส์  การแก้ไขปัญหาฝุ่นละออง  รวมทั้งฝากการวางแผนบริหารจัดการน้ำ 20 ปี  ต้องประยุกต์ศาสตร์พระราชา ภูมิปัญญาจากปราชญ์ท้องถิ่น รวมถึงเทคโนโลยีจากต่างประเทศด้วย  ด้านแรงงานให้เน้นการพัฒนาเพิ่มเติมทักษะที่สามรถปรับเปลี่ยนไปตามเทคโนโลยีและแนวโน้มของโลก
รองนายกรัฐมนตรี ยังย้ำว่าการแก้ปัญหาชายแดนใต้นั้น ขอให้ทุกหน่วยยึดแนวทางตามพระราชดำริ “เข้าใจ เข้าถึง พัฒนา” ของพระบาทสมเด็จพระเจ้าอยู่หัวรัชกาลที่ 9 มาเป็นแนวทางเพื่อแก้ไขปัญหาภาคใต้ รวมทั้งให้ความสำคัญกับการการบูรณาการงานข่าวของทุกหน่วยราชการด้วยกัน
ในช่วงท้าย รองนายกรัฐมนตรียังได้ฝากไปยังผู้ว่าราชการจังหวัดทุกคน ให้ความสำคัญเร่งการยกระดับคุณภาพชีวิตและความเป็นอยู่ของประชาชน รวมทั้งการศึกษา การพัฒนาเศรษฐกิจฐานรากต้องให้มีความแข็งแรง ช่วยเพิ่มรายได้ให้พี่น้องเกษตรกรทั้งการปลูกพืชทำไร่ พร้อมย้ำว่าขอให้ทุกคนทุกฝ่ายตื่นตัวร่วมมือร่วมใจกัน ประสานงานกัน เพื่อให้เกิดสังคมที่ดีในกรอบกฎหมาย
---------------------------

ที่มา : https://www.thaigov.go.th/news/contents/details/22082
