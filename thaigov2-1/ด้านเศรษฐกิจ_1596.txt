รัฐบาลไทย-ข่าวทำเนียบรัฐบาล-จุรินทร์ ยกขบวนติดตามโครงการประกันรายได้ สุโขทัย ชาวบ้านถูกใจ เข้า ถึง -ติดดิน เฮ! รับส่วนต่างกว่า 55,000 ราย

วันจันทร์ที่ 2 มีนาคม 2563
จุรินทร์ ยกขบวนติดตามโครงการประกันรายได้ สุโขทัย ชาวบ้านถูกใจ เข้า ถึง -ติดดิน เฮ! รับส่วนต่างกว่า 55,000 ราย
วันที่ 29 กุมภาพันธ์ 2563 เวลา 15.00 น. นายจุรินทร์ ลักษณวิศิษฏ์   รองนายกรัฐมนตรีและรัฐมนตรีว่าการกระทรวงพาณิชย์ ติดตามความก้าวหน้าโครงการประกันรายได้เกษตรกร  รับฟังปัญหาข้อเสนอแนะของนายก อบต. กํานัน และผู้ใหญ่บ้าน
และ ประชาชนเกษตรกรจังหวัดสุโขทัย  และภาคเหนือในบริเวณใกล้เคียง  โดยกรมการค้าภายใน กระทรวงพาณิชย์  ร่วมกับธนาคารเพื่อการเกษตรและสหกรณ์ กระทรวงเกษตรและสหกรณ์ เกษตร  พร้อมหน่วยงานที่เกี่ยวข้อง   โดยมีประชาชนเข้าร่วมกว่า 2,000 คน
นายจุรินทร์ กล่าวว่า นโยบายประกันรายได้ถือเป็นนโยบายที่สำคัญนโยบายหนึ่งของรัฐบาลที่ต้องการช่วยเหลือเกษตรกรโดยประกันรายได้ไม่ใช่การประกันราคาเพราะราคาประกันไม่ได้ ประกันได้เฉพาะรายได้ ที่ราคาประกันไม่ได้เพราะพืชผลทางการเกษตรเราไม่สามารถประกันราคาได้ว่าราคาต้องกิโลกรัมละเท่าไหร่เพราะราคาจะขึ้นอยู่กับกลไกการตลาด เมื่อใดที่พืชผลทางการเกษตรตัวนั้นออกมากจนล้นแต่คนซื้อไม่มีหรือมีน้อยราคาก็จะตกต่ำ
แต่เมื่อไหร่ของมีน้อยแต่คนต้องการซื้อมากราคาก็จะสูง นี่คือ กลไกตลาดที่ขึ้นอยู่กับดีมานด์ซัพพลาย ไม่มีใครไปสั่งให้ขึ้นลงได้แต่สิ่งที่รัฐบาลสามารถสั่งได้คือ ให้เกษตรกรมีรายได้ตามปริมาณที่รัฐบาลเห็นว่าพอสมควรเรียกว่าการประกันรายได้
สำหรับจังหวัดสุโขทัย  มีการประกันรายได้ ในข้าว 5 ชนิดประกอบด้วย ข้าวหอมมะลิตันละ 15,000 บาท ข้าวเปลือกหอมมะลินอกพื้นที่ตันละ 14,000 บาท ข้าวเปลือกเจ้าตันละ 10,000 บาท ข้าวเปลือกหอมปทุมธานีตันละ 11,000 บาทข้าวเปลือกเหนียวตันละ 12,000 บาท ถ้าราคาตลาดน้อยกว่านี้ก็จะมีส่วนต่าง โดยรัฐบาลจะช่วยโอนให้เข้าบัญชีพี่น้องเกษตรกรโดยตรงนี่คือข้อดีของนโยบายประกันรายได้ช่วยให้มีหลักประกันไม่ว่าราคาจะตกลงมาอย่างไรก็มีส่วนต่างช่วย แต่ถ้าราคาดีจนเกินราคาที่ประกันก็จะไม่มีเงินประกันรายได้
แต่ก่อนที่จะมีนโยบายประกันรายได้จะมีเงินก้อนเดียวคือเงินที่ขายข้าวในราคาตลาด เกวียนละ 7,000 ก็ได้เพียง 7,000 บาท แต่เมื่อมีประกันรายได้จะมีรายได้สองกระเป๋ากระเป๋าซ้าย 7,000 บาทและกระเป๋าขวา 3,000 บาทรวมกันเป็น 10,000 บาทรวมกันเป็นรายได้ที่ประกันโดยประมาณ
นายจุรินทร์  กล่าวว่า รัฐบาลชุดนี้จึงกำหนดเป็นนโยบายช่วยให้พี่น้องมีหลักประกันมากขึ้นแม้ยามที่ราคาพืชผลการเกษตรจะตกต่ำ ข้าวหอมมะลิ 15,000 บาท ราคาลงมาเป็น 13,000 บาทก็จะได้รับเงินส่วนต่าง 2,000 บาทเป็นต้น นี่คือข้อดีของประกันรายได้ได้เงินส่วนต่างชดเชย เงินส่วนต่างงวดแรกของการประกันรายได้ของรัฐบาลมีเริ่มต้นตั้งแต่วันที่ 15 ตุลาคมที่ผ่านมาจนถึงวันนี้ทยอยจ่ายทุกสัปดาห์ขึ้นอยู่กับเวลาเก็บเกี่ยวของแต่ละคนว่าเก็บเกี่ยวเมื่อไหร่ก็มาแจ้งล่วงหน้าไว้กับ ธ.ก.ส. และเอาราคาวันนั้นมาดูว่าส่วนต่างเท่าไหร่และโอนเงินเข้าบัญชีพี่น้องโดยตรง ผมเชื่อว่าพี่น้องที่นี่คงได้เงินมาพอสมควรแล้ว
นโยบายประกันรายได้เป็นนโยบายของรัฐบาลทั้งรัฐบาลแม้ว่าจะเป็นนโยบายที่นำเสนอเบื้องต้นโดยพรรคประชาธิปัตย์ก่อนร่วมรัฐบาลก็ตามแต่รัฐบาลของพลเอกประยุทธ์ยอมรับเป็นนโยบายรัฐบาลแล้ว และได้แถลงนโยบายต่อรัฐถ้าสภาแล้ว แปลว่าเป็นข้อผูกพันและข้อผูกมัดที่รัฐบาลมีต่อรัฐสภาซึ่งเป็นตัวแทนของคนไทยทั้งประเทศเรียบร้อยแล้ว รัฐบาลมีหน้าที่ต้องปฏิบัติตามนโยบายที่แถลงไว้ต่อรัฐสภา จนกว่าจะสิ้นอายุขัยของรัฐบาล
ตราบเท่าที่ยังมีนโยบายชุดนี้บริหารราชการแผ่นดิน นโยบายประกันรายได้เกษตรกรก็จะต้องดำเนินต่อไป
และสำหรับมันสำปะหลังไม่เกินครัวเรือนละ 100 ตันสำหรับข้าวโพดรายละไม่เกิน 30 ตัน
ผู้สื่อข่าวรายงานว่าบรรยากาศการติดตามนโยบายครั้งนี้เป็นไปด้วยความคึกคักเนื่องจากประชาชนได้มีโอกาสแลกเปลี่ยนสอบถามพร้อมทั้งร้องเรียนร้องทุกข์ถึงอุปสรรคปัญหาบางส่วนแต่ขณะเดียวกันนายจุรินทร์ก็ได้มอบหมายให้ข้าราชการที่เกี่ยวข้องรับเรื่องและให้ดูแลประชาชนพร้อมกับให้แก้ไขให้ทันที ด้วย โดยเฉพาะประชาชนที่ตกหล่นเกี่ยวกับการขึ้นบัญชีเกษตรกรได้มอบหมายให้ทางธนาคารเพื่อการเกษตรฯ ตรวจสอบพร้อมรายงานให้ทราบด้วย

ที่มา : https://www.thaigov.go.th/news/contents/details/26835
