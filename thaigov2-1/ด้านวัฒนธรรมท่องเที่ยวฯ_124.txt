รัฐบาลไทย-ข่าวทำเนียบรัฐบาล-วธ.ร่วมกับ จ.เพชรบุรี จัดงาน “พระนครคีรี –เมืองเพชรบุรี ครั้งที่ ๓๔ ประจำปี ๒๕๖๓”

วันจันทร์ที่ 9 มีนาคม 2563
วธ.ร่วมกับ จ.เพชรบุรี จัดงาน “พระนครคีรี –เมืองเพชรบุรี ครั้งที่ ๓๔ ประจำปี ๒๕๖๓”
วธ.ร่วมกับ จ.เพชรบุรี จัดงาน “พระนครคีรี –เมืองเพชรบุรี ครั้งที่ ๓๔ ประจำปี ๒๕๖๓” ร่วมเรียนรู้สกุลช่างเมืองเพชร – เชิญชวนแต่งไทยเที่ยวงาน – สืบสานภูมิปัญญาท้องถิ่น
วธ.ร่วมกับ จ.เพชรบุรี จัดงาน “พระนครคีรี –เมืองเพชรบุรี ครั้งที่ ๓๔ ประจำปี ๒๕๖๓”
ร่วมเรียนรู้สกุลช่างเมืองเพชร – เชิญชวนแต่งไทยเที่ยวงาน – สืบสานภูมิปัญญาท้องถิ่น
เมื่อวันที่ ๖ มีนาคม ๒๕๖๓ ที่อุทยานเฉลิมพระเกียรติพระบาทสมเด็จพระจอมเกล้าเจ้าอยู่หัว พระนครคีรีจ.เพชรบุรี นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ) เป็นประธานพิธีเปิดงาน “พระนครคีรี – เมืองเพชร ครั้งที่ 34 ประจำปี 2563”โดยมี นายกอบชัย บุญอรณะ ผู้ว่าราชการจังหวัดเพชรบุรี ผู้บริหารกระทรวงวัฒนธรรม คณะกรรมการจัดงาน ภาคีเครือข่ายด้านวัฒนธรรม ผู้แทนหน่วยงานภาครัฐ ภาคเอกชน และประชาชน เข้าร่วม
นายอิทธิพล กล่าวว่า กระทรวงวัฒนธรรม (วธ.) มีภารกิจหลักในการเทิดทูนสถาบันชาติ ศาสนาและพระมหากษัตริย์ เสริมสร้างค่านิยม อัตลักษณ์ไทยและความเป็นไทย ตลอดจนการอนุรักษ์สืบทอดและต่อยอดมรดกทางศิลปวัฒนธรรมของไทย รวมทั้งสนับสนุนนโยบายการพัฒนาสู่ประเทศไทย ๔.๐ ของรัฐบาล ด้วยการส่งเสริมการพัฒนาอุตสาหกรรมสร้างสรรค์ วัฒนธรรมและบริการที่มีมูลค่าสูง ๕ ด้านได้แก่ อาหาร ภาพยนตร์ แฟชั่น มวยไทย และเทศกาล ประเพณี โดยมุ่งเน้นให้ประชาชนได้มีส่วนร่วม เพื่อสร้างมูลค่าเพิ่มทางเศรษฐกิจ สร้างอาชีพและรายได้สู่ประชาชน ชุมชนและประเทศ ตลอดจนสร้างความภาคภูมิใจในมรดกภูมิปัญญาทางวัฒนธรรมของชาติ ทั้งนี้ จ.เพชรบุรี มีโบราณสถานที่มีคุณค่าทางประวัติศาสตร์และศิลปกรรมอันเป็นมรดกแห่งความภาคภูมิใจ โดยเฉพาะอย่างยิ่ง พระราชวังพระนครคีรี ซึ่งเป็นพระบรมมหาราชวังตามพระราชประสงค์ของพระบาทสมเด็จพระจอมเกล้าเจ้าอยู่หัวแห่งเดียวที่ตั้งอยู่บนเขาที่มีความงดงาม และทรงคุณค่าทางประวัติศาสตร์
นายอิทธิพล กล่าวอีกว่า ดังนั้น เพื่อเป็นการส่งเสริมการท่องเที่ยวทางวัฒนธรรมและเพื่อขับเคลื่อนภารกิจและนโยบายดังกล่าว วธ.จึงบูรณาการร่วมกับ จ.เพชรบุรี และหน่วยงานรัฐ เอกชน เครือข่ายทางวัฒนธรรมและภาคประชาชนจัดงาน“พระนครคีรี – เมืองเพชร ครั้งที่ 34 ประจำปี 2563”ภายใต้ชื่อ “วิมานฟ้าพระนครคีรี อัญมณีแห่งสยาม” ระหว่างวันที่ 6 – 15 มีนาคม ๒๕๖๓ ณ พระนครคีรี(เขาวัง) และบริเวณโดยรอบ เพื่อเทิดพระเกียรติและน้อมรำลึกถึงบูรพมหากษัตริยาธิราชเจ้า รัชกาลที่ 4 รัชกาลที่ 5 รัชกาลที่ 6 และรัชกาลที่ 9 ที่ทรงมีพระมหากรุณาธิคุณต่อประชาชนชาวไทยโดยเฉพาะอย่างยิ่งชาว จ.เพชรบุรี และเพื่อเฉลิมฉลองที่พระบาทสมเด็จพระเจ้าอยู่หัวมีพระบรมราชโองการถวายพระราชสมัญญาพระบาทสมเด็จพระจอมเกล้าเจ้าอยู่หัว เป็นพระบาทสมเด็จพระปรเมนทรรามาธิบดีศรีสินทรมหามงกุฎ พระจอมเกล้าเจ้าอยู่หัว พระสยามเทวมหามกุฏวิทยมหาราช เมื่อวันที่ ๑๘ ตุลาคม ๒๕๖๒
​นายอิทธิพล กล่าวว่า ทั้งนี้ วธ.ได้นำกิจกรรมด้านศิลปวัฒนธรรมไปจัดแสดงและสาธิต ณ ลานจักรราศี บริเวณอุทยานเฉลิมพระเกียรติพระบาทสมเด็จพระจอมเกล้าเจ้าอยู่หัวฯ ๗ กิจกรรม ประกอบด้วย ๑.กิจกรรมงานสกุลช่างเมืองเพชร ได้แก่ การสาธิตงานสกุลช่างเมืองเพชร ๑๒ งานช่าง และงานปูนปั้นร่วมสมัย ๒. กิจกรรมงานศิลปะร่วมสมัย ได้แก่ ศิลปินสาธิตศิลปะร่วมสมัย ศิลปินสาธิตและจำหน่ายผลงาน และตลาดนัดศิลปะ ๓. การจัดแสดงสาธิตวิถีชีวิตชาติพันธุ์ ๘ ชาติพันธุ์  ได้แก่ ไทย จีน ไทยทรงดำกะเหรี่ยง มอญ อิสลาม ไทยพวน และไทยเวียง ๔.ลานศิลปหัตถกรรม ได้แก่ ประดิษฐ์ของที่ระลึก งานใบตอง ใบเตย งานพับเหรียญโปรยทาน ถุงหอมสมุนไพร หมวกเชือกฟาง ศิลปะบนผืนผ้า ร่มหอมการบูร งานประดิษฐ์เครื่องหอม ดอกรวงผึ้ง และกิจกรรมปั้นดิน ๕. การเดินแบบผ้าไทย ณ เวทีกลาง ในวันที่ ๑๓ มีนาคม ๒๕๖๓ ๖. การแสดงลานวัฒนธรรม ณ เวทีลานวัฒนธรรม และ ๗.จุดเช็คอิน ถ่ายภาพ
นอกจากนี้ ภายในงาน ยังมีการจัดแสดงนิทรรศการพระสยามเทวมหามกุฎวิทยมหาราช การประดับไฟ แสง สี และการแสดงพลุเทิดพระเกียรติการทำขนมไทย “เพชรบุรีเมืองขนมไทย ไปขนมโลก” การแสดงพื้นบ้าน การจำหน่ายสินค้าพื้นเมืองและอาหารพื้นถิ่น ขณะเดียวกันมีกิจกรรมเชิญชวนนักท่องเที่ยวร่วมแต่งกายด้วยชุดไทยย้อนยุคมาเที่ยวงาน เพื่อร่วมสืบสานวัฒนธรรมไทยและสืบทอดภูมิปัญญาท้องถิ่นให้คงอยู่สืบไป
-----------------------

ที่มา : https://www.thaigov.go.th/news/contents/details/26992
