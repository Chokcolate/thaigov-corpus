รัฐบาลไทย-ข่าวทำเนียบรัฐบาล-กรุงไทยเพิ่มเที่ยวรถเติมเงิน ATM มากกว่า 2 เท่า บริการประชาชนกระตุ้นเศรษฐกิจทั่วไทย

วันจันทร์ที่ 26 สิงหาคม 2562
กรุงไทยเพิ่มเที่ยวรถเติมเงิน ATM มากกว่า 2 เท่า บริการประชาชนกระตุ้นเศรษฐกิจทั่วไทย
ธนาคารกรุงไทย เผยช่วง 21-25 สิงหาคมที่ผ่านมา ธนาคารจัดรถเติมเงินเพื่อเติมเงินในเครื่อง ATM รวมมากกว่า 6,500 เที่ยว เพิ่มจากปกติ 2 เท่า เพื่อให้บริการแก่ผู้ถือบัตรสวัสดิการแห่งรัฐผ่านเครื่อง ATM  เกือบ 10,000 เครื่องทั่วประเทศ
ธนาคารกรุงไทย เผยช่วง 21-25 สิงหาคมที่ผ่านมา ธนาคารจัดรถเติมเงินเพื่อเติมเงินในเครื่อง ATM รวมมากกว่า 6,500 เที่ยว เพิ่มจากปกติ 2 เท่า เพื่อให้บริการแก่ผู้ถือบัตรสวัสดิการแห่งรัฐผ่านเครื่อง ATM  เกือบ 10,000 เครื่องทั่วประเทศ และจัดทีมงานเฝ้าติดตามเป็นกรณีพิเศษตลอด 7 วัน ระบุมีการถอนเงินจากเครื่อง ATM 9.5 ล้านครั้ง คิดเป็นจำนวนเงิน 5.3 พันล้านบาท
นายพิชิต จงสฤษดิ์หวัง ที่ปรึกษากรรมการผู้จัดการใหญ่ ธนาคารกรุงไทย เปิดเผยว่า จากที่รัฐบาลได้ออกมาตรการกระตุ้นเศรษฐกิจรอบใหม่ โดยหนึ่งในมาตรการคือการเพิ่มเงินให้ผู้ถือบัตรสวัสดิการแห่งรัฐ เพื่อเพิ่มกำลังซื้อให้กับประชาชน และให้เกิดการหมุนเวียนในระบบเศรษฐกิจ ในส่วนของธนาคารกรุงไทยซึ่งดูแลเรื่องการจ่ายเงินให้ผู้ถือบัตรผ่านเครื่อง ATM จำนวนเกือบ 10,000 เครื่องทั่วประเทศนั้น ธนาคารได้จัดทีมงานเพื่อดูแลเรื่องการจ่ายเงินเป็นกรณีพิเศษ โดยมีการประสานงานอย่างใกล้ชิดของหน่วยงานที่เกี่ยวข้อง เพื่อเฝ้าติดตามเครื่อง ATM เครื่อง ADM เครื่อง RCM ตลอด 24 ชั่วโมง โดยเฉพาะเครื่องที่ตั้งอยู่ในพื้นที่ที่มีการใช้บัตรสวัสดิการแห่งรัฐ ธนาคารให้ความสำคัญเป็นลำดับแรกๆ ทั้งการเติมเงินและการแก้ไขปัญหา
“ที่ผ่านมาระหว่างวันที่ 21-25 สิงหาคมที่ผ่านมา ทีมศูนย์เงินสด 23 ศูนย์ทั่วประเทศได้เฝ้าติดตาม และให้ความสำคัญกับการบรรจุเงิน และการเปลี่ยนกล่องเงินด่วน กรณีธนบัตร  500 บาท  และ 100 บาท ใกล้หมดหรือหมดกะทันหัน และมีการเพิ่มรอบการเติมเงินจากปกติ 200% รวมแล้วกว่า 6,500 เที่ยว โดยทำงานตลอด 7 วัน เพื่อให้สามารถบริการลูกค้าอย่างทั่วถึง ซึ่งธนาคารเข้าใจความต้องการของลูกค้า และยกระดับการให้บริการอย่างต่อเนื่อง”
ทั้งนี้ ในช่วงวันที่ 21-25 สิงหาคมที่ผ่านมา  มีผู้ถือบัตรสวัสดิการแห่งรัฐถอนเงินจากเครื่อง ATM หรือนำบัตรไปใช้จ่ายผ่านเครื่อง EDC แล้วประมาณ 11.6 ล้านครั้ง เป็นการถอนเงินจากเครื่อง ATM 9.5 ล้านครั้ง คิดเป็นจำนวนเงิน 5.3 พันล้านบาท เฉลี่ยเป็นจำนวนเงิน 560 บาทต่อครั้ง

ที่มา : https://www.thaigov.go.th/news/contents/details/22500
