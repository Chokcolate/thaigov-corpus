รัฐบาลไทย-ข่าวทำเนียบรัฐบาล-กรมสรรพากรยกระดับการให้บริการคืนภาษีมูลค่าเพิ่มให้นักท่องเที่ยว ด้วยเทคโนโลยี Blockchain

วันศุกร์ที่ 27 กันยายน 2562
กรมสรรพากรยกระดับการให้บริการคืนภาษีมูลค่าเพิ่มให้นักท่องเที่ยว ด้วยเทคโนโลยี Blockchain
กรมสรรพากรร่วมลงนามบันทึกข้อตกลงความร่วมมือการดำเนินงานโครงการใช้เทคโนโลยีบล็อกเชน (Blockchain) เพื่อยกระดับโครงสร้างพื้นฐานสถาปัตยกรรมเพื่อรองรับภารกิจของหน่วยงานภาครัฐ
กรมสรรพากรร่วมมือกับ 8 หน่วยงานภาครัฐภายใต้สังกัดกระทรวงการคลัง ซึ่งประกอบด้วย กรมบัญชีกลาง กรมศุลกากร กรมสรรพสามิต สำนักงานบริหารหนี้สาธารณะ สำนักงานเศรษฐกิจการคลัง  กรมธนารักษ์ สำนักงานปลัดกระทรวงการคลัง สำนักงานคณะกรรมการนโยบายรัฐวิสาหกิจ และธนาคารกรุงไทย จำกัด (มหาชน) ได้ร่วมลงนามบันทึกข้อตกลงความร่วมมือการดำเนินงานโครงการใช้เทคโนโลยีบล็อกเชน (Blockchain) เพื่อยกระดับโครงสร้างพื้นฐานสถาปัตยกรรมเพื่อรองรับภารกิจของหน่วยงานภาครัฐ เมื่อวันศุกร์ที่ 27 กันยายน 2562 ณ ห้องวายุภักษ์ 4 กระทรวงการคลัง
ดร.เอกนิติ นิติทัณฑ์ประภาศ อธิบดีกรมสรรพากร เปิดเผยว่า ปัจจุบันรายได้จากการท่องเที่ยวเป็นรายได้สำคัญที่ก่อให้เกิดการหมุนเวียนทางเศรษฐกิจของประเทศไทย รัฐบาลจึงมีมาตรการส่งเสริมการท่องเที่ยวหลายด้าน การคืนภาษีมูลค่าเพิ่มให้นักท่องเที่ยวต่างชาติของกรมสรรพากรเป็นนโยบายหนึ่งที่ช่วยส่งเสริมการท่องเที่ยวผ่านมาตรการสิทธิประโยชน์ด้านภาษี นโยบายนี้ก่อให้เกิดการกระตุ้นการบริโภค เกิดการหมุนเวียนเงินในประเทศมากขึ้น กรมสรรพากรยังมีนโยบายในการคืนภาษีมูลค่าเพิ่มให้นักท่องเที่ยวผ่านตัวแทนในเมือง (Downtown) และการใช้ดิจิทัลเพื่อการอำนวยความสะดวกในการคืนภาษีมูลค่าเพิ่มให้นักท่องเที่ยวอีกด้วย ซึ่งในระยะที่ผ่านมามีจำนวนนักท่องเที่ยวที่มาขอคืนภาษีมูลค่าเพิ่มปีละไม่ต่ำกว่า 2 ล้านคน ยอดมูลค่าการซื้อสินค้าประมาณ 5 หมื่นล้านบาท และมีจำนวนนักท่องเที่ยวขอคืนภาษี เฉลี่ย 2 แสนรายต่อเดือน
ประกอบกับกระทรวงการคลังได้นำสถาปัตยกรรมเทคโนโลยี Blockchain มาใช้ในการยกระดับประสิทธิภาพ โครงสร้างระบบงานของหน่วยงานในกระทรวงการคลัง ซึ่งเทคโนโลยี Blockchain นี้จะช่วยเพิ่มประสิทธิภาพกระบวนงานต่าง ๆ ที่ต้องให้บริการร่วมกัน ตามภารกิจภายใต้สังกัดกระทรวงการคลัง
อธิบดีกรมสรรพากร กล่าวเพิ่มเติมว่า กรมสรรพากรจึงบูรณาการร่วมกับหน่วยงานทั้งภาครัฐ ภาคเอกชน และรัฐวิสาหกิจ ได้แก่ กรมศุลกากร สำนักงานตรวจคนเข้าเมือง ร้านค้า VRT  และธนาคารกรุงไทย จำกัด (มหาชน) ในการพัฒนาระบบงาน ผ่านเทคโนโลยี Blockchain เพื่อให้ผู้มีส่วนเกี่ยวข้องทุกฝ่ายสามารถเข้าถึงข้อมูลได้อย่างสะดวก รวดเร็ว และมีความปลอดภัย โดยพัฒนาระบบงานให้เหมาะสม สอดคล้องกับกระบวนการทำงานจริงในทุก ๆ ด้าน ซึ่งก่อให้เกิดประโยชน์ ดังนี้
1. นักท่องเที่ยวได้รับความสะดวกในการขอคืนภาษีมูลค่าเพิ่ม โดยสามารถใช้ Mobile Application ในการขอคืนภาษี สามารถเลือกช่องทางการรับคืนเงิน และติดตามสถานะการคืนได้สะดวกรวดเร็ว
2. ผู้ประกอบการร้านค้า VRT สามารถบริหารจัดการ การจัดทำคำร้องขอคืนเงินภาษีมูลค่าเพิ่ม (ภ.พ.10) รวมทั้งระบบงานที่เกี่ยวข้อง ด้วยระบบอิเล็กทรอนิกส์ได้อย่างมีประสิทธิภาพ
3. ช่วยลดภาระงานของเจ้าหน้าที่กรมสรรพากร และเจ้าพนักงานกรมศุลกากร สามารถลดขั้นตอน ในการคืนภาษีฯ  ลดปริมาณการใช้กระดาษให้น้อยลง สามารถตรวจสอบการคืนเงินภาษีได้ทุกขั้นตอน ช่วยลดข้อผิดพลาดของเจ้าหน้าที่ในการพิจารณาคืนภาษี  ผู้บริหารมีข้อมูลข่าวสารที่เป็นปัจจุบัน และสามารถนำมาใช้ในการบริหารการจัดเก็บภาษีอากรได้
4. กรมสรรพากรมีระบบงานคืนภาษีฯ ที่ทันสมัย และตอบสนองนโยบายของรัฐบาลตาม ยุทธศาสตร์ชาติ 20 ปี  ช่วยลดงบประมาณในการจัดพิมพ์ และจัดเก็บแบบคำร้องขอคืนภาษีมูลค่าเพิ่ม (ภ.พ.10)  เป็นการช่วยยกระดับงานบริการด้านการคืนภาษีมูลค่าเพิ่มให้นักท่องเที่ยวของประเทศไทย ให้ทัดเทียมกับนานาประเทศ
5. เป็นการสนับสนุนการขับเคลื่อนยุทธศาสตร์ ด้วยกลยุทธ์ D2RIVE ของกรมสรรพากรให้เห็นเป็นรูปธรรม และยังสอดคล้องกับยุทธศาสตร์ชาติ 20 ปี ในการนำนวัตกรรมเทคโนโลยีข้อมูลขนาดใหญ่  และระบบงานดิจิทัลมาประยุกต์ใช้ เพื่อตอบสนองความต้องการของประชาชนได้อย่างสะดวก รวดเร็ว และโปร่งใส

ที่มา : https://www.thaigov.go.th/news/contents/details/23451
