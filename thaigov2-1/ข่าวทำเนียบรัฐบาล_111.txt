รัฐบาลไทย-ข่าวทำเนียบรัฐบาล-ไทย-สหรัฐฯ พร้อมกระชับความร่วมมือด้านความมั่นคง เพื่อเสถียรภาพและความมั่นคงในภูมิภาค

วันพุธที่ 28 สิงหาคม 2562
ไทย-สหรัฐฯ พร้อมกระชับความร่วมมือด้านความมั่นคง เพื่อเสถียรภาพและความมั่นคงในภูมิภาค
ไทย-สหรัฐฯ พร้อมกระชับความร่วมมือด้านความมั่นคง เพื่อเสถียรภาพและความมั่นคงในภูมิภาค
วันนี้ (28 สิงหาคม 2562) เวลา 14.00 น. ณ กระทรวงกลาโหม นายปีเตอร์ เฮย์มอนด์ (Mr. Peter Haymond) อุปทูตสหรัฐอเมริกาประจำประเทศไทย เข้าเยี่ยมคารวะ พลเอก ประวิตร วงษ์สุวรรณ รองนายกรัฐมนตรี สรุปสาระสำคัญดังนี้
รองนายกรัฐมนตรีกล่าวขอบคุณสำหรับความมุ่งมั่นในการทำงานตลอดระยะเวลา 3 ปีในประเทศไทย ทั้งในฐานะรองหัวหน้าสำนักงานและอุปทูตสหรัฐฯ ประจำประเทศไทย ซึ่งมีส่วนสำคัญในการกระชับความสัมพันธ์ไทย – สหรัฐฯ ในทุกมิติให้แน่นแฟ้นยิ่งขึ้น และยินดีที่ปัจจุบันความสัมพันธ์ทวิภาคีไทย-สหรัฐฯ มีพลวัตที่ดีต่อเนื่อง รวมทั้งมีการแลกเปลี่ยนการเยือนในระดับต่าง ๆ เพิ่มขึ้นในช่วง 2 ปีที่ผ่านมา
โอกาสนี้ รองนายกรัฐมนตรียังได้กล่าวขอบคุณสำหรับการรายงานความคืบหน้าสำคัญของการดำเนินงานเพื่อป้องกันและปราบปรามการค้ามนุษย์ของไทยไปยังกระทรวงการต่างประเทศสหรัฐฯ ส่งผลให้ไทยได้รับการเลื่อนการจัดอันดับในรายงานสถานการณ์การค้ามนุษย์ของกระทรวงการต่างประเทศสหรัฐฯ (TIP Report) ขึ้นเป็น Tier 2 ทั้งนี้ รองนายกรัฐมนตรีได้กำกับดูแลเรื่องนี้อย่างใกล้ชิด พร้อมย้ำว่า ไทยให้ความสำคัญอย่างยิ่งกับการแก้ไขปัญหาการค้ามนุษย์ และไทยได้มีพัฒนาการคืบหน้าในการต่อต้านการค้ามนุษย์อย่างต่อเนื่องและมีนัยสำคัญ
ด้านอุปทูตสหรัฐฯ กล่าวว่า สหรัฐฯ พร้อมเข้ามามีปฏิสัมพันธ์อย่างสร้างสรรค์กับอาเซียนและภูมิภาคอย่างต่อเนื่อง รวมทั้งสนับสนุนการเป็นแกนกลางของอาเซียน (ASEAN Centrality) โดยยุทธศาสตร์อินโด-แปซิฟิก ของสหรัฐฯ สอดคล้องกับ ASEAN Outlook on the Indo-Pacific ของอาเซียน ซึ่งมีหลักการพื้นฐานคล้ายคลึงกันหลายประการ จึงหวังจะเห็นความร่วมมือระหว่างกันอย่างเป็นรูปธรรมต่อไป
ทั้งสองฝ่ายยินดีที่การฝึกร่วมทางการทหารระหว่างกัน นอกจากการฝึกร่วม Cobra Gold และการฝึกร่วมของเหล่าทัพต่าง ๆ ประจำปีแล้ว ปีนี้ถือเป็นปีสำคัญระหว่างไทยและสหรัฐฯ ในการยกระดับความเป็นพันธมิตรและหุ้นส่วนสำคัญทางยุทธศาสตร์ผ่านกิจกรรมฝ่ายทหารที่สาคัญอื่น ๆ ในระดับภูมิภาค อาทิ การเป็นเจ้าภาพร่วมจัดการประชุม Chiefs of Defense Conference 2019 และการประชุม Indo-Pacific Armies Chiefs Conference เป็นต้น โดยไทยพร้อมสนับสนุนการดำเนินบทบาทที่สร้างสรรค์ของสหรัฐฯ ในภูมิภาคด้วย

ที่มา : https://www.thaigov.go.th/news/contents/details/22587
