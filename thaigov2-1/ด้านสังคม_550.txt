รัฐบาลไทย-ข่าวทำเนียบรัฐบาล-สธ. รับมอบเงิน 770 ล้านบาท จาก PEA พัฒนาระบบบริการห้องฉุกเฉินในโรงพยาบาล 77 แห่ง

วันศุกร์ที่ 3 มกราคม 2563
สธ. รับมอบเงิน 770 ล้านบาท จาก PEA พัฒนาระบบบริการห้องฉุกเฉินในโรงพยาบาล 77 แห่ง
กระทรวงสาธารณสุข รับมอบเงินจากการไฟฟ้าส่วนภูมิภาค 770 ล้านบาท จัดซื้อครุภัณฑ์ทางการแพทย์ในห้องอุบัติเหตุฉุกเฉินให้กับโรงพยาบาล 77 แห่งทั่วประเทศ เพื่อเฉลิมพระเกียรติเนื่องในโอกาสมหามงคลพระราชพิธีบรมราชาภิเษก และพัฒนาระบบการให้บริการ เพิ่มโอกาสการเข
วันนี้ (3 มกราคม 2563) ที่อาคารศาลาว่าการกระทรวงมหาดไทย กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอกอนุพงษ์ เผ่าจินดา รัฐมนตรีว่าการกระทรวงมหาดไทย ร่วมเป็นเกียรติในพิธีมอบเงินบริจาคและลงนามหนังสือเจตจำนงว่าด้วยการสนับสนุนงบประมาณทางการแพทย์ ตามโครงการ PEA สนับสนุนครุภัณฑ์ทางการแพทย์โรงพยาบาล 77 แห่ง เฉลิมพระเกียรติเนื่องในโอกาสมหามงคลพระราชพิธีบรมราชาภิเษก ระหว่างนายแพทย์สุขุม กาญจนพิมาย ปลัดกระทรวงสาธารณสุข และนายสมพงษ์ปรีเปรม ผู้ว่าการการไฟฟ้าส่วนภูมิภาค จำนวน 770,000,000 บาท เพื่อจัดซื้อครุภัณฑ์ทางการแพทย์ที่จำเป็นในห้องฉุกเฉินของโรงพยาบาลประจำจังหวัด 76 แห่งและโรงพยาบาลสงฆ์
นายอนุทินให้สัมภาษณ์ว่า กระทรวงสาธารณสุขชื่นชมและขอขอบคุณการไฟฟ้าส่วนภูมิภาคอย่างมากที่ให้ความสำคัญด้านการแพทย์ การสาธารณสุขและตระหนักถึงความจำเป็น โดยได้มอบเงินเพื่อจัดซื้อครุภัณฑ์ทางการแพทย์สำหรับห้องอุบัติเหตุฉุกเฉินในโรงพยาบาลจังหวัด 76 แห่งทั่วประเทศและโรงพยาบาลสงฆ์โรงพยาบาลละ 10,000,000 บาท เพื่อให้การรักษาและช่วยเหลือชีวิตผู้ป่วยได้อย่างทันท่วงที ลดพิการ ลดเสียชีวิต อาทิ เครื่องช่วยหายใจ เครื่องกระตุกหัวใจไฟฟ้า ยกระดับการรักษาให้มีประสิทธิภาพมากยิ่งขึ้น และเพิ่มโอกาสการเข้าถึงการรักษาแก่ประชาชนคนไทยทั่วประเทศ โดยในวันนี้มอบให้โรงพยาบาลสงฆ์เป็นแห่งแรก และจะทยอยมอบให้ครบทุกแห่งภายในเดือนมิถุนายน 2563
“เงินที่ได้รับมอบจาก PEA ในวันนี้ 770 ล้านบาท จะมีประโยชน์มหาศาลเป็นพลังทำให้ประชาชนสุขภาพดีขึ้นแน่นอน และขออนุโมทนาบุญกับการไฟฟ้าส่วนภูมิภาคในครั้งนี้ด้วย” นายอนุทินกล่าว
นอกจากนี้ กระทรวงสาธารณสุขและการไฟฟ้าส่วนภูมิภาค ได้แลกเปลี่ยนองค์ความรู้ข้อมูลข่าวสาร ทั้งในด้านพลังงานไฟฟ้า การแพทย์ การสาธารณสุข พร้อมร่วมมือพัฒนาการดำเนินงานเพื่อสร้างมาตรฐานและยกระดับการให้บริการแก่ประชาชน
******************** 3 มกราคม 2563

ที่มา : https://www.thaigov.go.th/news/contents/details/25594
