รัฐบาลไทย-ข่าวทำเนียบรัฐบาล-สร้างเด็กไทยตอบโจทย์ยุค AI

วันศุกร์ที่ 30 สิงหาคม 2562
สร้างเด็กไทยตอบโจทย์ยุค AI
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ มอบนโยบายในงานประชุมสัมมนาทางวิชาการประจำปี 2562 เรื่อง “ปัญญาประดิษฐ์ (AI) กับการมัธยมศึกษาไทย”
เมื่อวันที่ 29 สิงหาคม 2562 คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ มอบนโยบายในงานประชุมสัมมนาทางวิชาการประจำปี 2562 เรื่อง “ปัญญาประดิษฐ์ (AI) กับการมัธยมศึกษาไทย” ซึ่งจัดโดยสมาคมผู้บริหารโรงเรียนมัธยมศึกษาแห่งประเทศไทย (ส.บ.ม.ท.) ณ โรงแรมไดมอนด์ พลาซ่า จังหวัดสุราษฎร์ธานี
รมช.ศึกษาธิการ กล่าวแสดงความชื่นชม ส.บ.ม.ท. ที่ให้ความสำคัญกับการพัฒนายกระดับคุณภาพมัธยมศึกษา ซึ่งเหมาะสมแล้วกับการเป็นองค์กรวิชาชีพที่มีอายุยาวนานถึง 48 ปี มีเกียรติประวัติองค์กรที่เข้มแข็ง และเป็นผู้นำทางการศึกษาอย่างต่อเนื่อง โดยเฉพาะการนำประเทศไปสู่แนวทางการพัฒนาที่ตอบโจทย์การเปลี่ยนแปลงของยุคสมัยและโลก เพราะการศึกษามีหลายประเด็นที่ท้าทายให้พัฒนา ผู้บริหารสถานศึกษาและครู ต้องเร่งปรับเปลี่ยนวิธีการจัดการเรียนการสอน เพื่อกระตุ้นให้เด็กมีทักษะการคิดเป็นระบบ คิดอย่างสร้างสรรค์ และแก้ปัญหาเป็น โดยครูปรับตัวเป็นผู้อำนวยความสะดวก พร้อมสร้างบรรยากาศการเรียนรู้ให้น่าสนใจ และเด็กรู้สึกชอบการเรียน
ในส่วนของผู้บริหารสถานศึกษา ควรเปิดโอกาสให้ประชาชน ผู้ปกครอง หน่วยงานเอกชน สถานประกอบการ เข้ามามีส่วนร่วมในการจัดการเรียนการสอน เพื่อจะได้รับการสนับสนุนและพัฒนาการศึกษาที่ทันสมัย รู้เท่าทันโลก และเทคโนโลยีใหม่ ๆ ก้าวทันศตวรรษที่ 21 รวมถึงการจัดการเรียนรู้ตลอดชีวิต เพื่อยกระดับทักษะความสามารถสำหรับผู้เรียนทุกช่วงวัย (upskill และ reskill) ด้วยแนวคิดส่งเสริมการเรียนรู้ด้วย (SIT : Science Technology Innovation) เพื่อให้เด็กได้เรียนรู้อย่างมีความสุขและสนุก พร้อมปลูกฝังการมีคุณธรรมจริยธรรม มีสำนึกและภาคภูมิใจในความเป็นไทย พร้อมจะเติบโตไปเป็นกำลังสำคัญของประเทศ
สำหรับงานประชุมสัมมนาทางวิชาการประจำปี 2562 เรื่อง “ปัญญาประดิษฐ์ (AI) กับการมัธยมศึกษาไทย” ในครั้งนี้ กำหนดจัดระหว่างวันที่ 27-30 สิงหาคม 2562 เพื่อให้สมาชิกมีแนวทางในการพัฒนาคุณภาพการจัดการศึกษาที่มีประสิทธิภาพ ได้เพิ่มพูนประสบการณ์และแลกเปลี่ยนเรียนรู้แนวทางการพัฒนาคุณภาพการศึกษา ที่มี AI เข้ามามีบทบาทสำคัญ รวมทั้งเพื่อประกาศยกย่องเชิดชูเกียรติคุณของสมาชิกผู้เกษียณอายุราชการ ประจำปี 2562 โดยมีผู้เข้าร่วมงานประกอบด้วย สมาชิก ส.บ.ม.ท. ทุกประเภททุกสังกัด สมาชิกอาวุโสและข้าราชการบำนาญ ข้าราชการครู นักเรียน ประมาณ 2,500 คน
ในโอกาสนี้ รมช.ศึกษาธิการ ได้มอบโล่ประกาศเกียรติคุณผู้ทำประโยชน์ทางราชการ ประจำปี 2562 จำนวน 280 คน เพื่อประกาศยกย่องเชิดชูเกียรติคุณของสมาชิกผู้เกษียณอายุราชการในปีนี้ ที่ทุกคนได้ปฏิบัติหน้าที่ด้วยความวิริยะอุตสาหะ เสียสละ ทุ่มเทพลังกาย พลังใจ และพลังสติปัญญา เพื่อสร้างสรรค์ผลงานและวางรากฐานการพัฒนาทรัพยากรมนุษย์และพัฒนาประเทศ และประพฤติตนเป็นแบบอย่างที่ดี เพื่อให้คนรุ่นหลังได้สานต่ออย่างมีทิศทางที่ชัดเจน ส่งผลต่อคุณภาพผู้เรียน และวงการศึกษาไทย
นวรัตน์ รามสูต, ณรีรัตน์ บุญหลัง: สรุป
นวรัตน์ รามสูต: เรียบเรียง
ทิพย์สุดา ศรีษะแก้ว: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/22662
