รัฐบาลไทย-ข่าวทำเนียบรัฐบาล-คำกล่าวอวยพร พลเอก ประยุทธ์ จันทร์โอชา นายกรัฐมนตรี เนื่องในโอกาสวันขึ้นปีใหม่ พุทธศักราช 2563

วันพุธที่ 1 มกราคม 2563
คำกล่าวอวยพร พลเอก ประยุทธ์ จันทร์โอชา นายกรัฐมนตรี เนื่องในโอกาสวันขึ้นปีใหม่ พุทธศักราช 2563
คำกล่าวอวยพร พลเอก ประยุทธ์ จันทร์โอชา นายกรัฐมนตรี เนื่องในโอกาสวันขึ้นปีใหม่ พุทธศักราช 2563
พี่น้องประชาชนชาวไทยที่รัก
เนื่องในโอกาสวันขึ้นปีใหม่ พุทธศักราช 2563 ผมขอเชิญชวนพี่น้องประชาชนคนไทยร่วมกันตั้งจิตอธิษฐานอาราธนาคุณพระศรีรัตนตรัย และอำนาจสิ่งศักดิ์สิทธิ์ในสากล โปรดอภิบาลประทานพรให้พระบาทสมเด็จพระเจ้าอยู่หัว สมเด็จพระนางเจ้า ฯ พระบรมราชินี สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และพระบรมวงศานุวงศ์ทุกพระองค์ ทรงพระเจริญยิ่งยืนนาน ทรงพระเกษมสำราญ มีพระราชประสงค์จำนงหมายสิ่งใด ขอจงสัมฤทธิ์ดังพระราชหฤทัยปรารถนา สถิตเป็นมิ่งขวัญร่มเกล้าเหล่าพสกนิกรชาวไทยตราบกาลนิรันดร์
ในปีพุทธศักราช 2562 ที่ผ่านมา ถือได้ว่าเป็นปีมหามงคล และปีแห่งความปลื้มปีติยินดีของคนไทยทั้งชาติ ที่ได้พร้อมใจกันถวายความจงรักภักดี เฉลิมพระเกียรติพระบาทสมเด็จพระเจ้าอยู่หัว ในการพระราชพิธีบรมราชาภิเษกตามพระราชประเพณี นับเป็นสวัสดิมงคลของประเทศชาติและประชาชน แสดงให้เห็นถึงความรัก ความผูกพันและความจงรักภักดีของประชาชนชาวไทยที่มีต่อสถาบันพระมหากษัตริย์มาอย่างยาวนาน
ห้วงเวลาแห่งการเฉลิมฉลองปีใหม่นี้ ผมหวังเป็นอย่างยิ่งว่าพี่น้องประชาชนทุกท่าน จะได้ใช้ช่วงเวลาในเทศกาลแห่งความสุขร่วมกับครอบครัว ญาติมิตรและพี่น้อง ด้วยความรัก ความสามัคคี มีความเอื้ออาทรต่อกัน สำหรับผู้ที่เดินทางสัญจรเพื่อเฉลิมฉลองเทศกาลปีใหม่ ขอให้มีสติ ตั้งอยู่ในความไม่ประมาท และคำนึงถึงความปลอดภัยทั้งต่อตนเองและผู้อื่น เพื่อทำให้เทศกาลแห่งความสุขนี้ เต็มไปด้วยความทรงจำที่ดี และเป็นพลังในการก้าวเข้าสู่ศักราชใหม่ด้วยความสุข ความสดชื่น สมหวังและประสบความสำเร็จในทุก ๆ ด้านตลอดไป
พร้อมกันนี้ ผมขอขอบคุณและเป็นกำลังใจให้เจ้าหน้าที่ ตำรวจ ทหาร พลเรือน อาสาสมัคร ที่ปฏิบัติราชการอยู่ตามแนวชายแดน และที่คอยอำนวยความสะดวกดูแลช่วยเหลือพี่น้องประชาชน ที่เดินทางกลับภูมิลำเนาในช่วงเทศกาลนี้ด้วย
เนื่องในวาระวันขึ้นปีใหม่ พุทธศักราช 2563 ผมขออัญเชิญอำนาจสิ่งศักดิ์สิทธิ์ทั้งหลายที่ทุกท่านเคารพนับถือ อีกทั้งเดชะพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดดลบันดาลประทานพรให้พี่น้องประชาชนคนไทยทุกท่าน ประสบแต่สิ่งอันเป็นมงคล ปราศจากภยันตรายทั้งปวง มีพลังกาย พลังใจที่เข้มแข็ง และสัมฤทธิ์ผลในสิ่งพึงปรารถนาทุกประการโดยทั่วกัน
สวัสดีปีใหม่ 2563 ครับ

ที่มา : https://www.thaigov.go.th/news/contents/details/25554
