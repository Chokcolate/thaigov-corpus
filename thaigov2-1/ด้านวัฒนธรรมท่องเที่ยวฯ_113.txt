รัฐบาลไทย-ข่าวทำเนียบรัฐบาล-สวธ.เปิดหอศิลป์บ้านศิลปินแห่งชาติ กมล ทัศนาญชลี ศิลปินสองซีกโลก แหล่งเรียนรู้ภูมิปัญญางานศิลปะจิตรกรรม-สื่อผสมร่วมสมัยของประเทศ

วันอังคารที่ 4 กุมภาพันธ์ 2563
สวธ.เปิดหอศิลป์บ้านศิลปินแห่งชาติ กมล ทัศนาญชลี ศิลปินสองซีกโลก แหล่งเรียนรู้ภูมิปัญญางานศิลปะจิตรกรรม-สื่อผสมร่วมสมัยของประเทศ
สวธ.เปิดหอศิลป์บ้านศิลปินแห่งชาติ กมล ทัศนาญชลี ศิลปินสองซีกโลก แหล่งเรียนรู้ภูมิปัญญางานศิลปะจิตรกรรม-สื่อผสมร่วมสมัยของประเทศ
สวธ.เปิดหอศิลป์บ้านศิลปินแห่งชาติ กมล ทัศนาญชลี ศิลปินสองซีกโลก
แหล่งเรียนรู้ภูมิปัญญางานศิลปะจิตรกรรม-สื่อผสมร่วมสมัยของประเทศ
(๒๙ มกราคม ๒๕๖๓) นายอิทธิพล คุณปลื้ม รัฐมนตรีว่าการกระทรวงวัฒนธรรม (วธ.) ประธานกล่าวว่า เป็นเรื่องน่ายินดีที่กระทรวงวัฒนธรรม โดยกรมส่งเสริมวัฒนธรรม ได้รับเกียรติจากศิลปินแห่งชาติ นายกมล ทัศนาญชลี ดำเนินการเปิดบ้านซึ่งเป็นแหล่งสั่งสมองค์ความรู้ ภูมิปัญญาด้านจิตรกรรมและสื่อผสมร่วมสมัยของวงการศิลปกรรมไทย ที่ได้สั่งสมประสบการณ์ สร้างสรรค์ผลงานอันเป็นเอกลักษณ์ของตนเองในแนวทางสากลที่มีพื้นฐานจากศิลปะแบบประเพณีไทยในอดีตมาอย่างต่อเนื่องยาวนานกว่า ๖๐ ปี และยังเป็นศิลปินคนสำคัญและดีเด่นในด้านจิตรกรรมและสื่อผสมร่วมสมัยของไทยที่ได้รับการยอมรับและยกย่องทั้งในประเทศและต่างประเทศ
นายอิทธิพล กล่าวต่อว่า ดร.กมล ทัศนาญชลี มีบทบาทสำคัญยิ่งในการเผยแพร่ผลงานศิลปะไทยทั้งในและต่างประเทศ ทั้งยังสนับสนุนและส่งเสริมศิลปิน นักวิชาการศิลปะของไทยในการศึกษาและหาประสบการณ์ โดยเป็นผู้ดำเนินการศูนย์ศิลปกรรมไทยและสภาศิลปกรรมไทย เพื่อการเผยแพร่ศิลปะไทยในประเทศสหรัฐอเมริกา พร้อมทั้งถ่ายทอดองค์ความรู้และประสบการณ์เป็นวิทยาทานแก่สถาบันการศึกษาด้านศิลปะต่างๆ ด้วยเจตนารมณ์อันแน่วแน่ที่จะรักษาและพัฒนาผลงานศิลปกรรมอันล้ำค่าให้เป็นมรดกภูมิปัญญาทางวัฒนธรรมแก่เยาวชนคนรุ่นหลัง จึงได้เปิดพื้นที่ของบ้านแห่งนี้เป็นแหล่งเรียนรู้ภูมิปัญญาทางด้านจิตรกรรมและสื่อผสมร่วมสมัยของไทย และเปิดโอกาสให้เยาวชนผู้ที่สนใจได้เรียนรู้งานศิลป์ของท่าน โดยไม่คิดค่าใช้จ่ายใดๆ ทั้งสิ้น จึงนับได้ว่าเป็นคุณประโยชน์ด้านการเผยแพร่องค์ความรู้ทางด้านจิตรกรรมและสื่อผสมร่วมสมัยของไทยอย่างกว้างขวางสืบไป
ด้าน คุณหญิงปัทมา ลีสวัสดิ์ตระกูล ประธานกรรมการกองทุนส่งเสริมงานวัฒนธรรม เปิดเผยว่า กองทุนส่งเสริมงานวัฒนธรรม เล็งเห็นว่า บ้านศิลปินแห่งชาติ ซึ่งเป็นแหล่งสั่งสมองค์ความรู้ภูมิปัญญา และ                   เป็นสถานที่ที่สร้างผลงานอันล้ำค่า และเป็นทุนทางวัฒนธรรมที่มีคุณค่าในเชิงสร้างสรรค์ สมควรที่จะสนับสนุน เผยแพร่ให้เป็นแหล่งศึกษา สร้างเสริมทักษะและถ่ายทอดประสบการณ์จากศิลปินแห่งชาติ ทั้งยังเป็นแหล่งเรียนรู้และสถานที่ท่องเที่ยวทางวัฒนธรรม ของชาวไทยและชาวต่างชาติ กองทุนส่งเสริมงานวัฒนธรรม จึงได้สนับสนุนและดำเนินโครงการเผยแพร่ภูมิปัญญาศิลปินแห่งชาติและผู้มีผลงานดีเด่นทางด้านวัฒนธรรม กิจกรรมเปิดบ้านศิลปินแห่งชาติและผู้มีผลงานดีเด่นทางด้านวัฒนธรรม เพื่อเผยแพร่ผลงานและภูมิปัญญาอันล้ำค่าให้เป็นที่ประจักษ์ รวมทั้งอนุรักษ์และสืบสานมรดกศิลป์ให้คงอยู่คู่ชุมชนและสังคมสืบไป
ดร.กมล ทัศนาญชลี ศิลปินแห่งชาติ สาขาทัศนศิลป์ คนสำคัญของประเทศไทย เป็นผู้นำในการเผยแพร่ผลงานศิลปะไทยทั้งในประเทศและต่างประเทศ มีบทบาทส่งเสริม สนับสนุนศิลปินและนักวิชาการศิลปะของไทยในด้านการศึกษาและเปิดประสบการณ์ โดย ดร.กมล เป็นผู้ดำเนินการศูนย์ศิลปกรรมไทยในฐานะประธานสภาศิลปกรรมไทย สหรัฐอเมริกา  ได้อุทิศตนในการถ่ายทอดองค์ความรู้และประสบการณ์เป็นวิทยาทานแก่ศิลปินรุ่นเยาว์ ครูอาจารย์บุคลากรด้านศิลปะ ในโครงการศิลปินแห่งชาติสัญจรและการถ่ายทอดงานศิลป์กับศิลปินแห่งชาติของกรมส่งเสริมวัฒนธรรมอย่างต่อเนื่อง ถือเป็นศิลปินผู้มีคุโณปการต่อวงการศิลปะของประเทศและนานาชาติ
บ้านศิลปินแห่งชาติ กมล ทัศนาญชลี ตั้งอยู่ ณ บ้านเลขที่ ๑๑๑/๑  ซอยเทียมบุญยัง ถนนเจริญนคร แขวงคลองต้นไทร เขตคลองสาน กรุงเทพมหานคร  เป็นบ้านเกิดของ ดร.กมล ทัศนาญชลี ตั้งอยู่ในย่านวงเวียนใหญ่ ฝั่งธนบุรี กรุงเทพมหานคร ตั้งแต่เด็กได้เกิดและเติบโตมากับบรมครูช่างศิลป์ หรือช่างสิบหมู่ โดยมีคุณตาหมื่นช่าง ชำนาญกิจ (ส่าง สดประเสริฐ) และเพื่อนๆ นายสงษ์ ทิมอุดม นายเหม เวชกร เริ่มสร้างห้องทำงานศิลป์ของตนเองตั้งแต่เป็นนักเรียนเพาะช่าง เมื่อสำเร็จการศึกษาจากโรงเรียนเพาะช่างแล้ว ได้สร้างบ้านหอศิลป์และได้เปิดสอนศิลปะให้ชาวต่างชาติเป็นเวลา ๔ ปี ก่อนเดินทางไปประเทศสหรัฐอเมริกาได้สร้างบ้านหอศิลป์ตรงที่เดิม โดยขยายเป็นอาคาร ๒ ชั้น และปัจจุบันได้สร้างอาคารใหม่ ๓ ชั้น เป็นบ้านหอศิลป์ในบริเวณบ้านเกิดสถานที่เดิม เพื่อให้เป็นแหล่งเรียนรู้และประวัติศาสตร์การเป็นศิลปินตั้งแต่เยาว์วัยถึงปัจจุบัน
ให้ศิลปินรุ่นใหม่ รวมถึงบุคคลทั่วไปได้ศึกษาองค์ความรู้ ภูมิปัญญาของศิลปินที่มีเอกลักษณ์สร้างสรรค์ สั่งสมประสบการณ์งานศิลป์มากว่า ๖๐ ปี อันโดดเด่นทางจิตรกรรมและสื่อผสมร่วมสมัยของไทย ที่แสดงให้ชมรวมกว่า ๑๐๐ ชิ้น สะท้อนถึงจิตวิญญาณงานศิลป์ระหว่างสองซีกโลกตะวันออกกับตะวันตก จนได้รับการยอมรับและยกย่องในระดับนานาชาติ
ผู้ที่สนใจเข้าชมสามารถประสานการเข้าชมได้โดย โทร. ๐๘๙ ๒๐๑ ๓๕๗๙  หรือติดตามรายละเอียดเพิ่มได้ที่ http://www.culture.go.th/cul_fund/ewt_dl_link.php?nid=1139  / แฟนเพจกรมส่งเสริมวัฒนธรรม และ Line@วัฒนธรรม
-----------------------------------

ที่มา : https://www.thaigov.go.th/news/contents/details/26287
