รัฐบาลไทย-ข่าวทำเนียบรัฐบาล-พม. นำ “วิถีพลูตาหลวง ตำบลต้นแบบสร้างสุขทุกช่วงวัย” ใช้ขับเคลื่อนเมืองสร้างสุข (Happiness Social City) ในพื้นที่ อ.บางละมุง จ.ชลบุรี

วันศุกร์ที่ 9 สิงหาคม 2562
พม. นำ “วิถีพลูตาหลวง ตำบลต้นแบบสร้างสุขทุกช่วงวัย” ใช้ขับเคลื่อนเมืองสร้างสุข (Happiness Social City) ในพื้นที่ อ.บางละมุง จ.ชลบุรี
พม. นำ “วิถีพลูตาหลวง ตำบลต้นแบบสร้างสุขทุกช่วงวัย” ใช้ขับเคลื่อนเมืองสร้างสุข (Happiness Social City) ในพื้นที่ อ.บางละมุง จ.ชลบุรี
วันนี้ (9 ส.ค. 62) เวลา 09.30 น. ที่ศูนย์การเรียนรู้และฝึกอบรมด้านผู้สูงอายุอำเภอบางละมุง จังหวัดชลบุรี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานใน พิธีเปิดกิจกรรมขับเคลื่อนการพัฒนาพื้นที่ต้นแบบด้านสังคม "เมืองสร้างสุข (Happiness Social City)” ภายใต้หัวข้อ "วิถีพลูตาหลวง ตำบลต้นแบบสร้างสุขทุกช่วงวัย” โดยมี นางนภา เศรษฐกร อธิบดีกรมพัฒนาสังคมและสวัสดิการ และคณะผู้บริหารกระทรวง พม. รวมทั้งหน่วยงานภาคีเครือข่ายทั้งภาครัฐ เอกชน และประชาสังคม ในพื้นที่เข้าร่วมงาน
นายปรเมธี กล่าวว่า กระทรวงการพัฒนาสังคมและความมั่นคงของมนุษย์ (พม.) ได้ขับเคลื่อนการพัฒนาพื้นที่ต้นแบบด้านสังคม "เมืองสร้างสุข (Happiness Social City)” ในพื้นที่อำเภอบางละมุง จังหวัดชลบุรี เพื่อเป็นศูนย์รวมการให้บริการด้านสังคมสำหรับคนทุกช่วงวัยแบบครบวงจร ด้วยการบูรณาการความร่วมมือระหว่างหน่วยงานสังกัด กระทรวง พม. และภาคีเครือข่ายทั้งภาครัฐ ภาคเอกชน และภาคประชาสังคมในพื้นที่ โดยการจัดกิจกรรมด้านสังคมในทุกมิติ เช่น ด้านสุขภาพอนามัย การอบรมวิชาการ และการฝึกอาชีพเพื่อสร้างรายได้และการมีงานทำ เป็นต้น ทั้งนี้ กระทรวง พม. ได้กำหนดจัดกิจกรรมเป็นประจำทุกเดือนในพื้นที่ "เมืองสร้างสุข (Happiness Social City)” โดยส่วนราชการระดับกรมมีการหมุนเวียนเป็นเจ้าภาพหลักอย่างต่อเนื่องตั้งแต่เดือนมกราคม 2562 เป็นต้นมา
นายปรเมธี กล่าวต่อไปว่า การจัดกิจกรรมในครั้งนี้ กรมพัฒนาสังคมและสวัสดิการ (พส.) เป็นเจ้าภาพหลัก สำหรับการจัดกิจกรรมในเดือนสิงหาคม 2562 ภายใต้แนวคิด "วิถีพลูตาหลวง ตำบลต้นแบบสร้างสุขทุกช่วงวัย” ที่มุ่งเน้นให้เกิดการจัดสวัสดิการด้านสังคมในระดับชุมชน เพื่อเป็นชุมชนน่าอยู่ (Safety) ซึ่งทุกคนในชุมชนได้รับบริการและสามารถดำรงชีวิตอย่างมีศักดิ์ศรีของความเป็นมนุษย์ (Smart) อีกทั้งทุกคนในชุมชนมีความสุข (Smile) นำไปสู่สังคมแห่งความพอเพียง (Sufficiency) โดยมีองค์การบริหารส่วนตำบลพลูตาหลวง อำเภอสัตหีบ จังหวัดชลบุรี เป็นต้นแบบแห่งความสำเร็จ จึงมีการนำเสนอรูปแบบนิทรรศการมีชีวิต ความสำเร็จของกระบวนการพัฒนาคุณภาพชีวิตโดยท้องถิ่น การแลกเปลี่ยนเรียนรู้แนวคิดและกระบวนการ เพื่อให้เกิดการบูรณาการของภาคีเครือข่ายทุกภาคส่วนทั้งภาครัฐ องค์กรปกครองส่วนท้องถิ่น ภาคเอกชน และภาคประชาสังคมในพื้นที่ เพื่อการพัฒนาคุณภาพชีวิตอย่างครอบคลุม ทุกกลุ่มเป้าหมาย บนพื้นฐานความร่วมมือกัน นอกจากนี้ ยังมีการนำเสนอตลาดวิถีชุมชนและการออกร้านจำหน่ายสินค้าผลิตภัณฑ์และบริการจากภาคีเครือข่ายที่เกี่ยวข้องรวมกว่า 47 บูธ
"สำหรับการขับเคลื่อนการพัฒนาพื้นที่ต้นแบบด้านสังคม "เมืองสร้างสุข (Happiness Social City)” ในพื้นที่อำเภอ บางละมุง จังหวัดชลบุรี ได้มุ่งเน้นการพัฒนาแบบองค์รวมเป็นสำคัญ ด้วยการพัฒนาอย่างบูรณาการระหว่างหน่วยงานสังกัดกระทรวง พม. และภาคีเครือข่ายทั้งภาครัฐ ภาคเอกชน และภาคประชาสังคมในพื้นที่ ด้วยการออกแบบพื้นที่ภายใต้หลักการ Universal Design และการจัดสรรการใช้ประโยชน์พื้นที่แบบ Mixed - use ร่วมกับภาคเอกชน เพื่อยกระดับคุณภาพชีวิตของประชาชนทุกกลุ่มเป้าหมายอย่างยั่งยืน นำไปสู่การเป็นเมืองสร้างสุขอย่างแท้จริง” นายปรเมธี กล่าวในตอนท้าย

ที่มา : https://www.thaigov.go.th/news/contents/details/22120
