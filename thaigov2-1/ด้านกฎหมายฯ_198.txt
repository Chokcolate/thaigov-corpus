รัฐบาลไทย-ข่าวทำเนียบรัฐบาล-กระทรวงยุติธรรม สร้างความเปลี่ยนแปลงที่ดีให้กับเด็กและเยาวชนด้วยกระบวนการยุติธรรมสมานฉันท์

วันศุกร์ที่ 28 กุมภาพันธ์ 2563
กระทรวงยุติธรรม สร้างความเปลี่ยนแปลงที่ดีให้กับเด็กและเยาวชนด้วยกระบวนการยุติธรรมสมานฉันท์
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานในพิธีเปิดโครงการอบรมเชิงปฏิบัติการเพื่อเสริมสร้างศักยภาพของพนักงานคุมประพฤติด้านการหันเหคดี และงานสัมมนาวิชาการว่าด้วยการหันเหคดีด้วยยุติธรรมสมานฉันท์
ในวันศุก​ร์ที่​ ๒๘​ กุมภาพันธ์​ ๒๕๖๓​ เวลา​ ๑๐.๐๐​ น.​ ณ ห้องประชุมวายุภักษ์ ๒ ศูนย์ประชุมวายุภักษ์ โรงแรมเซ็นทรา บายเซ็นทารา ศูนย์ราชการและคอนเวนชั่นเซ็นเตอร์​ แจ้งวัฒนะ​ กรุงเทพ​ฯ​ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม​ เป็นประธานในพิธีเปิดโครงการอบรมเชิงปฏิบัติการเพื่อเสริมสร้างศักยภาพของพนักงานคุมประพฤติ ด้านการหันเหคดี และงานสัมมนาวิชาการว่าด้วยการหันเหคดีด้วยยุติธรรมสมานฉันท์ เพื่อให้พนักงานคุมประพฤติสามารถนำความรู้ที่ได้ไปปรับใช้กับการทำงานกับผู้ที่เกี่ยวข้องกับการใช้มาตรการพิเศษแทนการดำเนินคดีอาญาในชั้นก่อนฟ้องได้อย่างมีประสิทธิภาพ โดยมี​ ผู้อำนวยการ​สถานพินิจและคุ้มครองเด็กและเยาวชน​ หัวหน้ากลุ่มงานคดี​ และพนักงาน​คุมประพฤติ​จากสถานพินิจและ​คุ้มครอง​เด็ก​และ​เยาวชน​ทั่วประเทศ​ เข้าร่วมฯ​
โอกาสนี้ ปลัดกระทรวงยุติธรรม​ ปาฐกถา หัวข้อ “การสร้างความเปลี่ยนแปลงที่ดีให้กับเด็กและเยาวชนด้วยกระบวนการยุติธรรมสมานฉันท์” โดยมี​ใจความสำคัญ​ตอนหนึ่งว่า​ ภารกิจสำคัญประการหนึ่งของกระทรวงยุติธรรม คือ การพัฒนาพฤตินิสัยของผู้กระทำผิดให้สามารถกลับคืนเป็นคนดีสู่สังคม กลับไปใช้ชีวิตอย่างปกติสุข โดยไม่หวนกลับมากระทำผิดซ้ำอีก อย่างไรก็ตาม ในกระบวนการยุติธรรมเด็กและเยาวชน มีแนวทางในการพัฒนาพฤตินิสัยของเด็กและเยาวชน ตั้งแต่ในชั้นของการถูกจับกุม หากกระทำผิดครั้งแรก และเป็นข้อหาที่สามารถเปรียบเทียบปรับได้ และในชั้นหลังจับกุมก่อนที่จะมีการฟ้องร้องดำเนินคดี คือการใช้มาตรการพิเศษแทนการดำเนินคดีอาญา โดยกระบวนการที่สำคัญคือ การลดจำนวนเด็กและเยาวชนเข้าสู่กระบวนการยุติธรรม โดยใช้วิธีการอื่นๆ หนึ่งในวิธีการนั้นและได้รับรองไว้ในยุทธศาสตร์ต้นแบบและมาตรการเชิงปฏิบัติของสหประชาชาติในการขจัดความรุนแรงต่อเด็กในด้านการป้องกันอาชญากรรมและกระบวนการยุติธรรม
ทางอาญา คือการใช้กระบวนการยุติธรรมสมานฉันท์ ที่สามารถช่วยเหลือได้ทั้งเด็กและเยาวชนผู้เสียหายในคดีหากมี และชุมชน ได้ร่วมกันหาทางออกร่วมกัน เด็กและเยาวชนได้สำนึกในการกระทำพร้อมที่จะกลับตนเป็นคนดี ผู้เสียหายก็ได้รับการเยียวยา และชุมชนก็ได้รับความปลอดภัยสามารถที่จะอยู่ร่วมกันได้ดังเดิม
***********************************

ที่มา : https://www.thaigov.go.th/news/contents/details/26823
