รัฐบาลไทย-ข่าวทำเนียบรัฐบาล-พม. แถลงผลงานโครงการเงินอุดหนุนเพื่อการเลี้ยงดูเด็กแรกเกิดปี 62 และภารกิจศูนย์ช่วยเหลือสังคม สายด่วน 1300 และ สธค. เตรียมจัดงาน CSR DAY

วันศุกร์ที่ 23 สิงหาคม 2562
พม. แถลงผลงานโครงการเงินอุดหนุนเพื่อการเลี้ยงดูเด็กแรกเกิดปี 62 และภารกิจศูนย์ช่วยเหลือสังคม สายด่วน 1300 และ สธค. เตรียมจัดงาน CSR DAY
พม. แถลงผลงานโครงการเงินอุดหนุนเพื่อการเลี้ยงดูเด็กแรกเกิดปี 62 และภารกิจศูนย์ช่วยเหลือสังคม สายด่วน 1300 และ สธค. เตรียมจัดงาน “CSR DAY : ส่งเสริมความรู้ สู่ความรับผิดชอบต่อสังคมของชาว สธค.”
วันนี้ (23 ส.ค. 62) เวลา 13.00 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เป็นประธานในการแถลงข่าวการดำเนินงานตามภารกิจสำคัญ ดังนี้ 1) ผลงานและแนวทางการดำเนินงานโครงการเงินอุดหนุนเพื่อการเลี้ยงดูเด็กแรกเกิด ปี 2562 โดยนางเทพวัลย์ ภรณวลัย รองอธิบดีกรมกิจการเด็กและเยาวชน 2) ผลงานและแนวทางการดำเนินงานของศูนย์ช่วยเหลือสังคม สายด่วน 1300 โดย นางสาวดรุณี มนัสวานิช  ผู้อำนวยการศูนย์ช่วยเหลือสังคม และ 3) สำนักงานธนานุเคราะห์เตรียมจัดโครงการ “CSR Day : ส่งเสริมความรู้สู่ความรับผิดชอบต่อสังคมของชาว สธค.” โดย นายโสภณ ตันประคองสุข รองผู้อำนวยการสำนักงานธนานุเคราะห์
นางเทพวัลย์ กล่าวว่า นโยบายโครงการเงินอุดหนุนเพื่อการเลี้ยงดูเด็กแรกเกิด เป็นนโยบายที่สําคัญระดับชาติของรัฐบาล เพื่อแก้ปัญหาความยากจนและลดความเหลื่อมล้ำของสังคม โดยคณะรัฐมนตรี ได้มีมติเมื่อวันที่ 26 มีนาคม 2562 เห็นชอบขยายระยะเวลาให้เงินอุดหนุนเพื่อการเลี้ยงดูเด็กตั้งแต่แรกเกิด รายละ 600 บาท ต่อเดือน ตั้งแต่แรกเกิด – 6 ปี และขยายฐานรายได้ของกลุ่มเป้าหมายที่สมาชิกในครัวเรือนมีรายได้เฉลี่ยไม่เกิน 100,000 บาท ต่อคนต่อปี โดยเริ่มตั้งแต่ปีงบประมาณ 2562  กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ได้ประกาศใช้ระเบียบกรมกิจการเด็กและเยาวชน ว่าด้วยการจ่ายเงินอุดหนุนเพื่อการเลี้ยงดูเด็กแรกเกิด พ.ศ. 2562 เมื่อวันที่ 2 สิงหาคม 2562 และจัดทําคู่มือการปฏิบัติงานโครงการเงินอุดหนุนเพื่อการเลี้ยงดูเด็กแรกเกิด ตามมติคณะรัฐมนตรีเป็นที่เรียบร้อยแล้ว ซึ่งสามารถดาวน์โหลดได้จากเว็บไซต์  csg.dcy.go.th โดยผ่านการประชุมปรึกษาหารือ และวิพากษ์แบบมีส่วนร่วมของผู้ปฏิบัติงานจากหน่วยงานที่เกี่ยวข้อง รวมทั้งได้มีการประชุมหารือระดับนโยบายระหว่างปลัดกระทรวงการพัฒนาสังคมและความมั่นคงของมนุษย์ ผู้แทนจากกระทรวงมหาดไทย ผู้แทนกระทรวงสาธารณสุข และผู้แทนกรุงเทพมหานคร ซึ่งมีความเห็นชอบร่วมกันแล้ว
นางเทพวัลย์ กล่าวต่อว่า สำหรับคุณสมบัติของเด็กที่มีสิทธิรับโครงการฯ ดังกล่าว ได้แก่ เด็กที่เกิดตั้งแต่วันที่ 1 ตุลาคม 2558 เป็นต้นไป จนมีอายุครบ 6 ปี มีสัญชาติไทย อาศัยอยู่กับผู้ปกครองที่มีรายได้น้อย และไม่อยู่ในสถานสงเคราะห์ของ หน่วยงานของรัฐ หรือเอกชน และคุณสมบัติของผู้ปกครองที่มีสิทธิยื่นคําร้องขอลงทะเบียน ได้แก่ บิดา มารดา หรือบุคคลอื่นที่มี สัญชาติไทย อาศัยอยู่ในครัวเรือนที่มีรายได้น้อย (มีรายได้ครัวเรือนเฉลี่ยไม่เกิน 100,000 บาท ต่อคน ต่อปี)  เป็นผู้เลี้ยงดูเด็ก และเด็กแรกเกิดพักอาศัยรวมอยู่ด้วย ในกรณีที่แม่ของเด็กเป็นคนพิการ ได้รับสวัสดิการเบี้ยความพิการ จะยังมีสิทธิได้รับเงินอุดหนุนจากโครงการฯ เนื่องจากการให้เงินอุดหนุนเด็กตั้งแต่แรกเกิด - 6 ปี เป็นการให้เงินแก่เด็กแรกเกิดโดยผ่านทางผู้ปกครองที่ดูแลเด็กแรกเกิด เพื่อให้เด็กได้รับการเลี้ยงดูให้มีพัฒนาการสมวัย  ทั้งนี้ ผู้ที่ประสงค์จะเข้าร่วมโครงการฯ สำหรับพื้นที่กรุงเทพมหานคร สามารถลงทะเบียนได้ที่สํานักงานเขต สำหรับเมืองพัทยา สามารถลงทะเบียนได้ที่ศาลาว่าการเมืองพัทยา และในส่วนภูมิภาค  สามารถลงทะเบียนได้ที่องค์การบริหารส่วนตําบล หรือเทศบาล ซึ่งผู้มีสิทธิสามารถรับเงินโดยวิธีการที่ทางกรมบัญชีกลางจะโอนเงินเข้าบัญชีธนาคารตามที่แจ้งไว้ในแบบคําร้องขอลงทะเบียน (แบบ ดร.01)   ในบัญชีออมทรัพย์ธนาคารกรุงไทย บัญชีเงินฝากเผื่อเรียกธนาคารออมสิน บัญชีเงินฝากออมทรัพย์ธนาคารเพื่อการเกษตรและสหกรณ์การเกษตร อย่างใดอย่างหนึ่ง เท่านั้น    กรณีจ่ายเป็นเงินสด จะพิจารณาเป็นรายกรณี ทั้งนี้ สามารถสอบถามข้อมูลเพิ่มเติมได้ที่ ศูนย์ปฏิบัติการโครงการเงินอุดหนุนเพื่อการเลี้ยงดูเด็กแรกเกิด  เบอร์โทรศัพท์ 0 2651 6534 หรือ 0 2651 6920 หรือ 0 2651 6902 หรือ 0 2255 5850 - 7 ต่อ 121 หรือ 122 หรือ 123 หรือ 147 หรือ 152 หรือ ศูนย์ช่วยเหลือสังคม โทร. 1300 ตลอด 24 ชั่วโมง
นางดรุณี กล่าวว่า กระทรวง พม. มีภารกิจในการยกระดับคุณภาพระบบการคุ้มครองสังคมให้ครอบคลุมอย่างทั่วถึง ดำเนินงานตามนโยบายรัฐบาลในการลดความเหลื่อมล้ำของสังคม และการสร้างโอกาสให้ประชาชนกลุ่มเป้าหมายสามารถเข้าถึงบริการสวัสดิการทางสังคมที่มีประสิทธิภาพรวดเร็วทั่วถึง จึงได้มีการจัดตั้ง “ศูนย์ช่วยเหลือสังคม” เพื่อเป็นศูนย์กลางการให้คำแนะนำปรึกษารับเรื่องราวร้องทุกข์แก่ผู้ประสบปัญหาสังคมอย่างครอบคลุมทุกพื้นที่โดยไม่เลือกปฏิบัติซึ่งมีเจ้าหน้าที่ให้คำแนะนำปรึกษาและนักสังคมสงเคราะห์วิชาชีพปฏิบัติงานและให้บริการตลอด 24 ชั่วโมง ในการช่วยเหลือประสานส่งต่อ รวมทั้งมีการช่วยเหลือเชิงรุกโดยมีหน่วยเคลื่อนที่เร็ว (Mobile Team) ลงพื้นที่ช่วยเหลือผู้ประสบปัญหาสังคมในภาวะวิกฤตเน้นกระบวนการในการให้การสงเคราะห์ช่วยเหลือคุ้มครองสวัสดิภาพแก่ประชาชนผู้ประสบปัญหาภายใต้ระบบเชื่อมโยงกับหน่วยปฏิบัติระดับกรมในกระทรวง และหน่วยงานภายนอกที่เกี่ยวข้อง เพื่อให้ผู้ประสบปัญหาพ้นภาวะวิกฤตและคืนสู่สังคมได้อย่างปกติสุขต่อไป การดำเนินงานของ “ศูนย์ช่วยเหลือสังคม” ในช่วงที่ผ่านมา ให้ความช่วยเหลือคุ้มครองกลุ่มเป้าหมายทางสังคม ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส ใน 10 ประเด็นปัญหาสังคมเร่งด่วน คือ ปัญหาด้านเด็กและเยาวชน ปัญหาความรุนแรงในครอบครัว ปัญหาผู้สูงอายุ ปัญหาคนพิการ ปัญหาการตั้งครรภ์ไม่พร้อม ปัญหาการค้ามนุษย์ ปัญหาบุคคลเร่ร่อน/ไร้ที่พึ่ง ปัญหาบุคคลขอทาน ปัญหาบุคคลสูญหาย และปัญหายาเสพติด โดยวางแผนการดำเนินการให้การช่วยเหลือ และเสนอทางเลือกในการแก้ไขปัญหาตามกระบวนการทางสังคมสงเคราะห์ สำหรับปีงบประมาณ 2562 (1 ต.ค. 61 – 21 ส.ค. 62) มีผู้ใช้บริการ จำนวน 107,262 ราย เฉลี่ย 330 รายต่อวัน ส่วนใหญ่เป็นการสอบถามเกี่ยวกับสวัสดิการเงินอุดหนุนเพื่อการเลี้ยงดูเด็กแรกเกิด  และประเด็นปัญหาสังคมที่รับแจ้งสูงสุด ได้แก่ 1) ปัญหาความรุนแรงในครอบครัว 2) ปัญหาครอบครัวยากจน  3) ที่อยู่อาศัย เป็นต้น ทั้งนี้ หากพบเห็นผู้ประสบปัญหาสังคม สามารถแจ้งศูนย์ช่วยเหลือสังคม ผ่านช่องทางการติดต่อโทรศัพท์สายด่วน 1300 สื่อสังคมออนไลน์ (Social Media) และติดต่อด้วยตนเอง (walk in) ที่ศูนย์ช่วยเหลือสังคม กระทรวง พม. สะพานขาว กรุงเทพฯ สำหรับคนไทยในต่างประเทศสามารถส่ง SMS หมายเลข +66 99 130 1300 เบอร์เดียวทั่วโลก
นายโสภณ กล่าวว่า เนื่องด้วย สำนักงานธนานุเคราะห์ (สธค.) ซึ่งเป็นหน่วยงานรัฐวิสาหกิจ ในสังกัดกรมพัฒนาสังคมและสวัสดิการ (พส.) กระทรวงการพัฒนาสังคมและความมั่นคงของมนุษย์ (พม.) ทำหน้าที่เป็นกลไกในการจัดสวัสดิการสังคมเพื่อช่วยเหลือประชาชนที่ประสบปัญหาความเดือดร้อนทางการเงิน โดยมีวัตถุประสงค์ที่สำคัญเพื่อรับจำนำในอัตราดอกเบี้ยต่ำ และตรึงระดับอัตราดอกเบี้ยไม่ให้โรงรับจำนำเอกชนเรียกค่าบริการสูงกว่าที่กฎหมายกำหนด เตรียมจัดนิทรรศการเกี่ยวกับโครงการ “CSR DAY : ส่งเสริมความรู้ สู่ความรับผิดชอบต่อสังคมของชาว สธค.” และพิธีมอบทุนการศึกษาแก่บุตรผู้มีรายได้น้อย โดยมีวัตถุประสงค์เพื่อการสร้างความตระหนักรู้ ปลูกฝังจิตสำนึกให้กลุ่มเป้าหมาย ซึ่งประกอบด้วยพนักงานสำนักงานธนานุเคราะห์ในเรื่องของการแสดงความรับผิดชอบต่อสังคม มีจิตสำนึกรักองค์กร เสริมสร้างการมีส่วนร่วมในการเป็นส่วนหนึ่งขององค์กร พร้อมทั้งสร้างความรู้ความเข้าใจให้มีส่วนร่วมสร้างเป็นวัฒนธรรมองคก์รที่ดี มีความเป็นเลิศทุกๆ ด้าน เพื่อนำพาองค์กรสู่ความยั่งยืน ซึ่งกำหนดจัดขึ้นในวันที่ 28 สิงหาคม 2562 ณ ห้องประชุมชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ โดยมีนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธี รวมทั้งมีการจัดนิทรรศการผลงานการทำกิจกรรม CSR ของ สธค. ในปีที่ผ่านมา ทั้งนี้ ขอเชิญชวนสื่อมวลชนเข้าร่วมงานและรับชมนิทรรศการโครงการ CSR ของ สธค. ต่างๆ ในวันที่ 28 สิงหาคมนี้

ที่มา : https://www.thaigov.go.th/news/contents/details/22466
