รัฐบาลไทย-ข่าวทำเนียบรัฐบาล-หอการค้าญี่ปุ่นพร้อมสนับสนุนรัฐบาลเพื่อส่งเสริมการค้า การลงทุน ระหว่างกันอย่างเป็นรูปธรรม

วันศุกร์ที่ 27 กันยายน 2562
หอการค้าญี่ปุ่นพร้อมสนับสนุนรัฐบาลเพื่อส่งเสริมการค้า การลงทุน ระหว่างกันอย่างเป็นรูปธรรม
หอการค้าญี่ปุ่นพร้อมสนับสนุนรัฐบาลเพื่อส่งเสริมการค้า การลงทุน ระหว่างกันอย่างเป็นรูปธรรม
วันนี้ (27 กันยายน 2562) เวลา 14.00 น. ณ  ห้องรับรอง 1 ตึกบัญชาการ 1 ทำเนียบรัฐบาล นายชินจิ นาคาโนะ ประธานหอการค้าญี่ปุ่นประจำประเทศไทย(Japanese Chamber of Commerce : JCC) ประธานและประธานกรรมการบริหารบริษัท Sumitomo Corporation Thailand Ltd. เข้าเยี่ยมคารวะ นายวิษณุ เครืองาม รองนายกรัฐมนตรี สรุปสาระสำคัญ ดังนี้
รองนายกรัฐมนตรีแสดงความยินดีกับนายชินจิ นาคาโนะ ในโอกาสเข้ารับตำแหน่งประธานหอการค้าญี่ปุ่นประจำประเทศไทย โดยเชื่อมั่นว่า ด้วยวิสัยทัศน์และผลงานที่โดดเด่นของประธานหอการค้าญี่ปุ่นฯ จะช่วยส่งเสริมการค้า การลงทุนของทั้งสองประเทศ ส่งผลดีต่อการพัฒนา และผลประโยชน์ร่วมกันระหว่างไทยและญี่ปุ่น
ประธานหอการค้าญี่ปุ่นฯ ยินดีที่ได้พบกับรองนายกรัฐมนตรีผู้ซึ่งมีความรู้ความสามารถเป็นบุคคลหลักในด้านกฎหมายของไทย ยินดีกับพัฒนาการทางการเมืองของไทย และขอบคุณรัฐบาลไทยที่สนับสนุนและให้ความร่วมมือกับหอการค้าญี่ปุ่นประจำประเทศไทยมาอย่างต่อเนื่อง ซึ่งจะเป็นโอกาสในการเสริมสร้างความร่วมมือทางการค้า และการลงทุนระหว่างกันมากยิ่งขึ้น พร้อมเชื่อมั่นว่าภายใต้นโยบายของรัฐบาลจะส่งผลให้ไทยมีศักยภาพทางด้านเศรษฐกิจ และขยายโอกาสทางการค้ามากยิ่งขึ้น
ทั้งสองฝ่ายเห็นพ้องในการกระชับความร่วมมือทางเศรษฐกิจการค้า และการลงทุนให้ใกล้ชิดยิ่งขึ้น โดยรองนายกรัฐมนตรีขอบคุณหอการค้าญี่ปุ่นฯ และ JETRO สำหรับการจัดทำรายงานผลการสำรวจแนวโน้มเศรษฐกิจของบริษัทร่วมทุนญี่ปุ่นในไทย ผลการสำรวจดังกล่าวประกอบด้วยวิทยาศาสตร์ และการคำนวณ ที่น่าเชื่อถือ ตลอดจนเป็นการสะท้อนมุมมอง และอุปสรรคของนักลงทุนชาวญี่ปุ่นที่เข้ามาดำเนินธุรกิจในไทย อันจะประโยชน์แก่รัฐบาลในการกำหนดทิศทางของนโยบายเศรษฐกิจ เพื่อจะได้แก้ไข และเพิ่มโอกาสทางการค้าให้มากยิ่งขึ้น
พร้อมกันนี้ รองนายกรัฐมนตรียินดีที่จะนำข้อเสนอของ JCC หารือกับหน่วยงานที่เกี่ยวข้อง และได้แจ้งว่ารัฐบาลได้จัดตั้งคณะกรรมการรัฐมนตรีฝ่ายเศรษฐกิจ โดยมีนายกรัฐมนตรีเป็นประธานคณะกรรมการฯ เพื่อกำหนดและดำเนินมาตรการด้านเศรษฐกิจต่างๆ อย่างมีศักยภาพ ทั้งนี้ ทั้งสองฝ่ายได้หารือถึงข้อเสนอของ JCC ที่ต้องการให้ขับเคลื่อนนโยบาย Thailand 4.0 และ EEC อย่างต่อเนื่อง พัฒนาโครงสร้างพื้นฐานด้านคมนาคมอย่างต่อเนื่อง ส่งเสริมการค้าเสรีภายในและภายนอกภูมิภาคอาเซียน ดำเนินมาตรการด้านเศรษฐกิจในช่วงเวลาที่เหมาะสม และการส่งเสริมสภาพแวดล้อมทางธุรกิจ ซึ่งเป็นผลมาจากรายงานผลการสำรวจแนวโน้มเศรษฐกิจของบริษัทร่วมทุนญี่ปุ่นในไทย นอกจากนี้ ทั้งสองฝ่ายยังได้แลกเปลี่ยนความคิดเห็น ข้อเสนอแนะเกี่ยวกับกฎระเบียบของสำนักงานตรวจคนเข้าเมืองอีกด้วย

ที่มา : https://www.thaigov.go.th/news/contents/details/23449
