รัฐบาลไทย-ข่าวทำเนียบรัฐบาล-ธ.ก.ส. เร่งจ่ายเงินช่วยเหลือค่าเก็บเกี่ยวให้แก่เกษตรกรผู้ปลูกข้าว ภายใน 31 ธ.ค.62

วันศุกร์ที่ 20 ธันวาคม 2562
ธ.ก.ส. เร่งจ่ายเงินช่วยเหลือค่าเก็บเกี่ยวให้แก่เกษตรกรผู้ปลูกข้าว ภายใน 31 ธ.ค.62
ธ.ก.ส. พร้อมจ่ายเงินช่วยเหลือโครงการช่วยเหลือค่าเก็บเกี่ยวและปรับปรุงคุณภาพข้าวให้แก่เกษตรกรผู้ปลูกข้าวนาปี ปีการผลิต 2562/63 จำนวน 500 บาทต่อไร่ สูงสุดไม่เกิน 20ไร่ ต่อครัวเรือน ตั้งเป้าหมายจ่ายได้ภายใน 31 ธันวาคม 2562 นี้ กว่า 20,000 ล้านบาท
นายศรายุทธ ยิ้มยวน รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า  ตามมติคณะรัฐมนตรีเมื่อวันที่ 11 ธันวาคม 2562 เห็นชอบให้ ธ.ก.ส.ดำเนินการจ่ายเงินช่วยเหลือตามโครงการช่วยเหลือค่าเก็บเกี่ยวและปรับปรุงคุณภาพข้าว ปีการผลิต 2562/63 แก่เกษตรกรที่ลงทะเบียนผู้ปลูกข้าวนาปีกับกรมส่งเสริมการเกษตร เพื่อบรรเทาความเดือดร้อนและทำให้เกษตรกรมีเงินทุนหมุนเวียนเป็นค่าใช้จ่ายในการเก็บเกี่ยวและรักษาคุณภาพข้าว ในอัตราไร่ละ 500 บาท ตามพื้นที่ที่ปลูกข้าวจริงแต่ไม่เกินครัวเรือนละ 20 ไร่  วงเงิน 25,793 ล้านบาท  ซึ่ง ธ.ก.ส.ได้เริ่มโอนเงินเข้าบัญชีเกษตรกรไปแล้วในวันแรกโอนไป 285,887 รายเป็นเงิน 1,537 ล้านบาท
กระบวนการและขั้นตอนการโอนเงินจะต้องมีการตรวจสอบข้อมูลความถูกต้องให้ชัดเจน เพื่อมิให้มีการจ่ายเงินซ้ำซ้อนกับการจ่ายเงินผู้ประสบภัยธรรมชาติที่ได้รับการช่วยเหลือโครงการเยียวยาอื่นๆ เนื่องจากการดำเนินงานโครงการดังกล่าว ธ.ก.ส.ทำงานร่วมกับกระทรวงเกษตรและสหกรณ์ และกระทรวงมหาดไทยโดยเกษตรกรที่มีสิทธิ์เข้าร่วมโครงการต้องเป็นเกษตรกรผู้ปลูกข้าวนาปี ปีการผลิต 2562/63 ที่ขึ้นทะเบียนผู้ปลูกข้าวนาปี 2562 (รอบที่ 1) กับกรมส่งเสริมการเกษตร และหากไม่มีข้อมูลจากกระทรวงเกษตรและสหกรณ์มาแก้ไขเพิ่มเติมใด ๆ และข้อมูลของทุกฝ่ายพร้อมตรงกัน จะสามารถดำเนินการได้แล้วเสร็จภายในไม่เกิน 3 วัน ซึ่งธนาคารคาดว่าจะเร่งทยอยโอนเงินให้เกษตรกรผู้ปลูกข้าวฯได้ 80% ของเป้าหมายทั้งหมด หรือประมาณ 20,000 ล้านบาท ภายในวันที่ 31 ธันวาคม 2562 นี้  ยกเว้นพื้นที่ภาคใต้ซึ่งจะทยอยจ่ายเงินให้แล้วเสร็จภายในวันที่ 30 เมษายน 2563
“ธ.ก.ส.พร้อมเร่งดำเนินการโอนเงินค่าเก็บเกี่ยวให้ได้ตามเป้าหมาย 20,000 ล้านบาทภายในวันที่ 31 ธันวาคม 2562 นี้ โดยข้อมูลของเกษตรกรผู้ปลูกข้าวนาปีดังกล่าวต้องถูกต้องตามหลักเกณฑ์ของโครงการฯและไม่ซ้ำซ้อนกับการได้รับค่าชดเชยจากโครงการนโยบายรัฐอื่นๆ เช่น โครงการเยียวยาเกษตรกรนาข้าวผู้ประสบภัยธรรมชาติ ซึ่งจ่ายชดเชยให้ไร่ละ 1,113 บาท ต่อไร่ ” นายศรายุทธกล่าว

ที่มา : https://www.thaigov.go.th/news/contents/details/25383
