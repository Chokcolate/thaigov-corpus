รัฐบาลไทย-ข่าวทำเนียบรัฐบาล-รมต.นร. นายเทวัญ ฯ ลงพื้นที่ให้กำลังใจผู้ได้รับบาดเจ็บจากเหตุ กราดยิงที่โคราช

วันจันทร์ที่ 10 กุมภาพันธ์ 2563
รมต.นร. นายเทวัญ ฯ ลงพื้นที่ให้กำลังใจผู้ได้รับบาดเจ็บจากเหตุ กราดยิงที่โคราช
รมต.นร. นายเทวัญ ฯ ลงพื้นที่ให้กำลังใจผู้ได้รับบาดเจ็บจากเหตุ กราดยิงที่โคราช
วันนี้ (9 ก.พ.2563) นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี  นายธงชัย ลืออดุลย์  เลขานุการรัฐมนตรีประจำสำนักนายกรัฐมนตรี  ลงพื้นที่ติดตามความคืบหน้าการให้ความช่วยเหลือผู้ได้รับผลกระทบจากเหตุ จ.ส.อ.จักรพันธ์ ถมมา ทหารสังกัดกองพันกระสุนที่ 22 กองบัญชาการช่วยรบที่ 2 ก่อเหตุอุกฉกรรจ์ทำร้ายประชาชน และกราดยิงที่บริเวณวัดป่าศรัทธาและห้างสรรพสินค้า Terminal21  สาขาโคราช  ซึ่งมีจำนวนผู้เสียชีวิตและได้รับบาดเจ็บจากเหตุการดังกล่าวเป็นจำนวนมาก
รัฐมนตรีประจำสำนักนายกรัฐมนตรี และคณะได้เดินทางไปยังจุดเกิดเหตุห้างสรรพสินค้า Terminal21  สาขาโคราชพบว่าบริเวณชั้น G ของห้างสรรพสินค้าได้รับความเสียหาย กระจกแตกร้าวเป็นจำนวนมาก ทั้งนี้ ภายในห้างสรรพสินค้าทำการปิดชั่วคราว  ไม่พบประชาชนอยู่ภายในห้างสรรพสินค้า นอกจากเจ้าหน้าที่ที่เกี่ยวข้อง
จากนั้น รัฐมนตรีประจำสำนักนายกรัฐมนตรีและคณะ เดินทางไปยังโรงพยาบาลมหาราชนครราชสีมา เพื่อเยี่ยมผู้ได้รับบาดเจ็บจากเหตุการดังกล่าว จำนวน 21 ราย โดยรัฐมนตรีประจำสำนักนายกรัฐมนตรีได้มอบกระเช้าและกล่าวให้กำลังใจผู้บาดเจ็บ ให้อาการดีขึ้นเร็ววัน
ก่อนเดินทางกลับ รัฐมนตรีประจำสำนักนายกรัฐมนตรีและคณะ ได้เดินทางไปยังวัดสามัคคี  อ.เมือง จ.นครราชสีมาเพื่อรดน้ำศพ ด.ช.รัชชานนท์  กาญจเมธี  หรือน้องเจมส์บอนด์ อายุ 13 ปี เหยื่อผู้เสียชีวิต
........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26400
