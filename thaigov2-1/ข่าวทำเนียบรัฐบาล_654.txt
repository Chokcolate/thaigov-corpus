รัฐบาลไทย-ข่าวทำเนียบรัฐบาล-ไทย-สมาพันธรัฐสวิสฯ พร้อมร่วมมือกันอย่างใกล้ชิด เพื่อประโยชน์ร่วมกันของทั้งสองฝ่าย

วันพฤหัสบดีที่ 13 กุมภาพันธ์ 2563
ไทย-สมาพันธรัฐสวิสฯ พร้อมร่วมมือกันอย่างใกล้ชิด เพื่อประโยชน์ร่วมกันของทั้งสองฝ่าย
ไทย-สมาพันธรัฐสวิสฯ พร้อมร่วมมือกันอย่างใกล้ชิด เพื่อประโยชน์ร่วมกันของทั้งสองฝ่าย
วันนี้ (13 กุมภาพันธ์ 2563) เวลา 11.00 น. ณ ห้องรับรอง 1 ตึกบัญชาการ 1 ทำเนียบรัฐบาล นางเฮเลเนอ บุดลีเกอร์ อาร์ทิเอดา (H.E. Mrs. Helene Budliger Artieda) เอกอัครราชทูตสมาพันธรัฐสวิสประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี ในโอกาสเข้ารับตำแหน่งใหม่ สรุปสาระสำคัญ ดังนี้
รองนายกรัฐมนตรีแสดงความยินดีกับเอกอัครราชทูตสมาพันธรัฐสวิสฯ ในโอกาสเข้ารับตำแหน่งใหม่ ซึ่งถือเป็นการดำรงตำแหน่งในทวีปเอเชียเป็นครั้งแรก และยินดีต่อผลการเลือกตั้งประธานาธิบดีคนใหม่ของสมาพันธรัฐสวิสฯ นางซิโมเน็ตตา ซอมมารุก้า (Simonetta Sommaruga) พร้อมย้ำความพร้อมของไทยที่จะทำงานร่วมกับสมาพันธรัฐสวิสอย่างใกล้ชิดเพื่อกระชับความสัมพันธ์และความร่วมมือระหว่างกันให้แน่นแฟ้นยิ่งขึ้น โดยในปีหน้าทั้งสองประเทศจะร่วมเฉลิมฉลองวาระครบรอบ 90 ปี การสถาปนาความสัมพันธ์ทางการทูตระหว่างกัน
เอกอัครราชทูตสมาพันธรัฐสวิสฯ ชื่นชมประเทศไทยเป็นประเทศที่มีความสวยงาม พร้อมแสดงความขอบคุณต่อการต้อนรับอย่างอบอุ่นจากรัฐบาลและประชาชนไทย อย่างไรก็ตามขอแสดงความเสียใจต่อเหตุโศกนาฏกรรมที่จังหวัดนครราชสีมา และแสดงความเสียใจต่อครอบครัวผู้ได้รับผลกระทบจากเหตุการณ์ดังกล่าวด้วย
ทั้งสองฝ่ายเห็นพ้องว่าไทยและสมาพันธรัฐสวิสฯ มีศักยภาพที่จะขยายความร่วมมือด้านการค้าและการลงทุนระหว่างกันได้อีกมาก ซึ่งรองนายกรัฐมนตรีขอให้เอกอัครราชทูตสมาพันธรัฐสวิสฯ สนับสนุนนักธุรกิจชาวสมาพันธรัฐสวิสฯ เข้ามาลงทุนในไทยมากขึ้น โดยเฉพาะในพื้นที่ EEC ในสาขาที่สมาพันธรัฐสวิสฯ มีความเชี่ยวชาญ
นอกจากนี้ทั้งสองฝ่ายยังยินดีที่จะมีการรื้อฟื้นการเจรจาความตกลงการค้าเสรี EFTA อีกครั้ง โดยเชื่อมั่นว่าการเยือนไทยของคณะผู้แทนจากคณะกรรมาธิการรัฐสภา EFTA ในช่วงเดือนพฤศจิกายนปีนี้ จะมีส่วนสำคัญในการส่งเสริมความร่วมมือระหว่างไทยกับประเทศสมาชิก EFTA ให้แน่นแฟ้นมากขึ้น
ด้านการท่องเที่ยว เอกอัครราชทูตสมาพันธรัฐสวิสฯ กล่าวว่าประเทศไทยเป็นจุดหมายในการเดินทางลำดับต้นๆ ที่ชาวสวิสฯ นิยมเดินทางมาท่องเที่ยว และแสดงความขอบคุณรัฐบาลและประชาชนไทยที่ให้การดูแลและต้อนรับนักท่องเที่ยวชาวสวิสฯ เป็นอย่างดี พร้อมทั้งยินดีที่กรอบการจัดทำความตกลงทวิภาคีว่าด้วยการยอมรับใบอนุญาตขับรถภายในประเทศระหว่างไทยกับสมาพันธรัฐสวิสฯ มีความคืบหน้า ซึ่งจะช่วยอำนวยความสะดวกต่อนักท่องเที่ยวและส่งเสริมความสัมพันธ์ในระดับประชาชนด้วย

ที่มา : https://www.thaigov.go.th/news/contents/details/26493
