รัฐบาลไทย-ข่าวทำเนียบรัฐบาล-แรงงานช่วยลูกจ้างไวต้าฟู้ด ทำสำนวนฟ้องเรียกค่าจ้าง

วันอังคารที่ 17 กันยายน 2562
แรงงานช่วยลูกจ้างไวต้าฟู้ด ทำสำนวนฟ้องเรียกค่าจ้าง
กระทรวงแรงงาน ให้ความช่วยลูกจ้าง บริษัท ไวต้าฟู้ด แฟคทอรี่ (1989) จำกัดและบริษัทในเครือในจัดทำเอกสารประกอบสำนวนคำฟ้องยื่นศาลแรงงาน เรียกค่าจ้างค้างจ่ายเป็นเงินกว่า 2 ล้านบาท พร้อมประสานความร่วมมือหน่วยงานที่เกี่ยวข้องติดตามคดีอย่างใกล้ชิด
นายสุทธิ สุโกศล ปลัดกระทรวงแรงงาน เปิดเผยถึงความคืบหน้าการให้ความช่วยเหลือลูกจ้าง บริษัท ไวต้าฟู้ด แฟคทอรี่ (1989) จำกัด จังหวัดกาญจนบุรี กรณีนายจ้างค้างจ่ายค่าจ้าง ว่า เมื่อวันที่ 16 กันยายนที่ผ่านมาลูกจ้างของบริษัท ไวต้าฟู้ดแฟคทอรี่ (1989) จำกัด และบริษัทในเครือ ได้ยื่นฟ้องต่อศาลแรงงานแรงงานภาค 7 เพื่อเรียกค่าจ้างค้างจ่ายจากนายจ้าง ซึ่งกรณีที่นายจ้างค้างจ่ายค่าจ้างหรือเงินอื่นตามกฎหมายคุ้มครองแรงงานลูกจ้างสามารถใช้มีสิทธิยื่นคำร้องต่อพนักงานตรวจแรงงานกรมสวัสดิการและคุ้มครองแรงงาน หรือใช้สิทธิทางศาลโดยยื่นคำฟ้องต่อศาลแรงงาน ก็ได้ โดยครั้งนี้ลูกจ้างประสงค์จะใช้สิทธิทางศาล กระทรวงแรงงานจึงได้ดำเนินการให้ความช่วยเหลือโดยมอบหมายให้ กรมสวัสดิการและคุ้มครองแรงงานประสานกับชมรมช่วยเหลือเหยื่ออาชญากรรมในการจัดทำเอกสารประกอบสำนวนการฟ้องคดียื่นต่อศาลแรงงานภาค 7
ปลัดกระทรวงแรงงาน กล่าวเพิ่มเติมว่า ในเบื้องต้นมีลูกจ้างใช้สิทธิยื่นคำฟ้องต่อศาลจำนวน 187 คน เป็นลูกจ้างของบริษัท ไวต้าฟู้ด แฟคตอรี่ (1989) จำกัด ลูกจ้างยื่นคำร้องจำนวน 108 คน บริษัท แวนด้าแฟคตอรี่ จำกัด จำนวน 16 คน และลูกจ้างของบริษัท แวนด้าพรีเสิร์ฟฟู้ด จำกัด จำนวน 61 คน รวมเป็นเงิน 2,478,378 บาท นอกจากนี้ยังมีลูกจ้างของบริษัท แวนด้าโฟรเซ่น จำกัด ที่ยังไม่ทราบจำนวนค่าจ้างค้างจ่ายซึ่งพนักงานตรวจแรงงาน ได้แจ้งให้ทางบริษัทนำเอกสารรายละเอียดการค้างจ่ายค่าจ้างของลูกจ้างแต่ละคนให้สำนักงานสวัสดิการและคุ้มครองแรงงานจังหวัดกาญจนบุรี ในวันนี้ (วันที่ 17 กันยายน 2562) นอกจากนี้ได้สั่งการให้กรมสวัสดิการและคุ้มครองแรงงานประสานกับหน่วยงานที่เกี่ยวข้องในการให้ความช่วยเหลือและติดตามคดีอย่างต่อเนื่องเพื่อให้ลูกจ้างได้รับการคุ้มครองและได้รับสิทธิประโยชน์ตามกฎหมายต่อไป

ที่มา : https://www.thaigov.go.th/news/contents/details/23162
