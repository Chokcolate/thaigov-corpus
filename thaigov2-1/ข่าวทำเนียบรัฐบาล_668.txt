รัฐบาลไทย-ข่าวทำเนียบรัฐบาล-นายกรัฐมนตรีทดลองการใช้ “โดรน” บินเพื่อการเกษตร

วันอังคารที่ 18 กุมภาพันธ์ 2563
นายกรัฐมนตรีทดลองการใช้ “โดรน” บินเพื่อการเกษตร
นายกรัฐมนตรีให้ความสนใจผลงานการประยุกต์ใช้เทคโนโลยีและนวัตกรรมดิจิทัลเพื่อการเกษตร ในพื้นที่จังหวัดน่าน และร่วมทดลองขับโดรนด้วยตนเอง พร้อมย้ำ ให้ DEPA นำเทคโนโลยีดิจิทัลสตาร์ทอัพด้านการเกษตร เข้ามาช่วยเหลือเกษตรกรให้ได้มากที่สุด
เมื่อวันที่ 12 กุมภาพันธ์ ที่ผ่านมา พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม พร้อมคณะลงพื้นเพื่อติดตามการขับเคลื่อนนโยบายของรัฐบาล ณ วิสาหกิจชุมชนชีววิถีตำบลน้ำเกี๋ยน (บ้านน้ำเกี๋ยน) ในอำเภอภูเพียง จ.น่าน โอกาสนี้ นายศราวุธ เลาหะวิสุทธิ์ ผู้จัดการสาขาภาคเหนือตอนบน สำนักงานส่งเสริมเศรษฐกิจดิจิทัล (DEPA) และทีมงานพร้อมด้วยดิจิทัลสตาร์ทอัพ ได้นำเสนอผลงานการประยุกต์ใช้เทคโนโลยีและนวัตกรรมดิจิทัลเพื่อการเกษตร (Agtech) ในพื้นที่จังหวัดน่าน โดย DEPA สาขาภาคเหนือตอนบน ได้นำกลุ่มดิจิทัลสตาร์ทอัพสาขาเทคโนโลยีเพื่อการเกษตรที่มีบทบาทในพื้นที่ อาทิ บริษัท อีซี่ 2018 จำกัด นำเสนอเทคโนโลยีและนวัตกรรมโดรนเพื่อการเกษตร และห้างหุ้นส่วนจำกัด จีโอโปรซอฟท์ นำเสนอระบบฟาร์มอัจฉริยะสำหรับโรงเรือนเห็ด เป็นต้น
โอกาสนี้ นายกรัฐมนตรีได้ให้ความสนใจเทคโนโลยีโดรนเพื่อการเกษตร และร่วมทดลองขับโดรนด้วยตนเอง ในบริเวณสวนผักเชียงดาของวิสาหกิจชุมชนชีววิถีตำบลน้ำเกี๋ยน ทั้งนี้ ที่นายกรัฐมนตรีได้ทดลองทำการบินโดรน ด้วยระบบ NacDrone Easy 2 โดยมีการสร้างแผนการบิน สั่งการทำงานผ่านแอปพลิเคชั่นทางมือถือ เกษตรกรสามารถนำไปปรับใช้ในการพ่นยากำจัดศัตรูพืช โดยไม่จำเป็นต้องเสี่ยงต่อการสัมผัสสารเคมี ซึ่งนายกรัฐมนตรีได้สั่งการให้ DEPA นำเทคโนโลยีดิจิทัลสตาร์ทอัพด้านการเกษตร เข้ามาช่วยเหลือเกษตรกรให้ได้มากที่สุด ตั้งแต่การพัฒนาและสร้างองค์ความรู้ พร้อมฝากข้อคิดให้มีการต่อยอดเทคโนโลยีโดรนเพื่อใช้ในการแก้ไขปัญหาฝุ่นละออง PM 2.5 เกินค่ามาตรฐาน รวมทั้งการใช้โดรนเพื่อช่วยดับไฟป่าด้วย ซึ่งผู้ผลิตได้แจ้งว่า บริษัทอยู่ในระหว่างการพัฒนาโดรนขนาดใหญ่ที่สามารถบรรจุน้ำยาเคมีได้ปริมาณมาก สามารถนำไปใช้เพื่อช่วยในการดับไฟป่าด้วยและขณะนี้ต่างประเทศให้ความสนใจเทคโนโลยีโดรนนี้ซึ่งคิดค้นและพัฒนาโดยสตาร์ทอัพไทยทั้งหมด
**************
กลุ่มยุทธศาสตร์และแผนการประชาสัมพันธ์ สำนักโฆษก

ที่มา : https://www.thaigov.go.th/news/contents/details/26601
