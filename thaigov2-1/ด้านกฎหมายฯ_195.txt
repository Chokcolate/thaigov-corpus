รัฐบาลไทย-ข่าวทำเนียบรัฐบาล-รมช.มนัญญา ตรวจเยี่ยมกลุ่มสหกรณ์การเกษตรบ้านแฮดตลาดประชารัฐบ้านหนองเต่า

วันจันทร์ที่ 24 กุมภาพันธ์ 2563
รมช.มนัญญา ตรวจเยี่ยมกลุ่มสหกรณ์การเกษตรบ้านแฮดตลาดประชารัฐบ้านหนองเต่า
รมช.มนัญญา ตรวจเยี่ยมกลุ่มสหกรณ์การเกษตรบ้านแฮดตลาดประชารัฐบ้านหนองเต่า ลุยแก้ปัญหาน้ำแล้ง ดันผลผลิตเกษตรคุณภาพสูง
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ และคณะทำงาน ลงพื้นที่เยี่ยมชมผลิตภัณฑ์ของกลุ่มอาชีพในสังกัดสหกรณ์การเกษตรบ้านแฮด ณ ตลาดประชารัฐบ้านหนองเต่า อำเภอบ้านเฮด จังหวัดขอนแก่น (ในวันที่ 23 กุมภาพันธ์ 2563)
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวว่า การดำเนินงานตามนโยบายกระทรวงเกษตรและสหกรณ์ได้มีการบูรณาการร่วมกันของทุกภาคส่วน ทั้งหน่วยงานในสังกัดกระทรวงเกษตรและสหกรณ์ องค์กรปกครองส่วนท้องถิ่น และหน่วยงานอื่นๆ ที่เกี่ยวข้อง ร่วมกันขับเคลื่อนนโยบายต่าง ๆ ให้บรรลุเป้าหมาย สหกรณ์การเกษตรบ้านแฮด จำกัด ซึ่งกรมส่งเสริมสหกรณ์ได้ให้การสนับสนุนเงินทุนในการสร้างแหล่งน้ำในไร่นา ได้แก่การขุดสระเพื่อเก็บกับน้ำ และการขุดบ่อบาดาลพร้อมอุปกรณ์ พร้อมทั้งได้มอบหมายให้สำนักงานสหกรณ์จังหวัดขอนแก่นเข้าไปสนับสนุนด้านการประกอบอาชีพแก่สมาชิกสหกรณ์ โดยในปีงบประมาณ พ.ศ. 2560 -2564 (ระยะที่ 1) ซึ่งได้รับการสนับสนุนงบประมาณ จำนวน 12,350,000 บาท และระยะที่ 2 ได้รับงบประมาณ จำนวน 30,000,000 บาท สำหรับสถาบันเกษตรกร 21 แห่ง และสมาชิก 600 คน ขณะนี้อยู่ระหว่างดำเนินการ ทั้งนี้เกษตรกรต้องร่วมใจและสร้างความแข็งแรงในชุมชน เป็นเกษตรกรคุณภาพลดการใช้สารเคมี
เพื่อให้บรรลุเป้าหมาย ส่งเสริมให้เกษตรกรมีความกินดีอยู่ดี มีสุขภาพอนามัยที่ดี สามารถพึ่งพาอาศัยตนเองได้ และให้สหกรณ์เป็นกลไกขับเคลื่อนเศรษฐกิจชุมชนและเศรษฐกิจฐานรากของประเทศต่อไป
ผลงานโดดเด่นในการส่งเสริมอาชีพของสมาชิกตามความถนัดของสมาชิกกลุ่ม 7 กลุ่ม ดังนี้ 1.)กลุ่มสมาชิกผู้ปลูกผักปลอดภัย ใช้อินทรีย์หนองแสง 2.)กลุ่มข้าวกล้องอินทรีย์
3.)กลุ่มโคเนื้อสร้างอาชีพ 4.)กลุ่มแปรรูปสมุนไพร 5.)กลุ่มผู้เลี้ยงไก่พื้นเมือง
6.)กลุ่มทอผ้า 7.)กลุ่มไข่เค็ม
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/26693
