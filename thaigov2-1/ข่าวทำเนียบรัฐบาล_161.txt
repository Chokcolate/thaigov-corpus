รัฐบาลไทย-ข่าวทำเนียบรัฐบาล-รัฐบาลเตรียมการการเสด็จพระราชดำเนินเลียบพระนครโดยขบวนพยุหยาตราทางชลมารคเนื่องในพระราชพิธีบรมราชาภิเษก

วันพุธที่ 11 กันยายน 2562
รัฐบาลเตรียมการการเสด็จพระราชดำเนินเลียบพระนครโดยขบวนพยุหยาตราทางชลมารคเนื่องในพระราชพิธีบรมราชาภิเษก
นายกรััฐมนตรี เป็นประธานการประชุมคณะกรรมการอำนวยการจัดงานพระราชพิธีบรมราชาภิเษก โดยรัฐบาลเตรียมการการเสด็จพระราชดำเนินเลียบพระนครโดยขบวนพยุหยาตราทางชลมารคเนื่องในพระราชพิธีบรมราชาภิเษก
วันนี้ (11 กันยายน 2562 ) เวลา 13.30 น.  ณ  ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการอำนวยการจัดงานพระราชพิธีบรมราชาภิเษก ครั้งที่ 1/2562  ร่วมกับหน่วยงานที่เกี่ยวข้องและผู้แทนหน่วยงานราชการในพระองค์ เพื่อเตรียมการในการเสด็จพระราชดำเนินเลียบพระนครโดยขบวนพยุหยาตราทางชลมารค เนื่องในพระราชพิธีบรมราชาภิเษก
นายกรัฐมนตรีรับทราบรายงานความคืบหน้าการดำเนินการของคณะกรรมการฝ่ายต่าง ๆ ภายใต้คณะกรรมการอำนวยการฯ เพื่อเตรียมการในการเสด็จพระราชดำเนินเลียบพระนครโดยขบวนการ พยุหยาตราทางชลมารคเนื่องในพระราชพิธีบรมราชภิเษก เพื่อให้การดำเนินงานเป็นไปด้วยความเรียบร้อยสมพระเกียรติ พร้อมขอให้ดูแลอำนวยความสะดวกประชาชนในเรื่องสถานที่ การเฝ้าทูลละอองธุลีพระบาทรับเสด็จฯ ตลอดจนอาหาร น้ำดื่ม ให้บริการประชาชนอย่างเหมาะสมเพียงพอ รวมถึงการให้บริการทางการแพทย์ และการดูแลบริหารจัดการเรื่องขยะทั้งทางบกและทางน้ำมิให้ส่งผลกระทบต่อสิ่งแวดล้อม ร่วมกันรณรงค์ให้ประชาชนช่วยกันลดขยะ พร้อมทั้งให้มีการประชาสัมพันธ์ให้ประชาชนได้รับทราบเกี่ยวกับการจัดงานพระราชพิธีดังกล่าว รวมทั้งข้อมูลเส้นทางคมนาคมการเดินทาง การปิดการจราจร การรักษาความปลอดภัย เพื่อให้ประชาชนสามารถเดินทางเข้าร่วมเฝ้าทูลละอองธุลีพระบาทรับเสด็จฯ เป็นไปด้วยความเรียบร้อย
ด้วยพระบาทสมเด็จพระเจ้าอยู่หัวจะเสด็จพระราชดำเนินเลียบพระนคร โดยขบวนพยุหยาตราทางชลมารค เนื่องในพระราชพิธีบรมราชาภิเษก ในวันพฤหัสบดีที่ 24 ตุลาคม 2562 เวลา 15.30 น. โดยจะเสด็จพร้อมด้วยสมเด็จพระนางเจ้าฯ พระบรมราชินี ไปยังท่าวาสุกรีเพื่อประทับเรือพระที่นั่งสุพรรณหงส์เสด็จเลียบพระนครไปตามแม่น้ำเจ้าพระยาไปที่ท่าราชวรดิฐ (ระยะทางประมาณ 3.4 กิโลเมตร) ใช้เวลาประมาณ 45 นาที
รัฐบาลโดยกองทัพเรือได้เตรียมการจัดขบวนพยุหยาตราทางชลมารค และได้มีกำหนดการฝึกซ้อมย่อย จำนวน 10 ครั้ง และซ้อมใหญ่ จำนวน 2 ครั้ง ( 17 ต.ค.62 และ 21 ต.ค.62) สำหรับสถานที่เฝ้ารับเสด็จ ได้แก่ ท่าวาสุกรี ท่าราชวรดิฐ สวนสันติชัยปราการ สวนหลวงพระราม 8 ธนาคารแห่งประเทศไทย และศูนย์การเรียนรู้ธนาคารแห่งประเทศไทย
รวมทั้งจะได้จัดเตรียมการด้านสถานที่ในสถานที่ต่าง ๆ ทั้งสองฝั่งแม่น้ำเจ้าพระยาสำหรับประชาชนร่วมเฝ้าทูลละอองธุลีพระบาทรับเสด็จพระราชดำเนินเลียบพระนครโดยขบวนพระยุหยาตราทางชลมารค เนื่องในพระราชพิธีบรมราชาภิเษก โดยประชาชนสามารถสวมใส่เสื้อสีเหลืองเข้าร่วมเฝ้าทูลละอองธุลีพระบาทรับเสด็จฯ
ทั้งนี้ กรมประชาสัมพันธ์และโทรทัศน์รวมการเฉพาะกิจแห่งประเทศไทยจะมีการถ่ายทอดสดการเสด็จพระราชดำเนินเลียบพระนคร โดยขบวนพยุหยาตราทางชลมารค เนื่องในพระราชพิธีบรมราชาภิเษก ผ่านสถานีวิทยุและสถานีโทรทัศน์ให้ประชาชนได้รับฟังและชมด้วย
นอกจากนี้ รัฐบาลจะมีการจัดกิจกรรมจิตอาสา Big Cleaning พัฒนาภูมิทัศน์สองฝั่งแม่น้ำเจ้าพระยาตลอดเส้นทางเสด็จพระราชดำเนิน (ตั้งแต่บริเวณท่าน้ำวัดราชาธิวาสถึงท่าน้ำวัดอรุณราชวราราม) ให้เป็นระเบียบเรียบร้อย สะอาดสวยงาม ภายในกลางเดือนตุลาคมนี้ เพื่อถวายพระราชกุศล โดยกิจกรรมในโอกาสดังกล่าวจะเป็นความร่วมมือของประชาชนหลายภาคส่วน เช่น ศูนย์อำนวยการใหญ่จิตอาสาพระราชทาน 904 วปร. กรุงเทพมหานคร กรมเจ้าท่า กรมทางหลวงชนบท กรมพาณิชย์นาวี กองทัพเรือ ธนาคารแห่งประเทศไทย ชุมชนริมแม่น้ำเจ้าพระยา นักศึกษาอาชีวะและช่าง หน่วยทหารช่าง ฯลฯ
------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23011
