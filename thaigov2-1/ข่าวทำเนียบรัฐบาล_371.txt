รัฐบาลไทย-ข่าวทำเนียบรัฐบาล-รมต. นร. นายเทวัญ ฯ ตรวจความเรียบร้อยการจัดงานลอยกระทงในพื้นที่ จ.ราชบุรี และนำทีมสำนักงานคณะกรรมการคุ้มครองผู้บริโภค ตรวจเยี่ยมการจัดจำหน่ายพลุประทัดและดอกไม้เพลิง

วันจันทร์ที่ 11 พฤศจิกายน 2562
รมต. นร. นายเทวัญ ฯ ตรวจความเรียบร้อยการจัดงานลอยกระทงในพื้นที่ จ.ราชบุรี และนำทีมสำนักงานคณะกรรมการคุ้มครองผู้บริโภค ตรวจเยี่ยมการจัดจำหน่ายพลุประทัดและดอกไม้เพลิง
รมต. นร. นายเทวัญ ฯ ตรวจความเรียบร้อยการจัดงานลอยกระทงในพื้นที่ จ.ราชบุรี และนำทีมสำนักงานคณะกรรมการคุ้มครองผู้บริโภค ตรวจเยี่ยมการจัดจำหน่ายพลุประทัดและดอกไม้เพลิง
วันนี้ (11 พ.ย.62) เวลา 14.30 น. ที่บริเวณเขื่อนรัฐประชาพัฒนา อำเภอเมือง จังหวัดราชบุรี นายเทวัญ  ลิปตพัลลภ รัฐมนตรีประจำสำนักนายกรัฐมนตรี  เดินทางลงพื้นที่ตรวจราชการและตรวจความเรียบร้อยก่อนการจัดกิจกรรม "ลอยกระทงปลอดภัย  ประชาชนมีความสุข" ซึ่งสำนักงานคณะกรรมการคุ้มครองผู้บริโภค (สคบ.) ได้ร่วมกับศูนย์ดำรงธรรมจังหวัดราชบุรี  และหน่วยงานที่เกี่ยวข้องจัดได้ร่วมติดตามคณะลงพื้นที่ด้วย
รัฐมนตรีประจำสำนักนายกรัฐมนตรี ได้ตรวจสอบมาตรการความปลอดภัยของท่าน้ำที่จัดไว้สำหรับลอยกระทงบริเวณเขื่อนรัฐประชาพัฒนา พร้อมเน้นย้ำว่าสถานที่ต้องมีความแข็งแรง โดยท่าน้ำ หรือโป๊ะต้องสามารถรับน้ำหนักได้ตามที่กำหนด ขณะที่ทางจังหวัดราชบุรี ได้จัดเจ้าหน้าที่ดูแลบริเวณท่าน้ำ และเตรียมความพร้อมการให้ช่วยเหลือกรณีเกิดอุบัติเหตุทางน้ำ เพื่อป้องกันอันตรายจากการที่ท่าน้ำรับน้ำหนักที่มากเกินไป หรือเกิดการเบียดกันจนพลัดตกน้ำ เพื่อให้ประชาชนได้รับความปลอดภัยสูงสุดในช่วงเทศกาลวันลอยกระทง
นอกจากนี้ รมต.เทวัญ ได้เดินตรวจเยี่ยมร้านค้าที่จำหน่ายกระทงซึ่งพบว่า ในปีนี้ส่วนใหญ่มีผู้จำหน่าย นิยมนำกระทงที่ทำมาจากวัสดุธรรมชาติมาจำหน่ายในราคาย่อมเยา ส่วนใหญ่จำหน่ายอยู่ในราคา 30-50 บาท
จากนั้น รมต.เทวัญ ได้ลงพื้นที่ตรวจเยี่ยมผู้ประกอบธุรกิจจำหน่าย พลุ ประทัด ดอกไม้เพลิง ในตลาดเก่าโค๊ยกี และตรวจสอบใบอนุญาตจำหน่าย พลุ ประทัด ดอกไม้เพลิง ของผู้ประกอบการ รวมทั้งนำเจ้าหน้าที่ของสำนักงานคุ้มครองผู้บริโภค หรือ สคบ. ร่วมประชาสัมพันธ์ถึงความเป็นอันตรายที่อาจเกิดขึ้นจากการเล่นพลุ ประทัด และดอกไม้เพลิง และได้มีข้อสั่งการขอความร่วมมือให้ส่วนราชการทุกภาคส่วนใน จ.ราชบุรี และที่เกี่ยวข้องให้ความสำคัญกับการเตรียมความพร้อมเพื่อป้องกันอันตรายจากการเล่นพลุ ประทัด ดอกไม้เพลิง โดยจัดทำมาตรการความปลอดภัยให้แก่ประชาชน ร้านค้าที่จำหน่าย  และไม่จำหน่ายสินค้าดังกล่าวให้แก่เด็กที่มีอายุต่ำกว่า 14 ปี พร้อมทั้งขอความร่วมมือประชาชนงดการเล่นพลุ ประทัด ดอกไม้เพลิง และโคมลอย เพื่อความปลอดภัย อย่างไรก็ตามหากมีการเล่นพลุ ประทัด ดอกไม้เพลิง ในสถานที่ที่จัดไว้ก็ต้องปฏิบัติตามข้อแนะนำและคำเตือนอย่างถูกวิธี
ทั้งนี้ผู้ใดที่ฝ่าฝืนขายดอกไม้เพลิงที่จัดทำฉลากไม่ถูกต้อง ผู้ขายมีโทษจำคุกไม่เกิน 6 เดือน หรือปรับไม่เกินหนึ่งแสนบาท หรือทั้งจำทั้งปรับ ส่วนผู้ผลิตหรือผู้นำเข้ามาในราชอาณาจักรเพื่อขายมีโทษจำคุกไม่เกิน 1 ปี หรือปรับไม่เกินสองแสนบาท หรือทั้งจำทั้งปรับ
อย่างไรก็ตาม ภายหลังจากลงพื้นที่จังหวัดราชบุรีแล้ว รมต.เทวัญ จะเดินทางไปพบกับคณะของนายกรัฐมนตรีที่จังหวัดกาญจนบุรี และร่วมกิจกรรมลอยกระทง โดย รมต.เทวัญ กล่าวว่า นอกจากจะขอขมาพระแม่คงคาแล้ว ก็จะขออธิษฐานให้ปีนี้ปราศจากเหตุอันตรายจากผู้ประทัดและดอกไม้เพลิงด้วย
......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24491
