รัฐบาลไทย-ข่าวทำเนียบรัฐบาล-ธอส. พร้อมโอน!! ของขวัญปีใหม่ 1,000 บาท ผ่าน Application GHB ALL สำหรับลูกค้าผ่อนดีมีวินัย และมีวงเงินกู้รวมไม่เกิน 1 ล้านบาท

วันจันทร์ที่ 16 ธันวาคม 2562
ธอส. พร้อมโอน!! ของขวัญปีใหม่ 1,000 บาท ผ่าน Application GHB ALL สำหรับลูกค้าผ่อนดีมีวินัย และมีวงเงินกู้รวมไม่เกิน 1 ล้านบาท
ธอส.จัดทำ “โครงการของขวัญปีใหม่ 2563 เพื่อส่งเสริมวินัยทางการเงินสำหรับลูกค้า ธอส. ผู้มีรายได้น้อย” มอบเงินจำนวน 1,000 บาท ให้แก่ลูกค้าที่มีคุณสมบัติตามที่ธนาคารกำหนด ด้วยวิธีการโอนเงินผ่านบัญชีเงินฝากที่ผูกกับ Application GHB ALL
ธนาคารอาคารสงเคราะห์ (ธอส.) สนับสนุนนโยบาย ดร.อุตตม สาวนายน รัฐมนตรีว่าการกระทรวงการคลัง ที่มุ่งส่งเสริมวินัยทางการเงินของกลุ่มผู้มีรายได้น้อย พร้อมเติมกำลังซื้อ กระตุ้นให้เกิดการใช้จ่ายหมุนเวียนในระบบเศรษฐกิจ จัดทำ “โครงการของขวัญปีใหม่ 2563 เพื่อส่งเสริมวินัยทางการเงินสำหรับลูกค้า ธอส. ผู้มีรายได้น้อย” มอบเงินจำนวน 1,000 บาท ให้แก่ลูกค้าที่มีคุณสมบัติตามที่ธนาคารกำหนด ด้วยวิธีการโอนเงินผ่านบัญชีเงินฝากที่ผูกกับ Application GHB ALL ประเดิมลูกค้ากลุ่มแรกรับเงินทันทีภายในเดือนธันวาคม 2562 ครอบคลุมลูกค้าของธนาคารที่มีสิทธิ์รับของขวัญปีใหม่จำนวนกว่า 170,000 ราย
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) เปิดเผยว่า เพื่อเป็นการสนับสนุนนโยบายของ ดร.อุตตม สาวนายน รัฐมนตรีว่าการกระทรวงการคลัง ที่ต้องการจัดทำของขวัญปีใหม่ ประจำปี 2563 ที่มุ่งส่งเสริมการมีวินัยทางการเงินในการผ่อนชำระเงินกู้เพื่อที่อยูอาศัยของกลุ่มลูกค้าธนาคารผู้มีรายได้น้อย พร้อมทั้งเติมกำลังซื้อ กระตุ้นให้เกิดการใช้จ่ายหมุนเวียนในระบบเศรษฐกิจในช่วงเทศกาลปีใหม่ ธอส. จึงได้จัดทำ “โครงการของขวัญปีใหม่ 2563 เพื่อส่งเสริมวินัยทางการเงินสำหรับลูกค้า ธอส. ผู้มีรายได้น้อย”  โดยธนาคารจะมอบเงินจำนวน 1,000 บาท ให้แก่ลูกค้าที่มีคุณสมบัติตามที่ธนาคารกำหนด ประกอบด้วย 1.วงเงินกู้ทุกบัญชีภายใต้หลักประกันเดียวกันไม่เกิน 1 ล้านบาท 2.ต้องไม่เป็นหรือไม่เคยเป็นหนี้ที่ไม่ก่อให้เกิดรายได้ (NPL) รวมถึงไม่เคยประนอมหนี้กับธนาคาร และไม่เคยมีประวัติการติดตามขอให้ชำระหนี้ค้าง 3.มีประวัติการผ่อนชำระหนี้ดีย้อนหลัง 48 เดือน โดยชำระตรงเวลาและไม่น้อยกว่าเงินงวดที่ธนาคารกำหนดทุกเดือน และ 4.ต้องชำระเงินงวดของเดือนธันวาคม 2562 ในระหว่างวันที่ 1 ธันวาคม 2562 ถึงวันที่ 31 ธันวาคม 2562 ทั้งนี้ ลูกค้าต้องมาแสดงความจำนงที่ธนาคารอาคารสงเคราะห์ได้ทุกสาขาทั่วประเทศ ผ่านระบบ GHB KYC เพื่อตรวจสอบและยืนยันตัวตนของลูกค้า โดยจะโอนเงินของขวัญผ่านบัญชีเงินฝากที่ผูกกับ Application GHB ALL ของธนาคาร ให้แก่ลูกค้าที่มีคุณสมบัติตามที่ธนาคารกำหนด ซึ่งมีจำนวนกว่า 170,000 ราย แบ่งออกเป็น 3 กลุ่ม ได้แก่
1.กลุ่มลูกค้าที่มีคุณสมบัติตามที่ธนาคารกำหนด และชำระเงินงวดผ่าน GHB ALL ภายในเดือนธันวาคม 2562 ธนาคารจะโอนเงินของขวัญปีใหม่ในเดือนธันวาคม 2562
2.กลุ่มลูกค้าที่มีคุณสมบัติตามที่ธนาคารกำหนด แต่ไม่ได้ชำระเงินงวดผ่าน GHB ALL เช่น ชำระผ่านเคาน์เตอร์การเงิน, ตู้ ATM  หรือเครื่องชำระหนี้เงินกู้ LRM ในเดือนธันวาคม 2562 ซึ่งลูกค้าจะต้องลงทะเบียนใช้บริการ GHB ALL และชำระเงินงวดผ่าน GHB ALL ภายในเดือนมกราคม 2563 ธนาคารจะโอนเงินของขวัญปีใหม่ภายในเดือนมกราคม 2563
3.กลุ่มลูกค้าสวัสดิการหักเงินเดือน ต้องลงทะเบียนใช้บริการ GHB ALL ภายในเดือนมกราคม 2563 ธนาคารจะทำการโอนเงินของขวัญปีใหม่ภายในเดือนมกราคม 2563 เช่นกัน
ทั้งนี้ ลูกค้าของธนาคารสามารถสอบถามรายละเอียดเพิ่มเติมได้ที่ธนาคารอาคารสงเคราะห์ทุกสาขาทั่วประเทศ หรือศูนย์ลูกค้าสัมพันธ์ (Call Center) โทร 0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/25260
