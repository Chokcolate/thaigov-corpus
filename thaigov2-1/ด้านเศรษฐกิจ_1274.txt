รัฐบาลไทย-ข่าวทำเนียบรัฐบาล- นายถาวร เสนเนียม รัฐมนตรีช่วยว่าการกระทรวงคมนาคม เปิดการประชุมใหญ่สามัญประจำปี 2562 ของสมาคมรถบรรทุกภาคตะวันตก

วันเสาร์ที่ 18 มกราคม 2563
นายถาวร เสนเนียม รัฐมนตรีช่วยว่าการกระทรวงคมนาคม เปิดการประชุมใหญ่สามัญประจำปี 2562 ของสมาคมรถบรรทุกภาคตะวันตก
นายถาวร เสนเนียม รัฐมนตรีช่วยว่าการกระทรวงคมนาคม เปิดการประชุมใหญ่สามัญประจำปี 2562 ของสมาคมรถบรรทุกภาคตะวันตก
นายถาวร เสนเนียม รัฐมนตรีช่วยว่าการกระทรวงคมนาคม เป็นประธานเปิดการประชุมใหญ่สามัญประจำปี 2562 ของสมาคมรถบรรทุกภาคตะวันตก ภายใต้ชื่องาน The 5th Western Motor Expo 2020 โดยมี พ.ท.ดร.สินธพ แก้วพิจิตรสมาชิกสภาผู้แทนราษฎรเขต 1 จังหวัดนครปฐม และนายกสมาคมรถบรรทุกภาคตะวันตก นายชาญนะ เอี่ยมแสง ผู้ว่าราชการจังหวัดนครปฐม คณะกรรมการ สมาชิกสมาคมฯ และผู้ประกอบการรถบรรทุกร่วมงาน เพื่อให้ผู้บริหาร คณะกรรมการ และสมาชิก ได้แลกเปลี่ยนความคิดเห็นระหว่างกัน เยี่ยมชมการแสดงสินค้า กิจกรรมต่าง ๆ และเพื่อการรณรงค์ปลูกจิตสำนึกด้านการรักษาความปลอดภัยบนท้องถนน เผยแพร่ประชาสัมพันธ์ความร่วมมือระหว่างภาครัฐและเอกชนในการลดอุบัติเหตุบนท้องถนน ในวันที่ 18 มกราคม 2563 เวลา 09.30 น. ณ บริเวณองค์พระปฐมเจดีย์ (ฝั่งประตูโพธิ์ทอง) จังหวัดนครปฐม
นายถาวร เสนเนียม กล่าวว่า การขนส่งทางถนนเป็นการขนส่งรูปแบบหลัก โดยมีสัดส่วนมากกว่าร้อยละ 80 เมื่อเทียบกับการขนส่งในรูปแบบอื่น ๆ จึงส่งผลให้การเกิดอุบัติเหตุทางถนนมีจำนวนสูงขึ้นตามไปด้วย จากสถิติของกระทรวงคมนาคม โดยกรมการขนส่งทางบก ที่ได้รวบรวมรายงานการเกิดอุบัติเหตุจากรถบรรทุกในช่วงเทศกาลต่าง ๆ ส่วนใหญ่มีสาเหตุจากพฤติกรรมเสี่ยงในการขับขี่ แต่สถิติการเกิดอุบัติเหตุจากรถบรรทุกช่วงเทศกาลต่าง ๆ ที่ผ่านมามีสัดส่วนลดลง ปัจจัยสำคัญเนื่องจากผู้ประกอบการขนส่งให้ความร่วมมือในการหลีกเลี่ยงการขนส่งสินค้าในช่วงเทศกาลเป็นอย่างดีตามแนวทางดำเนินงานของกระทรวงคมนาคม ซึ่งได้กำหนดมาตรการสำคัญในการรณรงค์ความปลอดภัยทางถนน โดยขอความร่วมมือจากผู้ประกอบการขนส่งประชาสัมพันธ์ไปยังเครือข่ายสมาชิกให้ช่วยกันปฏิบัติตามแนวทางเพื่อลดอุบัติเหตุทางถนน โดยเฉพาะอย่างยิ่งในช่วงเทศกาล และขอขอบคุณภาคีเครือข่ายขนส่งทุกภาคส่วนที่ให้ความสำคัญกับภาครัฐในการป้องกันและลดอุบัติเหตุ ทั้งนี้ การประชุมใหญ่สามัญประจำปีของสมาคมในครั้งนี้ เป็นโอกาสที่ดีที่กระทรวงคมนาคมจะได้สื่อสารถึงผู้ประกอบการขนส่งทุกภาคส่วนว่า กระทรวงคมนาคมมีความยินดีเป็นอย่างยิ่งที่จะร่วมสร้างเครือข่ายรณรงค์ความปลอดภัยทางถนนระหว่างภาครัฐและเอกชนอย่างเข้มแข็งต่อไป

ที่มา : https://www.thaigov.go.th/news/contents/details/25893
