รัฐบาลไทย-ข่าวทำเนียบรัฐบาล-นายกรัฐมนตรี ล่องเรือตรวจเยี่ยมการพัฒนาชุมชนริมคลองเปรมประชากร พร้อมเป็นประธานในพิธียกเสาเอกชุมชนประชาร่วมใจ 2 เขตจตุจักร กทม.

วันอังคารที่ 14 มกราคม 2563
นายกรัฐมนตรี ล่องเรือตรวจเยี่ยมการพัฒนาชุมชนริมคลองเปรมประชากร พร้อมเป็นประธานในพิธียกเสาเอกชุมชนประชาร่วมใจ 2 เขตจตุจักร กทม.
นายกรัฐมนตรี ล่องเรือตรวจเยี่ยมการพัฒนาชุมชนริมคลองเปรมประชากร พร้อมเป็นประธานในพิธียกเสาเอกชุมชนประชาร่วมใจ 2 เขตจตุจักร กทม.
วันที่ 13 ม.ค. 63 เวลา 14.00 น. พลเอก ประยุทธ์ จันทร์โอชา นายกรัฐมนตรี ลงพื้นที่เพื่อตรวจเยี่ยมการดำเนินโครงการพัฒนาที่อยู่อาศัยชุมชนริมคลองเปรมประชากร โดยลงเรือที่ท่าเรือวัดเสมียนนารี เขตจตุจักร กทม. ไปยังชุมชนประชาร่วมใจ 2 เขตจตุจักร กทม. พร้อมทั้งเป็นประธานในพิธียกเสาเอกชุมชนประชาร่วมใจ 2 “คืนบ้านใหม่ให้พี่น้อง คืนสายคลองให้ส่วนรวม” และมอบสัญญาเช่าที่ดินราชพัสดุเนื้อที่ 10 ไร่เศษ  ใบอนุญาตก่อสร้างบ้าน 210 หลัง และมอบเครื่องอุปโภคบริโภคที่จำเป็น โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และพลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วยผู้บริหารและผู้แทนหน่วยงานที่เกี่ยวข้อง ร่วมลงพื้นที่
นายจุติ กล่าวว่า ด้วยรัฐบาลมีนโยบายแก้ไขปัญหาสิ่งปลูกสร้างรุกล้ำคูคลองในกรุงเทพมหานครและเพิ่มประสิทธิภาพการระบายน้ำในคลองเพื่อป้องกันน้ำท่วม จึงได้ดำเนินการพัฒนาที่อยู่อาศัยชุมชนริมคลองเปรมประชากร เป็นส่วนหนึ่งของการพัฒนาตามแผนแม่บทโครงสร้างพื้นฐานระบบคลอง และการพัฒนาชุมชนริมคลองเปรมประชากร ซึ่งได้รับความเห็นชอบจากคณะรัฐมนตรี เมื่อวันที่ 9 เมษายน 2562 โดยมีเป้าหมายในการพัฒนาที่อยู่อาศัย 6,386 ครัวเรือน ของชุมชนริมคลองเปรมประชากรที่มีความยาว 50 กิโลเมตรเศษ ในพื้นที่ 3 เขตของกรุงเทพมหานคร ได้แก่ เขตดอนเมือง หลักสี่ และจตุจักร รวม 32 ชุมชน และพื้นที่เทศบาลตำบลหลักหก อำเภอเมือง จังหวัดปทุมธานี รวม 6 หมู่บ้าน
นายจุติ กล่าวต่อไปว่า สำหรับเขตจตุจักร กทม. มีชุมชนริมคลองเปรมประชากร รวม 5 ชุมชน ได้แก่ ชุมชนประชาร่วมใจ 1 ชุมชนประชาร่วมใจ 2 ชุมชนสามัคคีเทวสุนทร กลุ่มหน้าวัดเทวสุนทร และกลุ่มหลังวัดเสมียนนารี ซึ่งรัฐบาลได้มอบหมายให้กรุงเทพมหานครก่อสร้างเขื่อนระบายน้ำ และมอบหมายให้กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) หรือ พอช. จัดทำแผนงานรองรับการพัฒนาที่อยู่อาศัยชาวชุมชนริมคลองที่ต้องรื้อย้ายบ้านเรือนออกจากลำคลองและแนวก่อสร้างเขื่อน โดยเริ่มการรื้อย้ายและสร้างบ้านใหม่จากชุมชนประชาร่วมใจ 2 เป็นชุมชนแรก ตั้งแต่เดือนพฤศจิกายน 2562 เป็นต้นไป ปัจจุบัน มีสมาชิกเข้าร่วมโครงการแล้วทั้งสิ้น 197 ครัวเรือนจากทุกชุมชน  และได้รวมตัวกันจัดตั้งเป็นสหกรณ์เคหสถาน  3 สหกรณ์ มีสถานะเป็นนิติบุคคลเพื่อร่วมกันบริหารจัดการโครงการฯ โดยทำสัญญาเช่าที่ดินราชพัสดุเนื้อที่ 10 ไร่ 3 งาน 9 ตารางวา ซึ่งกรมธนารักษ์ให้เช่ารวมระยะเวลา 30 ปี ในอัตราค่าเช่าผ่อนปรน ส่งผลให้มีการเปลี่ยนสถานะจากผู้บุกรุกเป็นชุมชนที่เช่าที่ดินอย่างถูกกฎหมาย ซึ่ง พอช. จะให้การสนับงบประมาณแก่ชุมชนดำเนินการภายในปี 2563 – 2564 โดยคาดว่าจะใช้งบประมาณประมาณ 3,514.46 ล้านบาท แบ่งออกเป็นงบสนับสนุนประชาชนกลุ่มเป้าหมาย 1,215.50  ล้านบาท และเงินกู้เพื่อปลูกสร้างบ้าน 2,298.96 ล้านบาท นอกจากนี้ พอช. และหน่วยงานที่เกี่ยวข้อง จะสนับสนุนให้ชาวชุมชนมีส่วนร่วมในการพัฒนาคุณภาพชีวิตของประชากรทุกกลุ่มวัยในด้านต่างๆ
นายจุติ กล่าวต่อไปอีกว่า สำหรับวันนี้ กระทรวง พม. โดย พอช. ได้กำหนดจัดงาน “คืนบ้านใหม่ให้พี่น้อง คืนสายคลองให้ส่วนรวม” ที่ชุมชนประชาร่วมใจ 2  ถือเป็นชุมชนแห่งแรกในคลองเปรมประชากรที่ชาวชุมชนร่วมใจกันรื้อย้ายบ้านเรือนออกจากแนวคลอง เพื่อให้รัฐบาลสามารถดำเนินการพัฒนาคลองได้ทั้งระบบ โดยมี พลเอก ประยุทธ์ จันทร์โอชา นายกรัฐมนตรี  เป็นประธานในพิธียกเสาเอกเพื่อสร้างบ้านใหม่ให้กับชาวชุมชนประชาร่วมใจ 2  พร้อมมอบสัญญาเช่าที่ดินราชพัสดุเนื้อที่ 10 ไร่ 3 งาน 9 ตารางวา มอบใบอนุญาตก่อสร้างบ้าน 210 หลัง และมอบเครื่องอุปโภคบริโภคที่จำเป็น ทั้งนี้ พลเอก ประยุทธ์ จันทร์โอชา นายกรัฐมนตรี ได้กล่าวแสดงความยินดีกับชาวชุมชนที่จะได้มีคุณภาพชีวิตที่ดีในระยะยาว ด้วยที่อยู่อาศัยที่มั่นคง ปลอดภัย และถูกกฎหมาย พร้อมสภาพแวดล้อมที่น่าอยู่ อีกทั้งได้มอบนโยบายในการพัฒนาที่อยู่อาศัยชุนริมคลองเปรมประชากรอย่างยั่งยืนต่อไป

ที่มา : https://www.thaigov.go.th/news/contents/details/25775
