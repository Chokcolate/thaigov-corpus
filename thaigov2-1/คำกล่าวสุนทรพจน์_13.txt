รัฐบาลไทย-ข่าวทำเนียบรัฐบาล-ถ้อยแถลงของนายกรัฐมนตรี ในนามประเทศสมาชิกอาเซียน สำหรับการประชุม United Nations Climate Action Summit 2019

วันพฤหัสบดีที่ 10 ตุลาคม 2562
ถ้อยแถลงของนายกรัฐมนตรี ในนามประเทศสมาชิกอาเซียน สำหรับการประชุม United Nations Climate Action Summit 2019
วันที่ ๒๓ กันยายน ๒๕๖๒ ณ สำนักงานใหญ่สหประชาชาติ นครนิวยอร์ก
ท่านประธานาธิบดี
ท่านนายกรัฐมนตรี
ท่านเลขาธิการสหประชาชาติ
ท่านประธานสมัชชาสหประชาชาติ
และท่านผู้มีเกียรติทุกท่าน
ผมรู้สึกเป็นเกียรติที่ได้กล่าวแถลงการณ์นี้ ในนามของประเทศสมาชิกอาเซียน
ทั้งสิบประเทศ
อาเซียนมีความยินดีต่อการจัด Climate Action Summit ในวันนี้ และขอชื่นชมท่านเลขาธิการสหประชาชาติที่มีบทบาทสำคัญในการแก้ปัญหาการเปลี่ยนแปลงสภาพภูมิอากาศอย่างต่อเนื่อง
อาเซียนมีความเปราะบางสูงต่อผลกระทบจากการเปลี่ยนแปลงสภาพภูมิอากาศ เนื่องจากประชากรส่วนใหญ่อาศัยอยู่บริเวณชายฝั่งทะเลที่อยู่ในระดับต่ำและที่ราบลุ่มแม่น้ำ และผลกระทบ ที่นับวันจะทวีความรุนแรงขึ้นถือเป็นภัยคุกคามต่อการพัฒนาทางเศรษฐกิจ
และสังคมของภูมิภาค ดังนั้น เราจึงเร่งเสริมสร้างภูมิต้านทานผ่านการดำเนินมาตรการลดการปล่อยก๊าซเรือนกระจกและการเตรียมพร้อมในปรับตัวต่อการเปลี่ยนแปลงสภาพภูมิอากาศ
อาเซียนมุ่งมั่นที่จะมีส่วนร่วมในการดำเนินการด้านสภาพภูมิอากาศกับประชาคมโลกอย่างแข็งขัน ในทุกระดับ
ในระดับโลก อาเซียนสนับสนุนความพยายามในการแก้ปัญหาภายใต้กรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ โดยประเทศสมาชิกอาเซียนทั้งหมดได้เข้าเป็นภาคีความตกลงปารีส และได้ประกาศการมีส่วนร่วมที่ประเทศกำหนด (NDCs) แล้ว
ในระดับภูมิภาค อาเซียนได้ดำเนินมาตรการยุทธศาสตร์ภายใต้แผนงานประชาคมสังคมและวัฒนธรรมอาเซียน ๒๐๒๕ เพื่อมุ่งสู่การมี “สภาพภูมิอากาศที่ยั่งยืน” และชุมชนที่มีภูมิต้านทาน โดยมีเป้าหมายที่สำคัญประกอบด้วย
(๑) เป้าหมายด้านการเปลี่ยนผ่านด้านพลังงาน อาเซียนได้บรรลุเป้าหมายของภูมิภาคในการใช้พลังงานอย่างมีประสิทธิภาพ โดยได้ลดความเข้มข้น  ในการใช้พลังงานมากกว่าร้อยละ ๒๑.๙ เมื่อเทียบกับปี ๒๐๐๕ซึ่งเกินกว่าเป้าหมาย ที่กำหนดไว้สำหรับปี ๒๐๒๐ แล้ว และจะดำเนินการอย่างต่อเนื่องเพื่อบรรลุเป้าหมายระยะยาวในการลดความเข้มข้นในการใช้พลังงานลงร้อยละ ๓๐ ให้ได้ภายในปี ๒๐๒๕ และได้กำหนดเป้าหมาย ในการเพิ่มสัดส่วนการใช้พลังงานหมุนเวียนเป็นร้อยละ ๒๓ ภายในปี ๒๐๒๕ ด้วย
(๒) เป้าหมายด้านการขนส่งทางบก อาเซียนมุ่งลดปริมาณการใช้เชื้อเพลิงเฉลี่ยของยานพาหนะใหม่ขนาดเล็กที่จำหน่ายในอาเซียนลงร้อยละ ๒๖ ระหว่างปี ๒๐๑๕ ถึง ๒๐๒๕ นอกจากนี้ ยังจะเสริมสร้างมาตรการนโยบายการคลังบนพื้นฐาน  การประหยัดพลังงานหรือการปล่อยก๊าซคาร์บอนไดออกไซด์ในระดับประเทศ และส่งเสริมการประกาศมาตรฐานการใช้เชื้อเพลิงสำหรับยานพาหนะขนาดเล็กของแต่ละประเทศ เพื่อมุ่งสู่มาตรฐานระดับภูมิภาคในระยะยาว
อาเซียนเน้นย้ำความเชื่อมโยงทางตรงระหว่างการดำเนินการด้านสภาพภูมิอากาศ และกลไกสนับสนุน ทั้งในด้านการเสริมสร้างศักยภาพ การถ่ายทอดเทคโนโลยี และการสนับสนุนทางการเงิน วันนี้ถือเป็นโอกาสสำหรับประเทศพัฒนาแล้วในการดำเนินการตามคำมั่นด้านการสนับสนุน ทางการเงิน และเราหวังจะเห็นสัญญาณทางการเมืองที่เข้มแข็งในการเพิ่มเงินทุนสนับสนุนอย่างมั่นคง ประมาณการได้ และยั่งยืน ภายหลังปี ๒๐๒๐ ด้วย
ท่านผู้มีเกียรติทุกท่าน
รายงานพิเศษของ IPCC เตือนว่า เวลาสำหรับการดำเนินการเพื่อหลีกเลี่ยงผลกระทบของการเปลี่ยนแปลงสภาพภูมิอากาศไปอย่างถาวรเหลือน้อยลงทุกที เราต้องตระหนักว่าไม่มีประเทศใดที่สามารถต่อสู้กับการเปลี่ยนแปลงสภาพภูมิอากาศได้เพียงลำพัง และเราจะต้องก้าวไปด้วยกัน
ท้ายนี้ อาเซียนพร้อมที่จะเป็นหุ้นส่วนกับประชาคมโลกในการดำเนินการด้านสภาพภูมิอากาศเพื่อประกันความยั่งยืนให้กับอนุชนทั้งในปัจจุบันและในอนาคต
ขอขอบคุณ

ที่มา : https://www.thaigov.go.th/news/contents/details/23722
