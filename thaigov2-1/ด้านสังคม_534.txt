รัฐบาลไทย-ข่าวทำเนียบรัฐบาล-รพ.เชียงรายประชานุเคราะห์ บริการเชิงรุกส่งทีมดูแลประชาชนในแหล่งท่องเที่ยว ช่วงปีใหม่ 63

วันศุกร์ที่ 27 ธันวาคม 2562
รพ.เชียงรายประชานุเคราะห์ บริการเชิงรุกส่งทีมดูแลประชาชนในแหล่งท่องเที่ยว ช่วงปีใหม่ 63
โรงพยาบาลเชียงรายประชานุเคราะห์ เตรียมความพร้อมระบบบริการการแพทย์ฉุกเฉิน เพิ่มบุคลากร
ร้อยละ 30 และแพทย์ที่ปรึกษา ตลอด 24 ชั่วโมง พร้อมออกหน่วยบริการนอกสถานที่ในแหล่งท่องเที่ยวสำคัญ ดูแลประชาชนและนักท่องเที่ยวตลอดเทศกาลปีใหม่ 2563
นายแพทย์พิศิษฐ์ ศรีประเสริฐ รองปลัดกระทรวงสาธารณสุข ให้สัมภาษณ์ว่า ได้รับมอบหมายจากนายแพทย์สุขุม กาญจนพิมาย ปลัดกระทรวงสาธารณสุข ลงพื้นที่ให้กำลังใจเจ้าหน้าที่ผู้ปฏิบัติงานช่วงเทศกาลปีใหม่ ที่โรงพยาบาลเชียงรายประชานุเคราะห์ ซึ่งเป็นโรงพยาบาลศูนย์ที่มีระบบรองรับการรับ-ส่งต่อผู้ป่วยจากสถานพยาบาลอื่นๆ ในพื้นที่จังหวัดเชียงราย จึงได้มีการเตรียมความพร้อมด้านบุคลากร เพิ่มอัตรากำลังบุคลากรห้องฉุกเฉินและแพทย์ที่ปรึกษามากกว่าเดิม ร้อยละ 30 นอกจากนี้ ได้เตรียมเลือดสำรองและห้องผ่าตัดอย่างเพียงพอ ด้านการรักษาพยาบาล มีระบบทางด่วน (Trauma Fast Track) สำหรับการคัดกรองผู้ป่วยให้ได้รับการดูแลอย่างทันเวลา เพื่อลดการเสียชีวิตและความพิการ เตรียมแผนการจัดการรองรับอุบัติเหตุหมู่ แผนระงับเหตุรุนแรงในสถานพยาบาลร่วมกับสถานีตำรวจ จัดเจ้าหน้าที่ตำรวจประจำห้องฉุกเฉิน ทั้งนี้ หากอุบัติเหตุจราจรที่มีคู่กรณีหรือเป็นเหตุทำให้มีผู้อื่นได้รับบาดเจ็บหรือเสียชีวิต จะมีการเจาะตรวจวัดระดับแอลกอฮอล์ทุกราย
นอกจากนี้ มีการจัดหน่วยบริการนอกสถานที่ ในสถานที่ท่องเที่ยวที่สำคัญ ได้แก่ วัดร่องขุ่น และวัดห้วยปลากั้ง เนื่องจากในช่วงเทศกาลจะมีนักท่องเที่ยวมาเที่ยวจำนวนมาก เพื่อเป็นจุดพักช่วยป้องกันอุบัติเหตุ โดยมีบริการปฐมพยาบาล ให้คำปรึกษาสุขภาพ ตรวจสุขภาพเบื้องต้น และนวดแผนไทย และได้ส่งทีมปฏิบัติงานในด่านชุมชน 7 อำเภอร่วมกับหน่วยงานจังหวัด ได้แก่ ด่านชุมชนอำเภอเมือง เทิง เชียงแสน แม่สาย แม่ฟ้าหลวง แม่จัน เวียงชัย ทั้งนี้เพื่อลดจำนวนผู้บาดเจ็บและเสียชีวิตจากอุบัติเหตุให้ได้มากที่สุด
สำหรับข้อมูลอุบัติเหตุจราจรในช่วงปีใหม่ 7 วันอันตราย ปี 2562 พื้นที่จังหวัดเชียงราย โรงพยาบาลเชียงรายประชานุเคราะห์ให้การรักษาผู้บาดเจ็บจำนวน 80 คน มีผู้เสียชีวิต 8 ราย ในจำนวนนี้ 7 ราย เสียชีวิต ในที่เกิดเหตุ สาเหตุมาจากผู้ขับขี่เมาสุรา ร้อยละ 50 พาหนะที่เกิดอุบัติเหตุมากที่สุดคือ รถจักรยานยนต์ ร้อยละ 80 และเกิดเหตุที่ถนนทางหลวง ร้อยละ 52
************************* 27 ธันวาคม 2562

ที่มา : https://www.thaigov.go.th/news/contents/details/25518
