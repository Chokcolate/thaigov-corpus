รัฐบาลไทย-ข่าวทำเนียบรัฐบาล-นายกรัฐมนตรี สั่งสืบข้อเท็จโครงการศูนย์การค้าเซ็นทรัล วิลเลจ ให้ความเป็นธรรมทุกฝ่าย

วันอังคารที่ 27 สิงหาคม 2562
นายกรัฐมนตรี สั่งสืบข้อเท็จโครงการศูนย์การค้าเซ็นทรัล วิลเลจ ให้ความเป็นธรรมทุกฝ่าย
นายกรัฐมนตรี สั่งสืบข้อเท็จโครงการศูนย์การค้าเซ็นทรัล วิลเลจ ให้ความเป็นธรรมทุกฝ่าย ยืนยันไม่ได้เอื้อประโยชน์ให้กับใคร
วันนี้ (2 สิงหาคม 2562) เวลา 13.30 น. ณ บริเวณห้องโถงชั้น 1 ตึกบัญชาการ 1  ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม กล่าวถึงกรณีโครงการศูนย์การค้าเซ็นทรัล วิลเลจ ลักชูรี่เอาท์เล็ต ของบริษัท เซ็นทรัลพัฒนา จำกัด (มหาชน) หรือซีพีเอ็น ซึ่งตั้งอยู่ใกล้กับสนามบินสุวรรณภูมิ(ทสภ.)ว่า ได้สั่งการในที่ประชุมคณะรัฐมนตรีไปแล้ว โดยมอบหมายให้กระทรวงคมนาคม กระทรวงมหาดไทย ไปพิจารณาตรวจสอบปัญหา ให้เกิดความเป็นธรรมกับทุกฝ่าย ทุกเรื่องมีความเกี่ยวข้องกัน การอนุมัติต่าง ๆ เป็นเรื่องของท้องถิ่น ซึ่งต้องไปตรวจสอบอีกครั้งว่าถูกต้องหรือไม่  ขณะนี้ได้มอบหมายให้บริษัท ท่าอากาศยานไทย จำกัด (มหาชน) (ทอท.) ทำหนังสือไปยังสำนักงานการบินพลเรือนแห่งประเทศไทย (กพท.) ตรวจสอบข้อเท็จจริงว่ามีผลกระทบอะไรหรือไม่ กระทรวงมหาดไทยก็จะไปตรวจสอบว่า อยู่ในพื้นที่สีเขียวหรือไม่ และมีการอนุญาตถูกต้องไหม ทั้งนี้ ให้เร่งรัดผลการตรวจสอบจากหน่วยงานที่เกี่ยวข้องทุกฝ่าย เพื่อหารือผลกระทบต่างๆ ร่วมกัน อะไรผิดก็ต้องแก้ไข หากเอกชนทำถูกต้องรัฐบาลก็ต้องอนุญาต โดยทุกฝ่ายต้องได้รับความเป็นธรรม และยืนยันไม่ได้เอื้อประโยชน์ให้กับใคร
--------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22554
