รัฐบาลไทย-ข่าวทำเนียบรัฐบาล-รองนายกรัฐมนตรี พลเอกประวิตรฯ สั่งเดินหน้าขับเคลื่อนโครงการน้ำ เร่งแก้ไขปัญหาน้ำเพื่ออุปโภคบริโภค เตรียมแหล่งกักเก็บน้ำต้นทุนในช่วงฤดูฝนนี้

วันพฤหัสบดีที่ 12 มีนาคม 2563
รองนายกรัฐมนตรี พลเอกประวิตรฯ สั่งเดินหน้าขับเคลื่อนโครงการน้ำ เร่งแก้ไขปัญหาน้ำเพื่ออุปโภคบริโภค เตรียมแหล่งกักเก็บน้ำต้นทุนในช่วงฤดูฝนนี้
รองนายกรัฐมนตรี พลเอกประวิตรฯ เป็นประธานการประชุมคณะอนุกรรมการขับเคลื่อนโครงการขนาดใหญ่และโครงการสำคัญ ครั้งที่ 1/2563 สั่งเดินหน้าขับเคลื่อนโครงการน้ำ เร่งแก้ไขปัญหาน้ำเพื่ออุปโภคบริโภค เตรียมแหล่งกักเก็บน้ำต้นทุนในช่วงฤดูฝนนี้
วันนี้ (12 มี.ค. 63) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะอนุกรรมการขับเคลื่อนโครงการขนาดใหญ่และโครงการสำคัญ ครั้งที่ 1/2563 โดยมี ดร.สมเกียรติ ประจำวงษ์ เลขาธิการสำนักงานทรัพยากรน้ำแห่งชาติ (สทนช.) ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี และหน่วยงานที่เกี่ยวข้อง เข้าร่วมประชุม
ที่ประชุมรับทราบประเด็นที่น่าสนใจ อาทิ ความก้าวหน้าโครงการขนาดใหญ่และโครงการสำคัญ ที่คณะกรรมการทรัพยากรน้ำแห่งชาติเห็นชอบ จำนวน 25 โครงการ ความก้าวหน้าผลการดำเนินงานของคณะทำงานติดตามการขอใช้พื้นที่ป่าสำหรับโครงการพัฒนาแหล่งน้ำ โดยแบ่งเป็น 5 กลุ่ม ดังนี้ 1. โครงการอันเนื่องมาจากพระราชดำริ 2. โครงการที่ได้รับงบประมาณแล้ว 3. โครงการที่พร้อมยื่นขอใช้พื้นที่ป่าไม้ 4. โครงการที่อยู่ในกระบวนการพิจารณารายงานด้านสิ่งแวดล้อม และ 5. โครงการที่รออนุญาตเข้าศึกษาวิจัยทางวิชาการในพื้นที่ป่าไม้
พร้อมกันนี้ ที่ประชุมได้พิจารณาเห็นชอบทบทวนเป้าหมายขับเคลื่อนโครงการสำคัญ โครงการขนาดใหญ่และโครงการสำคัญที่หน่วยงานเสนอ ได้แก่ โครงการของกรมชลประทาน โครงการอ่างเก็บน้ำห้วยกรอกเคียน จังหวัดฉะเชิงเทรา เพื่อจัดหาแหล่งเก็บกักน้ำต้นทุนในช่วงฤดูฝน โครงการเพื่อการพัฒนา ปี 2563 (เพิ่มเติม) ของการประปาส่วนภูมิภาค (กปภ.) จำนวน 2 โครงการ คือ 1. โครงการก่อสร้างปรับปรุงขยาย กปภ. สาขาเพชรบูรณ์ – หล่มสัก ประกอบด้วย แผนงานก่อสร้างปรับปรุงขยาย กปภ.สาขาเพชรบูรณ์ – หล่มสัก (ระยะที่ 1-2) และแผนการบริหารจัดการลดน้ำสูญเสีย กปภ.สาขาเพชรบูรณ์ – หล่มสัก และ 2. โครงการก่อสร้างปรับปรุงขยาย กปภ.สาขาสมุทรสาคร – นครปฐม ประกอบด้วย แผนงานก่อสร้างปรับปรุงขยาย กปภ.สาขาสมุทรสาคร – นครปฐม (ระยะที่ 1-2) และแผนการบริหารจัดการลดน้ำสูญเสีย กปภ.สาขาสมุทรสาคร – นครปฐม ทั้งนี้ เพื่อเพิ่มประสิทธิภาพของระบบน้ำผลิต ระบบจ่ายน้ำ สามารถให้บริการประชาชนได้เพิ่มขึ้นอีก 10 ปี ข้างหน้าอย่างพอเพียง อีกทั้งเป็นการส่งเสริมสาธารณูปโภคขั้นพื้นฐานของประชาชนและใช้ทรัพยากรที่มีอยู่อย่างจำกัดได้อย่างมีประสิทธิภาพ
ในตอนท้าย รองนายกรัฐมนตรี กล่าวขอบคุณทุกหน่วยงานที่ร่วมกันพิจารณาให้ความเห็นโครงการที่เสนอเข้ามา ซึ่งล้วนแต่เป็นโครงการสำคัญ พร้อมกำชับให้หน่วยงานที่เกี่ยวข้องดำเนินการตามมติที่ประชุม ส่วนโครงการใดที่ผ่านการพิจารณาของคณะกรรมการทรัพยากรน้ำแห่งชาติ แล้ว ให้เร่งรัดดำเนินการให้เป็นไปตามแผน ขับเคลื่อนให้เกิดผลเป็นรูปธรรม เพื่อแก้ไขปัญหาด้านน้ำให้กับประชาชนได้อย่างเป็นระบบและยั่งยืน
.........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27103
