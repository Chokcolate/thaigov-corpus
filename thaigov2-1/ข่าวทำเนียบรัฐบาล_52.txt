รัฐบาลไทย-ข่าวทำเนียบรัฐบาล-นายกฯขอคนไทยร่วมมือร่วมมือใจกันแก้ปัญหาสิ่งกีดขวางทางน้ำ และถวายเป็นพระราชกุศล

วันอาทิตย์ที่ 11 สิงหาคม 2562
นายกฯขอคนไทยร่วมมือร่วมมือใจกันแก้ปัญหาสิ่งกีดขวางทางน้ำ และถวายเป็นพระราชกุศล
นายกฯขอคนไทยร่วมมือร่วมมือใจกันแก้ปัญหาสิ่งกีดขวางทางน้ำ และถวายเป็นพระราชกุศล
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และ รมว.กลาโหม ฝากถึงประชาชนจิตอาสา ข้าราชการ และเอกชน ในท้องถิ่น ทุกจังหวัด ร่วมใจกันปฎิบัติภารกิจจิตอาสา ด้วยการร่วมกันนำเครื่องจักรมาช่วยกันเปิดทางน้ำ ร่วมแรงกันขุดและกำจัดสิ่งกีดขวางทางน้ำ เมื่อฝนตกลงมา จะได้ไม่มีปัญหาเรื่องสิ่งกีดขวางทางน้ำ นอกจากนี้ นายกรัฐมนตรียังขอพลังจากคนไทยได้ร่วมมือร่วมใจกันคนละเล็กละน้อย เท่าที่กำลังทุกคนจะทำได้ ร่วมกันเสียสละค่าน้ำมันสำหรับเครื่องจักรกันเล็กน้อยเพื่อช่วยกัน และร่วมแสดงพลังจิตอาสา เพราะหากรอการจัดซื้อจัดจ้างเครื่องจักรใหม่ ที่ต้องผ่านกระบวนการงบประมาณที่จะต้องใช้เวลา อาจไม่ทันเวลาเมื่อฝนมา โดยขอพลังจิตอาสาร่วมมือกันแก้ปัญหาในเฉพาะบริเวณที่เป็นจุดขวางทางน้ำ ทางน้ำที่ตื้นเขิน หรืออาจร่วมแรงกันช่วยขุดทางน้ำ ทั้งจะได้เกิดความรักความสามัคคีของคนไทยในยามที่ประเทศมีปัญหา หากใครมีเครื่องจักร ใครมีแรง ใครมีน้ำอาหาร ก็นำมาสนับสนุนกันเพื่อแสดงพลังน้ำใจคนไทย
รัฐบาลจึงขอคนไทยร่วมแรงร่วมใจกันทำเพื่อถวายเป็นพระราชกุศลแด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว

ที่มา : https://www.thaigov.go.th/news/contents/details/22147
