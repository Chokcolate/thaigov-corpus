รัฐบาลไทย-ข่าวทำเนียบรัฐบาล-ครม. อนุมัติของขวัญปีใหม่ 2563 ของกระทรวงคมนาคม ทั้งยกเว้นค่าผ่านทาง ขยายระยะเวลาให้บริการ และอำนวยความสะดวกเพื่อความปลอดภัย

วันอังคารที่ 24 ธันวาคม 2562
ครม. อนุมัติของขวัญปีใหม่ 2563 ของกระทรวงคมนาคม ทั้งยกเว้นค่าผ่านทาง ขยายระยะเวลาให้บริการ และอำนวยความสะดวกเพื่อความปลอดภัย
นางสาวไตรศุลี ไตรสรณกุล รองโฆษกประจำสำนักนายกรัฐมนตรี ครม. อนุมัติของขวัญปีใหม่ 2563 ของกระทรวงคมนาคม ทั้งยกเว้นค่าผ่านทาง ขยายระยะเวลาให้บริการ และอำนวยความสะดวกเพื่อความปลอดภัย
วันนี้ (24 ธ.ค. 2562)  เวลา  13.30  น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังการประชุมคณะรัฐมนตรี นางสาวไตรศุลี ไตรสรณกุล รองโฆษกประจำสำนักนายกรัฐมนตรี เผยแก่สื่อมวลชน นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เห็นชอบให้คณะรัฐมนตรีมติรับทราบ“โครงการของขวัญปีใหม่ พ.ศ. 2563 สำหรับประชาชน จากกระทรวงคมนาคม” ครอบคลุมทั้งมาตรการลดค่าครองชีพของประชาชน การยกเว้นค่าผ่านทางพิเศษ และขยายเวลาให้บริการ รายละเอียด ดังนี้
รองโฆษกประจำสำนักนายกรัฐมนตรี เปิดเผยว่า กระทรวงคมนาคมได้ออกมาตรการดูแลความปลอดภัยและลดค่าใช้จ่ายในการเดินทาง แก่ประชาชนและบรรเทาปัญหาการจราจรติดขัดในการเดินทางช่วงเทศกาลปีใหม่ที่จะมาถึงนี้ครอบคลุมทั้งการเดินทางบก น้ำ และ อากาศ  โดยการคมนาคมทางถนน ได้การยกเว้นค่าผ่านทาง 4 เส้นทาง ได้แก่ ยกเว้นค่าธรรมเนียมผ่านทางบนทางหลวงพิเศษหมายเลข 7 และ 9 สายถนนวงแหวนรอบนอกกรุงเทพมหานคร (ถนนกาญจนาภิเษก) ตอนบางปะอิน-บางพลี และตอนพระประแดง-บางแค ช่วงพระประแดง-ต่างระดับบางขุนเทียน และยกเว้นค่าผ่านทางพิเศษในทางพิเศษบูรพาวิถีและทางพิเศษกาญจนาภิเษก (บางพลี-สุขสวัสดิ์) ตั้งแต่วันที่ 27 ธันวาคม 2562 เวลา 00.01 น. ถึงวันที่ 3 มกราคม 2563 เวลา 24.00 น.  พร้อมให้ส่วนลดค่าผ่านทางพิเศษสำหรับระบบเก็บค่าผ่านทางพิเศษอัตโนมัติ ร้อยละ 5 ต่อเที่ยว ทุกด่านเก็บค่าผ่านทาง ตลอด 24 ชั่วโมง โดยเริ่มดำเนินการต่อจากการยกเว้นค่าผ่านทางพิเศษฯ หลังเทศกาลปีใหม่ไปแล้ว ต่อไปอีกเป็นระยะเวลา 1 เดือน
นอกจากนี้ ยังมีการอำนวยความสะดวกในการชำระค่าผ่านทางโดยจำหน่ายคูปองในราคาถูกแทนการชำระด้วยเงินสดสำหรับผู้ใช้ทางยกระดับดอนเมือง (ดอนเมืองโทลล์เวย์) ในอัตราร้อยละ 5 เริ่มดำเนินการตั้งแต่วันที่ 22 ธันวาคม 2562 เป็นต้นไป ต่อเนื่องไปอีก 6 เดือน  การจ่ายเครดิตเงินคืนจากการเดินทางด้วยบัตรโดยสารอิเล็กทรอนิกส์ ชำระค่าโดยสารรถประจำทางสาธารณะ (รถเมล์) โดยได้รับเครดิตเงินคืน 1 สิทธิ เท่ากับ 2 บาท สูงสุด 15 สิทธิ/บัตร/เดือน (30 บาท/บัตร/เดือน) ตั้งแต่วันที่ 1 ธันวาคม 2562 ถึงวันที่ 31 มกราคม 2563
การเดินทางอากาศ ระหว่างวันที่ 27 ธันวาคม 2562 ถึงวันที่ 3 มกราคม 2563 จะมีการยกเว้นค่าบริการจอดรถยนต์ในลานจอดรถยนต์ระยะยาว โซน C  ณ ท่าอากาศยานสุวรรณภูมิ  และ ให้บริการที่จอดรถโดยไม่คิดค่าบริการในบริเวณที่กำหนด จำนวน 3 จุด รวม 450 คัน ณ ท่าอากาศยานดอนเมือง  บริษัท การบินไทย จำกัด (มหาชน) มีการจำหน่ายบัตรโดยสารราคาพิเศษ “Weekday Vacation” สำหรับการเดินทางวันจันทร์-พฤหัสบดี เส้นทางระหว่างกรุงเทพฯ และเชียงใหม่ กระบี่ ภูเก็ต และสายการบินไทยสมายล์ เส้นทางระหว่างกรุงเทพฯ และเชียงราย เชียงใหม่ อุบลราชธานี อุดรธานี ขอนแก่น สุราษฎร์ธานี กระบี่ ภูเก็ต หาดใหญ่ นราธิวาส สายการบินไทยสมายล์ ยังมีการเพิ่มเที่ยวบินเพื่อรองรับปริมาณความต้องการเดินทางของประชาชนด้วย
การคมนาคมทางราง ได้มีการการขยายเวลาเปิดให้บริการรถไฟฟ้า ได้แก่ รถไฟฟ้า Airport Rail Link ตั้งแต่วันที่ 31 ธันวาคม 2562 เวลา 05.30 น. ถึงวันที่ 1 มกราคม 2563 เวลา 02.00 น. รถไฟฟ้า MRT สายเฉลิมรัชมงคล (สายสีน้ำเงิน) และสายฉลองรัชธรรม (สายสีม่วง) ตั้งแต่วันที่ 31 ธันวาคม 2562 เวลา 06.00 น. ถึงวันที่ 1 มกราคม 2563 เวลา 02.00 น. รวมไปถึงขยายเวลาให้บริการอาคารและลานจอดรถของ MRT ทั้ง 2 สาย โดยเปิดให้บริการตั้งแต่วันที่ 31 ธันวาคม 2562 เวลา 05.00 น. ถึงวันที่ 1 มกราคม 2563 เวลา 03.00 น.
การคมนาคมทางน้ำ  ใน“โครงการสูงวัยได้สิทธิ” ผู้สูงอายุที่ใช้บริการเรือในเขตกรุงเทพมหานคร จะได้ลดหย่อนค่าโดยสารเฉลี่ยร้อยละ 50 ตั้งแต่วันที่ 5 ธันวาคม 2562 เป็นต้นไป รวมทั้งจัดกิจกรรมล่องเรือสวดมนต์ข้ามปีภายใต้กิจกรรม “เจ้าท่าพาล่องสายชล สวดมนต์ภาวนาข้ามปี”ในวันที่ 31 ธันวาคม 2562
ในส่วนของการส่งเสริมความปลอดภัยและอำนวยความสะดวกของประชาชน กระทรวงคมนาคมยังได้จัดตั้งจุดตรวจร่วมกับสำนักงานคณะกรรมอาชีวศึกษา จำนวน 259 จุด ทั่วประเทศ เพื่อให้บริการฟรีในด้านต่าง ๆ เช่น ช่วยเหลือกรณีฉุกเฉิน บริการรถยก/รถลาก บริการตรวจเช็คสภาพรถยนต์และรถจักรยานยนต์ฟรี 20 รายการ ณ ศูนย์บริการที่มีป้ายเข้าร่วมกิจกรรมของกรมขนส่งทางบก และศูนย์ซ่อมบำรุงและตรวจสภาพรถของ บริษัท ขนส่ง จำกัด จัดทำแอปพลิเคชั่น “นำทาง (NUMTANG)” เพื่อให้บริการข้อมูลด้านการอำนวยความสะดวกในการเดินทางของประชาชนในเขตกรุงเทพมหานครและปริมณฑลด้วยระบบขนส่งสาธารณะทั้งทางถนน ทางราง และทางน้ำ
----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25435
