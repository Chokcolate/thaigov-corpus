รัฐบาลไทย-ข่าวทำเนียบรัฐบาล-นายกรัฐมนตรีให้กำลังใจนักเรียนจังหวัดนราธิวาส ขอให้ตั้งใจ มุ่งมั่นศึกษา เพื่อให้ประสบความสำเร็จ

วันจันทร์ที่ 20 มกราคม 2563
นายกรัฐมนตรีให้กำลังใจนักเรียนจังหวัดนราธิวาส ขอให้ตั้งใจ มุ่งมั่นศึกษา เพื่อให้ประสบความสำเร็จ
นายกรัฐมนตรีให้กำลังใจนักเรียนจังหวัดนราธิวาส ขอให้ตั้งใจ มุ่งมั่นศึกษา เพื่อให้ประสบความสำเร็จ
วันนี้ (20 มกราคม 2563) เวลา 14.40 น. ณ โรงเรียนนราธิวาส อำเภอเมือง จังหวัดนราธิวาส พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดโครงการรินน้ำใจสู่น้องชาวใต้ และเยี่ยมชมกิจกรรมสอนเสริมเพิ่มศักยภาพเพื่อการแข่งขัน สำหรับนักเรียนชั้นมัธยมศึกษา ปีที่ 6 โดยมีทีมวิทยากรกว่า 50 คน ซึ่งเป็นจิตอาสาจากโรงเรียนในสังกัดสำนักงานเขตพื้นที่การศึกษามัธยมศึกษา เขต 2 กรุงเทพฯ อาทิ โรงเรียนวัดสุทธิวราราม โรงเรียนบดินทรเดชา (สิงห์ สิงหเสนี)  โรงเรียนเตรียมอุดมศึกษาพัฒนาการ โรงเรียนเศรษฐบุตรบำเพ็ญ และโรงเรียนอื่น ๆ ใน สพม. 2 โดยมีทั้งวิชาแนะแนว ภาษาต่างประเทศ ภาษาไทย สังคมศึกษา วิทยาศาสตร์ คณิตศาสตร์ ชีววิทยา เป็นต้น  เข้าร่วมโครงการรินน้ำใจสู่น้องชาวใต้ ช่วยพัฒนานักเรียนในโรงเรียนเขตพื้นที่พัฒนาพิเศษ 3 จังหวัด ที่ดำเนินการมาแล้วกว่า 10 ปี  โดยมีผลลัพธ์เป็นที่พอใจ นักเรียนสามารถนำไปต่อยอดการศึกษาและประสบความสำเร็จในการสอบเข้าสถาบันการศึกษาในระดับสูงขึ้นไป โดยมีนักเรียนและบุคลากรการศึกษา ประมาณ  1,000 คน เข้าร่วมกิจกรรมในวันนี้  ซึ่งนายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นผู้กล่าวรายงาน
โอกาสนี้ นายกรัฐมนตรีกล่าวทักทายนักเรียนว่า ในฐานะอดีตครูเก่า เป็นครูทหารเก่า ดีใจที่มาพบปะกับนักเรียนวันนี้ นักเรียนมีเป้าหมาย ประเทศเองก็ต้องมีเป้าหมาย รัฐบาลกำหนดยุทธศาลตร์ชาติ ขับเคลื่อนสู่ประเทศไทย 4.0 ด้วยเทคโนโลยีนวัตกรรม รัฐบาลมีหน้าที่ 2 อย่าง คือการสร้างโอกาส พัฒนาโครงสร้างพื้นฐาน ทั้งถนน ทางพิเศษ รวมทั้งการดูแลผู้มีรายได้น้อย ซึ่งรัฐบาลทำมาตลอด โดยดำเนินงานอย่างเชื่อมโยงอย่างเป็นระบบ ปัญหาในภาคใต้วันนี้มีทิศทางดีขึ้น รัฐบาลมีโครงการส่งเสริมเขตเศรษฐกิจพิเศษ รวมทั้งการพัฒนาต่าง ๆ ซึ่งทุกฝ่ายต้องร่วมมือกัน
นายกรัฐมนตรีกล่าวถึงปัญหาฝุ่นละอองขนาดเล็ก หรือฝุ่นจิ๋ว pm 2.5 ที่เกิดจากยานพาหนะกว่าร้อยละ 72 โดยเฉพาะรถยนต์เก่าที่สันดาปไม่สมบูรณ์ปล่อยควันพิษ การเผาในที่โล่งแจ้ง โรงงานและอื่น ๆ ซึ่งได้มีความพยายามในการใช้กฎหมายรณรงค์ให้ช่วยกันดูแลเครื่องยนต์ เปลี่ยนท่อไอเสีย ขณะเดียวกันก็พยายามดูแลสิ่งแวดล้อมควบคู่ด้วย เช่น โครงการไม้มงคล คนอยู่ร่วมกับป่า การส่งเสริมการปลูกไม้ 58 ชนิด ซึ่งสามารถประเมินมูลค่าเป็นหลักทรัพย์สำหรับการกู้ยืม และขออนุญาตตัดขายได้
นายกรัฐมนตรีกล่าวว่าประเทศต้องการหัวกะทิ รัฐบาลส่งเสริมการเรียนการสอน ทั้งการศึกษาในโรงเรียน การศึกษานอกโรงเรียน การศึกษาศาสนา โรงเรียนปอเนาะ รวมทั้งการปฏิรูปการศึกษา ให้การศึกษาเป็นเรื่องของการเรียนรู้  รู้จักกระบวนการคิดวิเคราะห์ พัฒนาตัวเอง ขอให้ทุกคนตั้งใจ ตั้งมั่น คิดวิเคราะห์ให้เป็น และมีแรงบันดาลใจ ที่สำคัญนักเรียนที่จบการศึกษาต้องมีงานทำ โดยนายกรัฐมนตรียังได้ร่วมร้องเพลง “คืนความสุขให้ประเทศไทย” กับนักเรียนอย่างเป็นกันเอง
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25926
