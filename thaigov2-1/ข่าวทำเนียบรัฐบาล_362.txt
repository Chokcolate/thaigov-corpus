รัฐบาลไทย-ข่าวทำเนียบรัฐบาล-โฆษก ฯ เผยนายกรัฐมนตรีเตรียมเป็นประธานการประชุมครม. นอกสถานที่ครั้งแรก ณ  จ.กาญจนบุรี พร้อมติดตามการดำเนินงานตามนโยบารัฐในพื้นที่ราชบุรี กาญจนบุรี

วันเสาร์ที่ 9 พฤศจิกายน 2562
โฆษก ฯ เผยนายกรัฐมนตรีเตรียมเป็นประธานการประชุมครม. นอกสถานที่ครั้งแรก ณ  จ.กาญจนบุรี พร้อมติดตามการดำเนินงานตามนโยบารัฐในพื้นที่ราชบุรี กาญจนบุรี
โฆษกรัฐบาล เผยนายกรัฐมนตรีเตรียมเป็นประธานการประชุมครม. นอกสถานที่ครั้งแรก ณ  จ.กาญจนบุรี พร้อมติดตามการดำเนินงานตามนโยบารัฐในพื้นที่ราชบุรี กาญจนบุรี
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า
พลเอก ประยุทธ์ จันทร์โอชานายกรัฐมนตรี และรัฐมนตรีว่าการกระทรวงกลาโหม เดินทางไปตรวจราชการจังหวัดราชบุรี และจังหวัดกาญจนบุรี ระหว่างวันจันทร์ที่11 – วันอังคารที่12 พฤศจิกายน2562 เพื่อติดตามการดำเนินงานตามของนโยบายรัฐบาล เช่น การพัฒนาระบบโลจิสติกส์ โครงการทางหลวงแนวใหม่เชื่อต่อสามแยกวงมะนาว – บรรจบทางหลวงหมายเลข  3510  โครงการพัฒนาท่องเที่ยวทางน้ำ “วิถีคลองวิถีไทย” จังหวัดราชบุรี  ชมกิจกรรมสหกรณ์โคนมหนองโพในพระบรมราชูปถัมภ์ และตรวจเยี่ยมโครงการจัดระเบียบแพจังหวัดกาญจนบุรี รวมทั้งจะเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่1/2562  ณ จังหวัดกาญจนบุรี  โดยมีกำหนดการดังนี้
ช่วงเช้าวันจันทร์ที่ 11 พฤศจิกายน2562 นายกรัฐมนตรี นั่งเฮลิคอปเตอร์ตรวจภูมิประเทศ เพื่อพัฒนาระบบโลจิสติกส์ โครงการทางหลวงแนวใหม่เชื่อมต่อสามแยกวังมะนาว – บรรจบทางหลวงหมายเลข 3510 (จุดเชื่อมต่อระเบียงเศรษฐกิจภาคเหนือ-ภาคใต้และภาคตะวันออก-ภาคตะวันตก)  บริเวณสามแยกวังมะนาว อ.ปากท่อ จ.ราชบุรี และเดินทางไปยังองค์การบริหารส่วนจังหวัดราชบุรี ต.หน้าเมือง อ.เมืองราชบุรี จ.ราชบุรี เพื่อพบปะประชาชน และเป็นสักขีพยานรัฐมนตรีว่าการกระทรวงทรัพยากรธรรมชาติและสิ่งแวดล้อม  มอบหนังสือแสดงโครงการป่าชุมชนให้แก่ผู้ว่าราชการจังหวัดราชบุรี ผู้ว่าราชการจังหวัดกาญจนบุรี และผู้ว่าราชการจังหวัดสุพรรณบุรีและผู้ว่าราชการจังหวัดราชบุรีมอบสมุดประจำตัวผู้ที่ได้รับการจัดที่ดินทำกินให้ชุมชน ตามนโยบายรัฐบาลในลักษณะแปลงรวมให้แก่ผู้แทนชุมชน  โอกาสนี้นายกรัฐมนตรีจะมอบเงินสนับสนุนโครงการลดต้นทุนการผลิต ให้กับตัวแทนเกษตรกร ได้แก่ โครงการลดต้นทุนการผลิตข้าว โครงการประกันรายได้ข้าว และโครงการประกันรายได้ปาล์ม จากนั้นเดินทางต่อไปยัง ต.ดำเนินสะดวก อ.ดำเนินสะดวก เพื่อติดตามความก้าวหน้าโครงการพัฒนาการท่องเที่ยวทางน้ำ “วิถีคลองวิถีไทย” และลงเรือตรวจความก้าวหน้าโครงการพัฒนาคูคลอง ก่อนเดินทางไปเยี่ยมชมกิจการของสหกรณ์โคนมหนองโพในพระบรมราชูปถัมภ์และพบปะเกษตรกรผู้เลี้ยงโค
ช่วงบ่ายจะเดินทางไปตรวจเยี่ยมโครงการจัดระเบียบแพ ต.ปากแพรก อ.เมืองกาญจนบุรี จ.กาญจนบุรี เปิดโครงการบ้านพักและมอบกุญแจบ้านให้ผู้เข้าอาศัย และตรวจติดตามโครงการปรับปรุงภูมิทัศน์พัฒนาเมืองเก่า โดยพัฒนาพื้นที่ราชพัสดุแปลงโรงงานกระดาษไทย ณ ต.บ้านเหนือ อ.เมืองกาญจนบุรี จ.กาญจนบุรี โดยในช่วงเย็นนายกรัฐมนตรีจะร่วมลอยกระทงกับชาวกาญจนบุรี ในงานประเพณีลอยกระทง ณ ท่าเรือขุนแผนด้วย
วันอังคารที่ 12 พฤศจิกายน 2562 เวลา 08.00 น. ณ มหาวิทยาลัยราชภัฏกาญจนบุรี ก่อนการประชุมคณะรัฐมนตรีอย่างเป็นทางการนอกสถานที่ นายกรัฐมนตรีจะพบปะกับนักเรียนนักศึกษาและเยี่ยมชมนิทรรศการ และเป็นประธานการประชุมการพัฒนาเศรษฐกิจและสังคมกลุ่มจังหวัดภาคกลางตอนล่าง 1  (จังหวัดกาญจนบุรีจังหวัดราชบุรีและจังหวัดสุพรรณบุรี) เสร็จแล้วนายกรัฐมนตรีจะเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่1/2562  ณ ห้องประชุมอรพินชั้น 2  มหาวิทยาลัยราชภัฏกาญจนบุรี ต่อไป
ทั้งนี้กลุ่มจังหวัดภาคกลางตอนล่าง 1  ได้กำหนดเป้าหมายการพัฒนาดังนี้ “ศูนย์กลางการผลิต และการตลาดสินค้าภาคเกษตรอุตสาหกรรมปลอดภัย การท่องเที่ยวคุณภาพ และการค้าภาคตะวันตก” และมีประเด็นการพัฒนา 3  ด้านได้แก่(1) พัฒนาสินค้าเกษตรอุตสาหกรรมพาณิชยกรรม และบริการด้วยนวัตกรรมสู่มาตรฐานสากล (2) ศูนย์กลางการท่องเที่ยวเชิงอนุรักษ์ประวัติศาสตร์ภาคตะวันตก และอารยธรรมทวารวดี และ(3) พัฒนาและส่งเสริมการค้าชายแดน และการค้าผ่านแดนให้มีศักยภาพผลักดันเขตพัฒนาเศรษฐกิจพิเศษนำไปสู่การกระตุ้นให้เกิดการค้าการลงทุนระหว่างประเทศ
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24449
