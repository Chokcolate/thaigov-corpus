รัฐบาลไทย-ข่าวทำเนียบรัฐบาล-รมว.พม. มอบบ้านพอเพียงชนบทหลังแรกของ จ.อุบลราชธานี ให้ผู้ยากไร้ ย้ำสร้างเสร็จเพียง 5 วัน และจะสร้างอีกจนครบ 213 หลัง

วันจันทร์ที่ 3 กุมภาพันธ์ 2563
รมว.พม. มอบบ้านพอเพียงชนบทหลังแรกของ จ.อุบลราชธานี ให้ผู้ยากไร้ ย้ำสร้างเสร็จเพียง 5 วัน และจะสร้างอีกจนครบ 213 หลัง
รมว.พม. มอบบ้านพอเพียงชนบทหลังแรกของ จ.อุบลราชธานี ให้ผู้ยากไร้ ย้ำสร้างเสร็จเพียง 5 วัน และจะสร้างอีกจนครบ 213 หลัง
วันที่ 1 ก.พ. 63 เวลา 14.30 น. ที่ตำบลไร่ใต้ อำเภอพิบูลมังสาหาร จังหวัดอุบลราชธานี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นำขบวนขึ้นบ้านใหม่ พร้อมมอบบ้านพอเพียงชนบทหลังแรกในจังหวัดอุบลราชธานี จากทั้งหมด 213 หลังให้แก่ครอบครัวนางหนูจันทร์ เกาะแก้ว ชาวบ้านตำบลไร่ใต้ ซึ่งมีฐานะยากจน พร้อมทั้งมอบป้ายบ้านพอเพียงชนบท ปี 2563 จำนวน 213 หลัง ให้แก่ผู้แทนขบวนองค์กรชุมชน จังหวัดอุบลราชธานี อีกทั้งมอบบ้านเพียงพอเพียงชนบท งบประมาณซ่อมแซมบ้านผู้สูงอายุและคนพิการ งบประมาณการปรับสภาพแวดล้อมบ้านผู้สูงอายุ ส่งความสุข ลดทุกข์ปรับโถ (ซ่อมแซมห้องสุขา) และเงินสงเคราะห์
นายจุติ กล่าวว่า กระทรวง พม. โดยสถาบันพัฒนาองค์กรชุมชน (องค์การมหาชน) หรือ พอช.ได้สนับสนุนเงินซ่อมแซมบ้าน 19,000 บาท ให้ครอบครัวนางหนูจันทร์ ซึ่งสภาพบ้านทรุดโทรมและไม่เหมาะแก่การอยู่อาศัย แต่ไม่พอซื้อวัสดุอุปกรณ์ จึงขอความร่วมมือจากภาคีเครือข่ายทั้งภาครัฐและเอกชน ได้เงินบริจาคอีก 9,000 บาท รวมทั้ง ได้ช่างฝีมือจากทหารเพียง 4 นายของมณฑลทหารบกที่ 22 จังหวัดอุบลราชธานี ช่วยกันสร้างบ้านใหม่ขนาด 4X6 ตารางเมตร เป็นปูนและไม้ ก่อด้วยอิฐบล็อค พร้อมห้องน้ำนอกบ้าน จนเสร็จสมบูรณ์และเข้าอยู่ได้ในวันนี้ ภายในเวลาเพียง 5 วัน ด้วยเงินสร้างบ้านใหม่เพียง 28,000 บาท นับว่าเป็นการสร้างฝันให้เป็นจริงสำหรับผู้ยากไร้ ซึ่งต่อไป จะสร้างให้ครบ 213 หลังทั้งจังหวัดอุบลราชธานี
นายจุติ กล่าวเพิ่มเติมว่า สำหรับปี 2563 กระทรวง พม. โดย พอช. มีเป้าหมายในการดำเนินโครงการ บ้านพอเพียงชนบท จำนวน 11,500 ครัวเรือนด้วยการสนับสนุนงบประมาณให้ครัวเรือนหนึ่งไม่เกิน 19,000 บาท สำหรับการซ่อมแซมบ้านเรือนของครอบครัวที่มีรายได้น้อยและมีฐานะยากจนทั่วประเทศ ซึ่งขณะนี้ อยู่ระหว่างดำเนินการในทุกภูมิภาค แบ่งออกเป็น 1) ภาคเหนือ 2,200 ครัวเรือน 2) ภาคอีสาน 2,700 ครัวเรือน 3) ภาคกลางและตะวันตก 2,200 ครัวเรือน 4) กรุงเทพฯ ปริมณฑล และตะวันออก 2,200 ครัวเรือน และ 5) ภาคใต้ 2,200 ครัวเรือน

ที่มา : https://www.thaigov.go.th/news/contents/details/26258
