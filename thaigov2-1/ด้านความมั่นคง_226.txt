รัฐบาลไทย-ข่าวทำเนียบรัฐบาล-รมว.ทส.ร่วมกิจกรรมจิตอาสาพัฒนาภูมิทัศน์ริมฝั่งแม่น้ำเจ้าพระยา

วันพุธที่ 2 ตุลาคม 2562
รมว.ทส.ร่วมกิจกรรมจิตอาสาพัฒนาภูมิทัศน์ริมฝั่งแม่น้ำเจ้าพระยา
รมว.ทส.ร่วมกิจกรรมจิตอาสาพัฒนาภูมิทัศน์ริมฝั่งแม่น้ำเจ้าพระยา
รมว.ทส.ร่วมกิจกรรมจิตอาสาพัฒนาภูมิทัศน์ริมฝั่งแม่น้ำเจ้าพระยา
วันนี้ (2 ตุลาคม 2562) เวลา 09.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยภริยา และนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ร่วมกิจกรรมจิตอาสาพัฒนาภูมิทัศน์ริมฝั่งแม่น้ำเจ้าพระยา เพื่อถวายพระราชกุศลเนื่องในโอกาสวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในวันอาทิตย์ที่ 13 ตุลาคม 2562 วันคล้ายวันสวรรคตพระบาทสมเด็จ            พระจุลจอมเกล้าเจ้าอยู่หัว หรือวันปิยมหาราช ในวันพุธที่ 23 ตุลาคม 2562 และเนื่องในโอกาสพระบาทสมเด็จพระเจ้าอยู่หัวเสด็จพระราชดำเนินเลียบพระนครโดยขบวนพยุหยาตราทางชลมารค เนื่องในพระราชพิธีบรมราชาภิเษก พุทธศักราช 2562 เพื่อแสดงความจงรักภักดีและน้อมสำนึกในพระมหากรุณาธิคุณอย่างหาที่สุดมิได้ โดยมี พลเอก ประยุทธ์ จันทร์โอชา นายกรัฐมนตรี พร้อมด้วยนางนราพร   จันทร์โอชา ภริยานายกรัฐมนตรี เป็นประธานฯ ณ บริเวณพื้นที่สวนสันติชัยปราการ ไปจนถึงท่าเรือพระอาทิตย์
ในโอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยภริยา ได้ร่วมกิจกรรมทำความสะอาดเขื่อนและทางเท้าริมน้ำเจ้าพระยา ทาสีเขื่อน เก็บขยะมูลฝอย กำจัดวัชพืช ตกแต่งต้นไม้ บริเวณพื้นที่สวนสันติชัยปราการ หลังจากนั้น เมื่อเสร็จกิจกรรมจิตอาสา ได้ลงเรือร่วมกับนายกรัฐมนตรีพร้อมภริยา และคณะเพื่อตรวจความเรียบร้อยของเส้นทางเสร็จพระราชดำเนินเลียบพระนครโดยขบวนพยุหยาตราทางชลมารคตลอดสองฝั่งแม่น้ำเจ้าพระยา เริ่มตั้งแต่สวนสันติชัยปราการ ท่าราชวรดิฐ สวนหลวงพระราม 8 ธนาคารแห่งประเทศไทยและท่าวาสุกร
การจัดกิจกรรมจิตอาสาฯ ครั้งนี้ มีผู้ทำกิจกรรมจิตอาสาประกอบด้วย ประธานรัฐสภา ประธานศาลฎีกาและภริยา ประธานวุฒิสภา ประธานองค์กรอิสระตามรัฐธรรมนูญและภริยา คณะรัฐมนตรีและคู่สมรส     ผู้บัญชาการทหารและตำรวจ ผู้ว่าราชการกรุงเทพมหานครและภริยา หัวหน้าส่วนราชการระดับปลัดกระทรวงหรือเทียบเท่า สมาชิกสภาผู้แทนราษฎร สมาชิกวุฒิสภา ผู้บริหารฝ่ายตุลาการ ผู้บริหารกรุงเทพมหานคร ผู้นำชุมชนและประชาชนในพื้นที่ใกล้เคียง และกำลังพลจิตอาสาของหน่วยงานต่าง ๆ กว่า 1,000 คน เข้าร่วมกิจกรรมฯ

ที่มา : https://www.thaigov.go.th/news/contents/details/23564
