รัฐบาลไทย-ข่าวทำเนียบรัฐบาล-สำนักงานคณะกรรมการการศึกษาขั้นพื้นฐาน ชี้แจงข้อเท็จจริงแนวคิดโรงเรียนอีลิท (Elite)

วันจันทร์ที่ 26 สิงหาคม 2562
สำนักงานคณะกรรมการการศึกษาขั้นพื้นฐาน ชี้แจงข้อเท็จจริงแนวคิดโรงเรียนอีลิท (Elite)
สำนักงานคณะกรรมการการศึกษาขั้นพื้นฐาน ชี้แจงข้อเท็จจริงแนวคิดโรงเรียนอีลิท (Elite)
25 สิงหาคม พ.ศ. 2562 นายสุเทพ ชิตยวงษ์ เลขาธิการคณะกรรมการการศึกษาขั้นพื้นฐาน ชี้แจงกรณีคณะกรรมการรณรงค์เพื่อประชาธิปไตย แถลงคัดค้านแนวนโยบายการสร้าง โรงเรียนอีลิท ที่เปิดรับเฉพาะนักเรียนที่มีความเป็นเลิศทางวิชาการโดยการสอบเข้า 100% เพื่อคัดกรองเด็กที่เรียนเก่งเพราะถือเป็นการสร้างความเหลื่อมล้ำเพิ่มขึ้น ว่า สพฐ. ต้องดูแลนักเรียนทั้งเด็กปกติ เด็กที่มีความสามารถพิเศษ เด็กเรียนช้า เด็กด้อยโอกาส และเด็กพิการ ทุกโรงเรียนมีการจัดการเรียนการสอนที่เน้นนักเรียนเป็นสำคัญ ปลูกฝังให้นักเรียนรู้จักแสวงหาความรู้ด้วยตนเอง รู้จักคิด วิเคราะห์ แก้ปัญหา ก่อให้เกิดทักษะการเรียนรู้ตลอดชีวิต เพื่อลดความเหลื่อมล้ำ สอดคล้องกับการพัฒนาพหุปัญญาของนักเรียน  การใช้คำว่า อีลิท (Elite) ของ นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ไม่มีเจตนาใช้คำตรงกับความหมายของคำศัพท์ภาษาอังกฤษแบบร้อยเปอร์เซ็นต์ แต่หมายถึงการเน้นโรงเรียนที่ มีคุณภาพสูง มีความพร้อมที่สามารถสร้างเด็กเก่งจริง ๆ เพื่ออนาคตของประเทศ ไม่ได้เกี่ยวกับการแบ่งแยกชนชั้นหรือโรงเรียนสำหรับอภิสิทธิ์ชน  ทั้งนี้  “โรงเรียนอีลิท” เป็นเพียงข้อเสนอแนะ ที่ยังไม่ได้ข้อยุติ ยังต้องศึกษาข้อมูลทุกด้านและสอบถามผู้มีส่วนเกี่ยวข้อง รวมถึงการทำประชาพิจารณ์

ที่มา : https://www.thaigov.go.th/news/contents/details/22504
