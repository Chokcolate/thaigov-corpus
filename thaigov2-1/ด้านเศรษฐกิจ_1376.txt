รัฐบาลไทย-ข่าวทำเนียบรัฐบาล-กรณีเลขาฯ สมาคมองค์การพิทักษ์รัฐธรรมนูญไทย นำประชาชนร้องเอาผิดกรมธนารักษ์ แสวงหาผลประโยชน์จากที่ดินริมคลองลาดพร้าว-เปรมประชากร

วันศุกร์ที่ 31 มกราคม 2563
กรณีเลขาฯ สมาคมองค์การพิทักษ์รัฐธรรมนูญไทย นำประชาชนร้องเอาผิดกรมธนารักษ์ แสวงหาผลประโยชน์จากที่ดินริมคลองลาดพร้าว-เปรมประชากร
เลขาธิการสมาคมองค์การพิทักษ์รัฐธรรมนูญไทย เตรียมนำประชาชนริมคลองลาดพร้าวและคลองเปรมประชากรเข้าร้องสำนักงาน ป.ป.ช.เอาผิดกรมธนารักษ์ และนายกรัฐมนตรี กรณีที่นำที่ดินริมคลองดังกล่าวมาแสวงหาผลประโยชน์
กรณีประเด็นข่าวนายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย เตรียมนำประชาชนริมคลองลาดพร้าวและคลองเปรมประชากรเข้าร้องสำนักงาน ป.ป.ช.เอาผิดกรมธนารักษ์ และนายกรัฐมนตรี กรณีที่นำที่ดินริมคลองดังกล่าวมาแสวงหาผลประโยชน์ โดยให้สหกรณ์เคหสถานบ้านมั่นคงเช่าเป็นระยะเวลา 30 ปี ทั้งที่ไม่ใช่ที่ราชพัสดุตามวินิจฉัยของศาลปกครองกลาง ในคดีปกครอง คดีหมายเลขดำที่ 2353/2562 คดีหมายเลขแดงที่ 2096/2562 ระหว่าง นางสาววัชรี บุณนทรรศนีย์ ผู้ฟ้องคดี ผู้อำนวยการเขตจุตจักร ผู้ถูกฟ้องคดี
โดยประเด็นการฟ้องคดีดังกล่าว เป็นเรื่องสืบเนื่องจากการที่ผู้ฟ้องคดีเห็นว่า สำนักงานเขตจตุจักรได้ออกคำสั่งให้ผู้ฟ้องคดีดำเนินการรื้อถอนสิ่งปลูกสร้างของผู้ฟ้องคดีบนที่ดินราชพัสดุบริเวณคลองลาดพร้าวไม่ชอบด้วยกฎหมาย และสำนักงานเขตจตุจักรในฐานะผู้ถูกฟ้องคดีได้ยื่นคำให้การต่อศาล ซึ่งต่อมาศาลปกครองกลางได้มีคำพิพากษาโดยเห็นว่า การออกคำสั่งให้ผู้ฟ้องคดีรื้อถอนสิ่งปลูกสร้างเป็นการชอบด้วยกฎหมายแล้ว และมีคำวินิจฉัยเห็นว่า ที่ดินบริเวณคลองลาดพร้าวดังกล่าวมีสถานะเป็นสาธารณสมบัติสำหรับพลเมืองใช้ร่วมกันและไม่มีสถานะเป็นที่ราชพัสดุ จากคำพิพากษาดังกล่าวกรมธนารักษ์ได้ตรวจสอบข้อเท็จจริงแล้ว ขอชี้แจงดังนี้
1. คำพิพากษาในคดีดังกล่าวมีประเด็นเกี่ยวกับคำวินิจฉัยของศาลปกครองกลางว่า ที่ดินบริเวณคลองลาดพร้าวมีสถานะเป็นสาธารณสมบัติของแผ่นดินสำหรับพลเมืองใช้ร่วมกัน อย่างไรก็ตามในการพิจารณาคดีดังกล่าวกรมธนารักษ์มิได้เป็นคู่กรณีในคดี ด้วยเหตุดังกล่าวกรมธนารักษ์จึงไม่มีโอกาสที่จะทำคำชี้แจงหรือแถลงข้อเท็จจริงเกี่ยวกับสถานะของที่ดินต่อศาล คำพิพากษาของศาลดังกล่าวจึงไม่มีผลผูกพันกรมธนารักษ์ ทั้งนี้ คำวินิจฉัยของศาลในประเด็นดังกล่าวเป็นเพียงคำวินิจฉัยของศาลปกครองชั้นต้นเท่านั้น
2. ที่ดินบริเวณคลองลาดพร้าวดังกล่าว เป็นที่ดินตามประกาศกระแสร์พระบรมราชโองการ เรื่อง ขยายการหวงห้ามและจัดซื้อที่ดิน สำหรับสร้างการทดน้ำไขน้ำบริเวณเชียงรากน้อยและบางเหี้ย พุทธศักราช 2467 โดยมีกระทรวงเกษตราธิการ เป็นผู้มีอำนาจดำเนินการตามประกาศกระแสร์ดังกล่าว และต่อมาได้มีการใช้ประโยชน์ในที่ดินสำหรับกิจการชลประทาน และทางราชการได้สงวนไว้เพื่อใช้ในราชการกรมชลประทานที่ดินดังกล่าวจึงมีสถานะเป็นสาธารณสมบัติของแผ่นดินสำหรับใช้เพื่อประโยชน์ของแผ่นดินโดยเฉพาะและเป็นที่ราชพัสดุตามพระราชบัญญัติที่ราชพัสดุ พ.ศ. 2562 โดยมีกระทรวงการคลังเป็นผู้ถือกรรมสิทธิ์ที่ราชพัสดุ
3. เมื่อที่ดินบริเวณคลองลาดพร้าวดังกล่าวทางราชการได้สงวนหวงห้ามไว้เพื่อใช้ในกิจการชลประทานและมีสถานะเป็นที่ราชพัสดุ การที่กรมธนารักษ์ร่วมกับหน่วยงานที่เกี่ยวข้องนำที่ราชพัสดุดังกล่าวไปจัดให้เช่าตามโครงการบ้านมั่นคงในที่ราชพัสดุ จึงเป็นการชอบด้วยกฎหมายแล้ว

ที่มา : https://www.thaigov.go.th/news/contents/details/26192
