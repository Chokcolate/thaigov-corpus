รัฐบาลไทย-ข่าวทำเนียบรัฐบาล-นายกฯ รับรายงานคนไทยในญี่ปุ่นทุกคนปลอดภัย พร้อมชมเชยการทำงานของทุกฝ่าย

วันจันทร์ที่ 14 ตุลาคม 2562
นายกฯ รับรายงานคนไทยในญี่ปุ่นทุกคนปลอดภัย พร้อมชมเชยการทำงานของทุกฝ่าย
นายกฯ รับรายงานคนไทยในญี่ปุ่นทุกคนปลอดภัย พร้อมชมเชยการทำงานของทุกฝ่าย
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ติดตามสถานการณ์พายุไต้ฝุ่นฮากิบิสที่ประเทศญี่ปุ่นอย่างต่อเนื่อง โดยล่าสุดพายุได้กลับลงสู่มหาสมุทรแปซิฟิกแล้ว ที่ผ่านมานายกรัฐมนตรีแสดงความห่วงใยคนไทยที่จะเดินทางไปญี่ปุ่น รวมถึงผู้ที่กำลังท่องเที่ยวหรืออาศัยอยู่ที่นั่นเป็นอย่างมาก ซึ่งกระทรวงการต่างประเทศรายงานว่า สถานเอกอัครราชทูต ณ กรุงโตเกียว ได้ตรวจสอบกับเครือข่ายคนไทย วัด นักเรียน และอาสาสมัครทราบว่า ทุกคนปลอดภัยดี ไม่มีใครได้รับบาดเจ็บจากเหตุการณ์ครั้งนี้
ทั้งนี้ นายกรัฐมนตรีชมเชยการทำงานของทุกฝ่ายที่แจ้งเตือนข้อมูลแก่ประชาชนอย่างฉับไวและใกล้ชิด ทำให้ทุกคนเตรียมความพร้อมได้ทันท่วงที โดยเฉพาะสถานเอกอัครราชทูตไทยที่สามารถติดต่อสื่อสารกับคนไทยได้อย่างมีประสิทธิภาพ
..................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23804
