รัฐบาลไทย-ข่าวทำเนียบรัฐบาล-คำกราบบังคมทูลถวายพระพรชัยมงคลพระบาทสมเด็จพระเจ้าอยู่หัว ในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน

วันอังคารที่ 30 กรกฎาคม 2562
คำกราบบังคมทูลถวายพระพรชัยมงคลพระบาทสมเด็จพระเจ้าอยู่หัว ในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน
คำกราบบังคมทูลถวายพระพรชัยมงคลพระบาทสมเด็จพระเจ้าอยู่หัว ในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสวันเฉลิมพระชนมพรรษา 28 กรกฎาคม 2562
คำกราบบังคมทูลถวายพระพรชัยมงคลพระบาทสมเด็จพระเจ้าอยู่หัว
ในพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน
เนื่องในโอกาสวันเฉลิมพระชนมพรรษา 28 กรกฎาคม 2562
พลเอก ประยุทธ์ จันทร์โอชา นายกรัฐมนตรี ผู้กราบบังคมทูล
วันอาทิตย์ที่ 28 กรกฎาคม พ.ศ. 2562 เวลา 08.30 น. ณ ท้องสนามหลวง
ขอเดชะฝ่าละอองธุลีพระบาทปกเกล้าปกกระหม่อม
ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี ในนามของข้าราชการ พนักงานสถาบันอุดมศึกษา และพนักงานรัฐวิสาหกิจ ที่มาชุมนุมพร้อมเพรียงกันอยู่ ณ ที่นี้ และ
ณ สถานที่ต่าง ๆ ทั่วประเทศ ล้วนมีความปลาบปลื้มปีติเป็นอย่างยิ่ง ที่ได้มาร่วมกันแสดงความจงรักภักดี พร้อมทั้งถวายสัตย์ปฏิญาณเพื่อเป็นข้าราชการที่ดีและเป็นพลังของแผ่นดิน เนื่องในโอกาสวันเฉลิมพระชนมพรรษา 28 กรกฎาคม พุทธศักราช 2562
ปวงข้าพระพุทธเจ้าล้วนสำนึกในพระมหากรุณาธิคุณอย่างหาที่สุดมิได้ ที่ใต้ฝ่าละอองธุลีพระบาท ทรงปฏิบัติบำเพ็ญพระราชกรณียกิจนานัปการ ด้วยพระราชวิริยอุตสาหะและพระราชหฤทัยอันมุ่งมั่นที่จะสร้างความผาสุกร่มเย็นแก่อาณาประชาราษฎร์ และสร้างสิริสวัสดิ์พิพัฒนไพบูลย์แก่ประเทศชาติ ทรงส่งเสริมให้ประชาชนทุกหมู่เหล่ามีความรัก ความสามัคคี มีน้ำหนึ่งใจเดียวกัน และตั้งมั่นบำเพ็ญประโยชน์เพื่อส่วนรวม อีกทั้ง ทรงเป็นต้นแบบและเป็นพลังใจใหญ่หลวงให้ปวงข้าพระพุทธเจ้ายึดมั่นในการปฏิบัติราชการอย่างเต็มกำลังสติปัญญาด้วยความถูกต้องและเป็นธรรมเพื่อให้เกิดประโยชน์สูงสุดแก่ประเทศชาติและประชาชน
ในศุภมหามงคลสมัยนี้ ปวงข้าพระพุทธเจ้าขอตั้งจิตอธิษฐานอัญเชิญอานุภาพแห่งคุณพระศรีรัตนตรัย และอำนาจแห่งสรรพสิ่งศักดิ์สิทธิ์ในสากล โปรดอภิบาลรักษาใต้ฝ่าละอองธุลีพระบาท ให้ทรงพระเจริญด้วยจุตรพิธพรชัย ทรงพระเกษมสำราญ พระเกียรติคุณแผ่ไพศาลไปทั่วทิศานุทิศ
มีพระราชประสงค์สิ่งใดขอจงสัมฤทธิ์ทุกประการดังตั้งพระราชหฤทัย สถิตเป็นมิ่งขวัญปกเกล้าเหล่า
พสกนิกรตราบกาลนาน
ในโอกาสมหามงคลวันเฉลิมพระชนมพรรษาของใต้ฝ่าละอองธุลีพระบาท ข้าพระพุทธเจ้าขอพระราชทานนำบรรดาข้าราชการ พนักงานสถาบันอุดมศึกษา พร้อมทั้งพนักงานรัฐวิสาหกิจ กล่าวถวายสัตย์ปฏิญาณเพื่อเป็นข้าราชการที่ดีและพลังของแผ่นดิน สนองพระมหากรุณาธิคุณ ดังต่อไปนี้
“ข้าพระพุทธเจ้า พลเอก ประยุทธ์ จันทร์โอชาขอถวายสัตย์ปฏิญาณว่า จะประพฤติปฏิบัติตนเป็นข้าราชการที่ดีและพลังของแผ่นดิน มีความซื่อสัตย์สุจริต เจริญรอยตามพระยุคลบาท  มุ่งมั่นแน่วแน่แก้ไขปัญหาของประเทศชาติและประชาชน สร้างสรรค์คุณประโยชน์แก่แผ่นดิน และดำเนินชีวิตโดยยึดมั่นในหลักธรรมคำสอนแห่งศาสนาตามแนวทางในพระบรมราโชวาทตลอดไป”
ด้วยเกล้าด้วยกระหม่อม ขอเดชะ

ที่มา : https://www.thaigov.go.th/news/contents/details/21811
