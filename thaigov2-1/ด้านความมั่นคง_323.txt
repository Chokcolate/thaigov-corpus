รัฐบาลไทย-ข่าวทำเนียบรัฐบาล-รมว.มท. สั่งการทุกพื้นที่พร้อมดูแลประชาชนและนักท่องเที่ยววันลอยกระทง พร้อมขอร่วมรักษาจารีตประเพณีอันดีงาม ลดใช้ขยะพลาสติก

วันพุธที่ 6 พฤศจิกายน 2562
รมว.มท. สั่งการทุกพื้นที่พร้อมดูแลประชาชนและนักท่องเที่ยววันลอยกระทง พร้อมขอร่วมรักษาจารีตประเพณีอันดีงาม ลดใช้ขยะพลาสติก
รมว.มท. สั่งการทุกพื้นที่พร้อมดูแลประชาชนและนักท่องเที่ยววันลอยกระทง พร้อมขอร่วมรักษาจารีตประเพณีอันดีงาม ลดใช้ขยะพลาสติก
​วันนี้ (6 พ.ย. 62) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะผู้บัญชาการป้องกันและบรรเทาสาธารณภัยแห่งชาติ เปิดเผยว่า เนื่องจากในขณะนี้ใกล้เข้าสู่ช่วงเทศกาลลอยกระทงในวันที่ 11 พฤศจิกายน โดยหลายพื้นที่ทั้งในกรุงเทพมหานครและจังหวัดต่าง ๆ จะมีการจัดสถานที่บริเวณริมน้ำ โป๊ะ ท่าเทียบเรือโดยสาร เพื่อให้ประชาชนได้ลอยกระทงตามประเพณี ตามช่วงเวลาที่แตกต่างกันในแต่ละพื้นที่ ซึ่งจะมีประชาชนนิยมเดินทางไปร่วมงานวันลอยกระทงกันเป็นจำนวนมาก และมักจะเกิดอุบัติเหตุจากการจราจรทางบกและทางน้ำ ตลอดจนเหตุอัคคีภัยบ่อยครั้ง นำมาซึ่งความสูญเสียชีวิตและความเสียหายของทรัพย์สินประชาชนเป็นอย่างมาก
พลเอก อนุพงษ์ เผ่าจินดา กล่าวว่า ได้สั่งการให้นายฉัตรชัย พรหมเลิศ ปลัดกระทรวงมหาดไทย เน้นย้ำไปยังจังหวัดทุกจังหวัดเตรียมความพร้อมป้องกันอันตรายจากอุบัติภัยอันเกิดจาก พลุ ประทัด ดอกไม้เพลิง รวมถึงอุบัติเหตุจากการจราจรทั้งทางบก และทางน้ำ ที่อาจเกิดขึ้นในช่วงเวลาดังกล่าว ดังนี้ 1) เข้มงวด กวดขัน การผลิตและจำหน่ายดอกไม้เพลิง ที่อาจเป็นอันตรายต่อชีวิตและทรัพย์สินของประชาชน 2) ตรวจตราอาคารสถานที่ โป๊ะ ท่าเทียบเรือโดยสาร ให้มีความมั่นคงแข็งแรง 3) ประสานหน่วยงานภาครัฐและภาคเอกชนที่จะจัดงานวันลอยกระทง เตรียมการป้องกันและระมัดระวังเพื่อมิให้เกิดอุบัติภัย และต้องจัดให้มีอุปกรณ์ช่วยชีวิตทางน้ำ รวมถึงควบคุมเครื่องดื่มแอลกอฮอล์โดยเคร่งครัด 4) เตรียมความพร้อมด้านบุคลากรและอุปกรณ์ให้พร้อมช่วยเหลือผู้ประสบภัยหากเกิดอุบัติเหตุได้อย่างรวดเร็วและทันท่วงที 5) เข้มงวด กวดขัน ความปลอดภัยการใช้รถใช้ถนนให้ผู้ขับขี่ปฏิบัติตามกฎหมายจราจรอย่างเคร่งครัด 6) จัดชุดเจ้าหน้าที่สมาชิกกองอาสารักษาดินแดน (อส.) และอาสาสมัครป้องกันภัยฝ่ายพลเรือน (อปพร.) บูรณาการประสานการปฏิบัติร่วมกับเจ้าหน้าที่ตำรวจ หน่วยทหาร และกรมเจ้าท่า เพื่อเฝ้าระวังสถานที่ที่เสี่ยงต่อการเกิดอัคคีภัย และอุบัติภัยอื่น ๆ โดยเฉพาะอุบัติภัยทางน้ำ จัดระเบียบ อำนวยความสะดวกด้านการจราจร และการรักษาความสงบเรียบร้อย พร้อมจัดหน่วยเคลื่อนที่เร็ว อุปกรณ์ดับเพลิง อุปกรณ์กู้ภัยและไฟฟ้าส่องสว่าง หน่วยบริการการแพทย์ฉุกเฉิน (EMS) เตรียมความพร้อมปฏิบัติงานได้ทันทีบริเวณสถานที่จัดงาน
พลเอก อนุพงษ์ เผ่าจินดา กล่าวเพิ่มเติมว่า ขอให้ทุกจังหวัดประชาสัมพันธ์รณรงค์ให้ประชาชนและทุกภาคส่วนที่เกี่ยวข้อง ร่วมรักษาจารีตประเพณีและวัฒนธรรมอันดีงามแห่งท้องถิ่น ลอยกระทงด้วยวัสดุจากธรรมชาติที่ย่อยสลายได้ง่าย และขอเชิญชวนประชาชนจิตอาสาร่วมทำความสะอาดโดยการกำจัดขยะมูลฝอย สิ่งปฏิกูลที่เกิดขึ้นตามสถานที่จัดงาน และแหล่งน้ำสาธารณะ เพื่อช่วยกันดูแลรักษาระบบนิเวศน์ของลำน้ำ คู คลอง ให้มีความสะอาดอย่างยั่งยืนต่อไป.
กองสารนิเทศ สป.มท.
ครั้งที่ 187/2562

ที่มา : https://www.thaigov.go.th/news/contents/details/24370
