รัฐบาลไทย-ข่าวทำเนียบรัฐบาล-กรมบัญชีกลางประกาศรายชื่อผู้เข้ารับการอบรมหลักสูตรนักบริหารการเงินการคลังภาครัฐระดับสูง (บงส.) รุ่นที่ 7

วันศุกร์ที่ 3 มกราคม 2563
กรมบัญชีกลางประกาศรายชื่อผู้เข้ารับการอบรมหลักสูตรนักบริหารการเงินการคลังภาครัฐระดับสูง (บงส.) รุ่นที่ 7
กรมบัญชีกลางจัดโครงการฝึกอบรมหลักสูตรนักบริหารการเงินการคลังภาครัฐระดับสูง (บงส.) รุ่นที่ 7  มีผู้ได้รับการคัดเลือกเข้ารับการฝึกอบรม จำนวน 97 ราย
นางสาววิลาวรรณ พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ตามที่กรมบัญชีกลางได้เปิดรับสมัครเข้ารับการฝึกอบรมหลักสูตรนักบริหารการเงินการคลังภาครัฐระดับสูง (บงส.) รุ่นที่ 7 โดยกำหนดอบรมระหว่างวันที่ 8 มกราคม 2563 ถึงวันที่ 13 มิถุนายน 2563 มีวัตถุประสงค์เพื่อเติมเต็มศักยภาพนักบริหารระดับสูงให้รอบรู้การบริหารงานด้านการเงินการคลังภาครัฐ ซึ่งจะส่งผลให้การบริหารงบประมาณของแผ่นดินมีความถูกต้องโปร่งใส และเกิดประโยชน์สูงสุด โดยได้เปิดรับสมัครบุคคลที่สนใจเข้ารับการคัดเลือกให้เข้ารับการฝึกอบรม ระหว่างวันที่ 8 พฤศจิกายน 2562 ถึงวันที่ 11 ธันวาคม 2562 ที่ผ่านมา และขณะนี้คณะกรรมการบริหารหลักสูตรนักบริหารการเงินการคลังภาครัฐระดับสูง (บงส.) ได้พิจารณาคัดเลือกรายชื่อผู้สมัครที่ได้รับการคัดเลือกเข้ารับการฝึกอบรมแล้ว โดยมีจำนวนผู้สมัครเข้าร่วมการอบรม จำนวน 97 ราย
กรมบัญชีกลางจะมีพิธีเปิด ปฐมนิเทศ และกิจกรรมกลุ่มสร้างเครือข่าย ในวันที่ 8 มกราคม 2563 ณ ห้องประชุม ชั้น 7 กรมบัญชีกลาง โดยผู้สมัครเข้ารับการฝึกอบรมสามารถตรวจสอบรายชื่อและดูรายละเอียดเพิ่มเติมได้ที่ เว็บไซต์กรมบัญชีกลาง www.cgd.go.th (หัวข้อ ข่าวฝึกอบรม) และเพจหลักสูตรนักบริหารการเงินระดับสูง (บงส.) https://fprogramcgd.blogspot.com/
“กรมบัญชีกลาง ในฐานะหน่วยงานกลางที่มีภารกิจในการกำกับดูแลการเบิกจ่ายเงินของแผ่นดินให้เกิดประโยชน์สูงสุด ได้วางกรอบหลักเกณฑ์และแนวปฏิบัติด้านการเงิน การคลัง การบัญชี การตรวจสอบภายใน และการพัสดุภาครัฐ ให้หน่วยงานภาครัฐถือปฏิบัติได้โดยถูกต้อง มีวินัย คุ้มค่า โปร่งใส สามารถตรวจสอบได้ และตระหนักถึงการพัฒนาเพื่อเติมเต็มศักยภาพความสามารถของบุคลากรด้านการเงินการคลังภาครัฐ โดยเฉพาะผู้บริหารระดับสูงของหน่วยงานที่จำเป็นต้องมีความรู้ ความเข้าใจในองค์ความรู้ที่เกี่ยวข้องกับการกำกับดูแลและการบริหารจัดการด้านการเงินการคลัง เพื่อสามารถบริหารงานในฐานะผู้บริหารงานหน่วยงานได้อย่างมีประสิทธิภาพ ส่งผลให้การบริหารเงินงบประมาณของแผ่นดินเกิดประโยชน์สูงสุด กรมบัญชีกลางจึงได้จัดให้มีโครงการฝึกอบรมหลักสูตรนักบริหารการเงินการคลังภาครัฐระดับสูง (บงส.) รุ่นที่ 7” ขึ้น โฆษกกรมบัญชีกลางกล่าวทิ้งท้าย

ที่มา : https://www.thaigov.go.th/news/contents/details/25593
