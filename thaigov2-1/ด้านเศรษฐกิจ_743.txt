รัฐบาลไทย-ข่าวทำเนียบรัฐบาล-บสย. เคลื่อนทัพลุยโค้งสุดท้ายปี 62 จัดคลินิกหมอหนี้ สงขลา SMEs ปักษ์ใต้แห่ต่อคิวใช้บริการแน่น เติมความรู้จัดการหนี้ เข้าถึงแหล่งทุน

วันพฤหัสบดีที่ 31 ตุลาคม 2562
บสย. เคลื่อนทัพลุยโค้งสุดท้ายปี 62 จัดคลินิกหมอหนี้ สงขลา SMEs ปักษ์ใต้แห่ต่อคิวใช้บริการแน่น เติมความรู้จัดการหนี้ เข้าถึงแหล่งทุน
บสย.ขนทัพหมอหนี้ ที่ปรึกษาทางการเงินและการปรับโครงสร้างหนี้ บุกหาดใหญ่ ศูนย์กลางการลงทุนและการพัฒนาของภาคใต้ตอนล่าง ในงานมหกรรมคลินิกหมอหนี้ บสย. ครั้งสุดท้ายของปีนี้ โดยนายวรณัฎฐ์ หนูรอต ปลัดจังหวัดสงขลา เป็นประธานในพิธีเปิด
30 ตุลาคม 2562 – บรรษัทประกันสินเชื่ออุตสาหกรรมขนาดย่อม (บสย.) ขนทัพหมอหนี้ ที่ปรึกษาทางการเงินและการปรับโครงสร้างหนี้ บุกหาดใหญ่ ศูนย์กลางการลงทุนและการพัฒนาของภาคใต้ตอนล่าง ในงานมหกรรมคลินิกหมอหนี้ บสย. ครั้งสุดท้ายของปีนี้ โดยนายวรณัฎฐ์ หนูรอต ปลัดจังหวัดสงขลา เป็นประธานในพิธีเปิด ไฮไลต์สำคัญ คือ การบรรยายพิเศษ เรื่อง “ปลดล็อก SMEs ไทย” โดย ดร.รักษ์ วรกิจโภคาทร กรรมการและผู้จัดการทั่วไป บสย. ณ ห้องแกรนด์บอลรูม โรงแรมบุรีศรีภู บูติกโฮเต็ล อ.หาดใหญ่ จ.สงขลา
ดร.รักษ์ วรกิจโภคาทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย. ในฐานะหน่วยงาน ภายใต้สังกัดกระทรวงการคลัง ซึ่งมีภารกิจหลักด้านการค้ำประกันสินเชื่อให้กับผู้ประกอบการ SMEs ทุกกลุ่มเข้าถึงแหล่งเงินทุน ได้เปิดตัวโครงการค้ำประกันสินเชื่อใหม่ โครงการค้ำประกันสินเชื่อ Portfolio Guarantee Scheme ระยะที่ 8 (PGS 8) วงเงินค้ำประกันสินเชื่อ 150,000 ล้านบาท โดย บสย. มีความมุ่งมั่นตั้งใจให้นักธุรกิจขนาดเล็ก หรือผู้ประกอบการ เข้าถึงสินเชื่อ ลดการพึ่งพาเงินกู้นอกระบบ เราจึงระดมทีม “หมอหนี้ บสย.” มาตั้งโต๊ะให้คำปรึกษาทางการเงิน แนะนำเรื่องการขอสินเชื่อผ่านสถาบันการเงินต่างๆ และการค้ำประกันสินเชื่อของ บสย. พร้อมทั้งนำทีมผู้บริหารระดับสูงและเจ้าหน้าที่ผู้เชี่ยวชาญของ บสย. มาพบลูกค้าในพื้นที่จังหวัดสงขลา เพื่อร่วมเปิดประตูสู่โอกาสให้ผู้ประกอบการ SMEs เข้าถึงแหล่งเงินทุนได้มากขึ้น
“ผมได้เดินทางไปร่วมงานมหกรรมคลินิกหมอหนี้ บสย. ในภูมิภาคภาคต่างๆ ครั้งนี้เราสัญจรมาจัดงานเป็นครั้งสุดท้ายของปี 62 ที่ อ.หาดใหญ่ จ.สงขลา เพื่อตอกย้ำการทำงานอย่างเข้มข้น ภายใต้แนวคิด 3 เติม คือ 1.เติมทุน 2.เติมความรู้ และ 3.เติมคุณภาพชีวิต ผมเชื่อมั่นว่า สิ่งหนึ่งที่ผู้ประกอบการ SMEs ต้องการ นั่นคือ สินเชื่อ เพื่อนำไปใช้ในการต่อยอดและพัฒนาธุรกิจ ซึ่งปัจจุบันประเทศไทยมีผู้ประกอบการ SMEs ประมาณ 5,000,000 ราย แต่มีผู้ประกอบการ SMEs ที่เข้าถึงและได้รับสินเชื่อแบบถูกที่ ถูกทาง ถูกเวลา ถูกราคา ประมาณ 20% เท่านั้น จึงมีผู้ประกอบการ SMEs ที่ใช้เงินเก็บ หยิบยืมเงินพี่น้องหรือเงินกู้นอกระบบมาใช้ในการทำธุรกิจ ผู้ประกอบการ SMEs จึงอยู่ในสภาพหนูติดจั่น อยู่ในวงจรหนี้อย่างไม่จบสิ้น บรรษัทประกันสินเชื่ออุตสาหกรรมขนาดย่อม หรือ บสย. ทำหน้าที่ปลดพันธนาการและความเจ็บปวดเหล่านั้น ให้ผู้ประกอบการ SMEs” ดร.รักษ์กล่าว
กรรมการและผู้จัดการทั่วไป บสย. ย้ำอีกว่า “โครงการค้ำประกันสินเชื่อ Portfolio Guarantee Scheme ระยะที่ 8 หรือ PGS8 ซึ่งเป็นโครงการล่าสุดของ บสย. มีความโดดเด่นและตอบโจทย์ความต้องการที่แท้จริงของลูกค้าเพิ่มมากขึ้น โดยโครงการเดิมก่อนหน้านี้ ฟรีค่าธรรมเนียม 1 ปี แต่สภาพความเป็นจริงนั้น หากลูกค้าเจอวิกฤตทางการเงิน การให้บริการแบบฟรีค่าธรรมเนียมเพียง 1 ปี ย่อมไม่เพียงพอ แต่โครงการค้ำประกันสินเชื่อ PGS8 ฟรีค่าธรรมเนียม 2 ปี และพิเศษยิ่งกว่านั้น คือ ธนาคารกรุงไทยและธนาคารออมสิน จะยกเว้นการเก็บค่าธรรมเนียมต่อให้อีก 2 ปี การฟรีค่าธรรมเนียมจึงขยายรวมเป็น 4 ปี นับว่าเป็นระยะเวลาที่เหมาะสมกับผู้ประกอบการทั้งรายเก่าที่ต้องฟันฝ่าวิกฤตเศรษฐกิจชะลอตัวในช่วงนี้ และเหมาะสำหรับลูกค้าใหม่ที่ธุรกิจยังอยู่ในระยะเริ่มต้น สำหรับผู้ประกอบการที่สนใจ สามารถสอบถามรายละเอียดและขอรับคำปรึกษาผ่านระบบออนไลน์ที่ www.tcg.or.th / Line@: doctor.tcg และ บสย. Call Center 0-2890-9999”

ที่มา : https://www.thaigov.go.th/news/contents/details/24205
