รัฐบาลไทย-ข่าวทำเนียบรัฐบาล-พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ทรงร่วมประชุม  Asia Pacific Youth Forum

วันจันทร์ที่ 2 ธันวาคม 2562
พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ทรงร่วมประชุม  Asia Pacific Youth Forum
ระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ พร้อมด้วย สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทรงร่วมงานการประชุม Asia Pacific Youth Forum : Youth at the front of the HIV response
วันนี้ (2 ธันวาคม 2562) พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ พร้อมด้วย สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทรงร่วมงานการประชุม Asia Pacific Youth Forum : Youth at the front of the HIV response ณ ห้องอเนกประสงค์ ชั้น 13 อาคารภูมิสิริมังคลานุสรณ์ โรงพยาบาลจุฬาลงกรณ์ สภากาชาดไทย โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ผู้บริหารกระทรวงสาธารณสุข ผู้บริหารแผนงานเอดส์ระดับประเทศ ผู้นำเยาวชน ผู้ปฏิบัติงานด้านเยาวชนในองค์กรระหว่างประเทศ เจ้าหน้าที่จากประเทศในเอเชียและแปซิฟิก ร่วมประชุมเฝ้ารับเสด็จกว่า 120 คน
นายอนุทิน ชาญวีกูล รองนายกรัฐมนตรีและรัฐมนตรีว่าการกระทรวงสาธารณสุข กราบทูลรายงานว่า ตามที่พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ทรงดำรงตำแหน่งทูตสันถวไมตรีของโครงการโรคเอดส์แห่งสหประชาชาติ (UNAIDS Goodwill Ambassador for HIV Prevention for Asia and the Pacific) ในการป้องกันเอชไอวีในภูมิภาคเอเชียและแปซิฟิก ด้วยประจักษ์ถึงพระปรีชาสามารถและพระกรณียกิจ การทรงงานที่เกี่ยวข้องกับโรคเอดส์โดยเฉพาะการลดการติดเชื้อจากแม่สู่ลูก โครงการเกี่ยวกับยาป้องกันก่อนการติดเชื้อ   เอชไอวี หรือ PrEP รวมถึงการป้องกันดูแลรักษาการติดเชื้อเอชไอวีมาอย่างต่อเนื่อง องค์กรระหว่างประเทศ UNAIDS UNICEF UNDP YOUTH LEAD ส่วนราชการ และองค์กรที่เกี่ยวข้อง ได้จัดการประชุม Asia Pacific Youth Forum เพื่อเทิดพระเกียรติแด่พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ในโอกาสดังกล่าว
สำหรับสถานการณ์ผู้ป่วยติดเชื้อเอชไอวีหรือโรคเอดส์ ทั้งในประเทศไทยและภูมิภาคเอเชียแปซิฟิก ที่ผ่านมาการติดเชื้อเอชไอวีในกลุ่มเยาวชนมีแนวโน้มเพิ่มสูงขึ้น หน่วยงานและองค์กรต่าง ๆ ทั่วโลกยังคงให้ความสำคัญ โดยเฉพาะการให้ความรู้ การรณรงค์ในกลุ่มเด็กและเยาวชน เนื่องจากเป็นกลุ่มที่สามารถรับรู้ ปรับเปลี่ยนพฤติกรรมการป้องกันการแพร่ระบาดได้อย่างมีประสิทธิภาพ ผลการประชุมครั้งนี้ก่อให้เกิดความร่วมมือในการแก้ไขปัญหาเอชไอวีของเครือข่ายเยาวชนในระดับภูมิภาค และมีส่วนผลักดันให้เกิดการมีส่วนร่วมในการเชื่อมต่อ แลกเปลี่ยนประสบการณ์การป้องกันและแก้ไขปัญหาเอดส์ได้
ในการนี้ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ ทรงประทานเกียรติบัตรแก่ผู้แทนเยาวชน จำนวน 5 ราย และประทานของที่ระลึกแก่ผู้แทนประเทศที่เข้าร่วมประชุม จำนวน 20 ราย ซึ่งผู้เข้าร่วมประชุมจากประเทศในเอเชียและแปซิฟิก รวม 20 ประเทศ ได้แก่ บรูไนดารุสซาลาม กัมพูชา อินโดนีเซีย ลาว มาเลเซีย เมียนมาร์ ฟิลิปปินส์ สิงคโปร์ ฟิจิ จีน มองโกเลีย เนปาล อินเดีย ปากีสถาน ติมอร์-เลสเต ปาปัวนิวกีนี เวียดนาม ศรีลังกา บังคลาเทศ  และไทย กิจกรรมการประชุมประกอบด้วย การอภิปราย เพื่อแลกเปลี่ยนแนวทางการดำเนินงานด้านเอช ไอวีในกลุ่มเยาวชน การระดมความคิดเห็นในการจัดทำบทเรียนที่ดีในระดับภูมิภาค และจัดศึกษาดูงาน
*************************** 2 ธันวาคม 2562

ที่มา : https://www.thaigov.go.th/news/contents/details/24975
