รัฐบาลไทย-ข่าวทำเนียบรัฐบาล-กบข. โชว์ผลงานเด่นด้าน ESG และด้านสื่อสารสมาชิก ประเดิมปี 2563 คว้าอีก 2 รางวัลจาก Asia Asset Management

วันจันทร์ที่ 27 มกราคม 2563
กบข. โชว์ผลงานเด่นด้าน ESG และด้านสื่อสารสมาชิก ประเดิมปี 2563 คว้าอีก 2 รางวัลจาก Asia Asset Management
กบข.คว้า 2 รางวัล Best ESG Strategy (Thailand) และ Best Pension Fund for Member Communications (ASEAN) จาก Asia Asset Management ตอกย้ำความสำเร็จจากผลงานการผลักดันธรรมาภิบาลในตลาดทุนผ่าน ESG Investment
กบข. คว้า 2 รางวัล Best ESG Strategy (Thailand) และ Best Pension Fund for Member Communications (ASEAN) จาก Asia Asset Management ตอกย้ำความสำเร็จจากผลงานการผลักดันธรรมาภิบาลในตลาดทุนผ่าน ESG Investment และเปลี่ยนยุทธศาสตร์การสื่อสารให้สมาชิกเป็นศูนย์กลาง (Member Centric)
นายวิทัย รัตนากร เลขาธิการคณะกรรมการ กองทุนบำเหน็จบำนาญข้าราชการ (กบข.) เปิดเผยว่า Asia Asset Management วารสารชั้นนำด้านการบริหารสินทรัพย์และการลงทุนของภูมิภาคเอเชีย – แปซิฟิก ได้พิจารณาผลงานในปี 2562 และคัดเลือกให้ กบข. เป็นผู้ชนะเลิศใน 2 รางวัลใหญ่ โดย กบข. ได้รับรางวัลระดับประเทศ 1 รางวัล และรางวัลระดับอาเซียน 1 รางวัล
“ความคิดริเริ่มและผลงานที่เด่นชัดด้านการลงทุนที่ให้ความสำคัญกับปัจจัยสิ่งแวดล้อม สังคม และธรรมมาภิบาล หรือ ESG Investment และเป็นผู้นำที่ทำให้เกิดกระแสตื่นตัวเรื่องนี้ในตลาดทุนไทย ทำให้ กบข. ได้รับรางวัล Best ESG Strategy (Thailand) ขณะที่ผลงานด้านสื่อสารสมาชิกถือว่าโดดเด่นที่สุดในอาเซียน จนทำให้ได้รับรางวัล Best Pension Fund for Member Communications (ASEAN) นับเป็นความภูมิใจอย่างยิ่ง ทำให้สมาชิกเชื่อมั่นและไว้วางใจว่า กบข. ดำเนินกลยุทธ์บริหารองค์กรและสื่อสารสมาชิกได้เป็นอย่างดี มีผลงานเป็นที่ยอมรับในระดับประเทศและในภูมิภาคอาเซียน” นายวิทัย กล่าว
สำหรับผลงานเด่นด้าน ESG ในปีที่ผ่านมาที่ถือเป็นความสำเร็จระดับประเทศของ กบข. คือการริเริ่มและผลักดันให้นักลงทุนสถาบันไทย 32 ราย ลงนามความร่วมมือกำหนดแนวปฏิบัติการระงับลงทุนในกิจการที่มีปัญหาธรรมาภิบาล (Negative List Guideline) เพื่อกระตุ้นให้เกิดการตระหนักและส่งเสริมธรรมาภิบาลการลงทุนของนักลงทุนสถาบันในประเทศ รวมถึงการจัดตั้ง ESG-focused portfolio สำหรับหุ้นไทย และการนำปัจจัย ESG มาเป็นส่วนหนึ่งในการคัดเลือกผู้จัดการกองทุน เป็นต้น
ส่วนผลงานด้านสมาชิกที่ทำให้ กบข. ได้รับรางวัลระดับภูมิภาค นายวิทัย กล่าวว่า ในปีที่ผ่านมา กบข. ได้ปฏิวัติรูปแบบการสื่อสารเข้าสู่ดิจิทัลแพลตฟอร์มภายใต้ยุทธศาสตร์ “สมาชิกคือศูนย์กลาง” (Member Centric) โดยมี My GPF Application เป็นแพลตฟอร์มหลักในการสื่อสารและให้บริการสมาชิกครบวงจร นับแต่วันแรกที่เป็นสมาชิก กบข. จนสิ้นสมาชิกภาพ (End-to-End) สมาชิกสามารถใช้บริการทุกอย่างได้สะดวกรวดเร็วผ่านแอปพลิเคชั่นดังกล่าว อาทิ การบริหารจัดการบัญชี การเลือกแผนการลงทุน การเพิ่มสัดส่วนการออม และ การกดรับสิทธิพิเศษส่วนลดสวัสดิการและส่วนลดร้านค้า โดยปีที่ผ่านมามียอดกดใช้บริการทุกเมนูรวมกันถึงกว่า 14 ล้านครั้ง เพิ่มขึ้นกว่าร้อยละ 535 เมื่อเทียบกับปี 2561 และยอดกดรับสิทธิผ่านเมนูสิทธิพิเศษกว่า 480,000 ครั้ง เพิ่มขึ้นกว่าร้อยละ 545 เมื่อเทียบกับปี 2561 เป็นต้น
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1 ล้านคน มีมูลค่าสินทรัพย์สุทธิประมาณ 950,000 ล้านบาท (ข้อมูล ณ 31 ธ.ค. 2562)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/26083
