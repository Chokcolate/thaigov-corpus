รัฐบาลไทย-ข่าวทำเนียบรัฐบาล-รมว.อนุทิน ติดตามการควบคุมป้องกันโรคไข้เลือดออกที่ จังหวัดเลย

วันเสาร์ที่ 20 กรกฎาคม 2562
รมว.อนุทิน ติดตามการควบคุมป้องกันโรคไข้เลือดออกที่ จังหวัดเลย
รัฐมนตรีว่าการกระทรวงสาธารณสุข ลงพื้นที่ติดตามการควบคุมป้องกันโรคไข้เลือดออกที่จังหวัดเลย  ขอความร่วมมือประชาชนร่วมกำจัดแหล่งเพาะพันธุ์ยุงลายในบ้าน และไปพบแพทย์เร็วเมื่อป่วยและมีไข้สูง
รัฐมนตรีว่าการกระทรวงสาธารณสุข ลงพื้นที่ติดตามการควบคุมป้องกันโรคไข้เลือดออกที่จังหวัดเลย   ขอความร่วมมือประชาชนร่วมกำจัดแหล่งเพาะพันธุ์ยุงลายในบ้าน และไปพบแพทย์เร็วเมื่อป่วยและมีไข้สูง
วันนี้ (20 กรกฎาคม 2562) ที่จังหวัดเลย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สวัสดิ์ อภิวัจนีวงศ์ สาธารณสุขนิเทศก์ เขตสุขภาพที่ 8 และคณะ ตรวจเยี่ยมโรงพยาบาลสมเด็จพระยุพราชด่านซ้าย และโรงพยาบาลเชียงคาน ติดตามการดำเนินงานควบคุมป้องกันโรคไข้เลือดออก เพื่อให้กำลังใจเจ้าหน้าที่ พร้อมสนับสนุนการทำงาน และให้สัมภาษณ์ว่าขณะนี้ประเทศไทยอยู่ในช่วงฤดูฝน จำนวนผู้ป่วยโรคไข้เลือดออกมีแนวโน้มเพิ่มขึ้นเช่นเดียวกับในประเทศต่างๆในภูมิภาคเอเชีย เนื่องจากเข้ารอบวงจรการระบาดของโรค รวมทั้งการมีฝนตกชุกในหลายพื้นที่ ทำให้มีแหล่งน้ำขัง มีภาชนะที่ใช้เก็บกักน้ำในบ้าน กลายเป็นแหล่งเพาะพันธุ์ของยุงลายได้
โดยในช่วงสัปดาห์ที่ผ่านมาได้รับรายงานผู้ป่วย จำนวน 4,503 ราย ทำให้มีผู้ป่วยสะสม 49,174 ราย เสียชีวิต 64 ราย คาดว่าทั้งปีจะพบผู้ป่วยถึง 130,000 ราย  ได้สั่งการให้ทุกจังหวัดทั่วประเทศ เข้มงวดระบบเฝ้าระวังโรค ให้สถานบริการทั้งรัฐและเอกชนต้องรายงานเมื่อพบผู้ป่วย เพื่อให้ควบคุมโรคได้ทันเวลา เปิดศูนย์ปฏิบัติการฉุกเฉิน เมื่อพบผู้ป่วยเข้าเกณฑ์ที่กำหนด รณรงค์กำจัดแหล่งเพาะพันธุ์ยุง และจิตอาสาพัฒนาสิ่งแวดล้อมร่วมกับหน่วยงานท้องถิ่น ประสานท้องถิ่นพ่นสารเคมีกำจัดยุง เตรียมความพร้อมเรื่องการรักษาพยาบาล โดยจัดให้มีแพทย์ที่ปรึกษา มีคู่มือการดูแลรักษา และจัดอบรมแพทย์จบใหม่  ซึ่งส่วนกลางพร้อมสนับสนุนการทำงานเพื่อให้ประชาชนมีความปลอดภัยมากที่สุด
“ขอแนะนำพี่น้องประชาชน ท่านต้องดูแลตัวเองให้ดี อย่าให้มีแหล่งน้ำนิ่ง น้ำขังอยู่ในบ้าน เห็นยุงต้องรีบกำจัดอันนี้เป็นสิ่งแรกที่จะต้องรีบทำ สิ่งที่สองก็คือถ้าสมาชิกในบ้านมีไข้ในช่วงนี้ก็ขอให้ตั้งสมมติฐานว่าติดเชื้อไว้ก่อนอย่ากินแค่ยาแก้ปวดแล้วก็รักษาตัวอยู่ที่บ้าน ควรจะรีบไปถึงมือแพทย์ให้เร็วที่สุด ผมจะกำชับทางแพทย์ หากมีผู้ป่วยเข้ามาด้วยอาการไข้ ก็ให้ตั้งสมมติฐานไว้ก่อนว่ามีความเสี่ยงที่จะติดเชื้อไข้เลือดออก” นายอนุทิน กล่าว
สำหรับจังหวัดเลย ตั้งแต่ต้นปี พบผู้ป่วย 832 รายเสียชีวิต 2 ราย จำนวนผู้ป่วยมากเป็นอันดับ 8 ของประเทศ ได้เปิดศูนย์ปฏิบัติการฉุกเฉิน มีผู้ว่าราชการจังหวัดเป็นผู้บัญชาการเหตุการณ์ จัดอบรมแพทย์ พยาบาล เรื่องการรักษาดูแล ประสานท้องถิ่นดูแลในพื้นที่สาธารณะ บ้านเรือนประชาชน สนับสนุนยาเวชภัณฑ์ เครื่องพ่นยุง โดยที่โรงพยาบาลเชียงคานมีนวตกรรมการควบคุมป้องกันโรคไข้เลือดออก นำมุ้งมากางให้ผู้ป่วยไข้เลือดออกที่นอนโรงพยาบาล แบ่งตามระยะของโรค โดยสีขาว-ระยะไข้ สีชมพู-ระยะวิกฤติ สีเขียว-ระยะพักฟื้น ช่วยให้ง่ายต่อผู้ดูแลผู้ป่วยและการป้องกันการถูกยุงกัดไม่ไปแพร่เชื้อต่อ ซึ่งเป็นพื้นฐานเบื้องต้นที่ป้องกันด้วยตัวเอง
*************************************** 20 กรกฎาคม 2562

ที่มา : https://www.thaigov.go.th/news/contents/details/21667
