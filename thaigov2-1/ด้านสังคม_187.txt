รัฐบาลไทย-ข่าวทำเนียบรัฐบาล-สำนักงานปลัดกระทรวงสาธารณสุข คว้ารางวัลเลิศรัฐ ระดับยอดเยี่ยม ประจำปี 2562

วันศุกร์ที่ 13 กันยายน 2562
สำนักงานปลัดกระทรวงสาธารณสุข คว้ารางวัลเลิศรัฐ ระดับยอดเยี่ยม ประจำปี 2562
สำนักงานปลัดกระทรวงสาธารณสุข รับรางวัลเลิศรัฐ ระดับยอดเยี่ยม ด้วยผลงานรางวัลระดับดีเด่นทั้ง 3 สาขาในปีเดียวกัน มีหน่วยงานสังกัดสำนักงานปลัดกระทรวงสาธารณสุขได้รับรางวัลรวม 20 ผลงาน ระดับดีเด่น และระดับดี
สำนักงานปลัดกระทรวงสาธารณสุข รับรางวัลเลิศรัฐ ระดับยอดเยี่ยม ด้วยผลงานรางวัลระดับดีเด่นทั้ง 3 สาขาในปีเดียวกัน มีหน่วยงานสังกัดสำนักงานปลัดกระทรวงสาธารณสุขได้รับรางวัลรวม 20 ผลงาน ระดับดีเด่น และระดับดี ทั้ง 3 สาขา ในงานมอบรางวัลเลิศรัฐ ประจำปี พ.ศ.2562
วันนี้ (13 กันยายน 2562) ที่อิมแพค เมืองทองธานี จ.นนทบุรี นายแพทย์สุขุม กาญจนพิมาย ปลัดกระทรวงสาธารณสุข เข้ารับรางวัลเลิศรัฐประจำปี พ.ศ.2562 “Shift to the future : ภาครัฐปรับ อนาคตเปลี่ยน” จากสำนักงาน ก.พ.ร. โดยมีนายวิษณุ เครืองาม รองนายกรัฐมนตรี เป็นประธานมอบรางวัล และให้สัมภาษณ์ว่า สำนักงานปลัดกระทรวงสาธารณสุข ได้รับรางวัลเลิศรัฐระดับยอดเยี่ยม ซึ่งเป็นรางวัลที่มอบให้กับส่วนราชการที่ได้รับรางวัลระดับดีเด่นทั้ง 3 สาขาในปีเดียวกันได้แก่ 1.สาขาคุณภาพการบริหารจัดการภาครัฐ ตามเกณฑ์การประเมินสถานะของหน่วยงานภาครัฐในการเป็นระบบราชการ 4.0(PMQA 4.0) โดยสำนักงานปลัดกระทรวงสาธารณสุขได้ ระดับดีเด่น 2.สาขาบริการภาครัฐ ได้แก่ประเภทนวัตกรรมการบริการ ระดับดีเด่น 3 ผลงาน ประเภทพัฒนาบริการ ระดับดีเด่น 3 ผลงาน และประเภทพัฒนาการบริการ ระดับดี 9 ผลงาน 3.สาขาการบริหารราชการแบบมีส่วนร่วม ได้แก่ ประเภทรางวัลสัมฤทธิผลประชาชนมีส่วนร่วม ระดับดีเด่น 1 ผลงาน ระดับดี 1 ผลงาน ประเภทรางวัลเปิดใจใกล้ชิดประชาชน ระดับดี 1 ผลงาน
นายแพทย์สุขุมกล่าวต่อว่า สำนักงานปลัดกระทรวงสาธารณสุขได้มีการสนับสนุนการนำเทคโนโลยีดิจิทอลหรือนวัตกรรมมาใช้ในการทำงาน เกิดการเปลี่ยนแปลงเกิดผลลัพธ์ในทางที่ดีขึ้น วัดผลได้ ผลงานความโดดเด่นของระบบราชการ 4.0 ทั้งสามมิติ ได้แก่ ระบบราชการที่เปิดกว้างและเชื่อมโยงกัน ระบบราชการที่ยึดประชาชน เป็นศูนย์กลาง และระบบราชการที่มีสมรรถนะสูงและทันสมัย อาทิ การลดความแออัดด้วยบริการคีออส เช็คอิน (Kiosk check in)  การบริการรับ-จ่ายเงินด้วย e-Payment จัดทำระบบ Network/ Supply Chain จัดบริการส่งยาทางไปรษณีย์ จัดช่องทางด่วนสำหรับการคัดกรองเฉพาะโรคหรือเฉพาะกลุ่มวัย (Fast Screen & Fast Track) รวมทั้งแผนการยกระดับสู่การเป็นระบบราชการ 4.0 ในอนาคตสองถึงสามปีข้างหน้า
**************************************  13 กันยายน 2562

ที่มา : https://www.thaigov.go.th/news/contents/details/23076
