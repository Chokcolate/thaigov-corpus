รัฐบาลไทย-ข่าวทำเนียบรัฐบาล-สธ. ชี้หน้ากากอนามัยใช้ครั้งเดียวทิ้ง

วันอังคารที่ 3 มีนาคม 2563
สธ. ชี้หน้ากากอนามัยใช้ครั้งเดียวทิ้ง
กระทรวงสาธารณสุข ชี้หน้ากากอนามัยใช้ได้ครั้งเดียว นำมาซักใช้ซ้ำไม่ได้ อาจปนเปื้อนเชื้อโรค แนะประชาชนทั่วไปใช้หน้ากากผ้าเมื่อต้องเข้าไปในที่ชุมชน
วันนี้ (3 มีนาคม 2563) แพทย์หญิงพรรณพิมล วิปุลากร อธิบดีกรมอนามัย ให้สัมภาษณ์กรณีข่าวการจับกุมผู้นำหน้ากากอนามัยใช้แล้วมาจำหน่าย ว่า การกระทำดังกล่าวเป็นการกระทำผิดกฎหมาย หลอกลวง และเป็นอันตรายต่อประชาชน เนื่องจากหน้ากากอนามัยออกแบบเพื่อการใช้ครั้งเดียวแล้วทิ้ง ไม่สามารถซัก รีด และนำกลับมาใช้ใหม่ได้ และอาจมีการปนเปื้อนเชื้อโรค ทำให้เกิดการแพร่กระจายเชื้อ จึงขอให้ประชาชนระมัดระวังผู้ที่ฉวยโอกาส ควรซื้อจากแหล่งที่ได้มาตรฐาน
แพทย์หญิงพรรณพิมล กล่าวต่อว่า การใช้หน้ากากป้องกันโรคควรใช้ให้เหมาะสมกับสถานการณ์ โดยกลุ่มที่มีความเสี่ยงสูง เช่นบุคลากรการแพทย์ที่รักษาผู้ป่วยโรคระบบทางเดินหายใจรุนแรง ควรใช้ชนิด N95 ส่วนกลุ่มบุคลากรที่สัมผัสกับผู้ป่วยโรคระบบทางเดินหายใจทุกโรค และผู้ที่มีอาการระบบทางเดินหายใจ มีอาการไอ จาม ใช้หน้ากากอนามัยทางการแพทย์ สำหรับกลุ่มที่มีความเสี่ยงต่ำ เช่น บุคลากรสาธารณสุขที่ไม่คลุกคลีกับผู้ป่วย และประชาชนทั่วไปที่ไม่ได้ป่วย แนะนำให้ใช้หน้ากากผ้า เมื่อต้องเข้าไปในแหล่งชุมชนที่มีผู้คนหนาแน่น หรือใช้รถขนส่งสาธารณะ ซึ่งข้อดีของหน้ากากผ้า คือสามารถนำมาซักให้สะอาดแล้วใช้ซ้ำได้อีก และเย็บใช้ได้เอง
*******************************  3 มีนาคม 2563

ที่มา : https://www.thaigov.go.th/news/contents/details/26882
