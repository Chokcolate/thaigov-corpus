รัฐบาลไทย-ข่าวทำเนียบรัฐบาล-ผช.รมว.พม. พร้อมสายด่วน พม. โทร. 1300 ลงพื้นที่ช่วยเหลือ 16 ครอบครัวผู้ประสบปัญหาทางสังคม ในชุมชนวัดวิเศษการ - วัดฉิมทายกาวาส แขวงศิริราช เขตบางกอกน้อย กทม.

วันศุกร์ที่ 13 มีนาคม 2563
ผช.รมว.พม. พร้อมสายด่วน พม. โทร. 1300 ลงพื้นที่ช่วยเหลือ 16 ครอบครัวผู้ประสบปัญหาทางสังคม ในชุมชนวัดวิเศษการ - วัดฉิมทายกาวาส แขวงศิริราช เขตบางกอกน้อย กทม.
ผช.รมว.พม. พร้อมสายด่วน พม. โทร. 1300 ลงพื้นที่ช่วยเหลือ 16 ครอบครัวผู้ประสบปัญหาทางสังคม ในชุมชนวัดวิเศษการ - วัดฉิมทายกาวาส แขวงศิริราช เขตบางกอกน้อย กทม.
วันนี้ (13 มี.ค. 63) เวลา 13.30 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยศูนย์ช่วยเหลือสังคม สายด่วน พม. โทร. 1300 และหน่วยงานที่เกี่ยวข้อง ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ทั้งเด็ก เยาวชน ผู้สูงอายุ คนพิการ และผู้ด้อยโอกาสที่ประสบปัญหาทางสังคม รวมจำนวน 16 ครอบครัว ณ ชุมชนวัดวิเศษการ และชุมชนวัดฉิมทายกาวาส แขวงศิริราช เขตบางกอกน้อย กรุงเทพฯ
นายสากล กล่าวว่า วันนี้ ตนพร้อมด้วยศูนย์ช่วยเหลือสังคม สายด่วน พม. โทร. 1300 และหน่วยงานที่เกี่ยวข้อง ได้แก่ 1. กรมพัฒนาสังคมและสวัสดิการ 2. กรมส่งเสริมและพัฒนาคุณภาพชีวิตคนพิการ 3. กรมกิจการผู้สูงอายุ 4. กรมกิจการเด็กและเยาวชน โดยบ้านพักเด็กและครอบครัวกรุงเทพมหานคร 5. สำนักงานเขตบางกอกน้อย โดยฝ่ายพัฒนาชุมชน และ 6. ศูนย์บริการสาธารณสุข 30 วัดเจ้าอาม รวมทั้งอาสาสมัครพัฒนาสังคมและความมั่นคงของมนุษย์ (อพม.) ได้ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ที่ประสบปัญหาทางสังคม รวมจำนวน 16 ครอบครัว ณ ชุมชนวัดวิเศษการ และชุมชนวัดฉิมทายกาวาส แขวงศิริราช เขตบางกอกน้อย กรุงเทพฯ อาทิ 1) หญิงชราอายุ 83 ปี อาศัยอยู่กับบุตรชายอายุ 52 ปี ในเพิงพักไม่มีเลขที่ ไม่มีไฟฟ้า ต้องต่อน้ำประปามาใช้จากข้างบ้าน มีรายได้จากเบี้ยยังชีพผู้สูงอายุ และการรับจ้างทั่วไปของลูกชาย แต่ไม่สม่ำเสมอ 2) หญิงชราอายุ 66 ปี พิการทางการเคลื่อนไหว ป่วยเป็นโรครูมะตอย และความดันโลหิตสูง อาศัยอยู่เพียงลำพังภายในเพิงพักสภาพเก่าทรุดโทรม ต้องขายน้ำอัดลมที่บ้านเพื่อหารายได้เลี้ยงดูตนเอง 3) หญิงชราอายุ 60 ปี พิการทางการเคลื่อนไหว แต่สามารถช่วยเหลือตนเองได้ในกิจวัตรประจำวัน อาศัยอยู่กับสามี อายุ 64 ปี ไม่ได้ประกอบอาชีพ เนื่องจากป่วยเส้นเลือดในสมองตีบ แต่สามารถช่วยเหลือตนเองได้ และหลานอีก 3 คน อายุระหว่าง 5 - 13 ปี ครอบครัวมีรายได้ไม่เพียงพอ และ 4) ชายอายุ 52 ปี พิการทางการเคลื่อนไหวและการได้ยินหรือสื่อความหมาย เนื่องจากเส้นเลือดในสมองแตก อาศัยอยู่ในบ้านเช่ากับภรรยาวัย 54 ปี และลูกชายอีก 2 คน ครอบครัวมีรายได้ไม่เพียงพอ และมีหนี้นอกระบบ เป็นต้น
นายสากล กล่าวต่อไปว่า ทั้งนี้ หน่วยงานสังกัดกระทรวง พม. และหน่วยงานที่เกี่ยวข้อง ได้ร่วมกันประเมินทางสังคมและตรวจสอบข้อเท็จจริง เพื่อให้ความช่วยเหลือทั้งในระยะเร่งด่วนและระยะยาว ดังนี้ 1) มอบเครื่องอุปโภคบริโภคที่จำเป็น 2) นำเรื่องของครอบครัวต่างๆ ที่มีเด็ก เยาวชน ผู้สูงอายุ คนพิการ และผู้ด้อยโอกาสที่ประสบปัญหาทางสังคม เข้าพิจารณาเพื่อขอรับเงินสงเคราะห์ 3) ซ่อมแซม ปรับปรุงที่อยู่อาศัยให้มีความมั่นคง เหมาะสม และถูกสุขลักษณะสำหรับกลุ่มเป้าหมาย 4) ตรวจสุขภาพและรักษาพยาบาลผู้ป่วยอย่างต่อเนื่อง 5) มอบหมายให้ อพม. ในชุมชน เยี่ยมบ้านเพื่อช่วยดูแลกลุ่มเป้าหมายอย่างสม่ำเสมอ 6) ให้คำปรึกษาแนะนำเรื่องการประกอบอาชีพและการส่งเสริมรายได้ที่เพียงพอและมั่นคง 7) ให้คำปรึกษาแนะนำเพื่อขอรับสิทธิสวัสดิการต่างๆ ตามกฎหมาย และ 8) หารือแนวทางร่วมกันในการช่วยเหลือกลุ่มเป้าหมายเพื่อ การพัฒนาคุณภาพชีวิตที่ดีในระยะยาวต่อไป
นายสากล กล่าวเพิ่มเติมว่า หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและดำเนินการช่วยเหลืออย่างเต็มที่

ที่มา : https://www.thaigov.go.th/news/contents/details/27139
