รัฐบาลไทย-ข่าวทำเนียบรัฐบาล-‘ก.แรงงาน’ จัดกิจกรรม ‘บริจาคโลหิตเฉลิมพระเกียรติพระบาทสมเด็จพระเจ้าอยู่หัว’ ครั้งที่ 11

วันศุกร์ที่ 20 ธันวาคม 2562
‘ก.แรงงาน’ จัดกิจกรรม ‘บริจาคโลหิตเฉลิมพระเกียรติพระบาทสมเด็จพระเจ้าอยู่หัว’ ครั้งที่ 11
ปลัดแรงงาน กล่าวเปิดกิจกรรมกระทรวงแรงงานร่วมบริจาคโลหิตเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก ครั้งที่ 11 เน้นย้ำให้ผู้ที่เข้าร่วมกิจกรรม ตระหนักถึงความเสียสละและร่วมกันทำความดีเพื่อตอบแทนคุณแผ่นดินด้วยหัวใจ โดยไม่หวังผลตอบแทน
วันนี้ (20 ธ.ค.62) เวลา 10.30 น. นายสุทธิ สุโกศล ปลัดกระทรวงแรงงาน เป็นประธานกล่าวเปิด "กิจกรรมกระทรวงแรงงานร่วมบริจาคโลหิตเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก" ครั้งที่ 11 และตรวจเยี่ยมให้กำลังใจผู้บริจาคโลหิต ณ บริษัท ในกลุ่มสยามสตีล อำเภอพระประแดง จังหวัดสมุทรปราการ โดย ปลัดกระทรวงแรงงาน กล่าวว่า “เนื่องในโอกาสมหามงคลพระราชพิธีบรมราชาภิเษก พุทธศักราช 2562 กระทรวงแรงงานจึงได้กำหนดจัดกิจกรรมดังกล่าวขึ้น โดยร่วมมือกับหน่วยงานภาครัฐและองค์กรภาคเอกชน ในการจัดกิจกรรมเพื่อร่วมกันสืบสานพระราชปณิธานของพระบาทสมเด็จพระเจ้าอยู่หัว   ที่จะพัฒนาประเทศชาติให้มีความเจริญรุ่งเรือง และประชาชนมีความเป็นอยู่ที่ดีขึ้น รวมทั้งเป็นการสนับสนุนการจัดหาโลหิตให้สภากาชาดไทย ในการนำโลหิตไปช่วยเหลือประชาชนและพี่น้องผู้ใช้แรงงานที่ประสบอันตรายจากการทำงาน ตลอดจนเป็นการสนับสนุนและส่งเสริมให้สถานประกอบกิจการและผู้ที่เข้าร่วมกิจกรรม ตระหนักถึงความเสียสละและร่วมกันทำความดีเพื่อตอบแทนคุณแผ่นดินด้วยหัวใจ โดยไม่หวังผลตอบแทน”
โดยการจัดกิจกรรมในครั้งนี้มีกลุ่มเป้าหมาย เป็นเจ้าหน้าที่บริษัท ในกลุ่มสยามสตีล และผู้เข้าร่วมกิจกรรมบริจาคโลหิต จำนวน 150 คน ซึ่งมีเป้าหมายดำเนินการจำนวนทั้งสิ้น 15 ครั้ง ประกอบด้วย ในพื้นที่กระทรวงแรงงาน 3 ครั้ง และในสถานประกอบกิจการ 12 ครั้ง ระหว่างวันที่ 4 พ.ค. 62 - 4 พ.ค.63
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพและข่าว
20 ธันวาคม 2562

ที่มา : https://www.thaigov.go.th/news/contents/details/25369
