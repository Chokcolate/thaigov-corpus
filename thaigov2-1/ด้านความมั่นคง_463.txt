รัฐบาลไทย-ข่าวทำเนียบรัฐบาล-1 มกรา 63 รมว.ทส. นำทีมให้กำลังใจ

วันพฤหัสบดีที่ 2 มกราคม 2563
1 มกรา 63 รมว.ทส. นำทีมให้กำลังใจ
1 มกรา 63 รมว.ทส. นำทีมให้กำลังใจ "งดให้ถุงพลาสติกแบบครั้งเดียวทิ้ง"
1 มกรา 63 รมว.ทส. นำทีมให้กำลังใจ "งดให้ถุงพลาสติกแบบครั้งเดียวทิ้ง"
วานนี้ (1 มกราคม 2563) นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และคณะผู้บริหารกระทรวงฯ ลงพื้นที่ให้กำลังใจ พร้อมรับฟังเสียงสะท้อนของพี่น้องประชาชนที่เข้ามาจับจ่ายใช้สอย เกี่ยวกับการงดให้บริการถุงพลาสติกหูหิ้วแบบใช้ครั้งเดียวทิ้งเป็นวันแรก ตลอดจนร่วมเดินรณรงค์ “Everyday Say No to Plastic Bags” ลดการใช้ถุงพลาสติกหูหิ้ว และบรรจุภัณฑ์พลาสติกแบบใช้ครั้งเดียวทิ้ง รวมถึงมอบของขวัญปีใหม่ให้กับพนักงานห้างสรรพสินค้า 4 แห่ง  ได้แก่ ห้างสรรพสินค้าเทสโก้ โลตัส สุขุมวิท 50 (อ่อนนุช) ศูนย์การค้า ดิ เอ็มโพเรียม ศูนย์การค้าเซ็นทรัล พลาซ่า ชิดลม และศูนย์การค้าสยามพารากอน กรุงเทพฯ
นายวราวุธ ศิลปอาชา กล่าวว่า วันนี้ วันที่ 1 มกราคม 2563 เป็นวันที่ประชาชนชาวไทย ได้มอบของขวัญชิ้นใหญ่ให้แก่ประเทศไทย และโลกของเรา เพราะเป็นวันดีเดย์ที่ห้างสรรพสินค้า ศูนย์การค้า ซูเปอร์มาร์เก็ต และร้านสะดวกซื้อทั่วประเทศ กว่า 75 บริษัท ซึ่งเป็นภาคีเครือข่ายภาคเอกชนของกระทรวงทรัพยากรธรรมชาติและสิ่งแวดล้อม ต่างพร้อมใจกันงดให้บริการถุงพลาสติกหูหิ้วแก่ลูกค้า ซึ่งแม้ว่าอาจทำให้เกิดความไม่สะดวกสบาย หรือเกิดปัญหาอุปสรรคต่างๆ มากมาย แต่ทุกบริษัทยินดีให้ความร่วมมือกับภาครัฐ พร้อมทั้งร่วมหาทางออกที่ดีให้กับลูกค้า โอกาสนี้ ขอให้กำลังใจพนักงานทุกคน และทุกภาคส่วน รวมถึงขอให้มั่นใจในสิ่งที่กำลังทำว่าเป็นสิ่งที่ดี เพื่อสังคมไทยจะได้มีคุณภาพชีวิตที่ดีภายใต้สิ่งแวดล้อมที่ดี โดยจากประมาณการใช้ถุงพลาสติกในประเทศไทย 40% มาจากตลาดสด เทศบาล เอกชน และแผงลอย ส่วน 30% มาจากร้านขายของชำ  และอีก 30% มาจากห้างสรรพสินค้า ซูเปอร์มาร์เก็ต และร้านสะดวกซื้อ ดังนั้น สิ่งสำคัญที่จะต้องดำเนินการต่อไปคือ การให้ความรู้ความเข้าใจแก่พี่น้องประชาชน การสนับสนุนให้ภาคเอกชนเข้ามามีส่วนร่วม  รวมถึงการปลูกฝังจิตสำนึกเกี่ยวกับสิ่งแวดล้อมให้แก่นักเรียนตั้งแต่ชั้นอนุบาล ซึ่งจะมีการหารือในเรื่องดังกล่าวต่อไป

ที่มา : https://www.thaigov.go.th/news/contents/details/25572
