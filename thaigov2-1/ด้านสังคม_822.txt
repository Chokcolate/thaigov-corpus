รัฐบาลไทย-ข่าวทำเนียบรัฐบาล-รมว.พม. ไม่ทอดทิ้งกัน เร่งช่วยเด็กหญิงกตัญูญู สู้ชีวิต รับจ้างล้างจานหาเงินเลี้ยงดูครอบครัวอีก 4 ชีวิต ที่ จ. สมุทรปราการ

วันอาทิตย์ที่ 8 มีนาคม 2563
รมว.พม. ไม่ทอดทิ้งกัน เร่งช่วยเด็กหญิงกตัญูญู สู้ชีวิต รับจ้างล้างจานหาเงินเลี้ยงดูครอบครัวอีก 4 ชีวิต ที่ จ. สมุทรปราการ
รมว.พม. ไม่ทอดทิ้งกัน เร่งช่วยเด็กหญิงกตัญูญู สู้ชีวิต รับจ้างล้างจานหาเงินเลี้ยงดูครอบครัวอีก 4 ชีวิต ที่ จ. สมุทรปราการ
วันนี้ (8 มี.ค. 63) เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนางศิวพร ฉั่วสวัสดิ์ รองผู้ว่าราชการจังหวัดสมุทรปราการ และคณะผู้บริหารกระทรวง พม. ลงพื้นที่เยี่ยมให้กำลังใจ พร้อมให้ความช่วยเหลือกรณี เด็กหญิงกตัญญู อายุ 15 ปี เรียนชั้น ม.1 ซึ่งพ่อ-แม่แยกทางกัน อาศัยอยู่กับตายายพิการ และต้องรับภาระหาเงินเพื่อเลี้ยงดูสมาชิกในครอบครัวอีก 4 คน ด้วยการรับจ้างล้างจาน โดยมีตาและยายพิการ อายุ 64 ปี ป่วยด้วยกล้ามเนื้ออ่อนแรง ไม่สามารถช่วยเหลือตัวเองได้  ซึ่งตาไม่สามารถสื่อสารทางคำพูดได้  น้าชาย อายุ 26 ปี ประกอบอาชีพรับจ้างทั่วไป รายได้ไม่แน่นอน และมีพฤติกรรมใช้ความรุนแรง เนื่องจากผลของการเสพยาเสพติด และเด็กชายซึ่งเป็นลูกของน้า อายุ 7 ปี เรียนชั้น ป.2 โดยมีรายได้เพียงจากเบี้ยความพิการและเบี้ยยังชีพผู้สูงอายุ ซึ่งทั้ง 5 ชีวิตอาศัยอยู่ด้วยกันในบ้านสภาพเก่าทรุดโทรม ในซอยเทศบาล 6 (บางนางเกรง) ถนนสุขุมวิท ตำบลบางด้วน อำเภอเมือง จังหวัดสมุทรปราการ
นายจุติ กล่าวว่า วันนี้ ตนได้เดินทางมาลงพื้นที่เพื่อเยี่ยมบ้านของครอบครัวเด็กหญิงดังกล่าว และให้ความช่วยเหลือทั้งในระยะเร่งด่วนและระยะยาว พร้อมด้วยหน่วยงานสังกัดกระทรวง พม. ได้แก่ 1) สำนักงานพัฒนาสังคมและความมั่นคงของมนุษย์จังหวัดสมุทรปราการ 2) กรมกิจการเด็กและเยาวชน โดยบ้านพักเด็กและครอบครัวจังหวัดสมุทรปราการ 3) กรมพัฒนาสังคมและสวัสดิการ โดยศูนย์คุ้มครองคนไร้ที่พึ่งจังหวัดสมุทรปราการ 4) กรมกิจการผู้สูงอายุ โดยศูนย์พัฒนาการจัดสวัสดิการสังคมผู้สูงอายุบ้านบางแค 5) กรมส่งเสริมและพัฒนาคุณภาพชีวิตคนพิการ โดยศูนย์บริการคนพิการจังหวัดสมุทรปราการ 6) กรมกิจการสตรีและสถาบันครอบครัว 7) สำนักงานปลัดกระทรวงการพัฒนาสังคมและความมั่นคงของมนุษย์ และ 8) ศูนย์ช่วยเหลือสังคม สายด่วน พม. โทร.1300 รวมทั้งหน่วยงานที่เกี่ยวข้องในพื้นที่ของกระทรวงศึกษาธิการ กระทรวงมหาดไทย และกระทรวงสาธารณสุข อีกทั้งอาสาสมัครพัฒนาสังคมและความมั่นคงของมนุษย์ (อพม.) ในพื้นที่จังหวัดสมุทรปราการ
นายจุติ กล่าวต่อไปว่า ทั้งนี้ กระทรวง พม. และหน่วยงานที่เกี่ยวข้องได้ร่วมกันให้ความให้ช่วยเหลือ ดังนี้ 1) นำเรื่องเข้าพิจารณาเพื่อขอรับเงินสงเคราะห์ผู้ประสบปัญหาทางสังคมกรณีฉุกเฉิน 2) มอบเครื่องอุปโภคบริโภคที่จำเป็นและอุปกรณ์การเรียน 3) ประสานกาชาดจังหวัดสมุทรปราการ ให้การซ่อมแซมที่อยู่อาศัยให้มีความมั่นคง ถูกสุขลักษณะ มีความเหมาะสมกับคนพิการและผู้สูงอายุ 4) ให้ อพม. ในพื้นที่ ติดตามดูแลช่วยเหลือ ตา-ยาย ที่พิการอย่างต่อเนื่อง 5) ประสานการจัดทำบัตรคนพิการให้ผู้เป็นยาย เพื่อรับสิทธิสวัสดิการต่างๆ เกี่ยวกับคนพิการ 6) นำเรื่องเข้าพิจารณาเพื่อขอรับเงินสงเคราะห์ด้านเด็ก คนพิการ และผู้สูงอายุ 7) นำเรื่องเข้าพิจารณาเพื่อขอรับเงินช่วยเหลือค่าเลี้ยงดูแบบครอบครัวอุปถัมป์รายเดือนจนครบอายุ 18 ปีบริบูรณ์ 8) ประสานความช่วยเหลือเรื่องการศึกษาอย่างต่อเนื่องของเด็กทั้งสองคน และ 9) หารือแนวทางร่วมกับหน่วยงานที่เกี่ยวข้องในพื้นที่เพื่อให้การช่วยเหลือในระยะยาวต่อไป
นายจุติ กล่าวเพิ่มเติมว่า ทั้งนี้ ตนได้มอบนโยบายสำหรับกรณีเด็กหญิงดังกล่าว และน่าจะมีอยู่ทั่วประเทศ โดยได้สั่งการให้หน่วยงานในพื้นที่ท้องถิ่นช่วยกันประเมินว่า ยังมีครอบครัวไหนบ้างที่ยังประสบปัญหาความยากลำบากและต้องการความช่วยเหลือ ซึ่งเราพร้อมที่จะช่วยเหลือประชาชนทุกคน ถ้าเราทุกคนช่วยกัน ปัญหาต่างๆ จะคลี่คลายขึ้น ซึ่งเราไม่ใช่แค่มาวันนี้แล้วกลับไป แต่ทางกระทรวง พม. มีมาตรการในการรองรับเสมอ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและช่วยเหลืออย่างเต็มที่

ที่มา : https://www.thaigov.go.th/news/contents/details/26981
