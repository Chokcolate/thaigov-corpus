รัฐบาลไทย-ข่าวทำเนียบรัฐบาล-การระดมทุนผ่านระบบ e-Bidding ครั้งแรกของการไฟฟ้าส่วนภูมิภาค

วันพุธที่ 25 กันยายน 2562
การระดมทุนผ่านระบบ e-Bidding ครั้งแรกของการไฟฟ้าส่วนภูมิภาค
เมื่อวันที่ 23 ก.ย.2562 กฟภ.ได้ระดมทุนโดยการออกพันธบัตร กฟภ. กระทรวงการคลังไม่ค้ำประกัน เพื่อเสนอขายต่อนักลงทุนสถาบัน (Institutional Investor : II) และนักลงทุนรายใหญ่ (High Net Worth : HNW) ดยวิธีการประมูลผ่านระบบอิเล็กทรอนิกส์ (e-Bidding) ของ ธปท.
เมื่อวันที่ 23 กันยายน 2562 การไฟฟ้าส่วนภูมิภาค (กฟภ.) ได้ระดมทุนโดยการออกพันธบัตร กฟภ. กระทรวงการคลังไม่ค้ำประกัน เพื่อเสนอขายต่อนักลงทุนสถาบัน (Institutional Investor : II) และนักลงทุนรายใหญ่ (High Net Worth : HNW) โดยวิธีการประมูลผ่านระบบอิเล็กทรอนิกส์ (e-Bidding) ของธนาคารแห่งประเทศไทย (ธปท.) ซึ่งเป็นครั้งแรกของพันธบัตรรัฐวิสาหกิจในกลุ่มที่กระทรวงการคลังไม่ค้ำประกันที่ดำเนินการผ่านระบบ e-Bidding ด้วยรุ่นอายุที่ยาวถึง 15 ปี (PEA349A) วงเงินไม่เกิน 4,000 ล้านบาท อัตราดอกเบี้ยร้อยละ 2.20 ต่อปี ซึ่งผลการประมูลพันธบัตร กฟภ. ดังกล่าว ได้รับการตอบรับจากนักลงทุนเป็นอย่างดี ส่งผลให้ Bid Coverage Ratio (BCR) เท่ากับ 2.53 เท่า โดยมีอัตราผลตอบแทนระหว่างร้อยละ 2.2000 – 2.3670 ต่อปี ทั้งนี้ กระทรวงการคลังสนับสนุนให้รัฐวิสาหกิจกลุ่มที่กระทรวงการคลังไม่ค้ำประกันเงินกู้ ประมูลพันธบัตรผ่านระบบ e-Bidding ซึ่งเป็นการพัฒนาให้เป็นแนวทางเดียวกับการประมูลพันธบัตรรัฐบาลที่มีการนำนวัตกรรมและระบบการทำงานที่เป็นดิจิทัลเข้ามาประยุกต์ใช้ และเป็นการสนับสนุนการขยายฐานนักลงทุน ลดขั้นตอนและระยะเวลาในการประมูลพันธบัตร รวมทั้งเป็นการส่งเสริมให้สถาบันการเงินและนักลงทุนรายใหญ่ (Institutional Investor and High Net Worth : II & HNW) สามารถเข้าถึงตราสารหนี้ชั้นดี (Rating AAA) ในอัตราผลตอบแทนที่เหมาะสม
ในปีงบประมาณ พ.ศ. 2563 นักลงทุนและคู่ค้าสามารถติดตามแผนการออกพันธบัตร กฟภ. จากแผนการกู้เงินรายไตรมาสของรัฐวิสาหกิจที่กระทรวงการคลังจัดหาได้จากเว็บไซต์สำนักงานบริหารหนี้สาธารณะ (www.pdmo.go.th) ทั้งนี้ ขอขอบคุณสำหรับความร่วมมือด้วยดีเสมอมา หากมีข้อเสนอแนะหรือข้อสงสัยประการใด สามารถสอบถามได้ที่ หมายเลขโทรศัพท์ 02-265-8050 ต่อ 5406 และ 5420
สำนักงานบริหารหนี้สาธารณะ
โทร. 02-265-8050 ต่อ 5406 และ 5420

ที่มา : https://www.thaigov.go.th/news/contents/details/23399
