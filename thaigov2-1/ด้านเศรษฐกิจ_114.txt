รัฐบาลไทย-ข่าวทำเนียบรัฐบาล-“ออมสิน” จัดประกวดวาดภาพ “ออมสินร่วมสมัย เทิดไท้จักรีวงศ์” ปลุกแนวคิดสร้างสรรค์งานศิลป์ ถ่ายทอดคุณูปการสถาบันกษัตริย์ไทย

วันพฤหัสบดีที่ 8 สิงหาคม 2562
“ออมสิน” จัดประกวดวาดภาพ “ออมสินร่วมสมัย เทิดไท้จักรีวงศ์” ปลุกแนวคิดสร้างสรรค์งานศิลป์ ถ่ายทอดคุณูปการสถาบันกษัตริย์ไทย
ธนาคารออมสินชวนคนไทยสืบสานงานศิลปะ เปิดเวทีประกวดวาดภาพปีที่ 4 หัวข้อ “ออมศิลป์ร่วมสมัย เทิดไท้จักรีวงศ์” ชิงเงินรางวัลมูลค่ากว่า 2.36 ล้านบาท พร้อมได้เปิดประสบการณ์  ดูงานศิลปะในระดับนานาชาติ
ธนาคารออมสินชวนคนไทยสืบสานงานศิลปะ เปิดเวทีประกวดวาดภาพปีที่ 4 หัวข้อ “ออมศิลป์ร่วมสมัย เทิดไท้จักรีวงศ์” ชิงเงินรางวัลมูลค่ากว่า 2.36 ล้านบาท พร้อมได้เปิดประสบการณ์  ดูงานศิลปะในระดับนานาชาติ  ด้านศิลปินแห่งชาติ แนะผู้สนใจหาข้อมูลละเอียดก่อนส่งงานเสริมมาตรฐานฝีมือมุ่งสู่การเป็นศิลปินอาชีพ
นายอิสระ วงศ์รุ่ง รองผู้อำนวยการธนาคารออมสิน กลุ่มลูกค้าบุคคล เปิดเผยว่า ในช่วงเดือนตุลาคม 2562 ธนาคารได้จัดกิจกรรมประกวดวาดภาพเป็นปีที่ 4 ตามโครงการ GSB GEN Art Contest 2019  ภายใต้ หัวข้อ “ออมศิลป์ร่วมสมัย เทิดไท้จักรีวงศ์” เพื่อส่งเสริมให้มีการสร้างสรรค์ผลงานศิลปะวาดภาพ เทิดพระเกียรติราชวงศ์จักรี  ถ่ายทอดพระอัจฉริยภาพ พระปรีชาสามารถตลอดจนความยิ่งใหญ่ของสถาบันพระมหากษัตริย์ไทยแห่งราชวงศ์จักรี ซึ่งทุกพระองค์ ได้ทรงบำเพ็ญพระราชกรณียกิจนานัปการด้วยพระวิริยะอุตสาหะเพื่อปวงชนชาวไทยได้อยู่อย่างร่มเย็นเป็นสุขตลอดมา
กิจกรรมดังกล่าว ได้เปิดโอกาสให้เด็กและเยาวชน รวมถึงผู้สนใจทั่วไป ได้ส่งผลงานภาพวาดที่สร้างสรรค์ด้วยตนเอง ชิงเงินรางวัลรวมมูลค่ากว่า 2.36 ล้านบาท โดยกำหนดประเภทผู้ส่งผลงาน 3 ประเภท คือ ประเภทบุคคลทั่วไป ประเภทเยาวชนอายุระหว่าง 13-17 ปี และ ประเภทเยาวชนอายุระหว่าง 7-12 ปี โดยผู้ชนะเลิศในแต่ละประเภท จะได้รับโอกาสจัดแสดงผลงาน ณ หอศิลป์วัฒนธรรมแห่งกรุงเทพมหานคร (BACC)  และธนาคารยังมีรางวัลพิเศษสำหรับปีนี้ สำหรับผู้ชนะเลิศทุกประเภท รวมไปถึงโรงเรียนที่ส่งผลงานเข้าประกวดและได้รับการคัดเลือกรอบแรกมากที่สุด 3 อันดับแรก จะได้ร่วมเดินทางไปศึกษาดูงานนิทรรศการศิลปะที่น่าสนใจในต่างประเทศอีกด้วย
นอกจากนี้ธนาคารยังได้รับเกียรติจากศิลปินแห่งชาติ และผู้ทรงคุณวุฒิทางด้านศิลปวัฒนธรรม จำนวน 9 ท่าน ร่วมเป็นคณะกรรมการตัดสินผลงานในครั้งนี้ อาทิ ศาสตราจารย์เกียรติคุณอิทธิพล ตั้งโฉลก,  ศาสตราจารย์เกียรติคุณปรีชา เถาทอง, ศาสตรเมธี ดร.เฉลิมชัย โฆษิตพิพัฒน์,  ศาสตราจารย์วิโชค มุกดามณี และอาจารย์ปัญญา วิจินธนสาร
“ธนาคารภูมิใจที่ได้จัดโครงการประกวดวาดภาพอย่างต่อเนื่องมาตั้งแต่ปี 2558 เป็นไปตามเป้าหมายของการมีส่วนร่วมออมศิลปวัฒนธรรมของชาติให้คงอยู่สืบไป ซึ่งในแต่ละปีได้ปรับเปลี่ยนแนวคิดหรือหัวข้อในการประกวดวาดภาพให้มีความร่วมสมัย ควบคู่กับการให้ความสำคัญกับการสื่อถึงรากเหง้าความเป็นไทยอย่างกลมกลืน สำหรับหัวข้อ “ออมศิลป์ร่วมสมัย เทิดไท้จักรีวงศ์” ในปีนี้ ธนาคารมุ่งหวังจะเห็นการสร้างสรรค์ผลงานศิลปะที่งดงาม และสามารถถ่ายทอดคุณูปการของสถาบันพระมหากษัตริย์ที่ทรงทำให้ประชาราษฎร์ อยู่บนผืนแผ่นดินไทยอย่างมีความร่มเย็นเป็นสุข และเป็นปึกแผ่นมั่นคงจนถึงปัจจุบัน โดยผู้สนใจเข้าร่วมกิจกรรม สามารถดูรายละเอียดได้ทางเว็บไซต์  www.gsb.or.th และ www.gsbgen.com ได้ตั้งแต่วันนี้เป็นต้นไป” นายอิสระ กล่าว
ด้าน ศาสตราจารย์เกียรติคุณปรีชา เถาทอง ศิลปินแห่งชาติ สาขาทัศนศิลป์ (จิตรกรรม) ประจำปี 2552 กล่าวว่าโครงการประกวดวาดภาพ “ออมศิลป์ร่วมสมัย เทิดไท้จักรีวงศ์” มุ่งกระตุ้นให้มีการสร้างสรรค์งานศิลปะที่แสดงออกถึงความจงรักภักดี ซึ่งสิ่งจำเป็นอย่างแรกสำหรับศิลปิน คือการหาข้อมูล เพื่อให้เกิดความเข้าใจถึงคุณูปการของราชวงศ์จักรีที่ปกครองแผ่นดินมาถึง 237 ปี
ศาสตรเมธี ดร.เฉลิมชัย โฆษิตพิพัฒน์ ศิลปินแห่งชาติ สาขาทัศนศิลป์ (จิตรกรรม) ปี 2554 กล่าวว่า งานประกวดวาดภาพของธนาคารออมสิน มีความพิเศษกว่าการประกวดทั่วไป เพราะไม่เพียงเปิดโอกาสให้ผู้เข้าประกวดส่งผลงานได้อย่างอิสระแล้ว ยังได้มีโอกาสเรียนรู้การสร้างสรรค์ผลงานศิลปะของตนเองจากคณะกรรมการ เพื่อพัฒนาสู่การเป็นศิลปินอาชีพในอนาคตต่อไป

ที่มา : https://www.thaigov.go.th/news/contents/details/22062
