รัฐบาลไทย-ข่าวทำเนียบรัฐบาล-นายกรัฐมนตรีเตรียมเปิดทดลองให้บริการเดินรถไฟฟ้าสายสีเขียว  ช่วงหมอชิต – สะพานใหม่ – คูคต เชื่อมโยงการเดินทาง ยกระดับคุณภาพชีวิต และบรรเทาปัญหาจราจรติดขัด

วันพฤหัสบดีที่ 8 สิงหาคม 2562
นายกรัฐมนตรีเตรียมเปิดทดลองให้บริการเดินรถไฟฟ้าสายสีเขียว  ช่วงหมอชิต – สะพานใหม่ – คูคต เชื่อมโยงการเดินทาง ยกระดับคุณภาพชีวิต และบรรเทาปัญหาจราจรติดขัด
นายกรัฐมนตรีเตรียมเปิดทดลองให้บริการเดินรถไฟฟ้าสายสีเขียว  ช่วงหมอชิต – สะพานใหม่ – คูคต เชื่อมโยงการเดินทาง ยกระดับคุณภาพชีวิต และบรรเทาปัญหาจราจรติดขัด
วันนี้  (8 สิงหาคม 2562) ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า ในวันศุกร์ที่ 9 สิงหาคม 2562  พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม จะเป็นประธานในพิธีเปิดทดลองให้บริการเดินรถไฟฟ้าสายสีเขียว  ช่วงหมอชิต – สะพานใหม่ – คูคตจำนวน 1 สถานี จากสถานีหมอชิต (N8) ไปยังสถานีห้าแยกลาดพร้าว (N9) เพื่ออำนวยความสะดวกแก่ประชาชน และบรรเทาปัญหาการจราจรติดขัดบริเวณถนนพหลโยธินและถนนวิภาวดีรังสิต ณ บริเวณสถานีห้าแยกลาดพร้าว  กรุงเทพมหานคร  โดยมีคณะผู้บริหารกทม. ผู้บริหารกรุงเทพธนาคม และผู้บริหาร บมจ.ระบบขนส่งมวลชนกรุงเทพ (BTSC) ร่วมตรวจเยี่ยม  โอกาสนี้นายกรัฐมนตรีจะกล่าวในพิธีเปิดทดลองให้บริการเดินรถไฟฟ้าสายสีเขียว  ช่วงหมอชิต – สะพานใหม่ – คูคต จำนวน 1 สถานี  และ จะโดยสารรถไฟฟ้าจากสถานีห้าแยกลาดพร้าว ไปยังสถานีหมอชิตพร้อมคณะผู้บริหารและสื่อมวลชนก่อนเดินทางกลับ
สำหรับโครงการรถไฟฟ้าสายสีเขียว ช่วงหมอชิต-สะพานใหม่-คูคต เป็นโครงการของการรถไฟฟ้าขนส่งมวลชนแห่งประเทศไทย (รฟม.) มีแนวเส้นทางเริ่มต้นต่อเนื่องจากแนวเส้นทางของโครงการระบบขนส่งมวลชนกรุงเทพมหานคร (BTS) ที่สถานีหมอชิตข้ามทางยกระดับดอนเมืองโทลล์เวย์ บริเวณห้าแยกลาดพร้าวและสิ้นสุดที่บริเวณคลองสอง (บริเวณสถานีคูคต) รวมระยะทางประมาณ 19 กิโลเมตร  เป็นทางยกระดับตลอดเส้นทางรวม 16 สถานี ประกอบด้วย สถานีห้าแยกลาดพร้าว สถานีพหลโยธิน 24 สถานีรัชโยธิน สถานีเสนานิคม สถานี ม.เกษตรศาสตร์ สถานีกรมป่าไม้ สถานีบางบัว สถานีกรมทหารราบที่ 11 สถานีวัดพระศรีมหาธาตุ  สถานีพหลโยธิน 59 สถานีสายหยุด สถานีสะพานใหม่ สถานี รพ.ภูมิพลอดุลยเดช สถานีพิพิธภัณฑ์กองทัพอากาศ สถานีแยก คปอ. และสถานีคูคต  นอกจากนี้มีสถานีที่เป็นจุดเชื่อมต่อการเดินทางกับรถไฟฟ้าและระบบขนส่งสาธารณะอื่นๆ ทั้งยังบรรเทาความแออัดของผู้โดยสารที่สถานีรถไฟฟ้า BTS หมอชิต ให้กระจายมาใช้บริการที่สถานีห้าแยกลาดพร้าว ซึ่งจะสามารถเชื่อมต่อการเดินทางกับสายสีน้ำเงินที่สถานีพหลโยธินได้อย่างสะดวก ซึ่งเชื่อว่าจะช่วยลดปริมาณการจราจรหนาแน่นบริเวณห้าแยกลาดพร้าว ถนนพหลโยธินรวมถึงถนนวิภาวดีได้อีกทางหนึ่ง
………………..
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22085
