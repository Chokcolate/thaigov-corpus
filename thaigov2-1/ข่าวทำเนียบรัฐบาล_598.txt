รัฐบาลไทย-ข่าวทำเนียบรัฐบาล-นายกรัฐมนตรี แจงการช่วยเหลือชาวสวนยาง ต้องเป็นไปตามขั้นตอนและงบฯ ที่มีอยู่ แนะให้ปลูกพืชอื่นเสริมควบคู่ปลูกยาง สอดคล้องกับ อุปสงค์ – อุปทาน เพื่อแก้ปัญหาอย่างยั่งยืน

วันอังคารที่ 28 มกราคม 2563
นายกรัฐมนตรี แจงการช่วยเหลือชาวสวนยาง ต้องเป็นไปตามขั้นตอนและงบฯ ที่มีอยู่ แนะให้ปลูกพืชอื่นเสริมควบคู่ปลูกยาง สอดคล้องกับ อุปสงค์ – อุปทาน เพื่อแก้ปัญหาอย่างยั่งยืน
นายกรัฐมนตรี แจงการช่วยเหลือชาวสวนยาง ต้องเป็นไปตามขั้นตอนและงบฯ ที่มีอยู่ แนะให้ปลูกพืชอื่นเสริมควบคู่ปลูกยาง สอดคล้องกับ อุปสงค์ – อุปทาน เพื่อแก้ปัญหาอย่างยั่งยืน
วันนี้ (28 ม.ค.63) เวลา 14.00 น. ณ บริเวณโถงกลาง ชั้น 1 ตึกบัญชาการ 1 ภายหลังการประชุมคณะรัฐมนตรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ชี้แจงกรณีเกษตรกรชาวสวนยางภาคใต้เรียกร้องให้รัฐบาลแก้ปัญหาราคายางพาราตามที่ได้หาเสียงไว้ โดยกล่าวย้ำว่า ตนเคยบอกไปแล้วว่าคงไม่สามารถที่จะทำตามที่เคยหาเสียงได้ทันทีพร้อมกันทั้งหมด  เพราะการดำเนินการหลายอย่างต้องเป็นไปตามขั้นตอน และต้องคำนึงถึงการใช้จ่ายงบประมาณที่มีอยู่อย่างมีประสิทธิภาพ เช่น วันนี้ก็ได้มีการอนุมัติงบประมาณในการดูแลคนพิการเพิ่มขึ้น จากเบี้ยคนพิการ 800 บาท เพิ่มเป็น 1,000 บาท ซึ่งการดำเนินการเรื่องนี้ใช้เงินถึง 4,000 กว่าล้านบาท ดังนั้นการที่จะเพิ่มเงินในเรื่องใดก็ตามไม่ใช่เรื่องที่ง่ายเพราะต้องให้สอดคล้องกับงบประมาณที่มีอยู่และเป็นการดูแลประชาชนทุกกลุ่ม จึงอยากให้ทุกคนเข้าใจ
สำหรับปัญหาหลักของยางที่เกิดขึ้นดังกล่าวจากเรื่องของอุปสงค์ (Demand) อุปทาน (Supply) ที่ไม่สมดุลกันและเป็นการปลูกพืชเชิงเดียว ซึ่งหากยังมีการปลูกและผลิตยางที่มีปริมาณมากเช่นนี้ก็คงไม่สามารถที่จะทำให้ราคาสูงได้ ขณะนี้มีก็หลายพื้นที่มีการปรับเปลี่ยนการปลูกยางบ้างแล้ว โดยหันมาปลูกพืชแบบผสมผสานคือมีการนำพืชชนิดอื่นมาปลูกเสริมในสวนยางควบคู่ไปด้วย ขณะเดียวกันรัฐบาลพยายามรส่งเสริมให้มีการใช้ยางภายในประเทศให้มากยิ่งขึ้นซึ่งมีความคืบหน้าตามลำดับ
ทั้งนี้ นายกรัฐมนตรี ยอมรับว่าการที่จะใช้ Agri-Map และโซนนิ่งพื้นที่มาดำเนินการนั้น ยังดำเนินการไม่ได้มากนัก เพราะกระทบชีวิตความเป็นอยู่ของประชาชนและภูมิปัญญาดั้งเดิมของเกษตรกร ตรงนี้ก็ต้องใช้เวลาในการเปลี่ยนแปลงพอสมควร จึงจะแก้ปัญหาได้อย่างยั่งยืน
อย่างไรก็ตาม นายกรัฐมนตรียืนยันไม่คิดท้อในการแก้ปัญหาให้กับประชาชนเพราะเข้าใจถึงความเดือดร้อนของประชาชนและเกษตรกร แต่เกษตรกรก็ต้องเข้าใจด้วยว่าเราจะเดินหน้ากันไปอย่างไรในการที่จะทำให้เกิดความยั่งยืน
......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26113
