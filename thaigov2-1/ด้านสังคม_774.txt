รัฐบาลไทย-ข่าวทำเนียบรัฐบาล-พม. พัฒนาบุคลากรตามหลักธรรมพุทธศาสนา เป็นพระภิกษุนวกะโพธิและเนกขัมมะ ณ วัดไทยพุทธคยา ประเทศอินเดีย

วันอังคารที่ 25 กุมภาพันธ์ 2563
พม. พัฒนาบุคลากรตามหลักธรรมพุทธศาสนา เป็นพระภิกษุนวกะโพธิและเนกขัมมะ ณ วัดไทยพุทธคยา ประเทศอินเดีย
พม. พัฒนาบุคลากรตามหลักธรรมพุทธศาสนา เป็นพระภิกษุนวกะโพธิและเนกขัมมะ ณ วัดไทยพุทธคยา ประเทศอินเดีย
วันนี้ (25 ก.พ.63) เวลา 09.30 น. นางสาวอังคณา ใจกิจสุวรรณ ผู้ตรวจราชการกระทรวงการพัฒนาสังคมและความมั่นคงของมนุษย์ เป็นประธานเปิดงานในพิธีปลงผมนาค ภายใต้โครงการยกระดับธรรมาภิบาลในการบริหารจัดการในองค์กร ในกิจกรรม กระทรวงการพัฒนาสังคมและความมั่นคงของมนุษย์ ใฝ่ธรรม น้อมนำสู่แดนพุทธภูมิ รุ่นที่ 1 ประจำปี 2563 ณ บริเวณโถงชั้น 1 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นางสาวอังคณา กล่าวว่า กระทรวงการพัฒนาสังคมและความมั่นคงของมนุษย์ (พม.) ได้ให้ความสำคัญในการเสริมสร้างคุณธรรมจริยธรรมบุคลากรของกระทรวง พม. โดยเฉพาะการพัฒนาคนให้มีคุณธรรมตามหลักธรรมทางศาสนา และน้อมนำ หลักปรัชญาของเศรษฐกิจพอเพียงมาเป็นหลักพัฒนาคุณภาพชีวิตและดำรงชีวิตตามวิถีวัฒนธรรมไทยอันดีงาม ด้วยการรู้จัก ครองตน ครองคน และครองงาน ทั้งนี้ กระทรวง พม. ได้รับอนุญาตจากวัดไทยพุทธคยา ประเทศอินเดีย ให้จัดโครงการ บวช และสอบนักธรรม ณ ประเทศอินเดีย รุ่นที่ 4 จึงได้จัดทำโครงการยกระดับธรรมาภิบาล ในการบริหารจัดการในองค์กร กิจกรรม กระทรวงการพัฒนาสังคมและความมั่นคงของมนุษย์ ใฝ่ธรรมน้อมนำสู่แดนพุทธภูมิ รุ่นที่ 1 ประจำปี 2563 และการอุปสมบท เป็นพระภิกษุนวกะโพธิ โดยผู้ที่จะบวชเนกขัมมะครั้งนี้ มีระยะเวลา 13 วัน ตั้งแต่วันที่ 26 กุมภาพันธ์ ถึงวันที่ 9 มีนาคม 2563 ซึ่งมีผู้เข้าร่วมโครงการอุปสมบทเป็นบุคลากรของกระทรวง พม. 8 คน และบุคคลภายนอก 33 คน รวมทั้งหมด 41 คน
นางสาวอังคณา กล่าวเพิ่มเติมว่า โครงการดังกล่าว นับว่าเป็นโอกาสอันดีในการส่งเสริมให้บุคลากรของกระทรวง พม. ได้มีโอกาสอุปสมบทใต้ต้นพระศรีมหาโพธิ์ เป็นพระภิกษุนวกะโพธิและเนกขัมมะ เพื่อศึกษาพระธรรมวินัย ปฏิบัติสมาธิ เจริญวิปัสสนา และปฏิบัติธรรม ตามเส้นทางสังเวชนียสถาน ณ วัดไทยพุทธคยา ประเทศอินเดีย เพื่อเป็นการปลูกฝังศรัทธาพัฒนาจิตใจให้เกิดสติ สมาธิ และปัญญา ทั้งนี้ ขอให้ผู้เข้าร่วมโครงการทุกคนตั้งใจศึกษาเล่าเรียนพระธรรมวินัย และน้อมนำหลักธรรมทางพุทธศาสนามาประยุกต์ใช้กับการบริหารองค์กรคุณธรรมให้มีประสิทธิภาพ ด้วยการส่งเสริมให้บุคลากรเกิดความเข้าใจ มีประสิทธิภาพในการปฏิบัติหน้าที่อย่างเป็นระบบ นำไปสู่ความสำเร็จแห่งผลที่มุ่งหมาย เพื่อให้บุคลากรรู้จักครองตน ครองคนและครองงาน เพื่อให้การบริหารองค์กรคุณธรรมเป็นไปได้ด้วยความเรียบร้อย และอำนวยประโยชน์สุขแก่ประชาชนต่อไป

ที่มา : https://www.thaigov.go.th/news/contents/details/26730
