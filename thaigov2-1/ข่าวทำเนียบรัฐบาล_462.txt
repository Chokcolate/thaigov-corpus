รัฐบาลไทย-ข่าวทำเนียบรัฐบาล-สธ.เตือนฝุ่น PM2.5 สูงกว่าค่ามาตรฐาน แนะประชาชนสวมหน้ากากอนามัยป้องกัน งดออกกำลังกายกลางแจ้ง โหลดแอปพลิเคชัน Air4Thai ติดตามสถานการณ์

วันศุกร์ที่ 13 ธันวาคม 2562
สธ.เตือนฝุ่น PM2.5 สูงกว่าค่ามาตรฐาน แนะประชาชนสวมหน้ากากอนามัยป้องกัน งดออกกำลังกายกลางแจ้ง โหลดแอปพลิเคชัน Air4Thai ติดตามสถานการณ์
สธ.เตือนฝุ่น PM2.5 สูงกว่าค่ามาตรฐาน แนะประชาชนสวมหน้ากากอนามัยป้องกัน งดออกกำลังกายกลางแจ้ง โหลดแอปพลิเคชัน Air4Thai ติดตามสถานการณ์
วันที่ 13 ธ.ค.2562 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรี และนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข(สธ.) ได้ให้ความสำคัญกับสถานการณ์ฝุ่นละอองขนาดเล็ก PM 2.5 ที่กลับมาสูงขึ้นในช่วงเดือนธ.ค.ขณะนี้โดยมอบให้กระทรวงสาธารณสุขให้ความรู้ประชาชนในการดูแลสุขภาพ และมอบหมายกรมอนามัยทำหน้าที่ตรวจติดตามปริมาณค่า PM 2.5 ทั่วประเทศ พร้อมสนับสนุนอุปกรณ์ป้องกันและผลิตสื่อให้ความรู้แก่ประชาชนผ่านทางสำนักงานสาธารณสุขจังหวัด รวมถึงให้เจ้าหน้าที่สาธารณสุขและอาสาสมัครประจำหมู่บ้าน(อสม.) แนะนำประชาชนปฏิบัติตนในสถานการณ์ค่าฝุ่นละอองเกินมาตรฐานที่ถูกต้อง
น.ส.ไตรศุลี กล่าวต่อว่า ที่ผ่านมา กระทรวงสาธารณสุขได้ประสานกับนายแพทย์สาธารณสุขจังหวัดทั่วประเทศ เน้นให้ทุกพื้นที่เตรียมการรับมือและเฝ้าระวังสถานการณ์ประเมินความเสี่ยง แจ้งเตือนประชาชนและให้คำแนะนำในการปฏิบัติตนทุกวัน  ประชาสัมพันธ์สร้างความตระหนักในการป้องกันผลกระทบต่อสุขภาพ และเตรียมความพร้อมดูแลกลุ่มเสี่ยง ให้ อสม.ให้คำแนะนำกับกลุ่มเสี่ยงในพื้นที่ ได้แก่ ผู้ป่วยโรคหอบหืด ผู้สูงอายุ เด็ก และผู้ป่วยติดเตียง
สำหรับสถานบริการทุกแห่งเตรียมความพร้อม น้ำ ไฟสำรอง ยา เวชภัณฑ์ อุปกรณ์ป้องกันส่วนบุคคล และพร้อมเปิดคลินิกมลพิษ เพื่อรักษา ให้คำปรึกษาแก่ประชาชน และเตรียมห้องปลอดฝุ่นในสถานพยาบาลทุกระดับ เฝ้าระวังผู้ป่วยนอกที่มารับบริการในกลุ่มโรคระบบทางเดินหายใจ ระบบหัวใจและหลอดเลือด ผิวหนัง ระบบตา และอื่นๆ รายงานส่วนกลางทุกสัปดาห์  ทั้งนี้ หากค่าฝุ่นละอองขนาดเล็ก PM 2.5 มีปริมาณมากกว่า 75 ไมโครกรัม/ลูกบาศก์เมตร เกิน 3 วัน ให้จังหวัดพิจารณาเปิดศูนย์ปฏิบัติการฉุกเฉินด้านการแพทย์และสาธารณสุข  โดยใช้กลไกคณะกรรมการสาธารณสุขจังหวัดในการเตรียมการจัดการปัญหาฝุ่นละอองขนาดเล็ก ตามพระราชบัญญัติการสาธารณสุข พ.ศ.2535 และที่แก้ไขเพิ่มเติม และ 8.จัดกิจกรรมองค์กรปลอดฝุ่นเพื่อเป็นต้นแบบขององค์กรลดฝุ่นละออง
"สำหรับสถานการณ์ฝุ่นละอองขนาดเล็ก PM 2.5 ประชาชนสามารถติดตามสถานการณ์ค่าปริมาณฝุ่นละออง PM2.5 ได้ที่แอปพลิเคชัน Air4Thai หรือเพจ "คนรักอนามัยใส่ใจอากาศ PM2.5" ผู้อาศัยหรือทำงานอยู่ในพื้นที่ที่ยังมีค่าฝุ่นละอองขนาดเล็ก PM 2.5 เกินมาตรฐาน ขอให้ใส่หน้ากากอนามัย และหลีกเลี่ยงการออกกำลังกายกลางแจ้งด้วย" น.ส.ไตรศุลี ระบุ

ที่มา : https://www.thaigov.go.th/news/contents/details/25189
