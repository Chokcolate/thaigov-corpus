รัฐบาลไทย-ข่าวทำเนียบรัฐบาล-ไทย-กัมพูชา พร้อมร่วมมือกันพัฒนาพื้นที่ตามแนวชายแดนให้เป็นพื้นที่แห่งสันติภาพและความมั่งคั่ง

วันพฤหัสบดีที่ 16 มกราคม 2563
ไทย-กัมพูชา พร้อมร่วมมือกันพัฒนาพื้นที่ตามแนวชายแดนให้เป็นพื้นที่แห่งสันติภาพและความมั่งคั่ง
ไทย-กัมพูชา พร้อมร่วมมือกันพัฒนาพื้นที่ตามแนวชายแดนให้เป็นพื้นที่แห่งสันติภาพและความมั่งคั่ง
วันนี้ (16 ม.ค. 63) เวลา 11.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายอูก ซอร์พวน (Mr. Ouk Sorphorn) เอกอัครราชทูตกัมพูชาประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เนื่องในโอกาสเข้ารับตำแหน่งใหม่ สรุปสาระสำคัญการหารือดังนี้
นายกรัฐมนตรียินดีต่อการเฉลิมฉลองการครบรอบ 70 ปีความสัมพันธ์ทางการทูตระหว่างไทย-กัมพูชาในปีนี้ และยืนยันความสัมพันธ์อันแน่นแฟ้นระหว่างกันในทุกระดับ พร้อมขอบคุณกัมพูชาที่สนับสนุนการเป็นประธานอาเซียนของไทยในปีที่ผ่านมา ซึ่งไทยพร้อมสนับสนุนกัมพูชาในการจัดการประชุมในปีนี้ทั้งในกรอบ ACMECS และ ASEM เพื่อร่วมกันผลักดันประเด็นความเชื่อมโยงต่างๆ ระหว่างทั้งสองประเทศและระดับภูมิภาค
เอกอัครราชทูตกัมพูชาฯ แสดงความมุ่งมั่นที่จะทำงานร่วมกับรัฐบาลไทยอย่างใกล้ชิดเพื่อกระชับความสัมพันธ์และความร่วมมือระหว่างกันในทุกมิติ พร้อมทั้งชื่นชมการความสำเร็จของไทยในการเป็นประธานอาเซียนเมื่อปีที่ผ่านมา ในการนี้เอกอัครราชทูตกัมพูชาฯ ยังได้แสดงความขอบคุณรัฐบาลไทยที่ให้ความดูแลและคุ้มครองแรงงานชาวกัมพูชาที่เข้ามาทำงานในไทยอย่างดีมาโดยตลอด
ทั้งสองฝ่ายหารือถึงการพัฒนาพื้นที่ตามแนวชายแดน เพื่อให้เป็นพื้นที่แห่งสันติภาพและพัฒนาเศรษฐกิจตามแนวชายแดน โดยเห็นพ้องกันว่าจะไม่ให้ปัญหาเขตแดนเป็นอุปสรรคต่อการพัฒนาร่วมกันเพื่อประโยชน์ของประชาชนทั้งสองประเทศ นอกจากนี้ยังมีการหารือถึงการเพิ่มพูนความร่วมมือในด้านต่างๆ ได้แก่ การเร่งรัดความเชื่อมโยงระหว่างกันทั้งทางบกและทางราง ความร่วมมือด้านพลังงาน การบริหารจัดการน้ำ รวมทั้งการพัฒนาคุณภาพสินค้าทางการเกษตรด้วย
********************

ที่มา : https://www.thaigov.go.th/news/contents/details/25837
