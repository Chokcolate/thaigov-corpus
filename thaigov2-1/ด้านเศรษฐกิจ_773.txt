รัฐบาลไทย-ข่าวทำเนียบรัฐบาล-"สุริยะ ย้ำชัด! แบน 3 สารเคมี ไม่มีทบทวน ยึดมติวัตถุอันตราย"

วันอังคารที่ 5 พฤศจิกายน 2562
"สุริยะ ย้ำชัด! แบน 3 สารเคมี ไม่มีทบทวน ยึดมติวัตถุอันตราย"
"สุริยะ ย้ำชัด! แบน 3 สารเคมี ไม่มีทบทวน ยึดมติวัตถุอันตราย"
กรุงเทพฯ 4 พฤศจิกายน 2562 : นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม กล่าวถึงกรณีข่าวการทบทวนการแบน 3 สารเคมีอันตรายว่า ขอย้ำอีกครั้งว่า ยืนยันมติการแบน 3 สารเคมีแน่นอน ไม่มีการทบทวนใหม่ไม่มีการเปลี่ยนแปลง อยากให้ทุกฝ่ายพร้อมใจเดินหน้าทำเพื่อประเทศ หยุดบิดเบือนข้อมูลที่ทำให้ประชาชนเข้าใจผิดและอยากให้หน่วยงานที่เชี่ยวชาญในเรื่องนี้อย่างกระทรวงเกษตรฯเข้าไปดูแล
“ผมได้ให้นโยบายชัดเจนตั้งแต่ต้นว่า ในส่วนของคณะกรรมการวัตถุอันตรายทั้ง 3 คน ที่มาจากกระทรวงอุตสาหกรรมในการประชุมครั้งล่าสุดเมื่อวันที่ 22 ตุลาคม 2562 ว่าให้ลงมติฯห้ามไม่ให้มีการใช้สารเคมีดังกล่าวทั้ง 3 ชนิดในภาคเกษตรกรรม ดังนั้นจุดยืนของผมฯไม่มีการเปลี่ยนแปลง หากย้อนไปดูคำพูดของผม ผมไม่เคยพูดเลยว่าจะไม่แบนเพียงแต่เป็นเสียงสะท้อนที่มาจากเกษตรกรที่ได้รับผลกระทบ ในฐานะที่เป็นรัฐมนตรี ผมห่วงใยประชาชนทุกฝ่าย ส่วนเรื่องการหาสารทดแทน หรือหาทางช่วยเหลือเกษตรกรที่ได้รับผลกระทบอยากให้หน่วยงานที่มีความรู้อย่างแท้จริงในเรื่องนี้ซึ่งเชื่อว่าทางกระทรวงเกษตรจะเข้าไปดูแล ทางกระทรวงอุตสาหกรรมเองพร้อมจะทำหน้าที่อย่างเต็มที่ในการดำเนินการเรื่องนี้อย่างรอบคอบและต่อเนื่องโดยยึดผลตามมติที่ประชุมไม่มีการเปลี่ยนแปลงมติฯในขณะนี้แน่นอน” นายสุริยะกล่าว
ทั้งนี้ ทางกระทรวงอุตสาหกรรม และตนในฐานะทำหน้าที่ประธานคณะกรรมการวัตถุอันตราย พร้อมปฏิบัติงานอย่างเต็มความสามารถและจะการดำเนินการเรื่องนี้อย่างรอบคอบ โดยคำนึงถึงผลประโยชน์ประเทศชาติ และสุขภาพของประชาชนเป็นหลัก จึงมีความชัดเจนที่จะดำเนินการตามมติที่ประชุมก่อนหน้านี้แน่นอน #กระทรวงอุตสาหกรรม#รัฐมนตรีว่าการกระทรวงอุตสาหกรรม #รัฐมนตรีสุริยะ

ที่มา : https://www.thaigov.go.th/news/contents/details/24326
