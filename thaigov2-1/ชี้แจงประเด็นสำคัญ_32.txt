รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา ปฏิเสธการแจกคูปองเงินสดเพื่อใช้ช้อปปิ้งสำหรับนักท่องเที่ยวต่างชาติ  ยืนยันยันมาตรการ ชิม ช้อป ใช้ เวอร์ชั่นอินเตอร์เป็นแนวคิดเพื่อกระตุ้นการใช้จ่ายในไทย

วันจันทร์ที่ 27 มกราคม 2563
กระทรวงการท่องเที่ยวและกีฬา ปฏิเสธการแจกคูปองเงินสดเพื่อใช้ช้อปปิ้งสำหรับนักท่องเที่ยวต่างชาติ  ยืนยันยันมาตรการ ชิม ช้อป ใช้ เวอร์ชั่นอินเตอร์เป็นแนวคิดเพื่อกระตุ้นการใช้จ่ายในไทย
24 มกราคม 2563  นายคณนาถ หมื่นหนู โฆษกกระทรวงการท่องเที่ยวและกีฬา ชี้แจงประเด็นมาตรการ ชิม ช้อป ใช้ เวอร์ชั่นอินเตอร์มาใช้กระตุ้นการท่องเที่ยว ปฏิเสธการแจกคูปองเงินสดเพื่อใช้ช้อปปิ้งสำหรับนักท่องเที่ยวต่างชาติ
โฆษกกระทรวงการท่องเที่ยวและกีฬา เผยกรอบแนวคิดนี้ว่า  วัตถุประสงค์เพื่อสร้างแรงจูงใจแก่นักท่องเที่ยวในการตัดสินใจเดินทางมาท่องเที่ยวในประเทศไทย ซึ่งยังคงเป็นจุดหมายปลายทางที่คุ้มค่าต่อการใช้จ่ายสำหรับการเดินทางท่องเที่ยวของนักท่องเที่ยวต่างชาติ  ทั้งนี้แนวคิดดังกล่าวกำหนดให้นักท่องเที่ยวจะต้องมีการจับจ่ายใช้สอยในประเทศไทยอย่างน้อยจำนวน 30,000 บาท ก่อนจึงจะมีสิทธิ์ได้รับเงินคืนจำนวนร้อยละ 7 มิใช้เป็นการแจกคูปองเงินสดเพื่อใช้ช้อปปิ้ง ตามที่เป็นข่าว
สืบเนื่องจากความกังวลเกี่ยวกับแนวโน้มการชะลอตัวของภาวะเศรษฐกิจโลกและการแข็งค่าของเงินบาทที่ระดับสูงสุดในรอบ 6 ปี ซึ่งสูงขึ้นประมาณร้อยละ 7 ทำให้ประเทศไทยเสียเปรียบด้านขีดความสามารถในการแข่งขัน โดยเฉพาะภาคการท่องเที่ยว ส่งผลให้การเดินทางท่องเที่ยวในประเทศไทยชะลอตัวลง เนื่องจากนักท่องเที่ยวรู้สึกไม่คุ้มค่าที่จะเดินทาง และรู้สึกว่าการเดินทางท่องเที่ยวในประเทศไทยมีราคาสูงหากเทียบกับประเทศอื่น ๆ ทำให้เกิดผลกระทบต่อผู้ประกอบการในภาคอุตสาหกรรมการท่องเที่ยวรัฐบาลจึงได้กำหนดกรอบแนวคิดในการกระตุ้นและสร้างแรงจูงใจให้กับนักท่องเที่ยวต่างชาติให้เดินมายังประเทศไทย โดยนักท่องเที่ยวจะต้องมีการใช้จ่ายในประเทศไทยอย่างน้อย 30,000 บาท ภายใต้ 4 หมวดการใช้จ่าย ได้แก่ บัตรโดยสารภายในประเทศ ที่พัก ร้านอาหาร และค่าใช้จ่ายสถานที่ท่องเที่ยวประเภท Man Made/Theme Park และจะได้รับเงินคืนร้อยละ 7 แต่ไม่เกิน 3,500บาทต่อคน โดยจะได้รับเงินคืนเป็นสกุลเงินบาทและจะต้องใช้จ่ายภายในประเทศไทยเท่านั้นโดยนักท่องเที่ยว 1 คนสามารถใช้สิทธิ์นี้ได้เพียง1 ครั้งต่อปีเท่านั้น ซึ่งจะส่งผลให้เกิดการหมุนเวียนด้านเศรษฐกิจทางการท่องเที่ยวภายในประเทศต่อไป เพื่อเป็นการแสดงความขอบคุณที่เลือกเดินทางท่องเที่ยวในประเทศไทย
โฆษกกระทรวงการท่องเที่ยวและกีฬา ยืนยันกรอบแนวคิดดังกล่าวอยู่ในระหว่าง ขั้นตอนการพิจารณาเพื่อนำเสนอเข้าสู่คณะรัฐมนตรีฝ่ายเศรษฐกิจซึ่งจะต้องมีการพิจารณาอย่างละเอียดถี่ถ้วนหลายขั้นตอน มาตรการนี้จะให้สิทธิ์แก่นักท่องเที่ยวต่างชาติจำนวน 2.85 ล้านคน และมีการใช้จ่ายเฉลี่ยคนละประมาณ 49,560 บาท ต่อคนต่อครั้ง ส่งผลให้เกิดรายได้ทางการท่องเที่ยวจากกลุ่มดังกล่าว เป็นมูลค่า 141,600 ล้านบาท เข้าสู่ประเทศไทย
........................................

ที่มา : https://www.thaigov.go.th/news/contents/details/26073
