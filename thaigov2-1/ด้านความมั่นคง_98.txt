รัฐบาลไทย-ข่าวทำเนียบรัฐบาล-มหาดไทยเดินหน้าบูรณาการทุกหน่วยงานพัฒนาเครื่องมือชี้วัดข้อมูลความจำเป็นพื้นฐาน (จปฐ.)

วันอังคารที่ 27 สิงหาคม 2562
มหาดไทยเดินหน้าบูรณาการทุกหน่วยงานพัฒนาเครื่องมือชี้วัดข้อมูลความจำเป็นพื้นฐาน (จปฐ.)
มหาดไทยเดินหน้าบูรณาการทุกหน่วยงานพัฒนาเครื่องมือชี้วัดข้อมูลความจำเป็นพื้นฐาน (จปฐ.)
วันนี้ (27 ส.ค. 62) เวลา 10.00 น. ที่ห้องประชุมราชสีห์ ศาลาว่าการกระทรวงมหาดไทย นายบุญธรรม
เลิศสุขีเกษม รองปลัดกระทรวงมหาดไทย เป็นประธานการประชุมคณะกรรมการอำนวยการงานพัฒนาคุณภาพชีวิตของประชาชน ครั้งที่ 1/2562 โดยมี นายนิสิต จันทร์สมวงศ์ อธิบดีกรมการพัฒนาชุมชน พร้อมด้วย
คณะกรรมการฯ ซึ่งประกอบด้วย ผู้แทนสำนักงานสภาพัฒนาการเศรษฐกิจและสังคมแห่งชาติ กระทรวงเกษตรและสหกรณ์ กระทรวงพาณิชย์ กระทรวงดิจิทัลเพื่อเศรษฐกิจและสังคม กระทรวงแรงงาน กระทรวงวัฒนธรรม กระทรวงสาธารณสุข กระทรวงการพัฒนาสังคมและความมั่นคงของมนุษย์ กระทรวงศึกษาธิการ กระทรวงคมนาคม กระทรวงทรัพยากรธรรมชาติและสิ่งแวดล้อม กระทรวงการท่องเที่ยวและกีฬา สำนักงานตำรวจแห่งชาติ สำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ หน่วยงานและเจ้าหน้าที่ที่เกี่ยวข้อง ร่วมประชุม
ในการประชุมครั้งนี้ได้มีการรายงานคุณภาพชีวิตของคนไทย ปี 2562 จากการจัดเก็บข้อมูลความจำเป็นพื้นฐาน (จปฐ.) ของรอบปีที่ผ่านมา (ปี 2561) จากครัวเรือนที่มีผู้อาศัยอยู่จริงทั้งในเขตชนบทและเขตเมือง
ทำให้ทราบถึงคุณภาพชีวิตของประชาชนภาพรวมในทุกระดับของประเทศ โดยมีเครื่องมือในการวัดผลคุณภาพชีวิต จำนวน 5 หมวด 31 ตัวชี้วัด ได้แก่ หมวดที่ 1 สุขภาพ 7 ตัวชี้วัด หมวดที่ 2 สภาพแวดล้อม 7 ตัวชี้วัด หมวดที่ 3 การศึกษา 5 ตัวชี้วัด หมวดที่ 4 การมีงานทำและรายได้ 4 ตัวชี้วัด และหมวดที่ 5 ค่านิยม 8 ตัวชี้วัด
นายบุญธรรม เลิศสุขีเกษม ได้เน้นย้ำ ให้คณะกรรมการฯ ซึ่งเป็นผู้แทนจากส่วนราชการและหน่วยงาน
ต่าง ๆ นำผลการจัดเก็บข้อมูลไปใช้ประโยชน์ในส่วนที่เกี่ยวข้องตามอำนาจหน้าที่ รวมทั้งพิจารณากลั่นกรองเครื่องมือตัวชี้วัด เกณฑ์ชี้วัด แบบสอบถามข้อมูลความจำเป็นพื้นฐาน (จปฐ.) และข้อมูลพื้นฐานระดับหมู่บ้าน (กชช.2ค) กำหนดแนวทาง แผนงาน ระยะเวลา และวิธีการจัดเก็บข้อมูลที่มีประสิทธิภาพ และแม่นยำมากยิ่งขึ้น เพื่อนำข้อมูล
ไปใช้ให้เกิดประโยชน์ในการพัฒนาที่สอดคล้องกับเป้าหมายการพัฒนาที่ยั่งยืน (SDGs) ต่อไป

ที่มา : https://www.thaigov.go.th/news/contents/details/22555
