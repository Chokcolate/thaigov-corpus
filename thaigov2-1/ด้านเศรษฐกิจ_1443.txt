รัฐบาลไทย-ข่าวทำเนียบรัฐบาล-กรมบัญชีกลางเร่งจ่ายเงินสงเคราะห์ผู้ประสบภัยช่วยเหลือทายาทผู้เสียชีวิตจากเหตุคนร้ายกราดยิงที่โคราช

วันจันทร์ที่ 10 กุมภาพันธ์ 2563
กรมบัญชีกลางเร่งจ่ายเงินสงเคราะห์ผู้ประสบภัยช่วยเหลือทายาทผู้เสียชีวิตจากเหตุคนร้ายกราดยิงที่โคราช
จากกรณีเกิดเหตุคนร้ายกราดยิงที่จังหวัดนครราชสีมามีผู้เสียชีวิตและบาดเจ็บจำนวนมากนั้นกรมบัญชีกลาง ได้ดำเนินการประสานทายาทผู้มีสิทธิเพื่อให้มารับเงินตามสิทธิที่ได้รับจากทางราชการ
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยว่า จากกรณีเกิดเหตุคนร้ายกราดยิงที่จังหวัดนครราชสีมามีผู้เสียชีวิตและบาดเจ็บจำนวนมากนั้นกรมบัญชีกลาง ได้ดำเนินการประสานทายาทผู้มีสิทธิเพื่อให้มารับเงินตามสิทธิที่ได้รับจากทางราชการ ดังนี้
1.กรณีข้าราชการเสียชีวิต ทายาทมีสิทธิได้รับเงินช่วยเหลือ ซึ่งกรมบัญชีกลาง ได้ประสานกับหน่วยงานให้เสนอเรื่องมาเบิกจ่ายโดยเร็ว คือ
1.1.บำเหน็จตกทอดตามกฎหมายบำเหน็จบำนาญ เป็นจำนวนเท่ากับเงินเดือนเดือนสุดท้าย x เวลาราชการ
1.2. เงินช่วยค่าทำศพ เป็นจำนวน 3 เท่าของเงินเดือน
1.3. ข้าราชการเสียชีวิตจากการปฏิบัติหน้าที่ ทายาทมีสิทธิได้รับบำนาญพิเศษ
2. กรณีบาดเจ็บ มีสิทธิได้รับการรักษาจนกว่าจะหาย ตาม พ.ร.บ.สงเคราะห์ข้าราชการสำหรับประชาชนช่วยเหลือราชการ (พลเมืองดี)
3. มีสิทธิได้รับเงินค่าทำศพ 3 เท่าของเงินเดือน ป.ตรี คือ (15000x3= 45,000 บาท) และได้รับเงินชดเชย 30 เท่า = 450,000 บาท
4.ได้รับเงินชดเชย อัตราตามความร้ายแรงของการสูญเสียอวัยวะ และมีสิทธิได้รับเงินชดเชยจากการต้องรักษาตัวในโรงพยาบาล วันละ 500 บาท (พ.รบ.สงเคราะห์พลเมืองดี)
“ซึ่งขณะนี้ได้สั่งการให้ คลังเขต/คลังจังหวัด เร่งประสานกับสถานีตำรวจในพื้นที่ เพื่อตรวจสอบข้อมูลผู้มีสิทธิแล้วเสนอผู้ว่าราชการจังหวัด เพื่อส่งเรื่องมาที่คณะกรรมการสงเคราะห์ผู้ประสบภัย โดยมีปลัดกระทรวงการคลังเป็นประธาน เพื่อกำหนดนัดประชุมโดยเร็วต่อไป”อธิบดีกรมบัญชีกลางกล่าว

ที่มา : https://www.thaigov.go.th/news/contents/details/26405
