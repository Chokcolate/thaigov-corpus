รัฐบาลไทย-ข่าวทำเนียบรัฐบาล-รมว.พม. ชี้แจงกรณีโซเชียลมีการแชร์ภาพ ซื้อ-ขาย เด็กทารกจากแม่ที่ตั้งครรภ์ไม่พร้อม

วันพฤหัสบดีที่ 12 กันยายน 2562
รมว.พม. ชี้แจงกรณีโซเชียลมีการแชร์ภาพ ซื้อ-ขาย เด็กทารกจากแม่ที่ตั้งครรภ์ไม่พร้อม
รมว.พม. ชี้แจงกรณีโซเชียลมีการแชร์ภาพ ซื้อ-ขาย เด็กทารกจากแม่ที่ตั้งครรภ์ไม่พร้อม
วันนี้ (12 ก.ย. 62) เวลา 09.30 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณี Social Media จากเพจ เฟซบุ๊ครายหนึ่ง มีการโพสต์ภาพเด็กทารกและประกาศรับ ซื้อ-ขาย เด็กทารกจากแม่ที่ตั้งครรภ์ไม่พร้อม อีกทั้งยังพบว่ามีหลาย เพจ เฟซบุ๊ค ที่มีการโพสต์เนื้อหาในลักษณะดังกล่าว ทั้งนี้ สำนักงานพัฒนาสังคมและความมั่นคง ของมนุษย์จังหวัดประจวบคีรีขันธ์ (สนง.พมจ.ประจวบคีรีขันธ์) ได้ดำเนินการตรวจสอบข้อมูลด้านการช่วยเหลือผู้ประสบปัญหา ในพื้นที่ และพบข้อมูลเกี่ยวกับแม่ของเด็กทารกดังกล่าว สรุปได้ดังนี้ 1) แม่ของเด็กทารก เป็นผู้พิการทางการได้ยินและการสื่อความหมาย เคยศึกษาอยู่ที่โรงเรียนโสตศึกษาแห่งหนึ่ง แต่ต้องลาออกกลางคัน เนื่องจากตั้งครรภ์ไม่พึ่งประสงค์ และได้มาอาศัยอยู่กับปู่-ย่า ที่มีฐานะยากจน ในเขตเทศบาลเมืองหัวหิน จากนั้น เทศบาลฯ ได้ส่งเรื่องให้ สนง.พมจ.ประจวบคีรีขันธ์ ดำเนินการช่วยเหลือในด้านต่างๆ ต่อไป และได้นำเรื่องดังกล่าวเข้าที่ประชุมทีม พม. One Home จังหวัดประจวบคีรีขันธ์ พร้อมมอบเงินสงเคราะห์ครอบครัวเป็นจำนวน 3,000 บาท 2) เทศบาลเมืองหัวหิน ได้ยื่นเรื่องขอรับเงินอุดหนุนเพื่อการเลี้ยงดูเด็กแรกเกิด เดือนละ 600 บาท ซึ่งขณะนี้ อยู่ระหว่างการตรวจสอบเอกสาร และ 3) กรณีตำรวจรายหนึ่ง มีภูมิลำเนาที่จังหวัดสมุทรสาครมีความเกี่ยวข้องเป็นญาติของแม่เด็ก ซึ่งมีความประสงค์ในการรับเด็กไปเลี้ยงดูเป็นบุตรบุญธรรมนั้น จะต้องไปยื่นเรื่องที่ สนง.พมจ. ที่ผู้ขอมีภูมิลำเนาอยู่ ตาม พ.ร.บ. การรับเด็กเป็นบุตรบุญธรรม พ.ศ. 2522 ทั้งนี้ ได้มีการแจ้งข้อมูลเรื่องนี้ให้กับ พมจ.สมุทรสาคร ทราบด้วยแล้ว นอกจากนี้ สำหรับการลงรูปเด็กเผยแพร่ทางโซเชียลมีเดีย ทางแม่เด็กและญาติ ไม่ทราบว่าเหตุใดจึงมีภาพไปปรากฏในโซเชียลมีเดียได้อย่างไร
อย่างไรก็ตาม หากประชาชนพบเห็นเหตุการณ์ในลักษณะดังกล่าว สามารถแจ้งมายัง ศูนย์ช่วยเหลือสังคม สายด่วน พม. 1300 ตลอด 24 ชั่วโมง ซึ่งกระทรวง พม. พร้อมให้คำปรึกษาและช่วยเหลืออย่างเต็มที่ทั่วประเทศ

ที่มา : https://www.thaigov.go.th/news/contents/details/23041
