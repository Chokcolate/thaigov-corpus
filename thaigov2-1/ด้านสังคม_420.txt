รัฐบาลไทย-ข่าวทำเนียบรัฐบาล-สธ.จับมือสภาวิชาชีพ วางระบบป้องกันเหตุรุนแรงในสถานพยาบาลทั่วประเทศ

วันศุกร์ที่ 22 พฤศจิกายน 2562
สธ.จับมือสภาวิชาชีพ วางระบบป้องกันเหตุรุนแรงในสถานพยาบาลทั่วประเทศ
กระทรวงสาธารณสุข จับมือสภาวิชาชีพ ราชวิทยาลัย และสหวิชาชีพ วางระบบป้องกันเหตุรุนแรงในสถานพยาบาลทั่วประเทศ ชี้ผู้ประกอบวิชาชีพต้องมีจรรยาบรรณและจริยธรรม เตรียมกำหนดให้ระบบป้องกันความรุนแรงเป็นหนึ่งในเกณฑ์การประเมินมาตรฐานคุณภาพโรงพยาบาลทั่วประเทศ
กระทรวงสาธารณสุข จับมือสภาวิชาชีพ ราชวิทยาลัย และสหวิชาชีพ วางระบบป้องกันเหตุรุนแรงในสถานพยาบาลทั่วประเทศ ชี้ผู้ประกอบวิชาชีพต้องมีจรรยาบรรณและจริยธรรม เตรียมกำหนดให้ระบบป้องกันความรุนแรงเป็นหนึ่งในเกณฑ์การประเมินมาตรฐานคุณภาพโรงพยาบาลทั่วประเทศ
วันนี้ (22 พฤศจิกายน 2562) ที่สำนักงานปลัดกระทรวงสาธารณสุข  จ.นนทบุรี นายแพทย์สุขุม กาญจนพิมาย ปลัดกระทรวงสาธารณสุข เป็นประธานประชุมคณะกรรมการบูรณาการการทำงานร่วมกันของสหวิชาชีพ และให้สัมภาษณ์ว่า ในวันนี้เป็นการประชุมครั้งแรก เพื่อบูรณาการการทำงานระหว่างวิชาชีพโดยกระทรวงสาธารณสุขให้ความสำคัญกับทุกวิชาชีพในการดูแลประชาชนที่เข้ารับบริการในสถานพยาบาลหาแนวทางที่ได้มาตรฐานและดำเนินการอย่างเป็นระบบ สร้างเป็นมาตรฐาน เกิดการแก้ไขปัญหาในระยะยาวซึ่งต้องทำงานร่วมกันเป็นทีม ถ้าทุกคนทำงานร่วมกันจะเป็นผลดี
“ในการทำงานอาจมีการกระทบกระทั่ง หรือเกิดปัญหา ต้องหาสาเหตุว่า เป็นเรื่องส่วนตัวหรือเป็นเรื่องของระบบต้องแก้ไข เช่น หากมีบุคลากรไม่เพียงพอ อาจทำให้เกิดความเครียด  การเพิ่มจำนวนบุคลากร การสร้างขวัญกำลังใจ ค่าตอบแทนที่เป็นธรรม ความก้าวหน้าของบุคลากรเป็นสิ่งสำคัญ ทำให้เกิดแรงจูงใจในการทำงาน เราจะผลักดันให้เกิดขึ้นให้ได้ เพื่อประโยชน์ต่อประชาชนได้รับการดูแลอย่างทั่วถึง ส่วนเรื่องของพฤติกรรมส่วนตัวของบุคลากร ต้องมีจรรยาบรรณและจริยธรรม เป็นเรื่องสำคัญของการประกอบวิชาชีพ” นายแพทย์สุขุม กล่าว
ด้านนายแพทย์ยงยศ ธรรมวุฒิ รองปลัดกระทรวงสาธารณสุข กล่าวว่า จากกรณีเหตุที่โรงพยาบาลอำนาจเจริญในที่ประชุมเห็นชอบร่วมกันใน 4 ประเด็น ได้แก่ 1) ให้ผู้ว่าราชการจังหวัดอำนาจเจริญ ซึ่งมีอำนาจรับผิดชอบ ดำเนินการสอบสวนและดำเนินการทางวินัย โดยมีมติเพิ่มเติมว่าหากผู้ปฏิบัติงานกังวลว่าจะไม่ได้รับความเป็นธรรมจากการตั้งกรรมการของจังหวัด ให้มีเจ้าหน้าที่จากกระทรวงสาธารณสุขที่มีประสบการณ์ ได้แก่ กลุ่มเสริมสร้างวินัยและระบบ คุณธรรมร่วมกับศูนย์สันติวิธีกระทรวงสาธารณสุข เป็นพี่เลี้ยงอำนวยความสะดวก ลดข้อขัดแย้ง และไขข้อข้องใจ 2) ให้ประธานคณะกรรมการด้านบริการเกี่ยวกับแม่และเด็กของประเทศ ดำเนินการสื่อสาร ควบคุม ให้สมาชิกปฏิบัติตามมาตรฐานแต่ละวิชาชีพ
3) ตั้งคณะอนุกรรมการลงพื้นที่ตรวจเยี่ยม ประกอบด้วย ตัวแทนจากสภาวิชาชีพที่เกี่ยวข้อง คณาจารย์ และหน่วยงานจากสำนักงานปลัดกระทรวงสาธารณสุขที่เกี่ยวข้อง เช่น กองบริหารงานสาธารณสุข กลุ่มเสริมสร้างวินัยและระบบคุณธรรม และกองกฎหมาย ให้เก็บข้อมูลเพื่อนำมาวางแผนเตรียมจัดทำเป็นระบบต่อไป และ 4) รวบรวมข้อมูลความรุนแรงที่เกิดขึ้นในสถานพยาบาลและนำเสนอแก่สถาบันรับรองพัฒนาคุณภาพ เพื่อให้จัดทำเป็นมาตรฐานของคุณภาพโรงพยาบาลทั่วประเทศ เพื่อสร้างระบบป้องกันความรุนแรงทุกรูปแบบในสถานพยาบาล  โดยให้จัดทำเป็นกรณีเร่งด่วน โดยทั้งหมดนี้ให้ดำเนินการภายใน 1 เดือน และนำเสนอความคืบหน้าในที่ประชุมครั้งต่อไป
******************************** 22 พฤศจิกายน 2562
******************************

ที่มา : https://www.thaigov.go.th/news/contents/details/24761
