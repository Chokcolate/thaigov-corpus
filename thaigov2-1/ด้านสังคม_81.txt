รัฐบาลไทย-ข่าวทำเนียบรัฐบาล-“อนุทิน” เปิดคลินิกกัญชาเพื่อรักษาทางการแพทย์แห่งแรก ที่ รพ.มหาราชนครราชสีมา

วันเสาร์ที่ 17 สิงหาคม 2562
“อนุทิน” เปิดคลินิกกัญชาเพื่อรักษาทางการแพทย์แห่งแรก ที่ รพ.มหาราชนครราชสีมา
รองนายกรัฐมนตรีและรัฐมนตรีว่าการกระทรวงสาธารณสุข เปิดคลินิกกัญชาเพื่อรักษาทางการแพทย์ รพ.มหาราชนครราชสีมา แห่งแรกของประเทศ ในระดับโรงพยาบาลศูนย์
รองนายกรัฐมนตรีและรัฐมนตรีว่าการกระทรวงสาธารณสุข เปิดคลินิกกัญชาเพื่อรักษาทางการแพทย์ รพ.มหาราชนครราชสีมา แห่งแรกของประเทศ ในระดับโรงพยาบาลศูนย์
วันนี้ (17 สิงหาคม 2562) ที่โรงพยาบาลมหาราชนครราชสีมา จ.นครราชสีมา นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยผู้บริหารกระทรวงสาธารณสุข ให้สัมภาษณ์ภายหลัง “เปิดคลินิกกัญชาเพื่อรักษาทางการแพทย์ โรงพยาบาลมหาราชนครราชสีมา” ว่า เรื่องกัญชาทางการแพทย์เป็นนโยบายรัฐบาลที่จะพัฒนานวัตกรรมใหม่ ๆ มาใช้ในทางการแพทย์ โดยในวันนี้ได้มาดูคลินิกกัญชาของโรงพยาบาลมหาราชนครราชสีมาที่เป็นคลินิกแห่งแรกของของประเทศในระดับโรงพยาบาลศูนย์
นายอนุทิน กล่าวว่า เรื่องกัญชาทางการแพทย์ เป็นการนำสิ่งที่มีประโยชน์ต่อประชาชนมาใช้ ซึ่งกระทรวงสาธารณสุขพยายามให้การรักษาผู้ป่วยด้วยกัญชาถูกต้องกฎหมายทั้งการแพทย์สมัยใหม่และการแพทย์ทางเลือก ภายใต้การควบคุมของแพทย์ที่ผ่านการอบรม ซึ่งองค์การเภสัชกรรมได้มอบสารสกัดกัญชา ทั้ง 3 สูตรให้กับโรงพยาบาลในสังกัดกระทรวงสาธารณสุข โดยจะมีการทยอยผลิตออกมาเรื่อย ๆ เพื่อกระจายให้โรงพยาบาลทุกแห่งต่อไป สำหรับแพทย์แผนไทยและแพทย์พื้นบ้านที่นำสูตรจากกัญชาทั้งการสกัดจากน้ำมันมะกอก น้ำมันมะพร้าว จะนำไปพิสูจน์ หากผ่านการพิสูจน์ว่าไม่มีพิษทำลายสุขภาพก็สามารถนำใช้รักษาผู้ป่วยได้
“ต้องขอขอบคุณทุกท่านที่ช่วยกันผลักดันทำให้กัญชาที่ทุกคนคิดว่าเป็นสารเสพติด ทำลายสังคม มาเป็น ประโยชน์ต่อชีวิตเพื่อนมนุษย์ ขอยืนยันว่าไม่ได้เน้นการสันทนาการ คำว่าเสรีทางการแพทย์คือทุกคนมีสิทธิเสรีภาพในการรักษาโรคด้วยกัญชา ขอบคุณทุกคนที่ให้กำลังใจทีมงานกระทรวงสาธารณสุขที่ช่วยกันทำให้สิ่งที่คิดว่าเป็นไป ไม่ได้สามารถเป็นไปได้ และหากการรักษาได้ผลดีจะสามารถขยายเป็นธุรกิจอื่นๆ ขอย้ำว่าต้องใช้ภายใต้การควบคุม  ของแพทย์และใช้ในประเทศไทยเท่านั้น” นายอนุทินกล่าว
สำหรับคลินิกกัญชาฯ โรงพยาบาลมหาราชนครราชสีมาในระยะแรก จะเปิดให้บริการผู้ป่วยใน 2 กลุ่มโรค  ได้แก่ 1.กลุ่มโรคที่ใช้น้ำมันกัญชา ได้แก่ กล้ามเนื้อหดเกร็งในผู้ป่วยโรคปลอกประสาทเสื่อมแข็ง, ลมชักที่ดื้อต่อยาแผนปัจจุบัน, ปวดประสาท, อาการคลื่นไส้อาเจียนจากเคมีบำบัด 2.ผู้ป่วยกลุ่มโรคยาตำรับแผนไทยได้แก่ ผู้ป่วยโรคเรื้อรังที่มีอาการนอนไม่หลับ ช่วยเจริญอาหาร, ผู้ป่วยที่มีอาการจุกเสียดท้องแข็งเกร็งเป็นเถาดาน เสียงแหบ,  ผู้ป่วยอัมพฤกษ์อัมพาตที่มีอาการเกร็งของกล้ามเนื้อแขนขาอ่อนแรง, ผู้ป่วยที่มีอาการท้องผูกพรรดึก ปวดเมื่อยทั่วร่างกาย ขับลม, ผู้ป่วยที่มีอาการลมจุก เสียดปวดท้องมวนท้อง
ทั้งนี้ โรงพยาบาลมหาราชนครราชสีมา มีแพทย์แผนปัจจุบัน 1 คน และแพทย์แผนไทย 3 คน ที่ผ่านการอบรมหลักสูตรจากกระทรวงสาธารณสุขเรียบร้อยแล้ว และในสัปดาห์หน้าจะส่งไปอบรมเพิ่มอีก 10 คน ในส่วนของผู้ป่วยในกลุ่มแผนปัจจุบันที่รักษาด้วยน้ำมันกัญชาเข้ามารับคำปรึกษา ประมาณ 100 คน ส่วนผู้ป่วยกลุ่มโรคที่รักษาด้วยยาแพทย์แผนไทยมีประมาณ 500 คน
************************************ 17 สิงหาคม 2562

ที่มา : https://www.thaigov.go.th/news/contents/details/22305
