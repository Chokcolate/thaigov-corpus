รัฐบาลไทย-ข่าวทำเนียบรัฐบาล-นายกฯ ยินดีลูกเรือไทยทั้ง 18 คนกลับถึงบ้านอย่างปลอดภัย ขอบคุณทุกหน่วยงานที่ให้การช่วยเหลือ

วันจันทร์ที่ 12 สิงหาคม 2562
นายกฯ ยินดีลูกเรือไทยทั้ง 18 คนกลับถึงบ้านอย่างปลอดภัย ขอบคุณทุกหน่วยงานที่ให้การช่วยเหลือ
นายกฯ ยินดีลูกเรือไทยทั้ง 18 คนกลับถึงบ้านอย่างปลอดภัย ขอบคุณทุกหน่วยงานที่ให้การช่วยเหลือ
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ฝากแสดงความยินดีที่ลูกเรือไทยทั้ง 18 คนที่ถูกลอยแพกลางทะเลประเทศโซมาเลีย กลับถึงไทยเช้านี้โดยสวัสดิภาพ และขอบคุณเจ้าหน้าที่ที่เกี่ยวข้องทุกฝ่าย เช่น กระทรวงการต่างประเทศ กระทรวงแรงงาน กระทรวงการพัฒนาสังคมและความมั่นคงมนุษย์ กองทัพเรือ และสำนักงานตำรวจแห่งชาติ ที่ได้ประสานงานและให้ความช่วยเหลือจนลูกเรือทั้ง 18 คนปลอดภัยและเดินทางกลับประเทศไทย พร้อมทั้งจะช่วยเหลือจนเดินทางกลับถึงภูมิลำเนา และติดตามสิทธิประโยชน์ที่พึงจะได้รับต่อไปด้วย ทั้งนี้ นายกรัฐมนตรีได้กำชับถึงแรงงานไทย หรือผู้ที่ประสงค์ที่จะเดินทางไปทำงานต่างประเทศได้ศึกษาเงื่อนไขและกฎระเบียบต่าง ๆ ให้รอบคอบ  และขอให้ติดต่อ สอบถามหน่วยงานของรัฐ เช่น กระทรวงแรงงาน กระทรวงการต่างประเทศ หากประสงค์เดินทางไปทำงานต่างประเทศ เพื่อที่รัฐบาลจะได้ตรวจสอบ ดูแล และคุ้มครอง ได้อย่างทั่วถึง

ที่มา : https://www.thaigov.go.th/news/contents/details/22161
