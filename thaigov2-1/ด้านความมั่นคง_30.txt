รัฐบาลไทย-ข่าวทำเนียบรัฐบาล-มท.1 เผยทุกภาคส่วนพร้อมใจเปิดโครงการ 1 จังหวัด 1 ถนนเฉลิมพระเกียรติ เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2562

วันอังคารที่ 30 กรกฎาคม 2562
มท.1 เผยทุกภาคส่วนพร้อมใจเปิดโครงการ 1 จังหวัด 1 ถนนเฉลิมพระเกียรติ เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2562
มท.1 เผยทุกภาคส่วนพร้อมใจเปิดโครงการ 1 จังหวัด 1 ถนนเฉลิมพระเกียรติ เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2562
เมื่อวันที่ 28 ก.ค. 62 พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ตามที่กระทรวงมหาดไทยได้แจ้งให้ทุกจังหวัดดำเนินโครงการ 1 จังหวัด 1 ถนนเฉลิมพระเกียรติ ด้วยการดำเนินการพัฒนาด้านโครงสร้างพื้นฐาน การปรับปรุงภูมิทัศน์ การสร้างความปลอดภัยต่างๆ อาทิ การขุดลอกคู คลอง ท่อระบายน้ำสองข้างทาง การปรับปรุงผิวจราจร/ทางเท้า การตีเส้นจราจร การจัดทำป้ายจราจร และป้ายเตือนให้ลดความเร็ว การปลูกต้นไม้ ไม้ดอก ไม้ประดับ การทำความสะอาดผิวจราจร การจัดระเบียบป้ายโฆษณา สายไฟฟ้า สายสื่อสาร การติดตั้งไฟฟ้าส่องสว่างสองข้างทาง พร้อมติดตั้งกล้องวงจรปิด เพื่อยกระดับมาตรฐานความปลอดภัยในชีวิตและทรัพย์สินให้แก่พี่น้องประชาชนผู้ใช้รถใช้ถนน และเชิญชวนประชาชนจิตอาสาร่วมพัฒนาถนนดังกล่าว มาอย่างต่อเนื่อง
พลเอก อนุพงษ์ เผ่าจินดา กล่าวว่า เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2562 ในวันนี้ ผู้ว่าราชการจังหวัด พร้อมด้วยข้าราชการ ภาคเอกชน พี่น้องประชาชน และจิตอาสา 904 วปร. ได้พร้อมใจกันร่วมเปิดถนนเฉลิมพระเกียรติ พร้อมกันทั่วประเทศ และพร้อมกันนี้ได้มีการจัดกิจกรรมจิตอาสาบำเพ็ญสาธารณประโยชน์ด้วยความร่วมแรงร่วมใจ การรวมพลังประสานสามัคคี ทำความดีด้วยหัวใจ อาทิ การเก็บขยะ การปลูกต้นไม้ การตัดแต่งต้นไม้ กิ่งไม้ การทำความสะอาดผิวถนน เป็นต้น
พลเอก อนุพงษ์ เผ่าจินดา กล่าวเพิ่มเติมว่า กระทรวงมหาดไทย ขอเชิญชวนพี่น้องประชาชน ร่วมกันทำความดี บำเพ็ญสาธารณประโยชน์ เนื่องในวันเฉลิมพระชนมพรรษา พระบาทสมเด็จพระเจ้าอยู่หัว และขอเชิญชวนประชาชนทุกหมู่เหล่า พร้อมใจกันจุดเทียนถวายพระพรชัยมงคลในค่ำวันนี้ เวลา 19:30 น. ณ สถานที่ที่จังหวัด และอำเภอ กำหนด พร้อมกันทั่วประเทศ

ที่มา : https://www.thaigov.go.th/news/contents/details/21845
