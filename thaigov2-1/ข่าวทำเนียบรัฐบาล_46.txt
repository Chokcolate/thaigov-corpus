รัฐบาลไทย-ข่าวทำเนียบรัฐบาล-นายกรัฐมนตรีเปิดรถไฟฟ้าสายสีเขียว ขอขยายเวลาให้ประชาชนได้ขึ้นฟรีถึง 5 ธ.ค. จากสถานีห้าแยกลาดพร้าว ไปยังสถานีหมอชิต

วันศุกร์ที่ 9 สิงหาคม 2562
นายกรัฐมนตรีเปิดรถไฟฟ้าสายสีเขียว ขอขยายเวลาให้ประชาชนได้ขึ้นฟรีถึง 5 ธ.ค. จากสถานีห้าแยกลาดพร้าว ไปยังสถานีหมอชิต
นายกรัฐมนตรีเปิดรถไฟฟ้าสายสีเขียว ขอขยายเวลาให้ประชาชนได้ขึ้นฟรีถึง 5 ธ.ค. จากสถานีห้าแยกลาดพร้าว ไปยังสถานีหมอชิต
วันนี้ (9 สิงหาคม 2562) เวลา 09.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดทดลองให้บริการเดินรถไฟฟ้าสายสีเขียว ช่วงหมอชิต – สะพานใหม่ – คูคตจำนวน 1 สถานี จากสถานีหมอชิต (N8) ไปยังสถานีห้าแยกลาดพร้าว (N9) เพื่ออำนวยความสะดวกแก่ ประชาชน และบรรเทาปัญหาการจราจรติดขัดบริเวณถนนพหลโยธินและถนนวิภาวดีรังสิต ณ บริเวณสถานีห้าแยกลาดพร้าว กรุงเทพมหานคร โดยมีนายอนุทิน ชาญวีรกุล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายศักดิ์สยาม ชิดชอบ รัฐมนตรีว่าการกระทรวงคมนาคม นายนิพนธ์ บุญญามณี รัฐมนตรีช่วยว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย  และ พลตำรวจเอก อัศวิน ขวัญเมือง ผู้ว่าราชการกรุงเทพมหานคร นายกิติศักดิ์ อร่ามเรือง ประธานกรรมการบริษัท กรุงเทพธนาคม จำกัด นายคีรี กาญจนพาสน์ ประธานกรรมการ บริษัท ระบบขนส่งมวลชนกรุงเทพ (มหาชน) (บมจ.ระบบขนส่งมวลชนกรุงเทพ) ผู้บริหาร บมจ.ระบบขนส่งมวลชนกรุงเทพ (BTSC) ร่วมพิธีในครั้งนี้
นายกรัฐมนตรีกล่าวแสดงความยินดีและดีใจที่ได้มาเป็นประธานในพิธีเปิดทดลองให้บริการเดินรถไฟฟ้าสายสีเขียว ช่วงหมอชิต – สะพานใหม่ - คูคต โดยวันนี้จะเปิดทดลองให้บริการก่อน จำนวน 1 สถานี จากสถานีหมอชิต - สถานีห้าแยกลาดพร้าว ซึ่งตลอดระยะเวลาที่ผ่านมา รัฐบาลได้ให้ความสำคัญในการแก้ไขปัญหาการจราจรในกรุงเทพมหานครและปริมณฑลอย่างเร่งด่วน ไม่ว่ารัฐบาลเก่าและใหม่ได้มีการบริหารการจราจรต่าง ๆ ทั้งรถไฟฟ้า รถไฟทางคู่ รถไฟความเร็วสูง ซึ่งวันนี้วิ่งหลายเส้นด้วยกัน ที่จะช่วยบรรเทาปัญหาการจราจรในพื้นที่ และช่วยให้ประชาชนสามารถเดินทางสะดวกรวดเร็วมากยิ่งขึ้น โดยเฉพาะเด็กนักเรียนที่จะต้องเดินทางไปเรียน ซึ่งสามารถลดภาระของผู้ปกครองและลดค่าใช้จ่ายในการเดินทาง  อีกทั้งรัฐบาลยังห่วงใยเศรษฐกิจฐานรากของประชาชน
โอกาสนี้  นายกรัฐมนตรีกล่าวยืนยันว่ารัฐบาลยังเดินหน้าบริหารงานเพื่อประชาชนให้มีชีวิตความเป็นอยู่ที่ดีขึ้น วันนี้เราต้องปรับทุกอย่างและทำงานร่วมกัน สร้างความไว้เนื้อเชื่อใจกัน ซึ่งคณะรัฐมนตรีทำงานเพื่อประโยชน์สูงสุดของประชาชน รวมทั้งเร่งรัดและผลักดันระบบขนส่งมวลชนในรูปแบบต่าง ๆ อย่างต่อเนื่อง ทั้งการก่อสร้างถนน สะพาน อุโมงค์ทางลอด เพื่อเติมเต็มรูปแบบการขนส่งมวลชนหลายสาย เพื่อเติมเต็มโครงข่ายเส้นทางคมนาคมให้ครอบคลุมทั่วทุกพื้นที่ เพื่อให้ภาพรวมระบบขนส่งมวลชนของประเทศมีประสิทธิภาพ มุ่งหวังให้พี่น้องประชาชนได้รับความสะดวกในการเดินทางด้วยความรวดเร็ว และประหยัด
นายกรัฐมนตรีได้กล่าวขอขยายระยะเวลาบริการฟรีให้แก่ประชาชนถึงวันที่ 5 ธันวาคม 2562 ซึ่งประธานกรรมบริษัท ระบบขนส่งมวลชนกรุงเทพ จำกัด (มหาชน) ได้ตอบรับเพื่อดำเนินการ โดยประชาชนและนักเรียนโรงเรียนใกล้เคียงที่มาร่วมงาน ได้ปรบมือแสดงความยินดี ก่อนนายกรัฐมนตรีจะเดินทางกลับ
-------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22105
