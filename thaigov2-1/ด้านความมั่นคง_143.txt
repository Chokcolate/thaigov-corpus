รัฐบาลไทย-ข่าวทำเนียบรัฐบาล-รมว.ทส ลงพื้นที่ตรวจสอบติดตามแผนการฟื้นฟูพื้นที่ไฟป่าพรุควนเคร็ง จังหวัดนครศรีธรรมราช

วันอาทิตย์ที่ 8 กันยายน 2562
รมว.ทส ลงพื้นที่ตรวจสอบติดตามแผนการฟื้นฟูพื้นที่ไฟป่าพรุควนเคร็ง จังหวัดนครศรีธรรมราช
รมว.ทส ลงพื้นที่ตรวจสอบติดตามแผนการฟื้นฟูพื้นที่ไฟป่าพรุควนเคร็ง จังหวัดนครศรีธรรมราช
รมว.ทส ลงพื้นที่ตรวจสอบติดตามแผนการฟื้นฟูพื้นที่ไฟป่าพรุควนเคร็ง จังหวัดนครศรีธรรมราช
วันนี้(8 กันยายน 2562) เวลา 13.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย  นายธเนศพล ธนบุณยวัฒน์ เลขานุการรัฐมนตรีฯ และผู้บริหารจากหน่วยงานในสังกัดที่เกี่ยวข้อง ลงพื้นที่ตรวจสอบติดตามแผนการฟื้นฟูพื้นที่ไฟป่าพรุควนเคร็ง บริเวณไฟไหม้ป่าพรุควนเคร็ง และพื้นที่ป่าพรุที่ถูกไฟไหม้
พร้อมได้ตรวจเยี่ยมให้กำลังใจเจ้าหน้าที่
และเครือข่ายผู้ปฏิบัติงานดับไฟป่า และมอบสิ่งของจำเป็นให้แก่เจ้าหน้าที่ เพื่อใช้ในการปฏิบัติงาน ทั้งนี้ ี้ได้รับฟังบรรยายสรุปสถานการณ์ไฟป่า แผนหยุดยั้งการทำลายและฟื้นฟูป่าครุควนเคร็ง รวมทั้ง รับฟังสรุปแนวทางการฟื้นฟูป่าพรุ  โดยมีรองผู้ว่าราชการจังหวัดนครศรีธรรมราช (นายถาวรวัฒน์ คงแก้ว) ข้าราชการ เจ้าหน้า และเครือข่าย ผู้ปฏิบัติงานดับไฟป่าในพื้นที่ป่าพรุควนเคร็ง ให้การต้อนรับ ณ ศูนย์บัญชาการเหตุการณ์ไฟป่าและหมอกควัน สถานีควบคุมไฟป่าพรุควนเคร็ง สำนักบริหารพื้นที่อนุรักษ์ที่ 5 (นครศรีธรรมราช)   ตำบลการะเกด อำเภอเชียรใหญ่ จังหวัดนครศรีธรรมราช
ในโอกาสนี้ รมว ทส. ได้พบปะและกล่าวให้กำลังใจแก่เจ้าหน้าผู้ปฏิบัติงานดับไฟป่า ในพื้นที่ป่าพรุควนเคร็ง โดยกล่าวว่า ขอขอบคุณ และเป็นกำลังใจให้กับเจ้าหน้าที่ทุกคน ตราบ ใดที่ยังดำรงตำแหน่งรัฐมนตรีว่าการกระทรวงทรัพยากรธรรมชาติและสิ่งแวดล้อม จะดำเนินการทุกอย่างภายใต้อำนาจหน้าที่ในสนับสนุนการจัดหาอุปกรณ์ เครื่องมือ กำลัง ปัจจัย ในการปฏิบัติงาน  เพื่อดูแล และสร้างขวัญกำลังใจให้แก่เจ้าหน้าที่ทุกคน
เนื่องจากทราบดีว่ากำลังของเจ้าหน้าที่ที่ปฏิบัติงานมีน้อย แต่พื้นที่ป่าที่ต้องดูแลทั้งประเทศมีจำนวนหลายล้านไร่ การจัดหาอุปกรณ์ เครื่องมือ ต่างๆ และขวัญกำลังใจของเจ้าหน้าที่จึงเป็นเรื่อง ที่สำคัญ และขอยืนยันว่าจะทำหน้าที่ดูแลเจ้าหน้าที่ทุกท่านให้ดีที่สุด เพราะผลงาน และความเข้มของกระทรวงฯ ไม่ได้อยู่ที่รัฐมนตรีฯ ปลัดกระทรวงฯ หรืออธิบดี ที่อยู่ ณ ที่นี้ แต่ความสำคัญและหัวใจสำคัญของกระทรวงฯ อยู่ที่เจ้าหน้าผู้ปฏิบัติงานทุกท่าน เพราะทุกท่าน คือผลงานและความสำเร็จของกระทรวงฯ
รมว.ทส ยังได้กล่าวเน้นย้ำว่า ขอเป็นกำลังใจให้เจ้าหน้าที่ทุกคน และขอให้คำมั่นว่าเมื่อใดที่ไฟป่าดับลง เมื่อนั้นภายใต้พระบรมโพธิสมภาร ของ พระบาทสมเด็จพระวชิรเกล้าเจ้าอยู่ จะระดมสรรพกำลังของจิตอาสาทุก ๆ คน ในทุกจังหวัด ที่อยู่ในพื้นที่ของป่าพรุ มาร่วมกันฟื้นฟูป่าพรุ จะไม่ยอมให้มีคำว่าพื้นที่ป่าเสื่อมโทรมขึ้นมาอีก ทั้งนี้ ได้ประสานไปยังกรมป่าไม้ ในการจัดเตรียมกล้าไม้นับแสนต้น เพื่อที่พวกเราทุกคนจะมาร่วมกันฟื้นฟูป่าพรุ ประเทศไทยจะต้องไม่มีป่าเสื่อมโทรมอีก และคนและป่าจะต้องอยู่ร่วมกันได้ คนจะต้องช่วยดูแลป่า เมื่อใดที่คนดูแลป่า ๆ ก็จะดูแลคน ปัญหาต่าง ๆ ก็จะหมดไปเอง
รมว.ทส ได้กล่าวในตอนท้ายอีกว่า ดีใจและภูมิใจ ที่ได้มายืนต่อหน้าทุกคน บทบาทของกระทรวงทรัพยากรธรรมชาติและสิ่งแวดล้อม คือการดูแลผืนป่า และทะเล  หากเจ้าหน้าที่ผู้ปฏิบัติงานทุกท่าน มีปัญหาใดก็สามารถแจ้งมาได้ และในนามของคนไทยกว่า 70 ล้านคน ขอขอบคุณและเป็นกำลังใจให้เจ้าหน้าที่ทุกท่านอีกครั้งที่ได้เสียสละ ความสุขส่วนตัวในการปฏิบัติหน้าที่ดับไฟป่าเพื่อ ดูแลผืนป่าและอนาคตของประเทศไทย
นอกจากนี้ รมว.ทส ได้เยี่ยมชมนิทรรศการการดับไฟป่า การปฏิบัติงานควบคุมไฟป่าในพื้นที่ป่าพรุควนเคร็ง และการแสดงการทำผลิตภัณฑ์พื้นบ้าน ในโอกาสนี้ด้วย

ที่มา : https://www.thaigov.go.th/news/contents/details/22911
