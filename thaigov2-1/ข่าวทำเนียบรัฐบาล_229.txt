รัฐบาลไทย-ข่าวทำเนียบรัฐบาล-นายกรัฐมนตรีส่งเสริมเด็กและเยาวชน คิดค้น สร้างสรรค์ นำเสนอผลงานที่นำเทคโนโลยีมาใช้พัฒนาประเทศเพื่อเข้าสู่แนวทางการพัฒนาตามไทยแลนด์ 4.0

วันอังคารที่ 1 ตุลาคม 2562
นายกรัฐมนตรีส่งเสริมเด็กและเยาวชน คิดค้น สร้างสรรค์ นำเสนอผลงานที่นำเทคโนโลยีมาใช้พัฒนาประเทศเพื่อเข้าสู่แนวทางการพัฒนาตามไทยแลนด์ 4.0
นายกรัฐมนตรีเยี่ยมชมนิทรรศการก่อนการประชุมคณะรัฐมนตรี
วันนี้ (1 ตุลาคม 2562) เวลา 08.30 น. ก่อนการประชุมคณะรัฐมนตรี ณ บริเวณด้านหน้าตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการแสดงผลงานผู้ประกอบการวิสาหกิจเริ่มต้น (Startup) และผู้ประกอบการที่ได้รับการเพิ่มขีดความสามารถในการแข่งขัน โดยอุทยานวิทยาศาสตร์
นาย สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วย รศ.นพ. สรนิต ศิลธรรม ปลัดกระทรวงการอุดมศึกษาฯ นำคณะผู้บริหาร เข้าพบนายกรัฐมนตรีเพื่อนำเสนอผลงาน และผลงานที่ประสบความสำเร็จจากการบ่มเพาะธุรกิจวิทยาศาสตร์ เทคโนโลยี และนวัตกรรม (Technology Business Incubation: TBI) อุทยานวิทยาศาสตร์ภาคเหนือ
โอกาสนี้ กระทรวงการอุดมศึกษาฯ ได้คัดเลือกผลงานที่มีความโดดเด่น จากอุทยานวิทยาศาสตร์ 7 มหาวิทยาลัย ประกอบด้วย 1) บริษัท ทิวา อินโนเวท จำกัด จากสถาบันบ่มเพาะวิสาหกิจ มหาวิทยาลัยแม่โจ้ 2) ทีม NU Bio Bags จากอุทยานวิทยาศาสตร์ภาคเหนือตอนล่าง มหาวิทยาลัยนเรศวร 3) หจก.ปลาส้มไร้ก้างแม่ทองปอน จากสถาบันนวัตกรรมและถ่ายทอดเทคโนโลยี มหาวิทยาลัยพะเยา 4) กมล อินดิโก จากอุทยานวิทยาศาสตร์ภาคเหนือ มหาวิทยาลัยราชภัฏอุตรดิตถ์ 5) บริษัท ไทรส์ อีทีซี จำกัด จากโครงการอุทยานวิทยาศาสตร์ภาคเหนือ มหาวิทยาลัยแม่ฟ้าหลวง 6) บริษัท ธนพร ไรซ์มิลล์ จำกัด จากอุทยานวิทยาศาสตร์ภาคเหนือ มหาวิทยาลัยราชภัฏพิบูลสงคราม และ 7) ทีม ReCute จากอุทยานวิทยาศาสตร์และเทคโนโลยี มหาวิทยาลัยเชียงใหม่ ซึ่งเป็นผลงานที่มีศักยภาพในการแข่งขัน สามารถต่อยอดธุรกิจ ตอบโจทย์การพัฒนาเศรษฐกิจและสังคมในพื้นที่ ลดความเหลื่อมล้ำของประชาชน และยกระดับเศรษฐกิจของประเทศไทยให้เข้าแข่งขันในเวทีระดับนานาชาติ
โดยนายกรัฐมนตรี ได้เยี่ยมชมนิทรรศการ อาทิ ถุงพลาสติกย่อยสลายได้จากกากกาแฟ สีย้อมผ้าจากธรรมชาติใบฮ่อม พร้อมให้ข้อเสนอแนะว่า ให้ผู้ประกอบการคำนึงถึงขั้นตอนการผลิต แปรรูป ตามความต้องการของตลาด พร้อมยกระดับสินค้า นำภูมิปัญญาวัฒนธรรมไทยขับเคลื่อนเศรษฐกิจให้สินค้ามีมาตรฐาน
พร้อมกันนี้ นายกรัฐมนตรีกล่าวขอบคุณที่ร่วมขับเคลื่อน สร้างสรรค์สิ่งที่เป็นประโยชน์ และขอให้หน่วยงานที่เกี่ยวข้องสนับสนุนเด็กและเยาวชนที่มีพรสวรรค์ โดยส่งเสริมให้คิดค้น สร้างสรรค์ นำเสนอผลงานที่นำเทคโนโลยีมาใช้พัฒนาประเทศเพื่อเข้าสู่แนวทางการพัฒนาตามไทยแลนด์ 4.0
...............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23519
