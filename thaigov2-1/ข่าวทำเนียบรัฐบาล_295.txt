รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรี พบปะกลุ่มสมัชชาคนจน สรุปผลการแก้ไขปัญหา สมัชชาพอใจเตรียมเดินทางกลับภูมิลำเนาวันนี้

วันพุธที่ 23 ตุลาคม 2562
รัฐมนตรีประจำสำนักนายกรัฐมนตรี พบปะกลุ่มสมัชชาคนจน สรุปผลการแก้ไขปัญหา สมัชชาพอใจเตรียมเดินทางกลับภูมิลำเนาวันนี้
รัฐมนตรีประจำสำนักนายกรัฐมนตรี พบปะกลุ่มสมัชชาคนจน สรุปผลการแก้ไขปัญหา สมัชชาพอใจเตรียมเดินทางกลับภูมิลำเนาวันนี้
วันนี้ (23 ตุลาคม 2562) เวลา 15.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี ในฐานะที่ได้รับมอบหมายจากนายกรัฐมนตรี พร้อมด้วยนายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี นายธงชัย ลืออดุลย์ เลขานุการรัฐมนตรีประจำสำนักนายกรัฐมนตรี และนายสุภรณ์ อัตถาวงศ์ กรรมการผู้ช่วยรัฐมนตรีประจำสำนักนายกรัฐมนตรี  เดินทางพบปะกลุ่มสมัชชาคนจนที่รวมตัวกันบริเวณถนนลูกหลวง ข้างกระทรวงศึกษาธิการ โดยได้รับรายงานว่ากลุ่มสมัชชาคนจนทยอยเก็บของเพื่อเตรียมตัวเดินทางกลับ หลังจากได้รับทราบผลสรุปจากทางรัฐบาล ซึ่งรัฐมนตรีประจำสำนักนายกรัฐมนตรีเป็นผู้แถลงสรุปผลการเจรจาแก้ไขปัญหาของสมัชชาคนจน โดยมีเนื้อหาระบุ ดังนี้
1. รัฐบาลได้รับทราบปัญหาข้อร้องเรียนและข้อเสนอเชิงนโยบายของสมัชชาคนจน ซึ่งได้ดำเนินการแก้ไขปัญหาในทันที และจะขับเคลื่อนผลักดันการแก้ไขปัญหาอย่างต่อเนื่องต่อไป
2. รัฐบาลร่วมกับสมัชชาคนจนได้จัดทำบันทึกข้อตกลงซึ่งมีกรอบเวลาร่วมกันในการดำเนินการแก้ไขปัญหาข้อร้องเรียนและข้อเสนอเชิงนโยบาย ซึ่งจะได้นำผลการจัดทำบันทึกข้อตกลงดังกล่าวนำเรียนที่ประชุมคณะรัฐมนตรีครั้งต่อไป
3. สำหรับข้อเสนอให้แต่งตั้งคณะกรรมการแก้ไขปัญหาความเดือดร้อนของสมัชชาคนจนตามร่างคำสั่งที่สมัชชาคนจนเสนอไว้ จะได้เร่งดำเนินการนำกราบเรียนนายกรัฐมนตรีเพื่อพิจารณาต่อไป
4. สำหรับเรื่องที่สมัชชามีความวิตกกังวลเป็นอย่างยิ่ง คือ การผ่อนผันให้ทำกินในที่ดินเดิมของสมัชชาคนจนนั้น  ในเรื่องนี้ได้มีบันทึกความเข้าใจระหว่างสมัชชาคนจนและรัฐบาล  ซึ่งได้เห็นชอบตามความในบันทึกความเข้าใจดังกล่าวแล้ว  และจะนำเรียนที่ประชุมคณะรัฐมนตรีครั้งต่อไป
จากผลการแถลงพบกว่ากลุ่มสมัชชาคนจนมีความพอใจ และยืนยันจะทยอยเก็บของเดินทางกลับภูมิลำเนา ทั้งนี้ บริษัท ขนส่ง จำกัด (บขส.) ได้สนับสนุนรถบัสจำนวน 12 คัน เพื่อส่งกลุ่มสมัชชาคนจนกลับภูมิลำเนา

ที่มา : https://www.thaigov.go.th/news/contents/details/24011
