รัฐบาลไทย-ข่าวทำเนียบรัฐบาล-สมอ. โชว์ผลงาน ปี’62 ทะลุเป้าเป็นประวัติการณ์ เน้นเทคโนโลยีทุกกระบวนการทำงาน ยกระดับงานบริการตามนโยบายไทยแลนด์ 4.0

วันศุกร์ที่ 1 พฤศจิกายน 2562
สมอ. โชว์ผลงาน ปี’62 ทะลุเป้าเป็นประวัติการณ์ เน้นเทคโนโลยีทุกกระบวนการทำงาน ยกระดับงานบริการตามนโยบายไทยแลนด์ 4.0
สมอ. โชว์ผลงาน ปี’62 ทะลุเป้าเป็นประวัติการณ์ เน้นเทคโนโลยีทุกกระบวนการทำงาน ยกระดับงานบริการตามนโยบายไทยแลนด์ 4.0
เมื่อวันที่ 30 ตุลาคม 2562  นายวันชัย พนมชัย เลขาธิการ สมอ. แถลงผลการดำเนินงานในรอบปี 2562 ว่า ปีนี้ สมอ. ได้พลิกประวัติศาสตร์การมาตรฐานของไทย โดยมีผลการดำเนินงานในรอบปีสูงที่สุดเท่าที่เคยมีมา ทั้งในด้านการกำหนดมาตรฐาน การออกใบอนุญาต และการตรวจติดตามเพื่อการคุ้มครองผู้บริโภค ตลอดจนงานด้านการมาตรฐานระหว่างประเทศเพื่อเพิ่มศักยภาพในการแข่งขันทางการค้า และการได้มาซึ่งความสำเร็จในวันนี้ เป็นผลมาจากความมุ่งมั่นทุ่มเทของบุคลากรในองค์กร โดย สมอ. ได้ Transform องค์กรมุ่งสู่การเป็น สมอ. 4.0 มาอย่างต่อเนื่อง เพื่อตอบสนองนโยบายของกระทรวงอุตสาหกรรม ที่จะอำนวยความสะดวกในการทำธุรกิจให้แก่ผู้ประกอบการ ตามนโยบาย Ease of Doing Business ของรัฐบาล โดยปรับปรุงกระบวนการทำงานในทุกภารกิจหลักของหน่วยงาน ทั้งการกำหนดมาตรฐาน การตรวจสอบและรับรอง รวมถึงการส่งเสริมมาตรฐาน โดยนำระบบเทคโนโลยีสารสนเทศ ระบบ e-License มาใช้ในกระบวนการทำงานออกใบอนุญาต เพื่อความรวดเร็วในการบริการให้กับผู้ประกอบการ
นอกจากนี้ ยังได้พัฒนาระบบการชำระค่าบริการและค่าธรรมเนียมงานบริการด้านอื่นๆ ผ่านระบบอิเล็กทรอนิกส์หรือ e-Payment เพื่ออำนวยความสะดวกให้ผู้ประกอบการ โดยสามารถตรวจสอบหรือจัดพิมพ์ใบแจ้งหนี้สำหรับนำไปชำระเงินผ่านช่องทางการชำระเงินของธนาคารได้ สำหรับการตรวจติดตามผลผู้ได้รับใบอนุญาต สมอ. ใช้ระบบการตรวจติดตามผ่านระบบอิเล็กทรอนิกส์ หรือ ระบบ e-Surveillance เพื่ออำนวยความสะดวกให้ผู้ประกอบการ และเพิ่มประสิทธิภาพในการปฏิบัติงานของ สมอ. ให้มากยิ่งขึ้น
และอีกหนึ่งผลงานที่ทำให้การดำเนินงานของ สมอ. มีประสิทธิภาพและรวดเร็วมากยิ่งขึ้นคือ การแก้ไขกฎหมาย พระราชบัญญัติมาตรฐานผลิตภัณฑ์อุตสาหกรรม พ.ศ.๒๕๑๑ เพื่อให้กฎหมายมีความทันสมัย สอดคล้องกับสถานการณ์และนโยบายรัฐบาล มีผลใช้บังคับตั้งแต่วันที่ 15 กรกฎาคม 2562 ที่ผ่านมา
วันนี้นอกจาก สมอ. จะจัดให้มีการแถลงผลการดำเนินงานในรอบปีงบประมาณ 2562 แล้ว ยังได้จัดให้มีพิธีลงนามบันทึกข้อตกลงความร่วมมือระหว่าง สมอ. และสำนักงานพัฒนาธุรกรรมทางอิเล็กทรอนิกส์ (ETDA) กระทรวงดิจิตอลเพื่อเศรษฐกิจและสังคม เพื่อควบคุมและเฝ้าระวังการจำหน่ายสินค้าออนไลน์ เพื่อให้ผู้บริโภคมั่นใจได้ว่า สินค้าที่ซื้อผ่านเว็บไซต์หรือแอปพลิเคชั่น เป็นสินค้าที่มีความปลอดภัยตามมาตรฐาน

ที่มา : https://www.thaigov.go.th/news/contents/details/24242
