รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ หารือเอกอัครราชทูต ณ กรุงวอชิงตัน เน้นความร่วมมือการพัฒนาเทคโนโลยี 5G

วันศุกร์ที่ 18 ตุลาคม 2562
ปลัดกระทรวงดิจิทัลฯ หารือเอกอัครราชทูต ณ กรุงวอชิงตัน เน้นความร่วมมือการพัฒนาเทคโนโลยี 5G
ปลัดกระทรวงดิจิทัลฯ หารือเอกอัครราชทูต ณ กรุงวอชิงตัน เน้นความร่วมมือการพัฒนาเทคโนโลยี 5G
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม ได้ให้การต้อนรับ นายธานี ทองภักดี เอกอัครราชทูต ณ กรุงวอชิงตัน ประเทศสหรัฐอเมริกา ในโอกาสเข้าเยี่ยมคารวะ ณ ห้องประชุม 802 ชั้น 8 กระทรวงดิจิทัลเพื่อเศรษฐกิจและสังคม กรุงเทพฯ เมื่อวันที่ 16 ตุลาคม 2562 โดยปลัดกระทรวงดิจิทัลฯ และเอกอัครราชทูต ณ กรุงวอชิงตัน ได้ร่วมหารือเกี่ยวกับแนวทางในการสร้างความร่วมมือด้านดิจิทัลระหว่างไทยกับสหรัฐอเมริกา ได้แก่ การพัฒนาระบบ 5G ของประเทศไทย ซึ่งอยู่ในช่วงการทดสอบ โดยฝ่ายไทยยินดีรับการสนับสนุนการพัฒนาเทคโนโลยี 5G จากทุกประเทศ และการดึงดูดการลงทุนด้านดิจิทัลในประเทศไทย เพื่อผลักดันไทยให้เป็นศูนย์กลางด้านดิจิทัลของภูมิภาคอาเซียน รวมถึงความร่วมมือและการลงทุนด้าน Aerospace นอกจากนี้ ยังได้หารือในเรื่องการประสานงานกับบริษัทสื่อสังคมออนไลน์ที่เกี่ยวข้องในกรณีที่มีการกระทำผิดทางคอมพิวเตอร์ และการประชาสัมพันธ์ให้นักธุรกิจทราบถึงเนื้อหาของ พ.ร.บ. คุ้มครองข้อมูลส่วนบุคคล และ พ.ร.บ. การรักษาความมั่นคงปลอดภัยไซเบอร์ที่เป็นไปตามหลักสากล ไม่มีเจตนาที่จะกีดกันหรือเป็นอุปสรรคในการประกอบธุรกิจใดๆ
******************

ที่มา : https://www.thaigov.go.th/news/contents/details/23920
