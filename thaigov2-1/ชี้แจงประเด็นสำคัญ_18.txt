รัฐบาลไทย-ข่าวทำเนียบรัฐบาล-กรมชลประทาน ยืนยันโครงสร้างหลัก และตัวอาคารประกอบฝายกั้นน้ำลำพะยัง จ.กาฬสินธุ์ มีความมั่นคง แข็งแรง พร้อมใช้งานได้ตามปกติ

วันพุธที่ 9 ตุลาคม 2562
กรมชลประทาน ยืนยันโครงสร้างหลัก และตัวอาคารประกอบฝายกั้นน้ำลำพะยัง จ.กาฬสินธุ์ มีความมั่นคง แข็งแรง พร้อมใช้งานได้ตามปกติ
กรมชลประทาน ยืนยันโครงสร้างหลัก และตัวอาคารประกอบฝายกั้นน้ำลำพะยัง จ.กาฬสินธุ์ มีความมั่นคง แข็งแรง พร้อมใช้งานได้ตามปกติ
อาทิตย์ที่ 22 กันยายน พ.ศ. 2562  นายทองเปลว กองจันทร์  อธิบดีกรมชลประทาน  กระทรวงเกษตรและสหกรณ์ชี้แจงข้อเท็จจริงเกี่ยวกับสภาพที่เกิดขึ้นในปัจจุบันของฝายกั้นน้ำลำพะยัง จ.กาฬสินธุ์  หรือประชาชนในพื้นที่เรียกกันติดปากว่า “ฝายบิ๊กตู่” ว่า โครงสร้างหลัก และตัวอาคารประกอบฝายกั้นน้ำลำพะยัง จ.กาฬสินธุ์ มีความมั่นคง แข็งแรง พร้อมใช้งานได้ตามปกติ
ทั้งนี้ จากอิทธิพลพายุโซนร้อน “โพดุล” และพายุโซนร้อน “คาจิกิ” ประกอบกับมรสุมตะวันตกเฉียงใต้พัดปกคลุมทะเลอันดามัน ภาคใต้ และอ่าวไทย มีกำลังแรง ส่งผลให้มีฝนตกหนักในภาคตะวันออกเฉียงเหนือ โดยเฉพาะลุ่มน้ำปาว และลุ่มน้ำยัง จ.กาฬสินธุ์ ซึ่งจากการตรวจสอบ พบว่า ฝายกั้นน้ำลำพระยังบ้านจอมทอง อ.กุฉินารายณ์ จ.กาฬสินธุ์ มีทางลำเลียงชั่วคราวที่ใช้สำหรับขนวัสดุในช่วงเริ่มก่อสร้างโครงการบริเวณฝายกั้นลำน้ำลำพะยังบ้านจอมทองฝั่งซ้าย ซึ่งเมื่อก่อสร้างแล้วเสร็จจะต้องรื้อถอนแต่ชาวบ้านขอไว้ใช้สัญจรไปมา ได้ถูกน้ำกัดเซาะเสียหาย ความยาวประมาณ 50 เมตร หินเรียง Slope หน้าฝาย มีการทรุดตัวเป็นบางจุด เนื่องจากฝนตกหนักอย่างต่อเนื่อง บริเวณด้านเหนือฝายกั้นน้ำลำพะยัง ซึ่งมีปริมาณฝนตกสะสม ตั้งแต่วันที่ 21 ส.ค. – 4 ก.ย. 62 มากกว่า 530 มิลลิเมตร ทำให้เกิดน้ำหลากฉลับพลัน ไหลผ่านฝายกั้นน้ำลำพะยัง สูงสุดถึง 542.93 ลูกบาศก์เมตร/วินาที ในวันที่ 31 สิงหาคม 2562 จนเกินความจุลำน้ำและล้นตลิ่งข้ามทางลำเลียงชั่วคราว น้ำไหลแรงเกินกว่าที่จะต้านทาน พัดดินด้านล่างออกไป จึงเกิดการทรุดตัวลงมาตามธรรมชาติ ส่วนดินลูกรังบริเวณคอสะพานที่อ้างว่าเกิดการทรุดตัวนั้น สาเหตุเกิดจากมีผู้นำรถเข้ามาเกรดลูกรังบริเวณทุ่นหูฝาย ออกไปเป็นคันแนวทางเชื่อมเข้าที่นาในบริเวณนั้น สำหรับตัวอาคารประกอบไม่ได้รับความเสียหายแต่อย่างใด ขณะนี้สำนักงานชลประทานที่ 6 ยืนยันว่า โครงสร้างหลักและตัวอาคารประกอบฝายยังมีความมั่นคง แข็งแรงพร้อมใช้งานได้ตามปกติ และได้ดำเนินการซ่อมแซม และได้ถ่ายโอนภารกิจให้กับเทศบาลตำบลเหล่าใหญ่แล้ว ทั้งนี้ ทางกรมชลประทาน ไม่ได้นิ่งนอนใจกับปัญหาที่เกิดขึ้น จึงได้สั่งการให้เจ้าหน้าที่ลงพื้นที่ชี้แจงทำความเข้าใจเกี่ยวกับการดำเนินการแก้ไขปัญหาที่เกิดขึ้น พร้อมทั้งรับฟังปัญหาจากชาวบ้านในพื้นที่ เพื่อนำไปสู่การแก้ไขปัญหาร่วมกันอย่างเร่งด่วน

ที่มา : https://www.thaigov.go.th/news/contents/details/23328
