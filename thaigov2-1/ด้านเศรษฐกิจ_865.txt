รัฐบาลไทย-ข่าวทำเนียบรัฐบาล-รมช.มนัญญา ลงพื้นที่เยี่ยมสหกรณ์เครือข่ายยางพาราจังหวัดตราด จำกัด

วันจันทร์ที่ 18 พฤศจิกายน 2562
รมช.มนัญญา ลงพื้นที่เยี่ยมสหกรณ์เครือข่ายยางพาราจังหวัดตราด จำกัด
รมช.มนัญญา ลงพื้นที่เยี่ยมสหกรณ์เครือข่ายยางพาราจังหวัดตราด จำกัด พร้อมสนับสนุนแปรรูปผลิตภัณฑ์ยางพาราป้อนตลาด ลั่นไม่ปล่อยเกษตรกรโดดเดี่ยว ดันกรมส่งเสริมสหกรณ์ช่วยสมาชิกสหกรณ์หลังเลิกใช้ 3 สารอันตราย
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวภายหลังลงพื้นที่ตรวจเยี่ยมสหกรณ์เครือข่ายยางพาราจังหวัดตราด จำกัด ซึ่งตั้งอยู่ที่อำเภอเขาสมิง จังหวัดตราด ว่า  เป็นการตรวจเยี่ยมเพื่อรับทราบปัญหาการทำงาน และอยากเห็นศักยภาพของสหกรณ์ในการแปรรูปยางพาราเพื่อเพิ่มมูลค่าของสินค้า ซึ่งรัฐบาลพร้อมสนับสนุนให้สหกรณ์พัฒนากระบวนการผลิตไปจนถึงการแปรรูปผลิตภัณฑ์จากยางพารา โดยต้องใช้หลักตลาดนำการผลิต สำรวจความต้องการของตลาดว่ามีความต้องการใช้สินค้ายางพาราประเภทไหน เพื่อให้สหกรณ์นำมาวางแผนการผลิตสินค้าจากยางพารา เพื่อให้มีตลาดรองรับและขยายช่องทางเพิ่มมากขึ้น
นอกจากนี้ รัฐมนตรีช่วยว่าการกระทรวงเกษตรและสหกรณ์ยังได้กล่าวถึงมาตรการช่วยเหลือในส่วนของสมาชิกสหกรณ์การเกษตรที่ได้รับผลกระทบจากการเลิกใช้ 3 สารเคมี ขอให้แต่ละสหกรณ์ทำรายละเอียดเสนอมายังกรมส่งเสริมสหกรณ์ถึงความต้องการใช้เครื่องมืออุปกรณ์ต่าง ๆ ในการกำจัดวัชพืช เพื่อนำไปบริการเกษตรกรที่เป็นสมาชิก ซึ่งขณะนี้กำลังสำรวจความต้องการของสหกรณ์ทั่วประเทศ
"วันนี้รัฐบาลมีนโยบายให้เบ็ดไม่ใช่ให้ปลา ดังนั้น หากต้องการให้รัฐช่วยเหลือว่าหลังจากยกเลิกการใช้ 3 สารแล้ว เกษตรกรต้องการให้ช่วยเหลืออะไร ให้แจ้ง เช่นต้องการรถไถ เครื่องตัดหญ้า รถแทรคเตอร์ ซึ่งเมื่อได้รายละเอียดจะได้มีมาตรการออกมาดูแลกัน และในฐานะที่เป็นตัวตั้งตัวตีเรื่องนี้ ดิฉันจะดูแลเกษตรกรให้ดีที่สุด และที่ตราดถือว่าติด 1ใน 5  จังหวัดที่ใช้สารเคมีมาก อยากให้เลิกใช้เพื่อความปลอดภัยของคนในครอบครัว " นางสาวมนัญญา กล่าว
ด้าน นายพิเชษฐ์ วิริยะพาหะ  อธิบดีกรมส่งเสริมสหกรณ์ กล่าวว่า เบื้องต้นกรมฯ ได้เตรียมทำมาตรการในเรื่องสนับสนุนเครื่องจักรกลการเกษตรไว้ให้กับสหกรณ์ที่ต้องการนำไปบริการสมาชิก โดยจะเริ่มที่พืช 2 ชนิดก่อน ได้แก่ มันสำปะหลัง และอ้อยโรงงาน โดยมาตรการช่วยเหลือจะขอใช้เงินอุดหนุนจากรัฐบาล ซึ่งขณะนี้กรมฯ ได้สำรวจความต้องการของสหกรณ์ใน 2 กลุ่มพืช ภายใต้เงื่อนไขว่า 1. สหกรณ์เหล่านั้นต้องมีความสามารถในการบริหารจัดการ และ 2. ประเภทเครื่องจักร  ขนาดกำลังเครื่องจักร  จำนวนที่ขอ ต้องสอดคล้องกับความจำเป็นและความต้องการของเกษตรกร
อย่างไรก็ตามมาตรการทั้งหมดกรมฯ ได้ทำรายละเอียดและสรุปรวบรวมไว้แล้วเพราะเป็นเรื่องเร่งด่วน เพื่อเสนอต่อคณะทำงานที่ รมช.เกษตรฯ ได้ตั้งขึ้น ก่อนจะสรุปมาตรการลดผลกระทบต่อสมาชิกสหกรณ์เสนอรมช.เกษตรฯ ต่อไป
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/24636
