รัฐบาลไทย-ข่าวทำเนียบรัฐบาล-รองโฆษกรัฐบาล เผย “รองนายกฯ อนุทิน” เตรียมเปิดงาน-มอบรางวัลนักแข่ง โมโตจีพี 2019 คาดท่องเที่ยวคึกคัก เงินสะพัดมากกว่า 3 พันล้าน

วันเสาร์ที่ 5 ตุลาคม 2562
รองโฆษกรัฐบาล เผย “รองนายกฯ อนุทิน” เตรียมเปิดงาน-มอบรางวัลนักแข่ง โมโตจีพี 2019 คาดท่องเที่ยวคึกคัก เงินสะพัดมากกว่า 3 พันล้าน
รองโฆษกรัฐบาล เผย “รองนายกฯ อนุทิน” เตรียมเปิดงาน-มอบรางวัลนักแข่ง โมโตจีพี 2019 คาดท่องเที่ยวคึกคัก เงินสะพัดมากกว่า 3 พันล้าน
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า วันที่ 6 ตุลาคมนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มีกำหนดการเดินทางไปเป็นประธานเปิดงานและมอบรางวัลในการแข่งขันจักรยานยนต์ทางเรียบชิงแชมป์โลก โมโตจีพี สนามที่ 15 ในรายการ พีทีที ไทยแลนด์ กรังด์ปรีซ์ 2019 จัดขึ้นระหว่างวันที่ 4-6 ตุลาคม ที่สนามช้าง อินเตอร์เนชั่นแนล เซอร์กิต จังหวัดบุรีรัมย์ ซึ่งรายการแข่งขันจักรยานยนต์ทางเรียบชิงแชมป์โลก โมโตจีพี ได้รับเสียงตอบรับเป็นอย่างดีจากแฟนมอเตอร์สปอร์ตทั้งชาวไทยและทั่วโลก ทั้งนี้ จากการคาดการณ์ จะมีตัวเลขผู้เข้าชมหลายแสนคน ซึ่งถือเป็นอีกกลไกลสำคัญในการขับเคลื่อนเศรษฐกิจของประเทศไทย ตามนโยบาย Sport Tourism มีผลอย่างยิ่งต่อการส่งเสริมการท่องเที่ยวของประเทศ พร้อมเป็นการประชาสัมพันธ์ให้ชาวโลกได้รู้จักประเทศไทยมากยิ่งขึ้น อันจะส่งผลดีในด้านภาพลักษณ์และด้านอื่นๆตามมา
น.ส.ไตรศุลี กล่าวว่า สำหรับการแข่งขันโมโตจีพีครั้งนี้ มีการตั้งเป้าผู้เข้าร่วมชมไว้ที่ 222,535 คน มากกว่าโมโตจีพีเมื่อเดือนตุลาคมปี 2561 ที่มีผู้เข้าชมงานกว่า 2 แสนคน ทั้งนี้ คาดว่าจะมีเม็ดเงินหมุนเวียนในประเทศ และมีเงินสะพัดในพื้นที่และจังหวัดใกล้เคียง มากกว่า 3,000 ล้านบาท  โดยก่อนเริ่มการแข่งขัน ได้มีกิจกรรมเดินสาย Road Show เพื่อประชาสัมพันธ์การแข่งขันทั่วประเทศและมีการประชาสัมพันธ์ให้ชาวโลกได้รับทราบเป็นอย่างดี ซึ่งรัฐบาลโดยหน่วยงานที่เกี่ยวข้อง ได้เตรียมพร้อมต้อนรับแฟนมอเตอร์สปอร์ตจากทั่วโลกไว้อย่างดีเช่นกัน

ที่มา : https://www.thaigov.go.th/news/contents/details/23650
