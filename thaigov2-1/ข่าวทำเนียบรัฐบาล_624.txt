รัฐบาลไทย-ข่าวทำเนียบรัฐบาล-นายกฯ ห่วงใยสุขภาพประชาชน สั่งจัดหาหน้ากากอนามัยแจกจ่ายเน้นพื้นที่เสี่ยง พร้อมกำชับเข้มงวดปราบผู้ฉวยโอกาสขึ้นราคา-กักตุนสินค้า

วันพฤหัสบดีที่ 6 กุมภาพันธ์ 2563
นายกฯ ห่วงใยสุขภาพประชาชน สั่งจัดหาหน้ากากอนามัยแจกจ่ายเน้นพื้นที่เสี่ยง พร้อมกำชับเข้มงวดปราบผู้ฉวยโอกาสขึ้นราคา-กักตุนสินค้า
นายกฯ ห่วงใยสุขภาพประชาชน สั่งจัดหาหน้ากากอนามัยแจกจ่ายเน้นพื้นที่เสี่ยง พร้อมกำชับเข้มงวดปราบผู้ฉวยโอกาสขึ้นราคา-กักตุนสินค้า
วันนี้ (6 กุมภาพันธ์ 2563) ศาสตราจารย์ นฤมล ภิญโญสินวัฒน์  โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและ รมว.กลาโหม ห่วงใยสุขภาพและความปลอดภัยของประชาชนจากเชื้อไวรัสโคโรนาสายพันธุ์ใหม่ 2019 โดยเน้นการป้องกันตนเองเป็นสำคัญ จึงได้สั่งการให้ทุกหน่วยที่เกี่ยวข้องจัดหาหน้ากากอนามัยและแจกจ่ายให้กับประชาชนโดยเฉพาะในพื้นที่เสี่ยง เช่น จังหวัดใหญ่ ๆ ที่มีนักท่องเที่ยวจำนวนมาก โดยในส่วนของกระทรวงกลาโหมได้มอบหมายให้กรมแพทย์ทหารบก โรงพยาบาลพระมงกุฎเกล้า วิทยาลัยพยาบาลกองทัพบก จัดกำลังพลออกแจกจ่ายหน้ากากอนามัย เริ่มต้นในพื้นที่กรุงเทพฯ ซึ่งมีประชาชนและนักท่องเที่ยวหนาแน่น ตั้งแต่วันนี้ (พฤ.6 ก.พ.63) – วันเสาร์ที่ 8 ก.พ.63 กระจายไป 18 จุด จุดละ 2,500 ชิ้น รวม 45,000 ชิ้น เช่น วันพฤหัสบดีที่ 6 ก.พ ช่วงเช้า 07.00 - 09.00 น. ที่อนุสาวรีย์ชัยสมรภูมิ สถานีรถไฟฟ้า BTS อนุสาวรีย์ชัย รร.สันติราษฎร์ฯ ช่วงบ่าย 15.00-17.00 น. ที่ตลาดประตูน้ำ สถานี BTS อารีย์ ถนนสีลม วันศุกร์ที่ 7 ก.พ. ช่วงเช้า 07.00-09.00 น. ที่ รร.สวนมิสกวัน สถานี BTS พญาไท สะพานควาย ช่วงบ่าย 15.00-17.00 น. ห้างมาบุญครอง ตลาดประตูน้ำ และสวนสันติภาพ และวันเสาร์ที่ 8 ก.พ. ช่วงเช้า 08.00 -10.00 น. ที่ห้างเซ็นทรัลลาดพร้าว ตลาดนัดจตุจักร และตลาดราชวัตร และช่วงบ่าย 15.00-17.00 น. ห้างเซ็นทรัลเวิลด์สยามสแควร์ ตลาดศรีย่าน
นอกจากนี้ นายกรัฐมนตรียังได้กำชับให้กระทรวงพาณิชย์เข้มงวดกวดขันเรื่องปัญหาการฉวยโอกาสขึ้นราคาและกักตุนหน้ากากอนามัยและเจลล้างมือ เนื่องจากได้รับแจ้งจากประชาชนจำนวนมาก และสินค้าดังกล่าวเป็นสินค้าควบคุมตามกฎหมาย โดยหากประชาชนพบเห็นการกระทำผิดทั้งในท้องตลาดทั่วไปและตลาดออนไลน์ ให้แจ้งได้ที่กรมการค้าภายใน หรือสายด่วน 1569 ตลอด 24 ชั่วโมง
............

ที่มา : https://www.thaigov.go.th/news/contents/details/26334
