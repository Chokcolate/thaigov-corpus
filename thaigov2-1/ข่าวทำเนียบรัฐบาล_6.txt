รัฐบาลไทย-ข่าวทำเนียบรัฐบาล-HKTDC พร้อมสนับสนุนความร่วมมือ ไทย – ฮ่องกง ให้เกิดผลเป็นรูปธรรมยิ่งขึ้น

วันพุธที่ 24 กรกฎาคม 2562
HKTDC พร้อมสนับสนุนความร่วมมือ ไทย – ฮ่องกง ให้เกิดผลเป็นรูปธรรมยิ่งขึ้น
HKTDC พร้อมสนับสนุนความร่วมมือ ไทย – ฮ่องกง ให้เกิดผลเป็นรูปธรรมยิ่งขึ้น
วันนี้ (24 กรกฎาคม 2562) เวลา 14.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายปีเตอร์ หล่ำ (Mr. Peter Lam) ประธานองค์การสภาพัฒนาการค้าฮ่องกง (Hong Kong Trade Development Council: HKTDC) และคณะเข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี ในโอกาสเดินทางเยือนไทย สรุปสาระสำคัญการหารือ ดังนี้
รองนายกรัฐมนตรีกล่าวต้อนรับประธาน HKTDC และคณะนักธุรกิจชั้นนำจากฮ่องกง พร้อมแสดงความยินดีในโอกาสเข้ารับตำแหน่งประธานองค์การสภาพัฒนาการค้าฮ่องกง ทั้งนี้ รองนายกรัฐมนตรีกล่าวย้ำว่ารัฐบาลยืนยันให้ความสำคัญในการดำเนินนโยบาย โดยเฉพาะในโครงการพัฒนาระเบียงเศรษฐกิจพิเศษภาคตะวันออก (Eastern Economic Corridor: EEC)  และเห็นว่าความร่วมมือระหว่าง ไทย จีน และฮ่องกง ยังมีโอกาสร่วมมือกันอีกมาก
ด้านประธาน HKTDC ขอบคุณรองนายกรัฐมนตรีที่ตอบรับคำเชิญเยือนฮ่องกงในเดือนตุลาคมนี้ โดยฮ่องกงพร้อมสนับสนุนผู้ประกอบการ Startup และ SMEs ยุคใหม่ของไทย โดยเฉพาะการแลกเปลี่ยนความรู้และประสบการณ์ การเสริมสร้างสมรรถนะหุ้นส่วนความร่วมมือระหว่างกลุ่ม อุตสาหกรรม การส่งเสริมความร่วมมือกับตลาดต่างประเทศ และการให้ความช่วยเหลือ Startups และ SMEs รวมถึงการพัฒนาบุคลากรและการถ่ายทอดเทคโนโลยี
ทั้งสองฝ่ายยินดีที่ความร่วมมือระหว่างไทย - ฮ่องกงมีพลวัตมากขึ้น โดยไทยพร้อมที่จะร่วมมือ และเป็นประตูเชื่อมโยงระหว่างอาเซียนกับเขตอ่าวกวางตุ้ง - ฮ่องกง - มาเก๊า (Guangdong - Hong Kong - Macao Greater Bay Area: GBA) ผ่านข้อริเริ่ม “หนึ่งแถบ หนึ่งเส้นทาง” (Belt and Road Initiative: BRI) โดยรองนายกรัฐมนตรีเชื่อมั่นว่า HKTDC จะมีบทบาทสำคัญในการส่งเสริมความร่วมมือระหว่างไทยกับฮ่องกงให้เกิดผลเป็นรูปธรรมยิ่งขึ้น และสนับสนุนการเชื่อมโยงระหว่างภูมิภาค โดยเฉพาะการส่งเสริมความร่วมมือทางด้านเศรษฐกิจ การค้า การลงทุน การเงิน เทคโนโลยีและนวัตกรรม และการพัฒนาโครงสร้างพื้นฐาน ตลอดจนสาขาความร่วมมืออื่น ๆ ที่ไทยและฮ่องกงมีศักยภาพ
นอกจากนี้ ทั้งสองฝ่ายยังเห็นพ้องในการจัดตั้งคณะทำงานระดับสูงร่วมกัน เพื่อสานต่อความเป็นหุ้นส่วนทางยุทธศาสตร์เพื่อความร่วมมืออันเป็นรูปธรรมในหลายด้าน ได้แก่ ตลาดเงิน ตลาดทุน การพัฒนาทรัพยากรมนุษย์ ดิจิทัล และ Startup และ SMEs

ที่มา : https://www.thaigov.go.th/news/contents/details/21737
