รัฐบาลไทย-ข่าวทำเนียบรัฐบาล-พลเอก ประวิตรฯ ยืนยันดูแลสถานการณ์ค่าความเค็มน้ำอยู่ในเกณฑ์ที่กำหนด สั่งการทุกหน่วยงานดูแลน้ำอุปโภคบริโภคให้เพียงพอตลอดฤดูแล้ง วอนประชาชนใช้น้ำประหยัด และปลูกพืชใช้น้ำน้อย

วันศุกร์ที่ 10 มกราคม 2563
พลเอก ประวิตรฯ ยืนยันดูแลสถานการณ์ค่าความเค็มน้ำอยู่ในเกณฑ์ที่กำหนด สั่งการทุกหน่วยงานดูแลน้ำอุปโภคบริโภคให้เพียงพอตลอดฤดูแล้ง วอนประชาชนใช้น้ำประหยัด และปลูกพืชใช้น้ำน้อย
พลเอก ประวิตร วงษ์สุวรรณ รองนายกรัฐมนตรี มอบนโยบายขับเคลื่อนกองอำนวยการน้ำแห่งชาติ ยืนยันดูแลค่าความเค็มน้ำอยู่ในเกณฑ์ที่กำหนด สั่งการทุกหน่วยงานดูแลน้ำอุปโภคบริโภคให้เพียงพอตลอดฤดูแล้ง วอนประชาชนใช้น้ำประหยัด และปลูกพืชใช้น้ำน้อย
วันนี้ (10 ม.ค.63) เวลา 10.00 น. ณ อาคารจุฑามาศ ชั้น 4 สำนักงานทรัพยากรน้ำแห่งชาติ ถนนวิภาวดีรังสิต กรุงเทพฯ พลเอก ประวิตร วงษ์สุวรรณ รองนายกรัฐมนตรี เป็นประธานเตรียมเปิดกองอำนวยการน้ำแห่งชาติ โดยมี ดร.สมเกียรติ ประจำวงษ์ เลขาธิการสำนักงานทรัพยากรน้ำแห่งชาติ พร้อมด้วยผู้แทนหน่วยงานที่เกี่ยวข้องด้านน้ำเข้าร่วมและรับฟังนโยบายการขับเคลื่อนการทำงานของกองอำนวยการน้ำแห่งชาติ พร้อมประชุมทางไกลผ่านจอภาพ (Video Conference) เพื่อร่วมติดตามสถานการณ์ภัยแล้งในพื้นที่ของหน่วยงานต่าง ๆ อาทิ กรมอุตุนิยมวิทยา กรมป้องกันและบรรเทาสาธารณภัย กรมชลประทาน เป็นต้น
โอกาสนี้ รองนายกรัฐมนตรี ได้มอบนโยบายขับเคลื่อนการทำงานของกองอำนวยการน้ำแห่งชาติ โดยเน้นถึงการดำเนินการระยะสั้น และระยะกลาง ส่วนระยะยาว ติดตามสถานการน้ำอย่างต่อเนื่องและทันเหตุการณ์ และบูรณาการการทำงานร่วมกันเพื่อให้การปฏิบัติงานเป็นไปในทิศทางเดียวกัน ตลอดจนควบคุมการระบายน้ำและจัดสรรน้ำให้เพียงพอต่อการอุปโภคบริโภคของประชาชนเป็นอันดับแรก
พร้อมทั้งให้ติดตามสถานการณ์การเพาะปลูกข้าวของเกษตร ควบคุมการเพาะปลูกข้าวนาปรังตามปริมาณที่กำหนดอย่างเหมาะสม  ขณะเดียวกันให้ทุกหน่วยงานที่เกี่ยวข้องเร่งแก้ปัญหาน้ำเค็มทั้งในลุ่มเจ้าพระยาและบางประกง โดยควบคุมการปิดเปิดเขื่อนเจ้าพระยา ประตูระบายน้ำคลองลัดโพธิ์ให้เต็มประสิทธิภาพ เพื่อช่วยผลักดันน้ำเค็ม รวมทั้งนำน้ำจากลุ่มน้ำแม่กลองมาใช้ผลักดันน้ำเค็มอีกทางหนึ่ง ยืนยันว่า ขณะนี้ยังสามารถดูแลควบคุมค่าความเค็มของน้ำอยู่ในเกณฑ์ที่กำหนด ( ไม่เกิน 0.25 กรัม/ลิตร)
สำหรับพื้นที่เพาะปลูกข้าวนาปรังมากกว่าแผนที่กำหนดนั้น ได้มอบหมายให้กระทรวงเกษตรและสหกรณ์ และกระทรวงมหาดไทยร่วมหามาตรการลดผลกระทบ ชดเชยและเยียวยา โดยให้เป็นไปตามกฎหมายและระเบียบที่เกี่ยวข้อง พร้อมมอบหมายให้ทีมโฆษกกองอำนวยการน้ำแห่งชาติ เป็นผู้แถลงการณ์ข่าวอย่างเป็นทางการในทุกสัปดาห์ เพื่อแจ้งข่าวประชาสัมพันธ์ให้ประชาชนและสื่อมวลชนได้รับทราบถึงสถานการณ์น้ำและการดำเนินการต่าง ๆ ของกองอำนวยการน้ำแห่งชาติ เพื่อให้สามารถผ่านพ้นวิกฤตภัยแล้งปีนี้ไปให้ได้
นอกจากนี้ รองนายกรัฐมนตรี ได้กำชับให้ทุกหน่วยงานประชาสัมพันธ์ทำความเข้าใจกับประชาชนและเกษตรกรได้รับทราบถึงสถานการณ์น้ำและภัยแล้งด้วย เพื่อให้ทุกคนเตรียมรับมือกับสถานการณ์และร่วมกันใช้น้ำอย่างประหยัด และเพาะปลูกพืชการเกษตรที่ใช้น้ำน้อย พร้อมสั่งการให้เตรียมการขุดบ่อน้ำ แก้มลิง ไว้รองรับน้ำในหน้าฝนเพื่อเก็บกักน้ำไว้ใช้ในฤดูแล้งในปีต่อไป
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25703
