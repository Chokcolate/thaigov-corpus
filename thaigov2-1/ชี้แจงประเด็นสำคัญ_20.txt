รัฐบาลไทย-ข่าวทำเนียบรัฐบาล-การยางแห่งประเทศไทยชี้แจงปัญหาราคายางพาราตกต่ำ

วันอังคารที่ 22 ตุลาคม 2562
การยางแห่งประเทศไทยชี้แจงปัญหาราคายางพาราตกต่ำ
การยางแห่งประเทศไทยชี้แจงปัญหาราคายางพาราตกต่ำ
จันทร์ 21 ตุลาคม 2562นายสุนันท์ นวลพรหมสกุลรักษาการแทนผู้ว่าการการยางแห่งประเทศไทย ชี้แจงถึงนโยบายประกันราคายางพารา ระยะที่ 1 เพื่อแก้ปัญหาราคายางผันผวน ซึ่งเป็นแนวทางระยะสั้น เพื่อช่วยเหลือเกษตรกรชาวสวนยาง (เจ้าของสวน ผู้เช่า ผู้ทำ และคนกรีดยาง) ที่ขึ้นทะเบียนและแจ้งข้อมูลพื้นที่กับการยางแห่งประเทศไทย (กยท.) ก่อนวันที่ 12 สิงหาคม 2562ว่า  เบื้องต้นมีเกษตรกรชาวสวนยาง จำนวน 1,711,252 ราย (เจ้าของสวน ผู้เช่า ผู้ทำ 1,412,017 ราย และคนกรีดยาง 299,235 ราย) คิดเป็นพื้นที่ 17,201,391 ไร่ โดยให้มีการประกันรายได้ รายละไม่เกิน 25 ไร่ ที่ปริมาณผลผลิตยาง (ยางแห้ง) 240 กก./ไร่/ปี หรือ 20 กก./ไร่/เดือน กำหนดระยะเวลาประกันรายได้ 6 เดือน (เดือนตุลาคม 2562 – มีนาคม 2563) ซึ่งเงินประกันรายได้ในแต่ละเดือน จะถูกแบ่งระหว่างเกษตรกรเจ้าของสวนยางและคนกรีดยางในสัดส่วน 60 : 40  แบ่งตามประเภทยาง ดังนี้ ยางแผ่นดิบคุณภาพดี 60 บาท/กิโลกรัม น้ำยางสด (DRC 100%) 57 บาท/กิโลกรัม และยางก้อนถ้วย (DRC 50%) 23 บาท/กิโลกรัม โดยราคากลางจะกำหนดโดยคณะกรรมการกำหนดราคากลางอ้างอิง ประกาศทุก 2 เดือน และจะเร่งดำเนินการจ่ายเงินประกันรายได้ให้กับผู้เข้าร่วมโครงการรอบแรก ในวันที่ 1-15 พฤศจิกายน 2562  โดยให้ ธ.ก.ส. เป็นผู้ดำเนินการโอนเงินเข้าบัญชีเกษตรกรชาวสวนยางโดยตรง งบประมาณในโครงการรวมทั้งสิ้น 24,278,626,534 บาท
ทั้งนี้ การยางแห่งประเทศไทย (กยท.) เตรียมจัดตั้งบริษัทลูก เพื่อดำเนินธุรกิจร่วมกับสถาบันเกษตรกร ซึ่งได้มีการจัดทำ TOR เพื่อการจัดตั้งบริษัทลูกขึ้นมา  และจะนำเรื่องเข้าคณะกรรมการการยางแห่งประเทศไทย พิจารณาในเดือนพฤศจิกายน นี้ หลังจากผ่านความเห็นชอบจาก คณะกรรมการแล้วจะเร่งจดทะเบียนบริษัทให้เร็วที่สุด ในส่วนของการจัดตั้งโรงงานจะเป็นขั้นตอนต่อไปที่จะเร่งดำเนินการให้เป็นรูปธรรมโดยเร็วเช่นกัน ซึ่งรวมไปถึงการพัฒนาโรงงานผลิตยางของ กยท. ที่มีอยู่ทั้ง 6 แห่ง ให้มีศักยภาพในการดำเนินงานเพื่อรองรับกำลังการผลิตที่เพิ่มสูงขึ้น โดยที่ผ่านมาโรงงานของ กยท. ได้รับการรับรองมาตรฐาน ISO 9001:2015 ซึ่งจะสามารถรองรับความต้องการของตลาดที่ กยท. ได้เปิดตลาดไว้ได้มากขึ้น ซึ่งโรงงานของ กยท. ก็จะสามารถรองรับผลผลิตของเกษตรกร สถาบันเกษตรกร ในทุกชนิดยาง ไม่ว่าจะเป็นน้ำยางสด ยางแผ่น และยางก้อนถ้วย ซึ่ง กยท. ให้การส่งเสริมและสนับสนุนให้มีตลาดในการซื้อขาย

ที่มา : https://www.thaigov.go.th/news/contents/details/23975
