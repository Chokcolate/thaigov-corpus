รัฐบาลไทย-ข่าวทำเนียบรัฐบาล-รมช.เกษตรฯ ตรวจเยี่ยมสหกรณ์การเกษตรคลองหลวง พร้อมมอบเครื่องอบลดความชื้นข้าวเปลือก

วันอังคารที่ 26 พฤศจิกายน 2562
รมช.เกษตรฯ ตรวจเยี่ยมสหกรณ์การเกษตรคลองหลวง พร้อมมอบเครื่องอบลดความชื้นข้าวเปลือก
รมช.เกษตรฯ ตรวจเยี่ยมสหกรณ์การเกษตรคลองหลวง พร้อมมอบเครื่องอบลดความชื้นข้าวเปลือก หวังยกระดับเพิ่มมูลค่าสินค้าข้าว
รมช.เกษตรฯ ตรวจเยี่ยมสหกรณ์การเกษตรคลองหลวง พร้อมมอบเครื่องอบลดความชื้นข้าวเปลือก หวังยกระดับเพิ่มมูลค่าสินค้าข้าว
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวว่า กระทรวงเกษตรและสหกรณ์ ได้ให้ความสำคัญกับภาคเกษตร โดยมุ่งมั่นแก้ไขปัญหา และยกระดับคุณภาพชีวิตของเกษตรกรให้มีอาชีพที่มั่นคง และมีความเป็นอยู่ที่ดีขึ้น ซึ่งจากการที่เกษตรกรประสบปัญหาด้านการผลิตและผลผลิตมีราคาตกต่ำโดยเฉพาะช่วงฤดูกาลเก็บเกี่ยวจะมีผลผลิตออกมาพร้อมกันเป็นจำนวนมาก และผลผลิตมีความชื้นสูง เนื่องจากไม่มีที่จัดเก็บ ไม่มีลานตาก ไม่มีการลดความชื้นหรือเครื่องอบลดความชื้น จึงจำเป็นต้องเร่งขายผลผลิตทั้งๆ ที่มีความชื้นสูง
จึงถูกตัดราคาลง ส่งผลให้เกษตรกรขายได้ราคาที่ต่ำ
กระทรวงเกษตรและสหกรณ์ จึงเล็งเห็นว่าในช่วงระยะเวลาที่ผลผลิตออกสู่ตลาดพร้อมกันนั้นทำให้เกิดปริมาณผลผลิตเกินความต้องการของตลาด เกษตรกรได้รับความเดือนร้อน ผลผลิตตกต่ำ รัฐต้องเข้าไปแทรกแซงราคา หรือหามาตรการที่หลากหลายเพื่อบรรเทาความเดือดร้อน เพื่อเป็นการเพิ่มโอกาสและต่อยอดการพัฒนาศักยภาพการรวบรวมของสถาบันเกษตรกรให้เพิ่มมากขึ้น ดังนั้น กระทรวงเกษตรฯ โดยกรมส่งเสริมสหกรณ์ จึงสนับสนุนปัจจัยโครงสร้างพื้นฐานและอุปกรณ์อื่นที่จำเป็นเพื่อการรวบรวม การเก็บรักษาและสร้างเสถียรภาพด้านราคาในสินค้าข้าวให้กับสหกรณ์การเกษตรคลองหลวง จำกัด โดยสนับสนุนเครื่องอบลดความชื้นข้าวเปลือก พร้อมโรงคลุมขนาด 400 ตัน/วัน ตามโครงการพัฒนาสถาบันเกษตรกร จัดเก็บพืชผลทางการเกษตรกร ตามนโยบายของรัฐบาล จำนวน 27 ล้านบาท สหกรณ์สมทบอีกจำนวน 15.50 ล้านบาท 42,500,000 บาท  ซึ่งได้ทำพิธีเปิดในวันนี้ ณ สหกรณ์การเกษตรคลองหลวง จำกัด อำเภอคลองหลวง จังหวัดปทุมธานี ซึ่งคาดว่าจะช่วยเพิ่มมูลค่าของผลผลิตและช่วยลดต้นทุนการผลิตข้าว สามารถยกระดับราคาสินค้าข้าว สร้างความมั่นใจในระบบการผลิตและระบบการตลาดให้แก่สมาชิกและ เกษตรกรทั่วไปได้
สำหรับสหกรณ์การเกษตรคลองหลวง จำกัด ได้ดำเนินการช่วยเหลือสมาชิกและเกษตรกร ในพื้นที่อำเภอคลองหลวงและพื้นที่ใกล้เคียง ในการรับซื้อข้าวเปลือกตามคุณภาพและราคาตลาด ช่วยเหลือสมาชิกในการลดต้นทุนการผลิต โดยใช้เครื่องอบลดความชื้นข้าวเปลือกเพื่อเพิ่มมูลค่า และการช่วยเหลือสมาชิก ในด้านปัจจัยการผลิตต่างๆ นอกจากนี้สหกรณ์แห่งนี้จะพัฒนาศักยภาพยกระดับเป็นศูนย์กลางการรับซื้อข้าวเปลือกในอนาคต ซึ่งต้องมีอุปกรณ์การตลาด รองรับศักยภาพของสหกรณ์ อีกทั้งสมาชิกสหกรณ์ บางส่วนมีผลผลิตผักปลอดสารและต้องการนำผลผลิตมาจำหน่าย ในซุปเปอร์มาเก็ตของสหกรณ์ ปัจจุบันสหกรณ์การเกษตรคลองหลวงมีสมาชิก 1,564 คน ถือเป็นศูนย์ธุรกิจและตลาดกลางผลิตผลการเกษตรสหกรณ์การเกษตร ซึ่งประกอบด้วย โกดังสินค้าเกษตร โรงสีข้าว โรงงานปรับปรุงคุณภาพข้าวสาร ลานตากข้าว ฉาง เครื่องชั่ง รถบรรทุก ปั๊มน้ำมัน เป็นต้น

ที่มา : https://www.thaigov.go.th/news/contents/details/24822
