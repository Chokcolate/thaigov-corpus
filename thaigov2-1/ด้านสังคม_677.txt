รัฐบาลไทย-ข่าวทำเนียบรัฐบาล-พม. Kick Off มหกรรมบ้านพอเพียง : ซ่อมบ้าน สร้างโอกาส ส่งความสุข ปี 2563 ที่ จ.ระยอง

วันจันทร์ที่ 3 กุมภาพันธ์ 2563
พม. Kick Off มหกรรมบ้านพอเพียง : ซ่อมบ้าน สร้างโอกาส ส่งความสุข ปี 2563 ที่ จ.ระยอง
พม. Kick Off มหกรรมบ้านพอเพียง : ซ่อมบ้าน สร้างโอกาส ส่งความสุข ปี 2563 ที่ จ.ระยอง
วันที่ 2 ก.พ. 63 เวลา 13.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธี Kick Off มหกรรมบ้านพอเพียง : ซ่อมบ้าน สร้างโอกาส ส่งความสุข ปี 2563 เพื่อขับเคลื่อนภารกิจด้านที่อยู่อาศัยให้แก่ประชาชนที่มีรายได้น้อยตามโครงการ บ้านพอเพียงชนบท จำนวน 11,500 ครัวเรือนทั่วประเทศ ณ สำนักสงฆ์เขาดินเนินหย่อง บ้านหนองกรับ หมู่ที่ 3 ตำบลหนองบัว อำเภอบ้านค่าย จังหวัดระยอง โดยสนับสนุนการซ่อมแซมบ้านเรือนของครอบครัวที่มีรายได้น้อย และมีสภาพบ้านเรือนทรุดโทรม ไม่เหมาะแก่การอยู่อาศัย โดยมี นายสุรศักดิ์ เจริญศิริโชติ ผู้ว่าราชการจังหวัดระยอง นายไมตรี อินทุสุต ประธานกรรมการสถาบันพัฒนาองค์กรชุมชน (องค์การมหาชน) คณะผู้บริหารกระทรวง พม. และผู้แทนหน่วยงานที่เกี่ยวข้องเข้าร่วมงาน อีกทั้งลงพื้นที่เยี่ยมและให้กำลังใจ และพบปะประชาชนกลุ่มเป้าหมายในพื้นที่
นายจุติ กล่าวว่า ด้วยกระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) หรือ พอช. ได้จัดเตรียมของขวัญปีใหม่ 2563 ด้านที่อยู่อาศัยให้แก่ประชาชนที่มีรายได้น้อย ภายใต้โครงการ บ้านพอเพียงชนบท จำนวน 11,500 ครัวเรือนทั่วประเทศ เพื่อสนับสนุนการซ่อมแซมบ้านเรือนของครอบครัวที่มีรายได้น้อย มีฐานะยากจน และมีสภาพบ้านเรือนทรุดโทรม ไม่เหมาะแก่การอยู่อาศัย โดย พอช. จะสนับสนุนงบประมาณให้ครัวเรือนหนึ่ง ไม่เกิน 19,000 บาท ขณะนี้ อยู่ระหว่างดำเนินการในพื้นที่ทุกภูมิภาค แยกเป็น 1) ภาคเหนือ 2,200 ครัวเรือน 2) ภาคอีสาน 2,700 ครัวเรือน 3) ภาคกลางและตะวันตก 2,200 ครัวเรือน 4) กรุงเทพฯ ปริมณฑล และตะวันออก 2,200 ครัวเรือน และ 5) ภาคใต้ 2,200 ครัวเรือน
นายจุติ กล่าวต่อไปว่า สำหรับงาน Kick Off มหกรรมบ้านพอเพียง : ซ่อมบ้าน สร้างโอกาส ส่งความสุข ปี 2563 ในวันนี้ เป็นการ Kick Off การซ่อม สร้างบ้าน 10 หลังแรก จากทั้งหมด 1,525 หลัง ใน 8 จังหวัดภาคตะวันออก โดยมีการมอบบ้านพอเพียงหลังแรกที่สร้างบ้านใหม่ให้แก่ผู้สูงอายุ พร้อมมอบงบประมาณบ้านพอเพียง ภาคตะวันออก 8 จังหวัด ประจำปี 2563 จำนวน 1,525 ครัวเรือน เป็นเงินงบประมาณ 27,360,000 บาท และมอบบ้านพอเพียงจังหวัดระยอง ที่สร้างเสร็จแล้ว ปี 2562 จำนวน 212 ครัวเรือน อีกทั้งมอบของขวัญปีใหม่สำหรับผู้สูงอายุจังหวัดระยอง ส่งความสุข ลดทุกข์ปรับโถ (ซ่อมห้องสุขา)โดยภาคเอกชนของจังหวัดระยอง (CSR ระยอง) และมอบงบประมาณสนับสนุนการพัฒนาขบวนองค์กรชุมชนจังหวัดระยอง 4 ล้านบาท จากองค์การบริหารส่วนจังหวัดระยอง ให้แก่ผู้แทนขบวนองค์กรชุมชนจังหวัดระยอง
นายจุติ กล่าวเพิ่มเติมว่า นอกจากนี้ ตนยังได้ลงพื้นที่เยี่ยมบ้านครอบครัวชายชราวัย 62 ปี เพื่อมอบบ้านพอเพียงหลังแรกของผู้สูงอายุ รวมทั้งพบปะชาวบ้านในชุมชน และพูดคุยกำลังใจในการซ่อมสร้างบ้านให้มีความมั่นคงแข็งแรง เหมาะแก่การอยู่อาศัยพร้อมทั้งมอบเครื่องอุปโภค บริโภค และอุปกรณ์ก่อสร้างบ้านพอเพียงปี 2563 ทั้งนี้ โครงการบ้านพอเพียงชนบท เริ่มดำเนินการตั้งแต่ปีงบประมาณ 2560 ซึ่งปัจจุบัน (มกราคม 2563) ได้ซ่อมสร้างแล้วเสร็จ รวม 39,194 ครัวเรือน ในพื้นที่ 2,391 ตำบล โดยในปี 2563 มีเป้าหมาย 11,500 ครัวเรือน จะดำเนินการตามแผนแล้วเสร็จทั้งหมดภายในเดือนมิถุนายน 2563

ที่มา : https://www.thaigov.go.th/news/contents/details/26261
