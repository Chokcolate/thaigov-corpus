รัฐบาลไทย-ข่าวทำเนียบรัฐบาล-รมว.พม. รับข้อมติสมัชชาการพัฒนาเด็กและเยาวชน 2562 มุ่งพัฒนาทรัพยากรมนุษย์ สร้างพลังเพื่อสังคมที่เข้มแข็ง

วันศุกร์ที่ 9 สิงหาคม 2562
รมว.พม. รับข้อมติสมัชชาการพัฒนาเด็กและเยาวชน 2562 มุ่งพัฒนาทรัพยากรมนุษย์ สร้างพลังเพื่อสังคมที่เข้มแข็ง
รมว.พม. รับข้อมติสมัชชาการพัฒนาเด็กและเยาวชน 2562 มุ่งพัฒนาทรัพยากรมนุษย์ สร้างพลังเพื่อสังคมที่เข้มแข็ง
วันนี้ (9 ส.ค. 62) เวลา 14.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีปิดการประชุมสมัชชาการพัฒนาเด็กและเยาวชนแห่งชาติ ประจำปี 2562 ภายใต้หัวข้อ “นวัตกรรมทางความคิดกับการพัฒนาเด็กและเยาวชน” พร้อมรับข้อมติสมัชชาการพัฒนาเด็กและเยาวชน ประจำปี 2562 เพื่อนำไปขับเคลื่อนและพัฒนางานด้านเด็กและเยาวชนอย่างเป็นรูปธรรมต่อไป ณ โรงแรมปริ๊นซ์ พาเลซ มหานาค เขตป้อมปราบศัตรูพ่าย กรุงเทพฯ
นายจุติ กล่าวว่า สมัชชาการพัฒนาเด็กและเยาวชนแห่งชาติ เป็นเวทีที่เปิดโอกาสให้ผู้ที่ปฏิบัติงานเกี่ยวข้องกับเด็กและเยาวชน แกนนำเด็กและเยาวชน และองค์กรภาคีเครือข่ายทั้งภาครัฐ ภาคเอกชน และภาคประชาสังคมจากทั่วประเทศ ได้มีโอกาสมาพบปะและแลกเปลี่ยน ทั้งความรู้ ความคิดเห็น และประสบการณ์ในประเด็นที่เกี่ยวข้องกับการพัฒนาเด็กและเยาวชนในหลากหลายมิติ โดยมาร่วมกันคิดวิเคราะห์สถานการณ์ด้านเด็กและเยาวชน ทบทวนกลไกและกระบวนการทำงาน  การพัฒนาองค์ความรู้และทักษะที่จำเป็นต่อการทำงาน และทัศนคติในการพัฒนาเด็กและเยาวชนของประเทศ สำหรับสมัชชาการพัฒนาเด็กและเยาวชน ประจำปี 2562 ภายใต้หัวข้อ “นวัตกรรมทางความคิดกับการพัฒนาเด็กและเยาวชน” ได้ให้ความสำคัญต่อการพัฒนาเด็กและเยาวชนไทยให้มี Mindset แบบ Growth Mindset หรือกรอบความคิดแบบเติบโต ซึ่งจะส่งผลให้มีความคิดสร้างสรรค์ กล้าเผชิญปัญหา มีความพยายาม และสามารถคิดหาวิธีการเพื่อพัฒนาตนเองได้อย่างต่อเนื่อง และใช้ชีวิตได้อย่างมีเป้าหมาย นำไปสู่การเป็นผู้สร้างนวัตกรรมให้กับสังคมได้ต่อไป
นายจุติ กล่าวต่อไปว่า สำหรับข้อมติสมัชชาการพัฒนาเด็กและเยาวชน ประจำปี 2562 ที่ได้รับในวันนี้ มีจำนวน 5 ข้อ ประกอบด้วย ข้อ 1 ส่งเสริม สนับสนุนให้เด็กและเยาวชนเรียนรู้การสร้างนวัตกรรม โดยคำนึงบริบทและทรัพยากรในพื้นที่อย่างเหมาะสมและสร้างสรรค์ ข้อ 2 ส่งเสริมให้ผู้เรียนมีทางเลือกในการเรียนรู้ ตามทักษะ ความถนัด ความสนใจ เพื่อเพิ่มแรงจูงใจในการพัฒนาตนเองอย่างต่อเนื่อง รวมถึงลดการแข่งขันด้านการศึกษาของเด็กและเยาวชนทุกระดับ ข้อ 3 เปิดพื้นที่สร้างสรรค์เพื่อให้เด็กและเยาวชนได้แสดงศักยภาพในการแสดงออกด้านความคิด ความสามารถที่หลากหลายของเด็กและเยาวชนทุกกลุ่ม ข้อ 4 เสริมสร้างและพัฒนาศักยภาพเด็กและเยาวชนให้มีทักษะที่จำเป็นในศตวรรษที่ 21 ตามยุทธศาสตร์ชาติ 20 ปี โดยการมีส่วนร่วมของทุกภาคส่วนอย่างเป็นรูปธรรม และ ข้อ 5 จัดตั้งคณะอนุกรรมการส่งเสริมการพัฒนาเด็กและเยาวชนระดับจังหวัด เพื่อขับเคลื่อนกลไกในการพัฒนาเด็กและเยาวชนระดับจังหวัด
“การทำงานให้ประสบผลสำเร็จนั้น เราไม่สามารถทำงานเพียงคนเดียวได้ จำเป็นต้องร่วมมือกันทำงานเป็น Team Work ไม่มีเส้นแบ่งว่ามาจากไหน พรรคไหน เพื่อเป้าหมายเดียวกันคือประเทศชาติ ซึ่งการสนับสนุนและส่งเสริมมติ 5 ข้อ ที่สมัชชาการพัฒนาเด็กและเยาวชนได้เสนอในวันนี้ ทางผู้บริหารกระทรวง พม. และผู้เกี่ยวข้อง จะเข้ามามีส่วนช่วยในการผลักดันโครงการต่างๆ ให้ประสบผลสำเร็จ เนื่องจากเด็กและเยาวชนเป็นอนาคตของประเทศชาติ โดยผู้ใหญ่เป็นเพียงผู้นำทาง แต่พลังของประเทศชาติต้องมาจากเด็กและเยาวชนอย่างท่านทุกคนและจากทั้งประเทศ ดังนั้น อนาคตของประเทศชาติอยู่ในมือของทุกท่าน เพราะทรัพยากรธรรมชาติค่อยๆ หมดไป แต่ทรัพยากรมนุษย์นั้นเราสามรถรักษาและพัฒนาได้ ซึ่งเป็นภารกิจหลักของกระทรวง พม. และขอให้ทุกท่านคิดเสมอว่า ทุกท่านเป็นพลังและหุ้นส่วนสำคัญของประเทศชาติ เพื่อสร้างสังคมและประเทศชาติที่มีความเข้มแข็งและแข็งแกร่งต่อไป” นายจุติ กล่าวในตอนท้าย

ที่มา : https://www.thaigov.go.th/news/contents/details/22130
