รัฐบาลไทย-ข่าวทำเนียบรัฐบาล-ดีอีเอส ชวนเดิน-วิ่งการกุศล “Digital Run 2020” ส่งต่อสุขภาพดียุคดิจิทัล

วันศุกร์ที่ 17 มกราคม 2563
ดีอีเอส ชวนเดิน-วิ่งการกุศล “Digital Run 2020” ส่งต่อสุขภาพดียุคดิจิทัล
ดีอีเอส ชวนเดิน-วิ่งการกุศล “Digital Run 2020” ส่งต่อสุขภาพดียุคดิจิทัล
กระทรวงดิจิทัลฯ ร่วมกับมูลนิธิพัฒนานวัตกรรมสุขภาพ จัดกิจกรรมเดิน-วิ่งการกุศล “Digital Run2020” ส่งต่อสุขภาพดียุคดิจิทัล ส่งเสริมการออกกำลังกายแก่ประชาชนทุกกลุ่ม
นายภุชพงค์ โนดไธสง รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯ กล่าวว่า กระทรวงฯ ได้ร่วมกับมูลนิธิพัฒนานวัตกรรมสุขภาพ เตรียมจัดงานเดิน-วิ่งการกุศล “Digital Run2020” ในวันอาทิตย์ที่ 29 มีนาคม 2563 มุ่งหวังให้เป็นกิจกรรมที่จะสนับสนุนการส่งต่อสุขภาพดียุคดิจิทัล ส่งเสริมการออกกำลังกายแก่ประชาชนทุกกลุ่ม สร้างความตระหนักในการรักษาสุขภาพ และเป็นเป็นเวทีประชาสัมพันธ์นวัตกรรมสุขภาพด้านการสื่อสารความรู้สุขภาพเฉพาะบุคคล (Health for You)
หนึ่งในวัตถุประสงค์ของการจัดกิจกรรมครั้งนี้ เพื่อสร้างความตื่นตัวเรื่องการออกกำลังกายมากขึ้น อีกทั้ง การวิ่งเป็นการออกกำลังกายที่ทุกคนสามารถทำได้ง่ายๆ เพราะปัจจุบันคนส่วนใหญ่ใช้เวลาอยู่กับเทคโนโลยี และหน้าจอมือถือ/แท็บเล็ตวันละนานๆ โดยไม่ทันตระหนักว่าจะเกิดผลกระทบต่อสุขภาพร่างกาย รวมถึงเกิดผลเสียต่อพัฒนาการของเด็ก
ก่อนหน้านี้ เคยมีผลสำรวจจากบริษัท นีลเส็น พบว่า ประชากรวัยผู้ใหญ่ใช้เวลาอยู่กับหน้าจอโดยเฉลี่ยวันละประมาณ 11 ชั่วโมง ซึ่งการนั่งอยู่กับที่เป็นระยะเวลานานๆ เป็นต้นเหตุของน้ำหนักเกิน โรคไม่ติดต่อเรื้อรัง (NCD) อาทิ โรคเบาหวาน โรคหัวใจ ขณะที่ ล่าสุด มีงานวิจัยจากนักวิชาการมหาวิทยาลัยคาลการี (Calgary) ประเทศแคนาดา ระบุว่า ทั้งผู้ใหญ่และเด็กมีแนวโน้มใช้เวลานั่งเกาะติดหน้าจอเพิ่มขึ้นเรื่อยๆ ซึ่งปัจจัยด้านการทำงานและการเรียน ก็เป็นส่วนหนึ่งที่ทำให้ต้องใช้เวลากับหน้าจอคอมพิวเตอร์ แท็บเล็ต หรือมือถือครั้งละนานๆ และละเลยการออกไปทำกิจกรรมกลางแจ้ง
สำหรับกิจกรรม Digital Run 2020 มีธนาคารกรุงไทย จำกัด (มหาชน) เป็นผู้สนับสนุนหลักในการจัดงาน โดยผู้สนใจสามารถสมัครเดิน-วิ่ง แบ่งเป็น 2 ระยะทาง ได้แก่ ระยะทาง 5 กม. และมินิมาราธอน ระยะทาง 10 กม. สำหรับบุคคลทั่วไป ค่าสมัคร 600 บาท และสำหรับผู้พิการทางการเคลื่อนไหวหรือร่างกาย (Wheelchair) หรือผู้พิการทางการมองเห็น ไม่เสียค่าใช้จ่าย เริ่มรับลงทะเบียนตั้งแต่วันนี้ เป็นต้นไป โดยสมัครออนไลน์ผ่านทาง race.thai.run/DIGITALRUN19 รายได้ส่วนหนึ่งจากกิจกรรมจะนำไปบริจาคให้มูลนิธิคนพิการไทย
ทั้งนี้ กิจกรรมเดิน-วิ่งการกุศล “Digital Run 2020”  ในวันอาทิตย์ที่ 29 มีนาคม 2563 กำหนดจุดปล่อยตัวนักวิ่ง ณ ศูนย์ราชการเฉลิมพระเกียรติ 80 พรรษา ถ.แจ้งวัฒนะ เขตหลักสี่ กรุงเทพฯ เริ่มตั้งแต่เวลา 04.10 น. เปิดพื้นที่ให้บริการนักกีฬา เจ้าหน้าที่ประจำจุดต่าง ๆ ในเส้นทางการแข่งขันเริ่มพิธีการบนเวทีและเชิญประธานเปิดกิจกรรมฯ เริ่มปล่อยตัวแข่งขัน ระยะ มินิ มาราธอน (10.5 กิโลเมตร) เวลา 05.30 น. จากนั้นปล่อยตัวแข่งขัน ระยะ เดิน-วิ่งเพื่อสุขภาพ (5 กิโลเมตร) เวลา 05.45 น. และพิธีมอบถ้วยรางวัล ประมาณ 07.30 น จนกระทั้งเวลา 09.00 น. สิ้นสุดกิจกรรม เดิน – วิ่ง การกุศล Digital Run 2020
“คณะทำงานให้ความสำคัญกับการสร้างนวัตกรรมการบริการทางการแพทย์และสุขภาพให้ประชาชนสามารถเข้าถึงและใช้ประโยชน์อย่างทั่วถึง ทุกที่ และเท่าเทียม ตามนโยบายเศรษฐกิจดิจิทัล และมองว่าการสร้างช่องทางที่ช่วยให้ประชาชนสามารถเกาะติดสุขภาพของตนเองได้ รวมถึงได้รับคำแนะนำที่ถูกต้อง เป็นแนวทางหนึ่งซึ่งจะช่วยให้เกิดความรู้เท่าทันปัญหาสุขภาพ (health literacy) ที่เหมาะสมกับตนเองเพื่อนำไปปรับพฤติกรรมสุขภาพให้ถูกต้อง รวมถึงสร้างความตระหนักเกี่ยวกับดิจิทัลกับสุขภาพ” นายภุชพงค์กล่าว
****************

ที่มา : https://www.thaigov.go.th/news/contents/details/25883
