รัฐบาลไทย-ข่าวทำเนียบรัฐบาล-​บิ๊กณัฐ นำทีมหมอภาคย์​ ผู้พันเบิร์ด ถ่ายทอดอุดมการณ์​ทางทหารสู่กำลังพล

วันพุธที่ 21 สิงหาคม 2562
​บิ๊กณัฐ นำทีมหมอภาคย์​ ผู้พันเบิร์ด ถ่ายทอดอุดมการณ์​ทางทหารสู่กำลังพล
พลเอกณัฐ อินทรเจริญ​ ปลัด​กระทรวง​กลาโหม ขึ้นเวทีบรรยายพิเศษ ในหัวข้อ ทหารกับอุดมการณ์​ที่ไม่แปรเปลี่ยน เพื่อสร้างจิตสำนึกและอุดมการณ์​ทางทหารให้กับกำลังพลสำนักงานปลัดกระทรวง​กลาโหม
ช่วงเช้าวันนี้ พลเอกณัฐ อินทรเจริญ​ ปลัด​กระทรวง​กลาโหม ขึ้นเวทีบรรยายพิเศษ ในหัวข้อ ทหารกับอุดมการณ์​ที่ไม่แปรเปลี่ยน เพื่อสร้างจิตสำนึกและอุดมการณ์​ทางทหารให้กับกำลังพลสำนักงานปลัดกระทรวง​กลาโหม โดยได้เน้นย้ำถึงหน้าที่ความเป็นทหาร จะต้องรักษาไว้ซึ่งอธิปไตย​และความมั่นคงของชาติ สถาบันพระมหากษัตริย์​ และคอยดูแลประชาชน เช่นกิจกรรม​จิตอาสาพระราชทาน904 ที่ทหารต้องลงพื้นที่ทำความสะอาด​ปรับภูมิ​ทัศน์​บริเวณชุมชนที่อยู่ใกล้เคียง รวมถึงการพัฒนากระทรวงกลาโหม​ในด้านต่างๆ ไม่ว่าจะเป็นหน้าที่ สวัสดิการกำลังพล หรือการบูรณะสถาปัตยกรรม​ในศาลาว่าการกลาโหม
โดยภายในงานได้เชิญวิทยากรที่มีชื่อเสียง หมอภาคย์​ หรือพันโทนายแพทย์​ภาคย์ โลหารชุน ที่ได้เล่าถึงปฏิบัติการ​ค้นหาและกู้ภัยถ้ำหลวง ที่ส่งผลทำให้หมอภาคย์​เป็นที่รู้จัก​ในระดับมหาชน และคณะกรรมการแพทยสภายกตำแหน่งแพทย์ต้นแบบให้
ปิดท้ายด้วยการบรรยายจากผู้พัน​เบิร์ด พันเอกวันชนะ สวัสดี ที่ได้เล่าถึงการเล่นภาพยนตร์​ตำนานสมเด็จพระนเรศวรมหาราช​ ก่อนจะมาเป็นวิทยากรจิตอาสาพระราชทาน 904 วปร. ได้บรรยายและช่วยเหลือประชาชนมากมาย ซึ่งผู้พันเบิร์ดมีความภาคภูมิ​ใจที่ได้เข้ามาทำกิจกรรมนี้ เพราะการได้ทำอะไรเพื่อส่วนรวม ในฐานะที่เป็นทหารของพระราชา ถือเป็นเกียรติ​สูงสุดของชีวิต
สำหรับการจัดงานสัมมนาในครั้งนี้นอกจากกำลังพลผู้เข้าร่วมซึ่งส่วนมากจะเป็นนายทหารที่เพิ่งเข้ารับราชการจะได้ความรู้ทางประวัติศา​สตร์ของชาติแล้ว ยังได้รับความเข้าใจที่ถูกต้องเกี่ยวกับอุดมการณ์​ทางทหาร ในการรู้จักอุทิศ​ตน เสียสละ อดทน พร้อมจะเทิดทูนสถาบันพระมหากษัตริย์​และเป็นที่พึ่งพิงของประชาชนทั้งในยามปกติ และยามวิกฤตต่อไป

ที่มา : https://www.thaigov.go.th/news/contents/details/22400
