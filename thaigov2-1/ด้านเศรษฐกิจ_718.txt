รัฐบาลไทย-ข่าวทำเนียบรัฐบาล-อว. เร่งขับเคลื่อน MANPOWER DEVELOPMENT

วันอังคารที่ 29 ตุลาคม 2562
อว. เร่งขับเคลื่อน MANPOWER DEVELOPMENT
อว. เร่งขับเคลื่อน MANPOWER DEVELOPMENT
28 ตุลาคม 2562 ณ สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (ถนนศรีอยุธยา)  : ดร. สมคิด จาตุศรีพิทักษ์ รองนายกรัฐมนตรี เป็นประธานเปิดการประชุมหารือเรื่องการผลิตและพัฒนากำลังคนเพื่อขับเคลื่อนการพัฒนาประเทศ (Manpower Development) โดยมี ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วยผู้บริหารกระทรวง อว. ผู้บริหารภาคเอกชน อธิการบดี ผู้แทนจากสถาบันอุดมศึกษาเข้าร่วมประชุม การประชุมหารือในครั้งนี้ มีการนำเสนอการผลิตและพัฒนากำลังคนหลักสูตร Non-degree และหลักสูตร Degree โดย อธิการบดีจุฬาลงกรณ์มหาวิทยาลัย (ศ.ดร.บัณฑิต เอื้ออาภรณ์) ประธานอธิการบดีมหาวิทยาลัยเทคโนโลยีราชมงคล (ผศ.ดร.วิโรจน์ ลิ้มไขแสง) และประธานที่ประชุมอธิการบดีมหาวิทยาลัยราชภัฏ (ผศ.ดร.เรืองเดช วงศ์หล้า) และการนำเสนอข้อมูลส่วนของภาคเอกชน โดย ผู้อำนวยการสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ (ดร.กิติพงค์ พร้อมวงค์)
รองนายกรัฐมนตรี กล่าวตอนหนึ่งว่า การพัฒนากำลังคนเพื่อตอบโจทย์ความต้องการของประเทศมีความสำคัญมากในการพัฒนาประเทศไปสู่ Thailand 4.0 ความต้องการบุคคลกรทั้งในและนอก EEC มีจำนวนเพิ่มมากขึ้น ตัวอย่างเช่น สาธารณรัฐประชาชนจีนซึ่งกำลังขับเคลื่อนนโยบายหนึ่งแถบหนึ่งเส้นทาง หรือ One Belt, One Road (ปัจจุบันคือ Belt and Road (B&R) Initiatives) คือการพัฒนาเส้นทางการค้าโดยเพิ่มการเชื่อมต่อระหว่างจีนกับทวีปยุโรปผ่านเอเชียกลางและภูมิภาคอื่นๆ ซึ่งถือเป็นเส้นทางเศรษฐกิจการค้าและวัฒนธรรมที่สำคัญ รัฐบาลพยายามเชิญชวนให้จีนมาตั้งฐานการผลิตในไทยด้วยเหตุผลสามประการคือ บุคคลกรของไทยมีคุณภาพ มีวัฒนธรรมใกล้เคียงกัน ประเทศไทยมีสภาพแวดล้อมทางเศรษฐกิจที่ดี และประเทศไทยไม่เคยมีความขัดแย้งกับประเทศจีน แต่การจะก้าวมาถึงจุดนี้ได้ อุปสรรคใหญ่ที่สุดของเราคือเรื่อง คน การสร้างคนให้เพียงพอ การจัดสรรงบประมาณที่สอดคล้องกับการผลิตคนให้เพียงพอตามความต้องการ รวมถึงการส่งเสริม Corporate Academy การความร่วมมือในการผลิตกำลังคน ระหว่างสถาบันอุดมศึกษาและภาคเอกชน โดยมีสำนักงานคณะกรรมการส่งเสริมการลงทุน(BOI) เป็นผู้ให้การสนับสนุน และหวังว่าการประชุมในครั้งนี้จะเป็นจุดเริ่มต้น และนำไปสู่การหารือในอนาคตต่อไป
รัฐมนตรีว่าการกระทรวงการอุดมศึกษาฯ กล่าวต่ออีกว่า วันนี้มหาวิทยาลัยจากทั่วประเทศมาเข้าร่วมประชุมหารือเพื่อร่วมมือกันผลิตและพัฒนากำลังคน ประกอบด้วย ที่ประชุมอธิการบดีแห่งประเทศไทย ที่ประชุมอธิการบดีมหาวิทยาลัยเทคโนโลยีราชมงคล ที่ประชุมอธิการบดีมหาวิทยาลัยราชภัฏ และสมาคมสถาบันอุดมศึกษาเอกชนแห่งประเทศไทย และจากภาคเอกชน ได้แก่ สภาอุตสาหกรรมแห่งประเทศไทย หอการค้าไทยและสภาหอการค้าแห่งประเทศไทย และสมาคมธนาคารไทย มาผนึกกำลังร่วมกันเพื่อตอบโจทย์การผลิตกำลังคนเพื่อขับเคลื่อนการพัฒนาประเทศ ซึ่งในปัจจุบันมีความต้องการกำลังคนในอุตสาหกรรมเป้าหมายแห่งอนาคต NEW S-curve กลุ่ม STEM และความต้องการกำลังคนในพื้นที่ EEC กลุ่ม STEM และ Non-STEM เป็นจำนวนมาก เพื่อหาแนวทางพัฒนากำลังคนเพื่อรองรับอนาคต การเพิ่ม Track พัฒนากำลังคนกลุ่ม Non-Degree การดำเนินการ Reskill/Upskill การส่งเสริมภาคเอกชนร่วมกับสถาบันอุดมศึกษาจัดการหลักสูตร Non-Degree และร่วมกำหนด Skill set ที่ต้องการ โดยสถาบันอุดมศึกษาจัดคนและพัฒนาหลักสูตรที่ตอบสนอง โดย อว. เป็นตัวกลางในการ Matching ระหว่างความต้องการภาคเอกชน (Skill Requirement) กับการพัฒนาคนของภาคการศึกษา และ อว. ส่งเสริมสนับสนุนสถาบันอุดมศึกษาจัดการศึกษาในรูปแบบ Modular System ที่ตอบโจทย์ทั้ง Degree และ Non-Degree รวมถึงภาครัฐ BOI และภาคเอกชนเตรียมทรัพยากรสนับสนุนต่อไป
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/24133
