รัฐบาลไทย-ข่าวทำเนียบรัฐบาล-“SAT-Sisaket Basketball World Invitation”

วันอังคารที่ 17 กันยายน 2562
“SAT-Sisaket Basketball World Invitation”
กระทรวงการท่องเที่ยวและกีฬา มุ่งมั่นที่จะยกระดับมาตรฐานการกีฬาไทย โดยเฉพาะด้านการส่งเสริมอุตสาหกรรมการท่องเที่ยวเชิงกีฬา หรือ Sports Tourism จึงได้ดำเนินการจัดมหกรรมกีฬาระดับนานาชาติมาตรฐานสากล รายการ SAT World Invitation 2019 ขึ้น
วันที่ 14 กันยายน 2562 นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา(รมว.กก.) เป็นประธานพิธีเปิดการแข่งขันบาสเกตบอล “SAT-Sisaket Basketball World Invitation” พร้อมด้วย ดร.ก้องศักด ยอดมณี    ผู้ว่าการการกีฬาแห่งประเทศไทย และนายวีระศักดิ์ วิจิตร์แสงศรี ผู้ว่าราชการจังหวัดศรีสะเกษ
นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา กล่าวว่า กระทรวงการท่องเที่ยวและกีฬา มุ่งมั่นที่จะยกระดับมาตรฐานการกีฬาไทย โดยเฉพาะด้านการส่งเสริมอุตสาหกรรมการท่องเที่ยวเชิงกีฬา หรือ Sports Tourism จึงได้มอบหมายให้ การกีฬาแห่งประเทศไทยดำเนินการจัดมหกรรมกีฬาระดับนานาชาติมาตรฐานสากล รายการ SAT World Invitation 2019 ที่จะชิงชัย 3 กีฬายอดนิยม ประกอบด้วย การแข่งขันจักรยาน BMX, การแข่งขันบาสเกตบอล และการแข่งขันวอลเลย์บอล ซึ่งจะช่วยสร้างมูลค่าทางเศรษฐกิจให้ประเทศไทยกว่า 300 ล้านบาท รวมถึงช่วยโปรโมตภาพลักษณ์ และตอกย้ำความเชื่อมั่นด้านมาตรฐานการจัดมหกรรมกีฬาและการท่องเที่ยวให้กับประเทศไทย สู่สายตานานาชาติ
ดร.ก้องศักด ยอดมณี ผู้ว่าการการกีฬาแห่งประเทศไทย กล่าวว่า SAT-Sisaket Basketball World Invitation ในครั้งนี้ มีนักกีฬาจากทีมบาสเกตบอล ชั้นนำจากต่างประเทศ 6 ประเทศ เข้าร่วมการแข่งขัน คือ สหรัฐอเมริกา กรีซ ออสเตรเลีย อิหร่าน คาซัคสถาน และฮ่องกง และอีก 2 ทีมสโมสรชั้นนำ จากประเทศไทย คือ ทีมโมโนแวมป์ไพร์ และทีมไฮเทคแบงค็อกซิตี้ รวมทั้งสิ้น 8 ทีม
นอกจากนี้ยังได้จัดกิจกรรม Sports Entertainment Expo ทั้งโซนเกมและบูธสินค้ากว่า 120 ร้าน จัดเต็มตลอด 5 วัน ผู้สนใจสามารถเดินทางเข้าชมการแข่งขันได้ฟรี ตั้งแต่วันที่ 14-18 ก.ย.นี้ ณ อาคารพลศึกษาวีสมหมาย จ.ศรีสะเกษ หรือรับชมสดทุกแมตช์ผ่านเฟซบุ๊กเพจ TBL Thai Basketball League (รอบชิงชนะเลิศ วันที่ 18 ก.ย. ถ่ายทอดสดทางช่อง PPTV เวลา 15.00-17.00 น.) รายละเอียดเพิ่มเติมได้ที่ เฟซบุ๊กเพจ SAT Thailand World Invitation
ในวันเดียวกันรัฐมนตรีว่าการกระทรวงการท่องเที่ยวและกีฬา(รมว.กก.) พร้อมด้วยคณะผู้บริหารและคณะทำงานฝ่ายการเมืองของกระทรวงการท่องเที่ยวและกีฬาได้เดินทางไปพบปะให้กำลังใจและมอบสิ่งของยังชีพให้กับผู้ประสบอุทกภัย ณ เทศบาลเมืองวารินชำราบ จังหวัดอุบลราชธานีหลังจากเดินทางมาปฏิบัติราชการที่ จ.ศรีสะเกษ ซึ่งเป็นพื้นที่ใกล้เคียง
รมว.กก. กล่าวว่า “ผมมาปฏิบัติราชการด้านการกีฬาที่ศรีสะเกษเลยถือโอกาสมาให้กำลังใจพี่น้องผู้ประสบอุทกภัยได้เห็นความทุกข์ร้อน ความไม่สะดวกสบายต่างๆที่พี่น้องกำลังประสบอยู่ด้วยความเป็นห่วงมากๆครับ และขอให้ผ่านพ้นวิกฤตินี้ให้เร็วที่สุดครับ ในการนี้ผมต้องขอชื่นชมทุกหน่วยงานที่รับผิดชอบทั้งหน่วยงานพลเรือน แพทย์ ทหาร และภาคเอกชนที่เข้ามาร่วมกันดูแลช่วยเหลือและเป็นกำลังใจให้เพื่อนๆผู้ประสบอุทกภัยได้ผ่านพ้นช่วงวิกฤตินี้อย่างดีที่สุดครับ”

ที่มา : https://www.thaigov.go.th/news/contents/details/23156
