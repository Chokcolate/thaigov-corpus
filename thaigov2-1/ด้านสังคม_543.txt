รัฐบาลไทย-ข่าวทำเนียบรัฐบาล-สธ. ห่วงอุบัติเหตุ ช่วงฉลองรับปีใหม่ จัดทีมเชิงรุก ถนนสายรอง ด่านชุมชน แยกผู้ดื่มไม่ให้ขับขี่

วันจันทร์ที่ 30 ธันวาคม 2562
สธ. ห่วงอุบัติเหตุ ช่วงฉลองรับปีใหม่ จัดทีมเชิงรุก ถนนสายรอง ด่านชุมชน แยกผู้ดื่มไม่ให้ขับขี่
กระทรวงสาธารณสุข ห่วงอุบัติเหตุในถนนสายรอง ในหมู่บ้าน/ชุมชน จาก “ดื่มแล้วขับ” ช่วงเฉลิมฉลองส่งท้ายปีเก่ารับปีใหม่ จัดทีมเชิงรุกส่งเจ้าหน้าที่-อสม. 1 ล้านกว่าคน เข้มด่านชุมชน/ด่านครอบครัว แยกผู้ดื่มไม่ให้ขับขี่ ป้องกันการอุบัติเหตุ
นายอนุทิน ชาญวีรกูล รองนายกรัฐมนตรีและรัฐมนตรีว่าการสาธารณสุข ให้สัมภาษณ์ว่า วันนี้เป็นวันที่ 3 ของวันหยุดต่อเนื่องเทศกาลปีใหม่ ประชาชน นักท่องเที่ยวส่วนใหญ่ถึงจุดหมายของการเดินทาง มีการกินเลี้ยงสังสรรค์ ฉลองเทศกาลส่งท้ายปีเก่าต้อนรับปีใหม่ ซึ่งจะมีเครื่องดื่มแอลกอฮอล์เข้ามาเกี่ยวข้อง ข้อมูลปีใหม่ 2562 ผู้ประสบอุบัติเหตุมีปัจจัยเสี่ยงส่วนใหญ่ดื่มแล้วขับถึงร้อยละ 40 และเกิดอุบัติเหตุในถนนสายรอง ในหมู่บ้าน /ชุมชน  ร้อยละ 60 ที่สำคัญคือเป็นคนในพื้นที่ถึงร้อยละ 65 ดังนั้น จำเป็นต้องเข้มข้นการดำเนินงานของด่านชุมชน /ด่านครอบครัว
นายอนุทิน กล่าวว่า ได้สั่งการให้ทุกจังหวัด ส่งเจ้าหน้าที่สาธารณสุข และอาสาสมัครสาธารณสุข (อสม.) ที่มีอยู่จำนวนกว่าล้านคน เป็นผู้ที่อยู่ในชุมชนใกล้ชิดประชาชน รู้จุดเสี่ยงเกิดอุบัติเหตุบ่อยครั้ง รู้จักกลุ่มที่มีพฤติกรรมเสี่ยงดื่มแล้วขับ เชิงรุกออกไปแยกผู้ดื่มไม่ให้ขับขี่ พร้อมประชาสัมพันธ์ย้ำเตือนผู้ขับขี่รถยนต์ รถจักรยานยนต์ ให้ปฏิบัติตามกฎจราจร คาดเข็มขัดนิรภัย สวมหมวกกันน็อค ไม่ขับรถเร็ว ที่สำคัญ “ดื่มไม่ขับ พักผ่อนให้เพียงพอ” เพื่อลดความเสี่ยงการเกิดอุบัติเหตุ ไปกลับปลอดภัย
“พวกเราชาวสาธารณสุขกว่า 2แสนคน และ อสม. อีก 1 ล้านกว่าคน เตรียมพร้อมทุกอย่างที่จะดูแลให้ทุกคนเดินทางเที่ยวปีใหม่ปลอดภัย เราอยากรอเก้อ ไม่อยากให้มีใครบาดเจ็บ หรือเกิดความสูญเสียเกิดขึ้น ให้เป็นปีใหม่ที่มีความสุข ไม่ใช่โศกเศร้า” นายอนุทินกล่าว
ด้านนายแพทย์ณรงค์ สายวงศ์ รองปลัดกระทรวงสาธารณสุข และโฆษกกระทรวงสาธารณสุข กล่าวว่า ได้รับมอบหมายจากรัฐมนตรีว่าการกระทรวงสาธารณสุข รัฐมนตรีช่วยว่าการกระทรวงสาธารณสุข ปลัดกระทรวงสาธารณสุข นำความห่วงใย ขอบคุณ และให้กำลังใจเจ้าหน้าที่ผู้ปฏิบัติงาน ช่วงเทศกาลปีใหม่ 2563 ที่จังหวัดหนองคาย จากการตรวจเยี่ยมพบว่า มีการเตรียมพร้อมทั้งการตั้งรับในโรงพยาบาล และเชิงรุกในชุมชน โดยส่งเจ้าหน้าที่ และอสม.วันละ 120 คน ร่วมปฏิบัติงานในด่านชุมชน 28 จุดของจังหวัด เน้นการกวดขันวินัยจราจรในพื้นที่เสี่ยง รวมทั้งตรวจเตือนร้านค้า ร้านขายของชำในหมู่บ้านให้ปฏิบัติตาม พรบ.แอลกอฮอล์ ทั้งนี้ ในช่วงเทศกาลปีใหม่ 2563 จ.หนองคาย เกิดอุบัติเหตุ 36 ครั้ง มีผู้บาดเจ็บจากอุบัติเหตุ รักษาที่แผนกผู้ป่วยนอก 63 ราย  ส่วนใหญ่เป็นผู้ขับขี่รถจักรยานยนต์ สาเหตุจากดื่มแล้วขับ
******************************  30 ธันวาคม 2562

ที่มา : https://www.thaigov.go.th/news/contents/details/25548
