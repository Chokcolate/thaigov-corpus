รัฐบาลไทย-ข่าวทำเนียบรัฐบาล-รมช.สาธิต นำจักษุแพทย์ตรวจคัดกรอง-ผ่าตัดตาต้อกระจกผู้สูงอายุ จ.จันทบุรี

วันเสาร์ที่ 21 กันยายน 2562
รมช.สาธิต นำจักษุแพทย์ตรวจคัดกรอง-ผ่าตัดตาต้อกระจกผู้สูงอายุ จ.จันทบุรี
รัฐมนตรีช่วยว่าการกระทรวงสาธารณสุข นำทีมจักษุแพทย์ ตรวจคัดกรองตาต้อกระจก ผู้มีอายุ 50 ปีขึ้นไปที่มีสายตาเลือนราง ในพื้นที่ จ.จันทบุรี หากพบเป็นโรคต้อกระจกจะส่งผ่าตัดรักษาที่โรงพยาบาล ลดระยะเวลา  รอคอย ลดตาบอด
วันนี้ (21 กันยายน 2562) ที่วัดศรีเมือง อ.ท่าใหม่ จ.จันทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ภายหลังตรวจเยี่ยมหน่วยให้บริการตรวจคัดกรองตาต้อกระจก วัดศรีเมือง ว่า ในวันนี้ได้นำทีมจักษุแพทย์ พยาบาลผู้เชี่ยวชาญ และเจ้าหน้าที่สาธารณสุข จากโรงพยาบาลบ้านแพ้วและโรงพยาบาลเขาสุกิม ออกให้บริการตรวจคัดกรองตาต้อกระจกแก่ผู้มีอายุ 50 ปีขึ้นไปที่มีสายตาเลือนราง ซึ่งได้ผ่านการตรวจคัดกรองเบื้องต้นจากโรงพยาบาลส่งเสริมสุขภาพตำบล และโรงพยาบาลชุมชนแล้ว จำนวน 500 คน เพื่อตรวจคัดกรองและพิจารณาเข้ารับการผ่าตัดที่โรงพยาบาลเขาสุกิม และโรงพยาบาลในจังหวัดจันทบุรี
“กระทรวงสาธารณสุขให้ความสำคัญในการเข้าถึงบริการของผู้ป่วย ที่สะดวก รวดเร็ว ลดเวลารอคอย โดยเฉพาะการรักษาโรคตาต้อกระจก ได้ดำเนินการเชิงรุกให้ประชาชนเข้าถึงการตรวจคัดกรองอย่างครอบคลุม ได้รับการผ่าตัดลอกต้อกระจกในระยะเวลาที่เหมาะสม ซึ่งจะช่วยลดอัตราการตาบอดได้” ดร.สาธิตกล่าวต่อ
ทั้งนี้ โรคตาต้อกระจกมีสาเหตุมาจากสูงอายุ พบมากในผู้มีอายุ 60 ปีขึ้นไป ผู้ป่วยโรคเบาหวาน ม่านตาอักเสบเรื้อรัง หรือการอยู่ในที่แสงแดดจัดนานๆ ส่งผลให้เลนส์แก้วตาเสื่อม แก้วตาขุ่นลง การมองเห็นไม่ชัดเจน และตาบอดได้หากไม่ได้รับการรักษา โดยประเทศไทยพบว่า ร้อยละ 70 ของผู้ที่ตาบอดมาจากโรคต้อกระจก รองลงมาได้แก่ เบาหวานขึ้นจอประสาทตา สำหรับจังหวัดจันทบุรี ในปี 2562 มีประชากรผู้สูงอายุ 88,756 คน ได้รับการตรวจคัดกรองตาต้อกระจก 43,852 คน มีผู้ขึ้นทะเบียนผ่าตัดลอกต้อกระจก ณ โรงพยาบาลพระปกเกล้า จำนวน 910 คน ซึ่งจะดำเนินการผ่าตัดให้แล้วเสร็จภายใน 3 เดือน
***********************************   21 กันยายน 2562

ที่มา : https://www.thaigov.go.th/news/contents/details/23270
