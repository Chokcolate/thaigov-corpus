รัฐบาลไทย-ข่าวทำเนียบรัฐบาล-"TARR" คลิกเดียวรู้ทุกเรื่อง ทั้งองค์ความรู้และงานวิจัยด้านเกษตร

วันพุธที่ 19 กุมภาพันธ์ 2563
"TARR" คลิกเดียวรู้ทุกเรื่อง ทั้งองค์ความรู้และงานวิจัยด้านเกษตร
"TARR" คลิกเดียวรู้ทุกเรื่อง ทั้งองค์ความรู้และงานวิจัยด้านเกษตร อีกหนึ่งสุดยอดผลงานตามนโยบาย Quick Win ของกระทรวงเกษตรฯ
กระทรวงเกษตรฯ เดินเครื่องพัฒนาภาคเกษตรไทยเต็มสูบตามนโยบาย Quick Winชู "TARR" ระบบบริการศูนย์ข้อมูลผลงานวิจัยและองค์ความรู้เกษตรไทยที่หลากหลายบริการเบ็ดเสร็จ ณ จุดเดียว ช่วยยกระดับนวัตกรรมบริการเพื่อประโยชน์คนทั้งประเทศ
นายอลงกรณ์พลบุตรที่ปรึกษารัฐมนตรีว่าการกระทรวงเกษตรและสหกรณ์เปิดเผยว่า ตามที่กระทรวงเกษตรและสหกรณ์ได้กำหนดนโยบายเทคโนโลยีการเกษตร เป็นนโยบายภารกิจเร่งด่วน หรือ Quick Win อันเป็นการพัฒนาเพื่อช่วยเหลือและแก้ปัญหาให้กับเกษตรกรทั่วประเทศตามนโยบายของนายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์รวมถึงตามนโยบายของรัฐบาล พลเอกประยุทธ์ จันทร์โอชา โดยมีเป้าหมายในการสร้าง Gov Tech ของกระทรวงเกษตรและสหกรณ์ ด้วยการนำเทคโนโลยีมาใช้เป็นเครื่องมือสำคัญในการยกระดับพัฒนาภาครัฐ ภาคเอกชน และเกษตรกรไปสู่ไทยแลนด์ 4.0 นั้น เพื่อให้การดำเนินตามนโยบายดังกล่าวประสบความสำเร็จตามเป้าหมาย กระทรวงเกษตรฯ จึงมอบหมายให้สำนักงานพัฒนาการวิจัยการเกษตร (องค์การมหาชน) หรือ สวก. ซึ่งมีวิสัยทัศน์ในการเป็นผู้นำในการบริหารการวิจัยการเกษตร เพื่อสร้างความเข้มแข็งของภาคการเกษตรอย่างยั่งยืน และมีพันธกิจในการส่งเสริม สนับสนุน พัฒนาการวิจัยการเกษตร บุคลากรด้านการวิจัยการเกษตร และข้อมูลสารสนเทศด้านการวิจัยการเกษตร ดำเนินการ ดังนั้น การส่งเสริมและสนับสนุนการพัฒนาระบบศูนย์กลางข้อมูลการวิจัยการเกษตร จึงถือเป็นอีกงานหนึ่งที่สำคัญของ สวก.
ขณะที่ นางสาวศิริกร วิวรวงษ์รองผู้อำนวยการสำนักงานพัฒนาการวิจัยการเกษตร กล่าวเพิ่มเติมว่า ขณะนี้ สวก. โดยสำนักเทคโนโลยีสารสนเทศ ได้ดำเนินการเปิดให้บริการระบบศูนย์กลางข้อมูลการเกษตรของประเทศไทย หรือ “TARR” (Thailand Agricultural Research Repository) มาตั้งแต่วันที่ 1 มกราคม 2563 ที่ผ่านมาซึ่งมีรูปแบบการทำงานในลักษณะของ Search Engine คล้ายกับ Google Searchโดยระบบ "TARR" จะมีจุดเด่นในเรื่องของการสืบค้นข้อมูลผลงานวิจัยทางด้านการเกษตรและองค์ความรู้เกษตรไทยอย่างเต็มรูปแบบ โดยมีการบูรณาการข้อมูลที่ถูกจัดเก็บกระจัดกระจายอยู่ตามหน่วยงานต่างๆ ภายใต้กระทรวงเกษตรฯ ทั้งหมด รวมถึงมหาวิทยาลัยชั้นนำของประเทศที่ทำเรื่องการวิจัยการเกษตร ทั้งหมดเกือบ 40 หน่วยงาน และมีข้อมูลงานวิจัยและองค์ความรู้ด้านการเกษตรให้สืบค้นและศึกษากว่า 40,000 รายการ
“ที่สำคัญและน่าสนใจอีกประการ คือระบบ TARR ยังใช้เทคนิคพิเศษที่เรียกว่า “Ontology” ซึ่งเป็นเครื่องมือช่วยในการแนะนำงานวิจัยผ่านโครงสร้างความสัมพันธ์ของข้อมูล นำเสนอเป็น Visualization ความสัมพันธ์ระหว่าง keyword และ นักวิจัย ทำให้ผู้ใช้สามารถต่อยอดจากสิ่งที่ค้นหา และสามารถในการขยายคำค้น ให้กับผู้ใช้งานอย่างเช่น นักวิจัย นักวิชาการ เกษตรกร ผู้ประกอบการด้านธุรกิจเกษตร นักเรียน นักศึกษา และประชาชนทั่วไป อีกทั้งยังมีข้อมูลนักวิจัยด้านการเกษตรกว่า 10,000 คน เพื่อประโยชน์ในการพัฒนางานวิจัยที่สอดคล้องกับความต้องการของประเทศ”รองผู้อำนวยการสำนักงานพัฒนาการวิจัยการเกษตรกล่าว
ทั้งนี้ ความโดดเด่นของระบบ TARR ซึ่งเป็นนวัตกรรมบริการผลงานวิจัยและข้อมูลองค์ความรู้ด้านการเกษตรโดยเฉพาะนั้น จึงได้รับการความคัดเลือกให้เข้ารับรางวัลเลิศรัฐ ประจำปี พ.ศ. 2562 ในสาขาบริการภาครัฐ ประเภทพัฒนาการบริการ ซึ่งนับเป็นรางวัลแห่งเกียรติยศที่ได้รับจากคณะกรรมการพัฒนาระบบราชการ (ก.พ.ร.) อีกด้วย
สำหรับผู้ที่สนใจสามารถเข้าใช้บริการได้ฟรี ผ่าน 2 ช่องทางที่เข้าถึงได้ตลอดเวลาคือ 1) เว็ปไซต์ https://tarr.arda.or.th และ2) LINE @TARR ที่ผ่านมา ระบบ TARR ได้รับความสนใจและมีผลการให้บริการที่ผ่านมาอย่างน่าพึ่งพอใจ มีประชาชนที่สนใจจากหลากหลายอาชีพเข้ามาใช้บริการ โดยมีตัวเลขยอดการเข้าชมเฉลี่ยกว่า 10,000 ครั้งต่อเดือน
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/26622
