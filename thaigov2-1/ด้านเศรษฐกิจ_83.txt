รัฐบาลไทย-ข่าวทำเนียบรัฐบาล-อว. ร่วมพัฒนาผู้บริหารสถาบันอุดมศึกษา : พัฒนา“เศรษฐกิจ”และ“คน”

วันศุกร์ที่ 2 สิงหาคม 2562
อว. ร่วมพัฒนาผู้บริหารสถาบันอุดมศึกษา : พัฒนา“เศรษฐกิจ”และ“คน”
เปิดโครงการพัฒนาผู้บริหารสถาบันอุดมศึกษา หลักสูตรนักบริหารระดับสูงด้านกิจการนักศึกษา รุ่น 5
1 สิงหาคม 2562 : ดร.อรสา ภาววิมล รองเลขาธิการคณะกรรมการการอุดมศึกษา สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม เป็นประธานเปิดโครงการพัฒนาผู้บริหารสถาบันอุดมศึกษา หลักสูตรนักบริหารระดับสูงด้านกิจการนักศึกษา รุ่น 5 ณ โรงแรมเซ็นจูรี่ พาร์ค กรุงเทพฯ โดยมี ผู้บริหารที่ดูแลงานด้านกิจการนักศึกษาในสถาบันอุดมศึกษาสังกัดกระทรวงการอุดมศึกษาฯ เข้าร่วมโครงการ จำนวน 30 คน อบรมระหว่างวันที่ 1 -10 สิงหาคม 2562
ดร.อรสา ภาววิมล รองเลขาธิการ กกอ. สำนักงานปลัดกระทรวงการอุดมศึกษาฯ กล่าวว่า จากสถานการณ์การเปลี่ยนแปลงของสังคมโลกและสังคมไทยในปัจจุบัน ได้ส่งผลกระทบให้นิสิตนักศึกษามีลักษณะและวัฒนธรรมในการดำรงชีวิตที่เปลี่ยนไป อีกทั้งในช่วงเวลาหลายปีที่ผ่านมา เกิดความเปลี่ยนแปลงและความซับซ้อนของสถานการณ์โลก จนส่งผลต่อการพัฒนาประเทศในทุกด้านทั้งด้านเศรษฐกิจ การเมือง และสังคม ดังนั้น เพื่อให้ประเทศไทยสามารถพัฒนาไปได้อย่างต่อเนื่อง รัฐบาลจึงได้กำหนดยุทธศาสตร์ในการพัฒนาประเทศให้ก้าวไปสู่ความมั่นคง มั่งคั่ง และยั่งยืน โดยให้ความสำคัญกับ การพัฒนา“เศรษฐกิจ”และ“คน” ด้วยการปฏิรูปโครงสร้างทางเศรษฐกิจ การปฏิรูปการวิจัยและนวัตกรรม และการปฏิรูปการศึกษา ไปพร้อมกัน ซึ่งปัจจัยการเปลี่ยนแปลงดังกล่าว ทำให้นักศึกษาหรือบัณฑิตรุ่นใหม่จำเป็นต้องพัฒนาขีดความสามารถไปสู่ระดับสากล โดยต้องมี ความพร้อมทั้ง ความรู้ ทักษะ และบุคลิกภาพ เพื่อการแข่งขันในเวทีโลก
การจะพัฒนานิสิตนักศึกษาให้มีคุณภาพและศักยภาพ เพื่อการแข่งขันในระดับชาติและระดับสากล รวมทั้งตอบสนองความต้องการของชุมชนและสังคม จำเป็นจะต้องอาศัยความร่วมมือจากสถาบันอุดมศึกษาในการเตรียมปัจจัยต่าง ๆ ให้มีความพร้อมทั้งด้านวิชาการ เช่น การพัฒนาหลักสูตร การพัฒนาการเรียน การสอนให้มีประสิทธิภาพ รวมไปถึงการพัฒนากระบวนการเสริมสร้างทักษะและคุณลักษณะที่จำเป็นในการใช้ชีวิตให้แก่นิสิตนักศึกษา
นายบรรลือ วิศิษฎอนุพงษ์ ผู้อำนวยการสำนักส่งเสริมและพัฒนาศักยภาพนักศึกษา สำนักงานปลัดกระทรวงการอุดมศึกษาฯ กล่าวว่า ปัจจุบันประเทศไทยก้าวเข้าสู่ยุค Thailand 4.0 ซึ่งขับเคลื่อนประเทศด้วยเทคโนโลยี ความคิดสร้างสรรค์ และนวัตกรรมไปสู่ความ “มั่งคั่ง มั่นคง และยั่งยืน” ประเทศไทยจะต้องมีการสร้างนวัตกรรมเป็นของตนเอง ดังนั้นการศึกษาจึงต้องเร่งดำเนินการปฏิรูปการเรียนรู้ให้กับผู้เรียน เพื่อก้าวเข้าสู่ “การศึกษา 4.0”อย่างเป็นรูปธรรม การศึกษาในยุค Thailand  4.0 ไม่ใช่เป็นเพียงการให้ความรู้กับผู้เรียนเท่านั้น ผู้เรียนจะต้องได้รับการพัฒนาทักษะที่สำคัญในการดำเนินชีวิตไปด้วย ทักษะที่สำคัญได้แก่ ทักษะการคิดเชิงบริหาร ทักษะการใช้อินเตอร์เน็ต ทักษะการคิดวิเคราะห์ ทักษะการคิดอย่างมีวิจารณญาณ ทักษะการแก้ปัญหา ทักษะความคิดสร้างสรรค์ ทักษะการสร้างสัมพันธภาพระหว่างบุคคล ทักษะด้านภาษาอังกฤษ ทักษะด้านคณิตศาสตร์ และทักษะด้านจิตสาธารณะ
กระทรวงการอุดมศึกษาฯ ในฐานะหน่วยงานที่กำกับดูแลงานอุดมศึกษาของประเทศ ตระหนักถึงความสำคัญของ “บุคลากร” โดยเฉพาะผู้บริหารที่ดูแลและรับผิดชอบงานด้านการพัฒนานิสิตนักศึกษา จึงได้จัดฝึกอบรมโครงการพัฒนาผู้บริหารสถาบันอุดมศึกษา หลักสูตรนักบริหารระดับสูงด้านกิจการนักศึกษา รุ่น 5 เพื่อให้ผู้เข้ารับการอบรมได้เสริมสร้างและพัฒนาแนวคิด ความรู้ ความเข้าใจ สมรรถนะ ในการบริหารงานกิจการนักศึกษาให้สามารถวางแนวทางการบริหารงานกิจการนักศึกษาที่ตอบสนองต่อทิศทางการพัฒนาคุณภาพบัณฑิต ทั้งในปัจจุบันและอนาคต

ที่มา : https://www.thaigov.go.th/news/contents/details/21949
