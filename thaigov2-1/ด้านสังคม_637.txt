รัฐบาลไทย-ข่าวทำเนียบรัฐบาล-สาธิต สั่งเข้มมาตรการควบคุมไวรัสโคโรนาสายพันธุ์ใหม่ 2019 ชายแดน

วันอาทิตย์ที่ 26 มกราคม 2563
สาธิต สั่งเข้มมาตรการควบคุมไวรัสโคโรนาสายพันธุ์ใหม่ 2019 ชายแดน
รัฐมนตรีช่วยว่าการกระทรวงสาธารณสุขเข้มมาตรการเฝ้าระวังป้องกันควบคุมโรคปอดอักเสบจากเชื้อไวรัสโคโรนาสายพันธุ์ใหม่ 2019 พื้นที่ชายแดน จ.ตาก ที่สนามบิน จุดผ่านแดน ลดความเสี่ยง โดยเฉพาะเทศกาลตรุษจีน
วันนี้ (26 มกราคม 2563) ที่หน่วยบริการปฐมภูมิ โรงพยาบาลแม่ระมาด จ.ตาก ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ว่า กระทรวงสาธารณสุขยกระดับมาตรการควบคุมโรคปอดอักเสบจากเชื้อไวรัสโคโรนาสายพันธุ์ใหม่ 2019 สูงสุด และวันนี้ท่านรองนายกรัฐมนตรีและรัฐมนตรีว่าการกระทรวงสาธารณสุขประชุมร่วมกับผู้บริการกระทรวงที่เกี่ยวข้อง เพื่อเพิ่มประสิทธิภาพการตรวจคัดกรองนักท่องเที่ยวชาวจีนจากทุกเมืองที่เดินทางเข้ามาในประเทศไทย โดยเฉพาะจังหวัดท่องเที่ยว จากการเดินทางตรวจราชการที่ อ.แม่ระมาด และ อ.ท่าสองยาง จ.ตาก ครั้งนี้ได้กำชับให้ผู้ตรวจราชการเขตสุขภาพ นายแพทย์สาธารณสุขจังหวัด และโรงพยาบาล เข้มมาตรการคัดกรองที่จุดผ่านแดน ตามมาตรการของกระทรวงสาธารณสุข เนื่องจากมีประชาชนเดินทางเข้ามาพื้นที่ชายแดนมากขึ้นช่วงเทศกาลตรุษจีน โดยจัดให้มีเจ้าหน้าที่ตรวจคัดกรองทั้งที่ด่านท่าอากาศยานแม่สอด และด่านพรมแดนภาคพื้นดิน
“ สำหรับการยืนยันจำนวนผู้ป่วยนั้น ต้องรอผลการตรวจยืนยันจากทางห้องปฏิบัติการก่อน หากจะมีตัวเลขผู้ป่วยเพิ่มมากขึ้น ขออย่าตกใจ เนื่องจากการคัดกรองที่มีประสิทธิภาพและกระทรวงสาธารณสุขจะไม่ปกปิดจำนวนผู้ป่วย ประชาชนอย่าตื่นตระหนก แต่อย่าประมาท เราสามารถป้องกันตัวเองจากการป่วย ได้ง่ายๆ คือ กินร้อน ช้อนกลาง ล้างมือ หลีกเลี่ยงการอยู่ในที่แออัด คนอยู่มาก และการอยู่ใกล้ชิดผู้ป่วย หากจำเป็นต้องใส่หน้ากากอนามัย และตัวผู้ป่วยต้องใส่หน้ากากอนามัยป้องกันการแพร่เชื้อด้วยเช่นกัน” ดร.สาธิตกล่าว
******************************* 26 มกราคม 2563

ที่มา : https://www.thaigov.go.th/news/contents/details/26059
