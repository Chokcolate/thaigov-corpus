รัฐบาลไทย-ข่าวทำเนียบรัฐบาล-Think Green Think G คิดเพื่อโลก คิดเพื่อเรา

วันจันทร์ที่ 16 ธันวาคม 2562
Think Green Think G คิดเพื่อโลก คิดเพื่อเรา
กระทรวงทรัพยากรธรรมชาติและสิ่งแวดล้อม (ทส.) จับมือ 22 หน่วยงาน ลงนามบันทึกข้อตกลงความร่วมมือการจัดการสิ่งแวดล้อม ศูนย์ราชการเฉลิมพระเกียรติฯ เพื่อสร้างความตระหนักรู้การจัดการทรัพยากรธรรมชาติและสิ่งแวดล้อมแก่เจ้าหน้าที่ เป็นต้นแบบศูนย์ราชการ
Think Green Think G คิดเพื่อโลก คิดเพื่อเรา
วันนี้ (16 ธ.ค.62) กระทรวงทรัพยากรธรรมชาติและสิ่งแวดล้อม (ทส.) โดย กรมส่งเสริมคุณภาพสิ่งแวดล้อม ร่วมกับกระทรวงการคลัง (กค.) โดย บริษัท ธนารักษ์พัฒนาสินทรัพย์ จำกัด และหน่วยงานที่ดำเนินการจัดการสำนักงานที่เป็นมิตรกับสิ่งแวดล้อมที่ตั้งอยู่ในอาคารราชบุรีดิเรกฤทธิ์ (อาคาร A) และอาคารรัฐประศาสนภักดี(อาคาร B) รวม 22 หน่วยงาน ลงนามบันทึกข้อตกลงความร่วมมือการจัดการสิ่งแวดล้อม ศูนย์ราชการเฉลิมพระเกียรติ 80 พรรษา 5 ธันวาคม 2550 เพื่อสร้างความตระหนักรู้การจัดการทรัพยากรธรรมชาติและสิ่งแวดล้อมแก่เจ้าหน้าที่ เป็นต้นแบบศูนย์ราชการที่มีการจัดการสิ่งแวดล้อมที่ดีแก่ประชาชน และขยายผลไปสู่ศูนย์ราชการส่วนภูมิภาค โดยมีนายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดงานและมอบโล่ตราสัญลักษณ์ G-Green เชิดชูและประกาศเกียรติคุณให้กับหน่วยงานและสถานประกอบการที่ผ่านเกณฑ์การประเมินที่เป็นมิตรกับสิ่งแวดล้อม ณ โรงแรมเซ็นทรา บาย เซ็นทารา ศูนย์ราชการ และคอนเวนชันเซ็นเตอร์ แจ้งวัฒนะ นอกจากนี้ ได้ร่วมปลูกต้นทองอุไร และเดินรณรงค์เชิญชวนประชาชนและเจ้าหน้าที่ภายในศูนย์ราชการฯ ร่วมทำความดีด้วยหัวใจ ลดรับ ลดให้ ลดใช้ถุงพลาสติก เตรียมความพร้อม รับวันที่ 1 มกราคม 2563 ที่ห้างสรรพสินค้า ซูเปอร์มาร์เก็ต และร้านสะดวกซื้อ กว่า 70 บริษัท ทั่วประเทศ จะงดให้บริการถุงพลาสติกหูหิ้วให้กับลูกค้า มุ่งสู่การบรรลุ Roadmap การเลิกใช้พลาสติกแบบใช้ครั้งเดียวทิ้ง ภายในปี 2565
นายวราวุธ ศิลปอาชา รมว.ทส. กล่าวว่า การพัฒนาเศรษฐกิจและสังคมของประเทศในระยะต่อไป จําเป็นอย่างยิ่งในการมุ่งเน้นให้เกิดความสมดุลระหว่างการใช้ทรัพยากรเพื่อการพัฒนาประเทศ กับการอนุรักษ์และฟื้นฟูทรัพยากร เพื่อให้เกิดความยั่งยืนในระยะยาว ด้วยการพัฒนาระบบการจัดการสิ่งแวดล้อม ภายใต้แนวคิดเศรษฐกิจหมุนเวียน ใช้ทรัพยากรอย่างคุ้มค่า ลดผลกระทบทางสิ่งแวดล้อมและสุขภาพ รวมทั้งรณรงค์สร้างจิตสํานึกด้านการอนุรักษ์ทรัพยากรธรรมชาติให้กับเยาวชน ภาครัฐ ภาคเอกชน และประชาชน เพื่อเปลี่ยนแปลงพฤติกรรมประชาชนไปสู่การผลิต การบริการ และการบริโภคที่เป็นมิตรกับสิ่งแวดล้อม มีการเลือกซื้อเลือกใช้ผลิตภัณฑ์ที่มีฉลากสิ่งแวดล้อม และใช้ทรัพยากรอย่างคุ้มค่ามีประสิทธิภาพ ลดของเสียจากการผลิต การบริการและการบริโภค ตลอดจนส่งเสริมกระบวนการรับรองที่เป็นมิตรกับสิ่งแวดล้อม เชิดชูเกียรติภาคธุรกิจ ผู้ประกอบการ และผู้บริโภคที่มีส่วนร่วมขับเคลื่อนสู่สังคมและวิถีชีวิตเป็นมิตรกับสิ่งแวดล้อมอย่างยั่งยืน
โครงการส่งเสริมการผลิต การบริการ และการบริโภคที่เป็นมิตรกับสิ่งแวดล้อม หรือ G – Green ได้ดำเนินการมาอย่างต่อเนื่องเป็นปีที่ 13 มีการตรวจประเมิน มอบคำรับรอง และโล่ตราสัญลักษณ์ G – Green ให้กับกลุ่มเป้าหมาย ใน 5 โครงการ ซึ่งในปีนี้ มีหน่วยงานและสถานประกอบการที่ผ่านการรับรอง จำนวนทั้งสิ้น 352 แห่ง ประกอบด้วย
1. โครงการส่งเสริมการผลิตที่เป็นมิตรกับสิ่งแวดล้อม (Green Production) มีผู้ประกอบการผ่านการ รับรอง 49 ราย
2. โครงการส่งเสริมการมีส่วนร่วมโรงแรมที่เป็นมิตรกับสิ่งแวดล้อม (Green Hotel) มีโรงแรม ผ่านการรับรอง 74 แห่ง
3. โครงการส่งเสริมการบริการที่เป็นมิตรกับสิ่งแวดล้อม ด้านอุทยานแห่งชาติ (Green National Park)  มีอุทยานแห่งชาติ ผ่านการรับรอง 24 แห่ง
4. โครงการส่งเสริมการบริการภัตตาคารที่เป็นมิตรกับสิ่งแวดล้อม (Green Restaurant) มีภัตตาคาร ผ่านการรับรอง 15 แห่ง
5. โครงการสำนักงานสีเขียว (Green Office) มีสำนักงาน ผ่านการรับรอง 190 แห่ง
ทั้งนี้ ได้มอบโล่ Green Partnership ให้กับหน่วยงานที่สนับสนุนโครงการฯ อีกจำนวน 4 แห่ง ได้แก่ กรมอุทยานแห่งชาติ สัตว์ป่าและพันธุ์พืช การไฟฟ้าฝ่ายผลิตแห่งประเทศไทย องค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (องค์การมหาชน) และ การไฟฟ้าส่วนภูมิภาค

ที่มา : https://www.thaigov.go.th/news/contents/details/25249
