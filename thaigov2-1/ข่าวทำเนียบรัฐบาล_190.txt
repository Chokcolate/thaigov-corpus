รัฐบาลไทย-ข่าวทำเนียบรัฐบาล-นายกรัฐมนตรีนำคณะ เยี่ยมผู้ประสบภัยจังหวัดอุบลราชธานี ยืนยันรัฐบาลไม่นิ่งนอนใจ ขอให้เชื่อมั่นรัฐบาลดูแลทุกมิติ

วันพฤหัสบดีที่ 19 กันยายน 2562
นายกรัฐมนตรีนำคณะ เยี่ยมผู้ประสบภัยจังหวัดอุบลราชธานี ยืนยันรัฐบาลไม่นิ่งนอนใจ ขอให้เชื่อมั่นรัฐบาลดูแลทุกมิติ
นายกรัฐมนตรีนำคณะ เยี่ยมผู้ประสบภัยจังหวัดอุบลราชธานี ยืนยันรัฐบาลไม่นิ่งนอนใจ ขอให้เชื่อมั่นรัฐบาลดูแลทุกมิติ
วันนี้ (19 กันยายน 2572) เวลา 11.40 น. ณ ท่าอากาศยานทหาร 2 กองบิน 6 ดอนเมือง พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์ก่อนเดินทางลงพื้นที่จังหวัดอุบลราชธานีว่า วันนี้ไปเยี่ยมจังหวัดอุบลฯ เพราะยังมีความเดือดร้อนอยู่จริง ๆ แล้วขณะนี้มี 4 จังหวัดที่ยังค่อนข้างจะหนักอยู่ ได้สั่งการให้มีการยกระดับศูนย์บรรเทาสาธารณภัย รัฐบาลรับผิดชอบในภาพรวมทั้งหมดอยู่แล้ว มีบางจังหวัดอยู่ในขั้น 2 บางจังหวัดอยู่ในขั้น 3 ซึ่งกระทรวงมหาดไทยจะเป็นผู้บูรณาการตรงนี้  เพราะความเดือดร้อนยังคงมีอยู่ น้ำยังคงไม่ลดระดับ 100% แต่ก็ยังดีที่ว่าน้ำลดระดับลงไปบ้าง  ซึ่งจากข่าวโทรทัศน์เห็นพี่น้องหลายคนก็ทำใจ แต่ขอให้เชื่อมั่นว่ารัฐบาลจะดูแลทุกมิติ ไม่ว่าจะเรื่องของเกษตร และปศุสัตว์ บ้านเรือน ที่อยู่อาศัย บ้านไหนเสียหายทั้งหลังต้องเร่งซ่อมแซมก่อน ถ้าทำพร้อมกันได้ก็จะทำทั้งหมด บางส่วนใช้ทั้งเงินของรัฐบาล และเงินบริจาคในส่วนของที่ยังใช้เงินราชการไม่ได้
นายกฯ กล่าวว่า วันนี้รัฐบาลเป็นห่วงไม่อยากให้คนท้อแท้หมดกำลังใจ เป็นหน้าที่ของรัฐบาลในการช่วยเหลือดูแล การยกระดับเหล่านี้ก็จะเกิดความชัดเจนขึ้น โดยมีกลไกของกองอำนวยการรักษาความมั่นคงภายในราชอาณาจักร (กอ.รมน.) อยู่แล้ว ซึ่งจะบูรณาการทั้งตำรวจ พลเรือน และทหาร ร่วมกับศูนย์ของกระทรวงมหาดไทย ไม่ใช่ว่ารัฐบาลยิ่งนอนใจ ปัญหาของบ้านเราเมื่อเกิดอุทกภัยคนไทยคือนิสัยห่วงบ้าน เพราะมีโจรขโมยเข้าไปขโมยสิ่งของด้วย จึงทำให้ไม่อยากออกจากบ้านตัวเอง ซึ่งก็ลำบาก รัฐบาลก็เข้าไปส่งข้าวส่งน้ำมาโดยตลอด ซึ่งก็เข้าใจ ตนจึงไม่อยากให้มีการเกิดเหตุการณ์ในครั้งต่อไป แต่จะทำอย่างไรได้เป็นเรื่องของธรรมชาติ รัฐบาลยืนยันจะดูแลเต็มที่ทุกกระทรวง ทบวง กรม วันนี้ที่มีการร้องขอเรื่องยา ได้สั่งการให้ รมว.สาธารณสุขเตรียมชุดยาเพิ่มเติมให้ ขณะนี้เกิดทั้งโรคน้ำกัดเท้า โรคเครียด ซึ่งกรมสุขภาพจิตต้องไปดูแล ส่วนเรื่องถนนหนทางก็ได้เตรียมแผนไว้แล้ว ได้ 30 กว่าเส้นทางที่ต้องดูแล จะเป็นการใช้งบประมาณหลังจากน้ำท่วมแล้ว
สำหรับความเสียหายในภาพรวมนั้นได้มีการประเมินมาตลอดเวลา พบว่ามีความเสียหายเกือบล้านไร่แล้ว รัฐบาลได้ดูแลและหามาตรการเพิ่มเติมว่าหลังจากน้ำท่วมแล้วจะทำอย่างไร ในการประกอบอาชีพ  เพราะประชาชนต้องมีชีวิตอยู่หลังจากนี้ โดยจะหางบประมาณในการช่วยเหลือ เช่น ข้าวของเสียหาย
ส่วนการใช้งบประมาณของรัฐช่วยเหลือเป็นไปอย่างล่าช้า นายกรัฐมนตรีกล่าวว่า จะเร่งดำเนินการตามระเบียบ แต่ไม่สามารถลดกฎหมายบางตัวได้ ต้องทำให้ถูกต้อง ขอให้สื่อฯ ช่วยกันอธิบายให้ประชาชนเข้าใจ ไม่ใช่ไม่ได้เงินแล้วจะบอกว่ารัฐบาลชักช้า งบตรงนี้ไม่ใช่เงินของนายกฯ แต่เป็นเงินของรัฐบาล เป็นภาษีของคนทั้งประเทศ การจะนำมาดูแลพี่น้องประชาชน ต้องมีขั้นตอนตามระเบียบ มิเช่นนั้นวันข้างหน้าจะโดนเรื่องทุจริต แล้วใครจะรับผิดชอบ
ส่วนจังหวัดอื่น ๆ และ กทม. ที่มีฝนตกหนักเช่นกัน นายกรัฐมนตรีสั่งการไปแล้ว โดยเบื้องต้นได้เรียกผู้ว่า กทม. มาสั่งการให้ดูแลเรื่องท่อระบายน้ำ โดยผู้ว่าฯ รับปากจะดูแลให้ดีที่สุด ทั้งการจราจรและน้ำท่วม เพราะถือเป็นปัญหาของประเทศไทย สำหรับสถานการณ์น้ำท่วมวันนี้ ต้องดูข้อเท็จจริงให้เห็นกับตา ที่นายกฯ ต้องเดินทางไปอุบลฯ รอบสองนั้น เพราะอยู่ในขั้นตอนการเตรียมการการฟื้นฟู โดยจะลงไปดูว่ามีมาตรการใดเพิ่มเติมได้อีกบ้าง สามารถที่จะเพิ่มเติมจากบรรทัดฐานปกติได้หรือไม่ มีงบประมาณใช้ได้หรือไม่ เพราะปัญหาต้องช่วยกัน

ที่มา : https://www.thaigov.go.th/news/contents/details/23228
