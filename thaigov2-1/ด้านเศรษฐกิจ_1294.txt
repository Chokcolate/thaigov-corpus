รัฐบาลไทย-ข่าวทำเนียบรัฐบาล-รมช.มนัญญา ชื่นชม กรป.กลางมะปรางมันปัตตานี ต้นแบบสหกรณ์บริหารการจัดการดีเด่น

วันอังคารที่ 21 มกราคม 2563
รมช.มนัญญา ชื่นชม กรป.กลางมะปรางมันปัตตานี ต้นแบบสหกรณ์บริหารการจัดการดีเด่น
รมช.มนัญญา ชื่นชม กรป.กลางมะปรางมันปัตตานี ต้นแบบสหกรณ์บริหารการจัดการดีเด่น พร้อมฝากโครงการนำลูกหลานเกษตรกรกลับบ้าน ยอดผู้สมัครพุ่งกว่า 5,000ราย
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์  กล่าวภายหลังรับฟังการบรรยายสรุปการดำเนินงานของสหกรณ์การเกษตร กรป.กลางมะปรางมันปัตตานี จำกัด โดยมีผู้บริหารของกรมส่งเสริมสหกรณ์ กรมวิชาการเกษตร และกรมตรวจบัญชีสหกรณ์ ร่วมในการลงพื้นที่ตรวจราชการ ในวันที่ 20 มกราคม 2563 ณ จังหวัดปัตตานี ว่า สหกรณ์การเกษตรฯ แห่งนี้ เป็นกลุ่มวิสาหกิจแปลงใหญ่ยางพารา (Mega Farm Enterprise) โดยดำเนินธุรกิจรวบรวมน้ำยางสดและยางก้อนถ้วย สามารถสร้างรายได้ให้แก่สมาชิกได้มากขึ้น โดยในปี 2562 ที่ผ่านมา  มีปริมาณการรวบรวมน้ำยาง จำนวน 22.173 ตัน คิดเป็นมูลค่า 275,358 บาท โดยจากภาพรวมมีทุนดำเนินงานทั้งสิ้น 96,241,885 บาท แสดงถึงความเข้มแข็งของสหกรณ์ และการบริหารจัดการบัญชีที่ดี สร้างสวัสดิการให้กับสมาชิกของสหกรณ์ ซึ่งเป็นตัวอย่างของสหกรณ์ที่ควรเป็นต้นแบบเพื่อเป็นแนวทางในการดำเนินงานและบริหารจัดการให้กับสหกรณ์อื่นๆ ในประเทศต่อไป
" ได้มอบนโยบายให้กรมส่งเสริมสหกรณ์ ให้การช่วยเหลือและสนับสนุนสหกรณ์ต่างๆ หากต้องการหรือยังขาดเครื่องมือ อุปกรณ์ หรือเครื่องจักรกล สามารถแจ้งความต้องการเพิ่มเติมมาได้ และโอกาสนี้ขอฝากโครงการนำลูกหลานเกษตรกรกลับบ้าน สานต่ออาชีพการเกษตร เพื่อให้ลูกหลานสมาชิกสหกรณ์  เกษตรกร  หรือประชาชนทั่วไป ที่มีที่ทำกินหรือมีความพร้อม  และความต้องการที่จะกลับบ้านมาสานต่ออาชีพการเกษตรในภูมิลำเนาเดิม เพื่อให้มีเวลาได้อยู่กับครอบครัวและสามารถทำการเกษตรได้อย่างยั่งยืน กระทรวงเกษตรและสหกรณ์  พร้อมบูรณาการการทำงานทุกภาคส่วนในสังกัด เพื่อร่วมกันขับเคลื่อนการดำเนินงานโครงการดังกล่าว  โดยขณะนี้มีผู้สนใจสมัครเข้าร่วมโครงการ แล้วไม่น้อยกว่า 5,000 คน และมีแนวโน้มเพิ่มขึ้นอย่างต่อเนื่อง " รมช. กล่าว
ภายหลังการพบปะกับสมาชิกสหกรณ์ และเกษตรกร  คณะได้เยี่ยมชมบูธนิทรรศการ อาทิ การสาธิตการกรีดยาง ของการยางแห่งประเทศไทย สาขาโคกโพธิ์ กิจกรรมแนะนำการจัดทำบัญชีครัวเรือนและต้นทุนอาชีพ ของกรมตรวจบัญชีสหกรณ์ กิจกรรมผสมปุ๋ยใช้เองเพื่อลดต้นทุนการผลิต ของสำนักงานเกษตรอำเภอ
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25950
