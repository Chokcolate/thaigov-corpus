รัฐบาลไทย-ข่าวทำเนียบรัฐบาล-“รมช.มนัญญา” มอบเงินช่วยเหลือเกษตรกรผู้ประสบภัยแล้ง จ.อุทัยธานี

วันจันทร์ที่ 25 พฤศจิกายน 2562
“รมช.มนัญญา” มอบเงินช่วยเหลือเกษตรกรผู้ประสบภัยแล้ง จ.อุทัยธานี
“รมช.มนัญญา” มอบเงินช่วยเหลือเกษตรกรผู้ประสบภัยแล้ง จ.อุทัยธานี 62 ล้านบาท ใน 4 อำเภอ
วันนี้ (22 พ.ย.62) เวลา 14.00 น. นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานในพิธีมอบเงินช่วยเหลือเกษตรกรผู้ประสบภัยแล้ง ปี 2562 ซึ่งสำนักงานเกษตรจังหวัดอุทัยธานี และสำนักงานเกษตรอำเภอสว่างอารมณ์ ร่วมกันจัดขึ้น ณ ห้องประชุมอาคารภักดี อำเภอสว่างอารมณ์ จังหวัดอุทัยธานี โดยมี นายพยนต์ อัศวพิชยนต์ รองผู้ว่าราชการจังหวัดอุทัยธานี กล่าวต้อนรับ และเกษตรกรเข้าร่วมงานจำนวน 300 ราย ว่า จากการที่ได้เกิดภาวะฝนแล้ง ทำให้เกิดความเสียหายแก่พืชผลการเกษตรตั้งแต่วันที่ 15 กรกฎาคม 2562 ของจังหวัดอุทัยธานี รวม 8 อำเภอ พื้นที่การเกษตรได้รับความเสียหาย จำนวน 151,228 ไร่ วงเงินช่วยเหลือรวมทั้งสิ้น 169,444,764.75 บาท กระทรวงเกษตรและสหกรณ์ได้ดำเนินการช่วยเหลือเกษตรกร โดยโอนผ่าน ธ.ก.ส. ตรงไปยังบัญชีของเกษตรกรผู้ประสบภัยพิบัติ ทั้งนี้ ได้เร่งดำเนินการโอนเงินให้แล้วเสร็จโดยเร็ว เพื่อมอบให้เป็นค่าใช้จ่ายในการประกอบอาชีพต่อไป
สำหรับแนวทางแก้ไขบรรเทาความเสียหายมีดังนี้ 1. มาตรการเร่งด่วน รัฐบาลมีแผนปฏิบัติการฟื้นฟู เยียวยาเกษตรกรผู้ประสบภัยฝนทิ้งช่วงและอุทกภัย ปี 2562 โดยมีวัตถุประสงค์เพื่อสร้างรายได้หรือลดรายจ่ายในครัวเรือนให้แก่เกษตรกรผู้ประสบภัยฝนทิ้งช่วงและอุทกภัยปี 2562 เป็นการบรรเทาความเดือดร้อนแก่เกษตรกรผู้ประสบภัย โดยจังหวัดอุทัยธานีมีแผนปฏิบัติการฟื้นฟู เยียวยาเกษตรกรผู้ประสบภัยแล้ง ปี 2562 จำนวน 3 โครงการ ประกอบด้วย 1.1) โครงการส่งเสริมการปลูกพืชใช้น้ำน้อยเพื่อสร้างรายได้แก่เกษตรกร (ข้าวโพดเลี้ยงสัตว์ ถั่วเขียว) หน่วยงานรับผิดชอบ กรมส่งเสริมการเกษตร ซึ่งจังหวัดอุทัยธานีมีเกษตรกรผู้ประสบภัยเข้าร่วมโครงการ จำนวน 1,541 ราย 1.2) โครงการรักษาระดับปริมาณและคุณภาพข้าวปี 2563/64 หน่วยงานรับผิดชอบ กรมการข้าว ซึ่งจังหวัดอุทัยธานีมีเกษตรกรผู้ประสบภัยเข้าร่วมโครงการ จำนวน 4,596 ราย และ 1.3) โครงการพัฒนาเสริมทางเลือกอาชีพด้านประมง การเลี้ยงปลานิลแปลงเพศในบ่อดิน หน่วยงานรับผิดชอบ กรมประมง ซึ่งจังหวัดอุทัยธานีมีเกษตรกรผู้ประสบภัยเข้าร่วมโครงการ จำนวน 1,656 ราย 2. เกษตรกรมีการวางแผนการผลิตและการปลูกให้สอดคล้องกับสถานการณ์น้ำ 3. การใช้เทคโนโลยีน้ำหยดมาใช้ในการผลิต ช่วยลดต้นทุนในการใช้น้ำ 4. เกษตรกรควรขุดสระเก็บกักน้ำไว้ใช้ เพื่อบรรเทาการขาดแคลนน้ำ และ 5. การปรับปรุงบำรุงดินให้สามารถเก็บกักความชุ่มชื้นไว้ได้นาน
นางสาวมนัญญา กล่าวต่อว่า กระทรวงเกษตรและสหกรณ์ได้ตระหนัก และได้ให้ความสำคัญต่อพี่น้องเกษตรกรที่ได้รับความเดือดร้อนในครั้งนี้ จึงมีความจำเป็นอย่างยิ่งที่จะต้องช่วยเหลือให้พี่น้องเกษตรกร ด้วยการพิจารณาอนุมัติเงินทดรองราชการในอำนาจปลัดกระทรวงเกษตรและสหกรณ์ มาช่วยเหลือบรรเทาความเดือดร้อนให้กับเกษตรกรคน ถือเป็นการบรรเทาความเดือดร้อน นำมาเป็นค่าใช้จ่ายในการลงทุนประกอบอาชีพทางการเกษตรในโอกาสต่อไป โดยขอให้ทุกท่านได้น้อมนำแนวทางเศรษฐกิจพอเพียงของพ่อหลวงมาปรับใช้ในการดำเนินชีวิตด้วย
ในการนี้ รัฐมนตรีช่วยว่าการกระทรวงเกษตรและสหกรณ์ ได้มอบเงินช่วยเหลือเกษตรกรผู้ประสบภัยแล้ง ซึ่งอำเภอสว่างอารมณ์ได้รับเงินช่วยเหลือในครั้งนี้ 42,717,040 บาท เกษตรกรประสบภัย 2,384 ราย พร้อมกับมอบกล้าพืชผัก ประกอบด้วย กล้าพริก กล้ามะเขือ ซึ่งได้รับการสนับสนุนจากศูนย์ขยายพันธุ์พืชที่ 6 จังหวัดพิษณุโลก เพื่อบรรเทาความเดือดร้อนให้แก่เกษตรกร ในส่วนของการมอบเงินช่วยเหลือในครั้งนี้เป็นไปตามระเบียบกระทรวงการคลัง ซึ่งเกษตรกรผู้ปลูกพืชที่ได้รับผลกระทบจากภัยธรรมชาติ หากมีพื้นที่ทำการเพาะปลูกเสียหายโดยสิ้นเชิง และเป็นเกษตรกรที่ขึ้นทะเบียน เกษตรกรไว้กับกรมส่งเสริมการเกษตร จะได้รับความช่วยเหลือ ตามจำนวนพื้นที่เพาะปลูกที่เสียหายจริง รายละไม่เกิน 30 ไร่ ได้แก่ ข้าว อัตราไร่ละ 1,113 บาท พืชไร่ อัตราไร่ละ 1,148 บาท พืชสวนและอื่นๆ อัตรา ไร่ละ 1,690 บาท ทั้งนี้ เมื่อเกิดภัยพิบัติและผู้ว่าราชการจังหวัดประกาศเขตพื้นที่การให้ความช่วยเหลือฯ เกษตรกรต้องยื่นแบบความจำนงขอรับการช่วยเหลือ (กษ 01) โดยให้ผู้นำท้องถิ่นรับรอง ก่อนที่จะมีการตรวจสอบทะเบียนเกษตรกร และพื้นที่เสียหายจริง เพื่อพิจารณาให้ความช่วยเหลือตามขั้นตอนต่อไป
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/24791
