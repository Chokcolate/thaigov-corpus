รัฐบาลไทย-ข่าวทำเนียบรัฐบาล-‘ปลัดแรงงาน’ เผย คืบหน้าช่วยแรงงานไทยดับในญี่ปุ่น นายจ้างจัดการศพและส่งอัฐิกลับบ้าน

วันพฤหัสบดีที่ 14 พฤศจิกายน 2562
‘ปลัดแรงงาน’ เผย คืบหน้าช่วยแรงงานไทยดับในญี่ปุ่น นายจ้างจัดการศพและส่งอัฐิกลับบ้าน
ปลัดกระทรวงแรงงาน เผยความคืบหน้าการช่วยเหลือแรงงานไทยที่เสียชีวิตในประเทศญี่ปุ่นเนื่องจากแพทย์ระบุมีอาการกรวยไตอักเสบ โดยนายจ้างได้จัดพิธีฌาปนกิจศพแล้ว รับผิดชอบค่าใช้จ่าย
ในการจัดการศพ ค่ารักษาพยาบาล คืนเงินค่าจ้างค้างจ่าย และจัดส่งอัฐิให้ญาติที่ไทย
เมื่อวันที่ 14 พฤศจิกายน 2562 นายสุทธิ สุโกศล ปลัดกระทรวงแรงงาน เปิดเผยว่า ได้รับรายงานความคืบหน้าการช่วยเหลือกรณี นายสมศักดิ์ กรมไธสง แรงงานไทยที่เสียชีวิตในประเทศญี่ปุ่นเมื่อวันที่ 2 พฤศจิกายน 2562 เนื่องจากแพทย์ระบุว่ามีอาการกรวยไตอักเสบ จากสำนักงานแรงงานในประเทศญี่ปุ่นแจ้งว่า ล่าสุดเมื่อวันที่ 12 พฤศจิกายนที่ผ่านมา นายจ้างได้จัดให้มีพิธีฌาปนกิจศพนายสมศักดิ์ฯ แล้ว โดยมีญาติผู้เสียชีวิตและเพื่อนร่วมงานเข้าร่วมในพิธี และนายสายชล อกนิษฐวงศ์ อัครราชทูตที่ปรึกษา (ฝ่ายแรงงาน) ได้เข้าร่วมในพิธีดังกล่าวด้วย โดยนายจ้างรับผิดชอบค่าใช้จ่ายในการจัดการศพทั้งหมด และจะดำเนินการจัดส่งอัฐิให้ญาติที่ประเทศไทย
นอกจากนี้ นายจ้างแจ้งว่าจะช่วยเหลือโดยจ่ายเงินค่ารักษานายสมศักดิ์ฯ ที่ค้างจ่ายกับโรงพยาบาลจำนวนประมาณ 100,000 เยน และจะคืนเงินค่าจ้างค้างจ่ายให้กับทายาทผู้เสียชีวิตจำนวน 250,000 เยนเต็มจำนวน โดยขณะนี้อยู่ระหว่างประสานบุตรสาวของผู้เสียชีวิต เพื่อให้จัดทำเอกสารผู้ที่จะเป็นผู้รับเงินดังกล่าวส่งให้นายจ้าง เพื่อจัดส่งเงินให้
สำหรับแรงงานไทยที่เสียชีวิตดังกล่าว ชื่อ นายสมศักดิ์ กรมไธสง อายุ 49 ปี มีภูมิลำเนาอยู่ที่ จ.บุรีรัมย์ เสียชีวิตด้วยอาการป่วยจากหัวใจล้มเหลว เนื่องจากแพทย์ระบุว่ามีอาการกรวยไตอักเสบ โดยนายสมศักดิ์ฯ ได้เดินทางมาทำงานโดยการแจ้งการเดินทางด้วยตนเอง ตั้งแต่วันที่ 24 เม.ย.62 เป็นลูกจ้างของร้านอาหารไม่เป็นไร ตั้งอยู่ที่เมืองมาชิดะ กรุงโตเกียว ประเทศญี่ปุ่น มีนายจ้างชื่อ นายสาธิต คาซึมะ
ทั้งนี้ ก่อนหน้านี้ กระทรวงแรงงาน โดยสำนักงานแรงงานในประเทศญี่ปุ่นได้ประสานกับนายจ้างเพื่อให้ญาติได้รับสิทธิประโยชน์อันพึงได้ตามกฎหมาย รวมทั้งหน่วยงานสังกัดกระทรวงแรงงาน จ.บุรีรัมย์ ได้ลงพื้นที่ไปดูแลให้กำลังใจครอบครัว และประสานกับหน่วยที่เกี่ยวข้องเพื่อช่วยเหลือตามขั้นตอนดังกล่าว

ที่มา : https://www.thaigov.go.th/news/contents/details/24567
