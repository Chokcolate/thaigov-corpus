รัฐบาลไทย-ข่าวทำเนียบรัฐบาล-ธ.ก.ส. สนับสนุนช่องทาง A Farm Mart นำสินค้าเกษตรขายผ่านออนไลน์

วันจันทร์ที่ 5 สิงหาคม 2562
ธ.ก.ส. สนับสนุนช่องทาง A Farm Mart นำสินค้าเกษตรขายผ่านออนไลน์
ธ.ก.ส.เปิดตัวช่องทางการจำหน่ายผลิตภัณฑ์ของเกษตรกร ผู้ประกอบการ SMEs เกษตร และวิสาหกิจชุมชน ผ่านระบบออนไลน์ ภายใต้ชื่อ A Farm Mart เพื่อเพิ่มช่องทางการตลาดยุคใหม่ สร้างความเป็นธรรม สร้างรายได้ สร้างอาชีพให้ผู้ประกอบการภาคเกษตร โดยมีสินค้าให้เลือกซื้อ
ธ.ก.ส.เปิดตัวช่องทางการจำหน่ายผลิตภัณฑ์ของเกษตรกร ผู้ประกอบการ SMEs เกษตร และวิสาหกิจชุมชน ผ่านระบบออนไลน์ ภายใต้ชื่อ A Farm Mart เพื่อเพิ่มช่องทางการตลาดยุคใหม่ สร้างความเป็นธรรม สร้างรายได้ สร้างอาชีพให้ผู้ประกอบการภาคเกษตร โดยมีสินค้าให้เลือกซื้อกว่า 1,500 รายการ จากผู้ประกอบการกว่า 300 ราย ตั้งเป้ายอดขาย 150 ล้านบาท ภายในปีนี้
วันนี้ (3 สิงหาคม 2562) ณ ลานโปรโมชั่น ชั้น 1 เซ็นทรัล พลาซ่า อุบลราชธานี ในงาน Thailand Smart Money สัญจรอุบลราชธานี ครั้งที่ 7 นายวิรุจ วิชัยบุญ รองผู้ว่าราชการจังหวัดอุบลราชธานี และนายอภิรมย์  สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เป็นประธานในพิธีเปิดตัว “A Farm Mart” เพื่อเป็นช่องทางการจำหน่ายผลิตภัณฑ์ของเกษตรกร สหกรณ์การเกษตรเพื่อการตลาดลูกค้า ธ.ก.ส. (สกต.) ผู้ประกอบการ SMEs เกษตร และวิสาหกิจชุมชนทั่วประเทศ ผ่านระบบ e-Market Place Platform เป็นการสร้างโอกาสและสนับสนุนช่องทางการตลาดยุคใหม่ ภายใต้สโลแกน “A Farm Mart เชื่อมโยงสินค้า คุณภาพจากชุมชน ส่งตรงถึงมือคุณ ทุก ๆ คลิก สร้างเศรษฐกิจชุมชน”
นายอภิรมย์ กล่าวว่า ธ.ก.ส. มีนโยบายในการเพิ่มขีดความสามารถภาคเกษตรไทย โดยขับเคลื่อน ต่อยอด และยกระดับคุณภาพชีวิตผ่านการสร้างอาชีพ ขยายตลาด เพิ่มรายได้ของเกษตรกร ล่าสุดได้สนับสนุนการจัดทำระบบการซื้อขายสินค้าทางออนไลน์ (e-Market Place Platform) ในชื่อ A Farm Mart โดยมี บริษัท ไทยธุรกิจเกษตร จำกัด (TABCO) และบริษัท อินฟอร์เมชั่น เทคโนโลยี กรุ๊ป จำกัด (ITG) ร่วมดำเนินการในนาม ITABCO ทำหน้าที่ให้บริการดูแลระบบดังกล่าว ซึ่งจะทำให้เกษตรกรและผู้ประกอบการด้านการเกษตรได้รับความเป็นธรรมในการจำหน่ายสินค้าผ่านช่องทางออนไลน์ ปัจจุบันมีสินค้าที่นำมาจำหน่ายในระบบกว่า 1,500 รายการ จากผู้ประกอบการกว่า 300 ราย แบ่งเป็นสินค้าประเภทผลิตภัณฑ์เกษตรอินทรีย์และอาหารปลอดภัย ผลิตผลทางการเกษตร พันธุ์พืช ผลิตภัณฑ์ชุมชน ของดี 77 จังหวัด บริการด้านการเกษตรและชุมชนท่องเที่ยว ตัวอย่างสินค้าที่น่าสนใจ เช่น น้ำเชื่อมหญ้าหวานตราบ้านกะสวน หมอนยางพาราเพื่อสุขภาพ ตรา PARATO ผ้าลายกาบบัว ข้าวหอมสร้อยศรี ผลิตภัณฑ์เสริมอาหารถั่งเฉ้าลำพูน ชาใบข้าวหอมมะลิ กาแฟสดคั่วบด เสื้อกางเกงผ้าทอมือไทพิมาน กิ่งพันธุ์ต้นลิ้นจี่พันธุ์นครพนม 1 ทุเรียนหมอนทองดินภูเขาไฟ เป็นต้น  โดยตั้งเป้ายอดซื้อขาย 150 ล้านบาท ภายในปีนี้
สำหรับผู้ที่ใช้บริการ A Farm Mart สามารถเลือกซื้อสินค้าได้ง่าย ๆ ผ่านทางเว็บไซต์ www.afarmmart.com โดยเมื่อกดสั่งซื้อแล้ว ผู้ขายจะได้รับคำสั่งซื้อและทำการจัดส่งสินค้าผ่านระบบ e-Parcel ของบริษัท ไปรษณีย์ไทย จำกัด ไปยังผู้ซื้อโดยตรง และสามารถชำระเงินในระบบ e-Payment ผ่าน Dynamic QR-Code และบัตรเครดิต ซึ่งมีความสะดวกและปลอดภัย พร้อมทั้งมีการรับประกันสินค้า ตามเงื่อนไขที่กำหนด นอกจากนี้ ยังมีระบบ e-Marketplace Platform ที่เป็นศูนย์กลางในการบริหารจัดการครบวงจร เช่น สนับสนุนการจัดทำอาร์ทเวิร์ค การสำรวจปริมาณความต้องการสินค้าในตลาด และระบบแมชชิ่งวัตถุดิบกับความต้องการของผู้ประกอบการ เพื่อเป็นช่องทางในการจัดซื้อและจำหน่ายวัตถุดิบระหว่างเกษตรกรกับผู้ประกอบการ เป็นต้น ในส่วนของผู้ประกอบการที่ต้องการจำหน่ายสินค้าออนไลน์ผ่านช่องทาง A Farm Mart ต้องเป็นเกษตรกรลูกค้า สหกรณ์ วิสาหกิจชุมชนและผู้ประกอบการ SMEs เกษตร ของ ธ.ก.ส. โดยผลิตภัณฑ์ที่นำมาจำหน่ายผ่านระบบจะต้องได้รับการรับรองคุณภาพสินค้า เช่น มอก. อย. มกอช. GMP GAP HACCP ฮาลาล ฯลฯ เพื่อ ทำให้ผู้บริโภคหรือผู้ใช้บริการสามารถมั่นใจในคุณภาพของผลิตภัณฑ์ที่จำหน่ายใน A Farm Mart และร่วมภูมิใจที่ได้เป็นส่วนหนึ่งในการสนับสนุนเศรษฐกิจชุมชน
นายอภิรมย์ กล่าวอีกว่า เพื่อให้เกษตรกรลูกค้า สกต. วิสาหกิจชุมชน และผู้ประกอบการ SMEs เกษตร มีเงินทุนหมุนเวียนเพียงพอในการดำเนินธุรกิจ ธ.ก.ส. ยังให้การสนับสนุนสินเชื่อ A Farm Mart ผ่านโครงการสินเชื่อ SME เกษตร และโครงการสนับสนุน  การขยายธุรกิจและเพิ่มศักยภาพการดำเนินงานสถาบันเกษตรกร วงเงินสินเชื่อ รวม 5,000 ล้านบาท และในโอกาสพิเศษนี้ พบกับโปรโมชั่นฉลองเปิดตัว A Farm Mart สำหรับผู้สมัครสมาชิกใหม่แจกส่วนลด 20 เปอร์เซ็นต์ สูงสุด 100 บาท เมื่อซื้อขั้นต่ำ 500 บาท ถึง 31 ตุลาคม 2562 และยังสามารถสะสมยอดซื้อแบบขั้นบันไดเพื่อแลกรับ e coupon ได้ นอกจากนี้ยังมีโปรโมชั่นเทศกาลวันแม่แห่งชาติ  เมื่อซื้อสินค้าในหมวดผลิตภัณฑ์เพื่อสุขภาพและเสื้อผ้า รับยอดสะสมเพิ่มเป็น 2 เท่า พร้อมฟรีค่าจัดส่งทั่วประเทศถึง 31 สิงหาคม 2562

ที่มา : https://www.thaigov.go.th/news/contents/details/21985
