รัฐบาลไทย-ข่าวทำเนียบรัฐบาล-ครม.สัญจร กาญจนบุรี

วันอังคารที่ 19 พฤศจิกายน 2562
ครม.สัญจร กาญจนบุรี
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ตรวจเยี่ยมสถานศึกษาและติดตามผลการดำเนินงานตามนโยบายรัฐบาลก่อนการประชุมคณะรัฐมนตรีอย่างเป็นทางการนอกสถานที่ (ครม.สัญจร) ครั้งที่ 1/2562 กลุ่มจังหวัดภาคกลางตอนล่าง 1 (กาญจนบุรี ราชบุรี และสุพรรณบุรี)
เมื่อวันจันทร์ที่ 11 พฤศจิกายน 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ตรวจเยี่ยมสถานศึกษาและติดตามผลการดำเนินงานตามนโยบายรัฐบาลก่อนการประชุมคณะรัฐมนตรีอย่างเป็นทางการนอกสถานที่ (ครม.สัญจร) ครั้งที่ 1/2562 กลุ่มจังหวัดภาคกลางตอนล่าง 1 (กาญจนบุรี ราชบุรี และสุพรรณบุรี) โดยมีนายสรสินธุ ไตรจักรภพ ผู้ช่วยรัฐมนตรีประจำกระทรวงศึกษาธิการ, นายอนุชา บูรพชัยศรี เลขานุการรัฐมนตรีว่าการกระทรวงศึกษาธิการ, นายประเสริฐ บุญเรือง ปลัดกระทรวงศึกษาธิการ, นายอำนาจ วิชยานุวัติ เลขาธิการคณะกรรมการการศึกษาขั้นพื้นฐาน, นายณรงค์ แผ้วพลสง เลขาธิการคณะกรรมการการอาชีวศึกษา ตลอดจนผู้บริหารระดับสูงกระทรวงศึกษาธิการ ผู้บริหารสถานศึกษา คณะครู และนักเรียน เข้าร่วมงานจำนวนมาก
- มอบนโยบายการสร้างกำลังคนที่มีคุณภาพ ตอบโจทย์จุดเน้น ศธ. ปีงบประมาณ 2563 ณ วัดกร่างทองราษฎร์บูรณะ อำเภอเมืองกาญจนบุรี
รมว.ศึกษาธิการ กล่าวว่า โรงเรียนวัดกร่างทองราษฎร์บูรณะ ถือเป็นต้นแบบของการบริหารจัดการโรงเรียนขนาดเล็ก ที่นำนักเรียนจากโรงเรียนบ้านห้วยนาคราช จำนวน 26 คนมาเรียนร่วมด้วย ซึ่งมีนายวุฒิพงษ์ ปฏิเวชวัฒนางกูร ผู้อำนวยการโรงเรียนวัดกร่างทองราษฎร์บูรณะ เป็นกำลังหลักในการดำเนินการ โดยเริ่มจากการสร้างความเข้าใจกับผู้มีส่วนได้ส่วนเสียทุกภาคส่วนในพื้นที่ พัฒนาโรงเรียนขนาดเล็กด้วยหลักการ School-based Management ที่คำนึงถึงประโยชน์ของผู้เรียนเป็นสำคัญ เน้นการสร้างโอกาส สร้างความเข้มแข็ง พัฒนาคุณภาพการศึกษา ส่งผลให้สามารถยกระดับผลสัมฤทธิ์ทางการศึกษาได้ดีขึ้น ทั้งยังแก้ปัญหาครูสอนไม่ครบชั้น และจำนวนเด็กเข้าเรียนลดน้อยลงด้วย แต่ถึงอย่างไรในปัจจุบันโรงเรียนก็ยังขาดแคลนครูภาษาอังกฤษที่มี 2 คน ไม่เพียงพอต่อจำนวนนักเรียนทั้งหมดกว่า 400 คน อีกทั้งครูไม่ได้จบเอกภาษาอังกฤษด้วย
“กระทรวงศึกษาธิการให้ความสำคัญกับการผลิตกำลังคนให้สอดคล้องกับนโยบายรัฐบาล และจุดเน้นของกระทรวงศึกษาธิการ ปีงบประมาณ 2563 เพื่อสร้างคนที่มีคุณภาพไปสนับสนุนการลงทุน การขยายตัวทางเศรษฐกิจ และการพัฒนาประเทศ ตลอดจนสามารถแข่งขันได้ในเวทีโลก ดังนั้น การสร้างโอกาสทางการศึกษาจึงเป็นเรื่องสำคัญ เพราะเด็กไทยมีศักยภาพและมิได้ด้อยกว่าประเทศอื่นอยู่แล้ว หากได้รับโอกาสและการถ่ายทอดความรู้อย่างมีประสิทธิภาพมากขึ้น ก็จะทำให้ก้าวไปเป็นผู้นำด้านต่าง ๆ ทั้งในภูมิภาคเอเชียตะวันออกเฉียงใต้และเวทีโลกได้ ซึ่งสิ่งที่พยายามผลักดันมาโดยตลอดคือ การปรับหลักสูตรที่ช่วยส่งเสริมและสนับสนุนความสามารถของเด็กแต่ละคนเต็มตามศักยภาพ สอดคล้องกับแผนงานงบประมาณอย่างมีประสิทธิภาพ โดยเน้นจัดสรรงบประมาณให้ถึงเด็ก ครู และผู้บริหารโรงเรียนอย่างทั่วถึงทุกพื้นที่
ส่วนการบริหารจัดการโรงเรียนขนาดเล็กนั้น ได้เน้นย้ำให้ทุกโรงเรียนทุกขนาดจัดการศึกษาที่มีมาตรฐานเท่าเทียมกัน โดยไม่ได้ตั้งธงว่าจะควบรวมโรงเรียนขนาดเล็กทุกแห่ง แต่จะคำนึงถึงการทำงานที่เป็นประโยชน์ต่อเด็กนักเรียนมากที่สุด” รมว.ศึกษาธิการ กล่าว
- ติดตามการผลิตกำลังคนอาชีวะหนุนตลาดแรงงานในประเทศ ณ วิทยาลัยเทคนิคกาญจนบุรี อำเภอเมืองกาญจนบุรี
รมว.ศึกษาธิการ กล่าวว่า การจัดการอาชีวศึกษาเป็นสิ่งสำคัญที่สุดต่อการพัฒนาบุคลากรเข้าสู่ตลาดแรงงานของประเทศ ซึ่งเป็นบทบาทหลักของสำนักงานคณะกรรมการการอาชีวศึกษา (สอศ.) ในการผลิตทรัพยากรมนุษย์ที่มีความสามารถในการแข่งขันได้ในระดับโลก เน้นกำลังคนที่มีคุณภาพ รองรับความต้องการกำลังคนของภาคอุตสาหกรรมต่าง ๆ ดังนั้น ขอให้ สอศ.ปรับแนวทางการขับเคลื่อนงาน เพราะเราจะเดินแบบเดิมไม่ได้ ผู้ปฏิบัติงานและผู้บริหารต้องมีการสื่อสารสองทาง รวมถึงนำปัญหาขึ้นมาวางบนโต๊ะและช่วยกันแก้ไข
นอกจากนี้ ควรส่งเสริมให้สถาบันการอาชีวศึกษานำจุดแข็งมาต่อยอดความเป็นเลิศในด้านที่มีความถนัด ให้เกิดความเข้มแข็ง เช่น ด้านการโรงแรม การบิน การท่องเที่ยว โลจิสติกส์ เป็นต้น เพื่อเตรียมการรองรับการจัดตั้ง Excellent Center พร้อม ๆ กับการจัดทำฐานข้อมูลที่มีความเชื่อมโยงกันในทุกระดับ และสามารถนำข้อมูลเหล่านั้นมาประยุกต์ใช้ได้จริง เพื่อพัฒนาคุณภาพการศึกษาได้อย่างตรงจุด
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.: รายงาน

ที่มา : https://www.thaigov.go.th/news/contents/details/24685
