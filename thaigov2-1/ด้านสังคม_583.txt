รัฐบาลไทย-ข่าวทำเนียบรัฐบาล-พม. เร่งช่วยเหลือเด็กหญิง 2 ขวบ ถูกแม่ทิ้งไว้หน้าบ้านพักเด็กและครอบครัว จ.ลพบุรี

วันจันทร์ที่ 13 มกราคม 2563
พม. เร่งช่วยเหลือเด็กหญิง 2 ขวบ ถูกแม่ทิ้งไว้หน้าบ้านพักเด็กและครอบครัว จ.ลพบุรี
พม. เร่งช่วยเหลือเด็กหญิง 2 ขวบ ถูกแม่ทิ้งไว้หน้าบ้านพักเด็กและครอบครัว จ.ลพบุรี
วันนี้ (13 ม.ค. 63) เวลา 11.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยถึงกรณีหญิงรายหนึ่งได้นำลูกสาวอายุประมาณ 2 ขวบ ไปทิ้งไว้ที่บ้านพักเด็กและครอบครัวจังหวัดลพบุรี พร้อมกับจดหมายเขียนไว้ว่ายกให้สถานสงเคราะห์ดูแลอย่างถาวร เพราะไม่สามารถดูแลได้ ซึ่งขณะนี้ นักสังคมสงเคราะห์ของบ้านเด็กและครอบครัวจังหวัดลพบุรีได้พาเด็กหญิงดังกล่าว เข้าแจ้งความต่อเจ้าหน้าที่ตำรวจภูธรเมืองลพบุรีเรียบร้อยแล้ว พร้อมทั้งได้พาเด็กหญิงไปตรวจร่างกายที่โรงพยาบาลสมเด็จพระนารายณ์ ซึ่งการดำเนินการช่วยเหลือขั้นตอนต่อไป ตามพระราชบัญญัติคุ้มครองเด็ก พ.ศ. 2546 จะมีการสืบหาบิดามารดาของเด็ก พร้อมสืบหาข้อมูลของบิดามารดาจากทะเบียนราษฎร์ที่ได้รับจากเจ้าหน้าที่ตำรวจ เพื่อดำเนินการรับเด็กหญิงดังกล่าวเข้าไว้ในอุปการะการดูแลของสถานสงเคราะห์ และให้ความช่วยเหลือในด้านต่างๆ
นายปรเมธี กล่าวต่อไปว่า สำหรับบ้านพักเด็กและครอบครัวจังหวัด สังกัดกรมกิจการเด็กและเยาวชน (ดย.) กระทรวง พม.  มีภารกิจสำคัญในการให้ความช่วยเหลือเด็ก เยาวชน และสตรี ที่ประสบปัญหาทางสังคมในภาวะวิกฤติ ด้วยการช่วยเหลือคุ้มครองสวัสดิภาพและจัดบริการสวัสดิการสังคม อาทิ การให้สถานที่พักพิงชั่วคราวและปัจจัยสี่ อีกทั้งเป็นสถานแรกรับเด็กและเยาวชน ตามพระราชบัญญัติคุ้มครองเด็ก พ.ศ. 2546 และเป็นสถานพักพิงชั่วคราวตามกฎหมาย นอกจากนี้ ยังมีการบูรณาการและปฏิบัติงานร่วมกับทีมสหวิชาชีพและหน่วยงานที่เกี่ยวข้อง เพื่อวางแผนการให้ความช่วยเหลือระยะสั้นและระยะยาว
นายปรเมธี กล่าวเพิ่มเติมว่า ทั้งนี้ ขอความร่วมมือสื่อมวลชนในการนำเสนอข่าว โดยไม่เปิดเผยข้อมูลรายละเอียดเกี่ยวกับตัวเด็ก เพื่อเป็นการคุ้มครองตามพระราชบัญญัติคุ้มครองเด็ก พ.ศ. 2546

ที่มา : https://www.thaigov.go.th/news/contents/details/25749
