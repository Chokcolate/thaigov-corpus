รัฐบาลไทย-ข่าวทำเนียบรัฐบาล-​สภาธุรกิจสหราชอาณาจักร-อาเซียนพร้อมเข้ามามีบทบาทด้านเศรษฐกิจกับไทยมากยิ่งขึ้น

วันศุกร์ที่ 1 พฤศจิกายน 2562
​สภาธุรกิจสหราชอาณาจักร-อาเซียนพร้อมเข้ามามีบทบาทด้านเศรษฐกิจกับไทยมากยิ่งขึ้น
Baroness Lucy Neville-Rolfe DBE CMG ประธานสภาธุรกิจสหราชอาณาจักร-อาเซียน (UK-ABC) และคณะ เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี
วันนี้ (1 พฤศจิกายน 2562) เวลา 13.00 น. Baroness Lucy Neville-Rolfe DBE CMG ประธานสภาธุรกิจสหราชอาณาจักร-อาเซียน (UK-ABC) และคณะ เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีกล่าวขอบคุณสภาธุรกิจสหราชอาณาจักร-อาเซียน ที่เป็นตัวกลางในการส่งเสริมการค้าการลงทุนระหว่างสหราชอาณาจักรและตลาดอาเซียน ตลอดจนอำนวยความสะดวกให้ภาคธุรกิจสหราชอาณาจักรเข้ามาดำเนินการค้าการลงทุนในอาเซียนได้สะดวกยิ่งขึ้น โดยในปี 2562 ซึ่งไทยเป็นประธานอาเซียนนับเป็นโอกาสอันดีที่ทั้งสองประเทศจะกระชับความเป็นหุ้นส่วนยุทธศาสตร์ให้ใกล้ชิดและเป็นรูปธรรมยิ่งขึ้น และไทยพร้อมเป็นประตูเชื่อมโยงความร่วมมือระหว่างสหราชอาณาจักรกับอาเซียน รวมทั้งส่งเสริมให้สหราชอาณาจักรเข้ามามีบทบาทอย่างสร้างสรรค์ในภูมิภาคอาเซียนทุกด้าน ซึ่งอาเซียนถือเป็นภูมิภาคที่สำคัญในเอเชีย และกลุ่มประเทศสมาชิกมีอัตราการเติบโตทางเศรษฐกิจสูงโดยรัฐบาลพร้อมเปิดโอกาสให้นักลงทุนจากภูมิภาคต่างๆ เข้ามาเป็นหุ้นส่วนในการพัฒนาเศรษฐกิจของไทย
ด้านประธานสภาธุรกิจสหราชอาณาจักร-อาเซียน กล่าวว่า UK-ABC ตระหนักดีถึงศักยภาพด้านเศรษฐกิจของไทย ซึ่งสามารถเชื่อมโยงไปสู่อนุภูมิภาค อาเซียน และภูมิภาคเอเชีย โดยสหราชอาณาจักรพร้อมเข้ามามีปฏิสัมพันธ์ด้านเศรษฐกิจกับไทยและอาเซียนมากยิ่งขึ้น ในสาขาที่สหราชอาณาจักรมีความเชี่ยวชาญ อาทิ ดิจิทัล การศึกษา การบริการทางการเงิน การท่องเที่ยว เป็นต้น
ทั้งสองฝ่ายเห็นพ้องในการกระชับความสัมพันธ์อย่างรอบด้าน โดยเฉพาะในด้านเศรษฐกิจ ซึ่งไทยเห็นว่า สหราชอาณาจักรเป็นหุ้นส่วนที่สำคัญในการพัฒนา โดยเฉพาะในด้านทรัพยากรมนุษย์ พร้อมหวังว่าสหราชอาณาจักรจะให้ความสนใจเข้ามาเปิดสถาบันระดับอุดมศึกษาในไทย โดยจะได้รับการส่งเสริมการลงทุนตามกฎหมายว่าด้วยการส่งเสริมการลงทุนของไทย
*******************************

ที่มา : https://www.thaigov.go.th/news/contents/details/24226
