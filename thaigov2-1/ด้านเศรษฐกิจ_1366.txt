รัฐบาลไทย-ข่าวทำเนียบรัฐบาล-กรมบัญชีกลาง ยัน ! งบประมาณผูกพันข้ามปี เบิกจ่ายได้ตามปกติ

วันพฤหัสบดีที่ 30 มกราคม 2563
กรมบัญชีกลาง ยัน ! งบประมาณผูกพันข้ามปี เบิกจ่ายได้ตามปกติ
กรมบัญชีกลางยืนยัน การเบิกจ่ายเงินงบประมาณ ปี 63 ของส่วนราชการที่ได้ดำเนินการไว้แล้ว ทั้งงบประจำและลงทุน สามารถเบิกจ่ายจากงบประมาณผูกพันข้ามปี (62) ไปพลางก่อนได้ตามปกติ
นางสาววิลาวรรณ พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า  พระราชบัญญัติวิธีการงบประมาณ พ.ศ. 2561 มาตรา 43 บัญญัติให้การขอเบิกเงินจากคลังตามงบประมาณรายจ่ายประจำปีงบประมาณใด ให้กระทำได้แต่เฉพาะภายในปีงบประมาณนั้น ในกรณีที่หน่วยรับงบประมาณได้ก่อหนี้ผูกพันไว้ก่อนสิ้นปีงบประมาณ และไม่สามารถเบิกเงินจากคลังได้ทันภายในปีงบประมาณ ให้ขยายเวลาขอเบิกเงินจากคลังได้อีกไม่เกินหกเดือนของปีงบประมาณถัดไป เว้นแต่มีความจำเป็นต้องขอเบิกเงินจากคลังภายหลังเวลาดังกล่าว ให้ขอทำความตกลงกับกระทรวงการคลังเพื่อขอขยายเวลาออกไปได้อีก ไม่เกินหกเดือน โดยหน่วยรับงบประมาณได้มีการกันเงินไว้ตามระเบียบเกี่ยวกับการเบิกจ่ายเงินจากคลังแล้ว ซึ่งระเบียบกระทรวงการคลังว่าด้วยการเบิกเงินจากคลัง การรับเงิน การจ่ายเงิน การเก็บรักษาเงิน และการนำเงินส่งคลัง พ.ศ. 2562 ข้อ 106 กำหนดให้การขอกันเงินไว้เบิกเหลื่อมปี หน่วยงานของรัฐต้องดำเนินการก่อนสิ้นปีงบประมาณ โดยปฏิบัติตามวิธีการที่กระทรวงการคลังกำหนด
“กรณีที่ พ.ร.บ.งบประมาณรายจ่าย ปี 63 ยังไม่ประกาศใช้นั้น หน่วยงานของรัฐที่มีโครงการและได้ดำเนินการก่อหนี้ผูกพันข้ามปีโดยการจัดซื้อจัดจ้างไว้แล้ว สามารถเบิกจ่ายเงินได้ตามปกติ โดยไม่เกี่ยวกับกับ พ.ร.บ.งบประมาณรายจ่าย ปี 63 ซึ่งไม่มีผลกระทบกับหน่วยงานแต่อย่างใด” โฆษกกรมบัญชีกลาง กล่าว
โฆษกกรมบัญชีกลาง กล่าวเพิ่มเติมว่า เพื่อให้กระบวนการเร่งรัดการใช้จ่ายเงินงบประมาณในภาพรวมของประเทศเป็นไปอย่างมีประสิทธิภาพ  จึงขอให้หน่วยงานของรัฐมั่นใจและเร่งเบิกจ่ายเงินงบประมาณโดยเร็ว เพื่อให้มีเม็ดเงินกระจายเข้าสู่ระบบเศรษฐกิจในภาพรวมต่อไป

ที่มา : https://www.thaigov.go.th/news/contents/details/26177
