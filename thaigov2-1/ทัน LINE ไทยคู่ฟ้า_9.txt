รัฐบาลไทย-ข่าวทำเนียบรัฐบาล-รู้หรือไม่❓แผน National e-Payment คืออะไร...ทำไมต้องมี!!

วันศุกร์ที่ 23 สิงหาคม 2562
รู้หรือไม่❓แผน National e-Payment คืออะไร...ทำไมต้องมี!!
..
วันนี้ประเทศไทยกำลังก้าวสู่สังคมไร้เงินสด ตามแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์ หรือ National e-Payment Master Plan ซึ่งจะช่วยพลิกโฉมหน้าของการทำธุรกรรมทางการเงินที่ทันสมัยและได้มาตรฐานสากล
ถาม : ทำไมเราถึงต้องมี National e-Payment Master Plan?
ตอบ : แผน National e-Payment จะเป็นแนวทางยกระดับคุณภาพชีวิตของคนไทยด้วยระบบการชำระเงินแบบอิเล็กทรอนิกส์อย่างครบวงจร ให้ทุกคนเข้าถึงบริการทางการเงินได้อย่างสะดวก
ถาม : ตลอด 4 ปีที่ผ่านมา รัฐบาลได้พัฒนาโครงสร้างพื้นฐานการชำระเงินอย่างไรบ้าง?
ตอบ :
1) พัฒนาระบบพร้อมเพย์ ให้คนไทยจ่ายเงินหรือโอนเงินได้สะดวกขึ้น โดยใช้เพียงเลขบัตรประชาชน หรือเบอร์โทรศัพท์ ที่ลงทะเบียนกับสถาบันการเงิน แทนเลขที่บัญชีธนาคาร ปัจจุบันมีผู้ลงทะเบียนใช้งานแล้ว 47.7 ล้านราย
2) ขยายการใช้บัตร และพัฒนาช่องทางการรับชำระเงิน ส่งเสริมการใช้บัตรอิเล็กทรอนิกส์แทนเงินสด ผ่านเครื่องรูดบัตร EDC ที่ติดตั้งทั่วประเทศแล้ว 768,103 เครื่อง และผ่านเครื่องสแกน QR Code กว่า 3,000,000 จุด
ถาม : National e-Payment Master Plan จะช่วยพัฒนาการให้บริการของภาครัฐอย่างไรบ้าง?
ตอบ :
1) จัดทำและนำส่งข้อมูลใบกำกับภาษีอิเล็กทรอนิกส์ (e-Tax Invoice) และใบรับอิเล็กทรอนิกส์ (e-Receipt) ช่วยลดขั้นตอนการจัดทำใบกำกับภาษี อำนวยความสะดวกในการนำส่งรายงานการทำธุรกรรมทางการเงินและนำส่งภาษี เมื่อมีการจ่ายเงินผ่านระบบ e-Payment
2) บูรณาการข้อมูลสวัสดิการสังคม ควบคู่กับการจ่ายเงินสวัสดิการจากภาครัฐสู่ประชาชนผ่านระบบพร้อมเพย์และบัตรสวัสดิการแห่งรัฐ ช่วยให้จ่ายเงินได้ตรงกลุ่มเป้าหมายลดความซ้ำซ้อน และป้องกันการทุจริต ปัจจุบันมีผู้ถือบัตรสวัสดิการฯ ทั้งสิ้น 14.5 ล้านคน และมีการใช้จ่ายผ่านบัตรสวัสดิการฯ 67,759.45 ล้านบาท (ข้อมูล 20 ม.ค. 62) รวมทั้งยังช่วยให้ภาครัฐนำข้อมูลไปวิเคราะห์เพื่อกำหนดนโยบายทางเศรษฐกิจได้อย่างมีประสิทธิภาพ
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/22456
