รัฐบาลไทย-ข่าวทำเนียบรัฐบาล-‘เฉลิมชัย-ธรรมนัส’ควงคู่ ติดตามนายกรัฐมนตรี ลงพื้นที่ตรวจราชการจังหวัดชัยภูมิ

วันพุธที่ 25 ธันวาคม 2562
‘เฉลิมชัย-ธรรมนัส’ควงคู่ ติดตามนายกรัฐมนตรี ลงพื้นที่ตรวจราชการจังหวัดชัยภูมิ
‘เฉลิมชัย-ธรรมนัส’ควงคู่ ติดตามนายกรัฐมนตรี ลงพื้นที่ตรวจราชการจังหวัดชัยภูมิ
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วย ร้อยเอกธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ และผู้บริหารกระทรวงเกษตรและสหกรณ์ ลงพื้นที่ติดตามนายกรัฐมนตรี (พลเอกประยุทธ์ จันทร์โอชา) ติดตามสถานการณ์และการแก้ไขปัญหาภัยแล้ง ณ คลองเทา บ้านหนองแหน ซึ่งได้มีการดำเนินงานโครงการฟื้นฟูและพัฒนาคูคลอง โดยบูรณาการการทำงานร่วมกันระหว่างหน่วยงานภาครัฐและชุมชน
นายเฉลิมชัย กล่าวว่า กระทรวงเกษตรและสหกรณ์ โดยกรมชลประทาน ได้มีมาตรการรับภัยแล้งปี 2562/63 ตามมติคณะรัฐมนตรี เมื่อวันที่ 29 ตุลาคม 2562 ได้แก่ 1) ด้านน้ำต้นทุน โดยมีการจัดทำแผนสำรองน้ำ/แหล่งน้ำสำรอง/ขุดเจาะบ่อบาดาล ในพื้นที่เสี่ยงขาดแคลนน้ำ การกำหนดปริมาณน้ำจัดสรรในฤดูแล้งให้ชัดเจนและแจ้งให้รับทราบแผน และจัดทำทะเบียนผู้ใช้น้ำจากแหล่งน้ำ เพื่อตรวจสอบข้อมูลการแก้ไขปัญหาภัยแล้ง 2) ด้านความต้องการใช้น้ำ เพื่อการอุปโภค-บริโภค เพื่อรักษาระบบนิเวศ และเพื่อการเกษตร 3) การติดตามประเมินผล และ 4) การเตรียมการและสร้างการรับรู้ โดยประชาสัมพันธ์สร้างการรับรู้ของหน่วยงานและให้ประชาชนทราบ นอกจากนี้ ยังมีการจ้างแรงงานเกษตรกรช่วงเว้นทำนาปรัง (ระยะเวลาจ้าง 4 - 5 เดือน) รวม 5 จังหวัด คือ ชัยภูมิ ขอนแก่น มหาสารคาม กาฬสินธุ์ และร้อยเอ็ด จำนวนแรงงานเกษตรกรที่จ้างได้ไม่น้อยกว่า 4,340 คน งบประมาณค่าแรงทั้งหมด 689,814,390 บาทอย่างไรก็ตาม กรมชลประทานได้มีมาตรการเตรียมความพร้อมและแนวทางช่วยเหลือในช่วงภัยแล้งของจังหวัดชัยภูมิ โดยติดตาม วิเคราะห์ แนวโน้มสถานการณ์และสั่งการโดยศูนย์ปฏิบัติการน้ำอัจฉริยะ (SWOC) และเตรียมความพร้อมเครื่องจักร เครื่องมือ ไว้ให้ความช่วยเหลือ ได้แก่ เครื่องสูบน้ำ และรถบรรทุกน้ำ นอกจากนี้ ยังเตรียมเครื่องจักรเพื่อให้ความช่วยเหลือด้วย
ทั้งนี้ กระทรวงเกษตรฯ โดยกรมส่งเสริมการเกษตรได้สำรวจความเสียหายด้านการเกษตรของจังหวัดชัยภูมิ สำรวจพบความเสียหายด้านพืชแล้ว 15 อำเภอ เกษตรกร 97,223 ราย พื้นที่รวม 927,098 ไร่ แบ่งเป็น ข้าว 778,063 ไร่ พืชไร่ 147,856 ไร่ พืชสวนและอื่น ๆ 1,176 ไร่ คิดเป็นวงเงิน 1,037.31 ล้านบาท ซึ่งได้โอนเงินให้กับสำนักงานเกษตรจังหวัด เมื่อวันที่ 24 ธ.ค. 62 เกษตรกร 86,115 ราย พื้นที่รวม 837,824.25 ไร่ แบ่งเป็น ข้าว 689,575.5 ไร่ พืชไร่ 147,072.75 ไร่ พืชสวนและอื่น ๆ 1,176 ไร่คิดเป็นวงเงิน 938,324,488.50 บาท และอยู่ระหว่างจังหวัดพิจารณาขอรับความช่วยเหลือเพิ่มเติม จำนวน 4 อำเภอ ได้แก่ อ.เมืองชัยภูมิ แก้งคร้อ ภูเขียว และบ้านแท่น เกษตรกร 11,108 ราย พื้นที่ 89,270.75 ไร่ คิดเป็นวงเงิน 99,385,758.50 บาท อย่างไรก็ตาม กระทรวงเกษตรและสหกรณ์ยังได้มีการเตรียมความพร้อมเพื่อรองรับสถานการณ์ภัยแล้ง อาทิ การเพิ่มปริมาณน้ำในเขื่อนและอ่างเก็บน้ำ การปรับเปลี่ยนพื้นที่ทำนาไม่เหมาะสมตามแผนที่ Agri-map และการสนับสนุนการปลูกพืชใช้น้ำน้อย เป็นต้นด้ว
จากนั้นได้ติดตามนายกรัฐมนตรีตรวจเยี่ยมและรับฟังการรายงานการใช้นวัตกรรมบริหารจัดการการทำไร่อ้อยสมัยใหม่ (Modern Farm) และชมการสาธิตการตัดอ้อย สางใบอ้อย และเก็บใบอ้อย ด้วยวิธีการทำไร่อ้อยสมัยใหม่ (Modern Farm) เพื่อลดการเผาอ้อยและลดค่า PM 2.5 ไร่กุดจอก (ไร่อ้อย) และพบปะพูดคุยกับประชาชน ต.โคกสะอาด อ.ภูเขียว จ.ชัยภูมิ อีกทั้งได้ตรวจเยี่ยมโรงเรียนบ้านภูดิน (มิตรผลอุปถัมภ์) ความร่วมมือในรูปแบบโรงเรียนร่วมพัฒนา (Partnership School) ณ ต.โคกสะอาด อ.ภูเขียว จ.ชัยภูมิ โดยเยี่ยมชมการเรียนการสอนลักษณะการเรียนรู้จากการปฏิบัติ (Active Learning) เยี่ยมชมนิทรรศการพัฒนาทักษะอาชีพ ได้แก่ การทำน้ำอ้อยคั้นสด การจับจีบผ้า และการทำมาลัยมะกรูดใบเตย เยี่ยมชมการสาธิตการบังคับหุ่นยนต์ (Robotics) โดยเด็กพิเศษ ซึ่งเป็นส่วนหนึ่งของทักษะการเขียนโปรแกรม (Coding) และเยี่ยมชมแปลงเพาะชำอ้อยของโรงเรียนบ้านภูดิน (มิตรผลอุปถัมภ์)
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25462
