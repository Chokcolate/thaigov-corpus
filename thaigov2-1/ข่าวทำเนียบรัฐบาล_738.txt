รัฐบาลไทย-ข่าวทำเนียบรัฐบาล-นายกรัฐมนตรียืนยันรัฐบาลมุ่งมั่นแก้ไขปัญหาสถานการณ์โรคติดเชื้อไวรัสโคโรนา 2019 (โควิด – 19)

วันอังคารที่ 10 มีนาคม 2563
นายกรัฐมนตรียืนยันรัฐบาลมุ่งมั่นแก้ไขปัญหาสถานการณ์โรคติดเชื้อไวรัสโคโรนา 2019 (โควิด – 19)
นายกรัฐมนตรียืนยันรัฐบาลมุ่งมั่นแก้ไขปัญหาสถานการณ์โรคติดเชื้อไวรัสโคโรนา 2019 (โควิด – 19)
วันนี้ (10 มี.ค.63) เวลา 15.00 น. ณ ตึกบัญชาการ 1 ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงต่อสื่อมวลชนถึงการแก้ปัญหาการขาดแคลนหน้ากากอนามัย ว่า ขณะนี้รัฐบาลได้มอบหมายให้กระทรวงมหาดไทยทำการผลิตหน้ากากผ้าหรือหน้ากากทางเลือกจำนวน 50 ล้านชิ้น และเริ่มแจกจ่ายแก่ประชาชนเพื่อบรรเทาปัญหาแล้ว ขณะเดียวกันก็สั่งการให้กระทรวงอุตสาหกรรมช่วยดูแลจัดทำหน้ากากผ้า ซึ่งอาจจะเพิ่มได้อีกประมาณ 20 ล้านชิ้น  ปัจจุบัน รัฐบาลได้มีการจัดสรรหน้ากากอนามัยให้แก่บุคลากรทางการแพทย์ตามโรงพยาบาลเน้นให้เพียงพอและเหมาะสมกับปริมาณหน้าการอนามัยที่สามารถผลิตได้ในแต่ละวัน  นอกจากนี้ รัฐบาลยังมีแนวคิดเปิดให้จัดตั้งโรงงานผลิตหน้ากากอนามัยครบวงจรเพื่อเพิ่มกำลังการผลิตหน้ากากอนามัยมากขึ้น เพื่อแก้ไขปัญหาขาดแคลนวัสดุในการทำหน้ากากอนามัย ที่ประเทศไทยนำเข้าจากต่างประเทศ
นายกรัฐมนตรียังขอความร่วมมือจากประชาชนไม่ส่งต่อข้อมูลที่บิดเบือนบนโซเชียลมีเดีย  หากไม่แน่ใจ สามารถสอบถามข้อมูลจากกรมควบคุมโรค ที่เบอร์ 1422 ได้ โดยได้จัดตั้งศูนย์ข้อมูลมาตรการแก้ไขปัญหาจากโรคติดเชื้อไวรัสโคโรนา 2019 (โควิด - 19)  เพื่อรายงานข้อมูลรอบด้านที่มาจากการบูรณาการทำงานร่วมกันของหลายกระทรวงที่เกี่ยวข้องกับโควิด – 19 ครอบคลุมทั้งประเด็นสังคมและประเด็นเศรษฐกิจ
สำหรับมาตรการช่วยเหลือนั้น มีทั้งมาตรการขั้นต้นและมาตรการระยะที่ 1 เพื่อรองรับผู้ประกอบการต่าง ๆ ทั้ง  SMEs รายย่อย วิสาหกิจชุมชน ที่ได้รับผลกระทบจากโรคโควิด – 19 และพร้อมรับฟังความคิดเห็นของภาคประชาชนที่ได้รับความเดือดร้อนเพื่อนำไปพิจารณาในการประชุมคณะรัฐมนตรี  ทั้งนี้  ขอให้เข้าใจการใช้เงินทั้งงบประมาณและ เงินบริจาคว่า รัฐบาลไม่สามารถใช้ตามอำเภอใจ ทุกอย่างมีกฎหมายที่รัฐบาลจะต้องปฏิบัติตาม มีคณะกรรมการที่กำหนดการเบิกจ่ายที่ชัดเจนและต้องเป็นไปตามวัตถุประสงค์
สุดท้ายนี้นายกรัฐมนตรียืนยันว่ารัฐบาลมีความมุ่งมั่นและตั้งใจในการแก้ปัญหาสถานการณ์โรคติดต่อโควิด – 19 และชื่นชมบุคลากรทางการแพทย์และเจ้าหน้าที่ที่ทำงานอย่างเต็มที่ และมาตรการต่างๆเป็นไปตามระดับความรุนแรงของสถานการณ์  ปัจจุบัน ไทยอยู่ในลำดับที่ 32 ของประเทศที่มีการแพร่ระบาดของโลก สะท้อนความสามารถของไทยในการควบคุมสถานการณ์ได้ดี ทั้งนี้ จะมีการจัดตั้งศูนย์บริหารสถานการณ์แพร่ระบาดไวรัสโคโรนา (โควิด – 19) โดยมีนายกรัฐมนตรีเป็นผู้บัญชาการและมีอำนาจสั่งการเพื่อขับเคลื่อนการทำงานให้รวดเร็วมากยิ่งขึ้น รวมถึงประชาชนสามารถให้ความร่วมมือ รักษาสุขภาพ กินร้อน ช้อนกลาง ล้างมือ และช่วยกันแจ้งเตือนหากพบผู้ฝ่าฝืนมาตรการควบคุมของรัฐบาล หรือผู้ขายหน้ากากอนามัยเกินราคา ขอยืนยันว่าจะดำเนินคดีแก่ผู้กระทำผิดอย่างแน่นอน
...................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27053
