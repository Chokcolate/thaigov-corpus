รัฐบาลไทย-ข่าวทำเนียบรัฐบาล-พม. มอบโล่ประกาศเกียรติคุณเชิดชูเกียรติอาสาสมัครดีเด่นและองค์การที่มีกิจกรรมทางสังคมดีเด่นแห่งชาติ เนื่องในวันสังคมสงเคราะห์แห่งชาติและวันอาสาสมัครไทย ประจำปี 2562

วันอังคารที่ 22 ตุลาคม 2562
พม. มอบโล่ประกาศเกียรติคุณเชิดชูเกียรติอาสาสมัครดีเด่นและองค์การที่มีกิจกรรมทางสังคมดีเด่นแห่งชาติ เนื่องในวันสังคมสงเคราะห์แห่งชาติและวันอาสาสมัครไทย ประจำปี 2562
พม. มอบโล่ประกาศเกียรติคุณเชิดชูเกียรติอาสาสมัครดีเด่นและองค์การที่มีกิจกรรมทางสังคมดีเด่นแห่งชาติ เนื่องในวันสังคมสงเคราะห์แห่งชาติและวันอาสาสมัครไทย ประจำปี 2562
วันที่ 21 ต.ค. 62 เวลา 15.30 น. พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ โปรดให้ หม่อมหลวงสราลี กิติยากร เป็นผู้แทนพระองค์ มอบโล่ประกาศเกียรติคุณอาสาสมัครดีเด่นและองค์การที่มีกิจกรรมทางสังคมดีเด่นแห่งชาติ เนื่องในวันสังคมสงเคราะห์แห่งชาติและวันอาสาสมัครไทย ประจำปี 2562 โดยมีนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  พลเอกสิงหา เสาวภาพ ประธานสภาสังคมสงเคราะห์แห่งประเทศไทยในพระบรมราชูปถัมภ์ และนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารและเจ้าหน้าที่กระทรวง พม. ให้การต้อนรับ ณ ห้องแกรนด์บอลรูม โรงแรมมิราเคิล แกรนด์ คอนเวนชั่น เขตหลักสี่ กรุงเทพฯ
นายจุติ กล่าวว่า ตามที่คณะรัฐมนตรีได้มีมติเมื่อปี 2538 กำหนดให้วันที่ 21 ตุลาคมของทุกปี ซึ่งเป็นวันคล้ายวันพระราชสมภพสมเด็จพระศรีนครินทราบรมราชชนนี เป็นวันสังคมสงเคราะห์แห่งชาติ และปี 2543 คณะรัฐมนตรีได้เห็นชอบให้วันที่ 21 ตุลาคมของทุกปี เป็นวันอาสาสมัครไทยด้วย คณะกรรมการส่งเสริมการจัดสวัสดิการสังคมแห่งชาติ จึงได้ร่วมกับภาคีเครือข่ายทั้งภาครัฐและภาคเอกชน กำหนดจัดกิจกรรมวันสังคมสงเคราะห์แห่งชาติและอาสาสมัครไทยทั้งในส่วนกลางและส่วนภูมิภาคเป็นประจำทุกปีนับตั้งแต่ปี 2535 เป็นต้นมา พร้อมทั้งจัดให้มีการประชุมสมัชชาสวัสดิการสังคมแห่งชาติ เพื่อให้ผู้ปฏิบัติงานด้านสังคมสงเคราะห์ทั้งภาครัฐและเอกชน ตลอดจนอาสาสมัคร ได้มีโอกาสพบปะแลกเปลี่ยนเรียนรู้ซึ่งกันและกันเป็นประจำทุกปี ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) จึงได้กำหนดจัดงานวันสังคมสงเคราะห์แห่งชาติและวันอาสาสมัครไทย ประจำปี 2562 ขึ้น ในวันที่ 21 ตุลาคม 2562 โดยร่วมกับสภาสังคมสงเคราะห์แห่งประเทศไทยในพระบรมราชูปถัมภ์ เพื่อเป็นการเชิดชูเกียรติอาสาสมัครและองค์การที่มีกิจกรรมทางสังคมดีเด่น พร้อมทั้งกำหนดจัดการประชุมสมัชชาสวัสดิการสังคมแห่งชาติ ครั้งที่ 27
นายจุติ กล่าวต่อไปว่า สำหรับปี 2562 เป็นปีที่ 27 ของการจัดงานวันสังคมสงเคราะห์แห่งชาติและวันอาสาสมัครไทย ซึ่งที่ผ่านมามีอาสาสมัครดีเด่นและองค์กรที่ได้รับรางวัลรวมทั้งสิ้น 3,838 ราย ประกอบด้วย อาสาสมัครดีเด่น 3,624 คน และองค์การที่มีกิจกรรมทางสังคมดีเด่น 214 องค์การ โดยมีการจัดกิจกรรมที่น่าสนใจ ประกอบด้วย 1) พิธีประทานโล่เกียรติคุณแก่อาสาสมัครดีเด่นและองค์การที่มีกิจกรรมทางสังคมดีเด่น จำนวนทั้งสิ้น 256 ราย ได้แก่ อาสาสมัครดีเด่น จำนวน 241 คน อาทิ นายกัมพล ตันสัจจา ประธานสวนนงนุชพัทยา วิทยากรให้ความรู้แก่นักศึกษาในสถาบันการศึกษาต่างๆ และถ่ายทอดเอกลักษณ์วิถีชีวิตความเป็นอยู่ วัฒนธรรมอันดีงามของประเทศไทย โดยใช้เทคนิคการจัดสวนเพื่อสื่อความหมายสู่สายตาชาวโลก และว่าที่ร้อยตรี นิกร สังขศิริ ศาสนพิธีกรถวายงานในโอกาสพระราชพิธีสำคัญ วิทยากรบรรยายเกี่ยวกับสถาบันหลักของชาติ ประวัติศาสตร์ชาติไทย พระราชปณิธานเกี่ยวกับจิตอาสา และกู้ฟื้นคืนชีพเบื้องต้น (CPR & AED) เป็นต้น  และองค์การที่มีกิจกรรมทางสังคมดีเด่น จำนวน 15 องค์การ อาทิ มูลนิธิ เอช เอช เอ็น เพื่อเด็กไทยที่ช่วยเหลือและสนับสนุนเด็กกำพร้า เด็กเร่ร่อน และผู้ด้อยโอกาส ผ่านกระบวนการงานสังคมสงเคราะห์ รวมไปถึงการต่อต้านการค้ามนุษย์โดยไม่เลือกปฏิบัติ เป็นต้น
นายจุติ กล่าวเพิ่มเติมว่า และ 2) เวทีสมัชชาสวัสดิการสังคมแห่งชาติ หัวข้อ “ทิศทางการขับเคลื่อน Productive Welfare เพื่อการพัฒนาและพึ่งตนเองอย่างยั่งยืน” โดย ศาสตราจารย์วุฒิสาร ตันไชย เลขาธิการสถาบันพระปกเกล้า นายพงศ์นคร โภชากรณ์ ผู้อำนวยการส่วนการวิเคราะห์เศรษฐกิจมหภาค นางสาวปุญณภัทร ฟอสเตอร์ รองผู้จัดการวิสาหกิจสุขภาพชุมชน นางสาวชุติมา พัฒนพงศ์ นักวิชาการอิสระ และนางสาวธิดาพร เสาวนะ ผู้อำนวยการสำนักงานคณะกรรมการส่งเสริมการจัดสวัสดิการสังคมแห่งชาติ ร่วมเสวนา
“ทั้งนี้ กระทรวง พม. ขอแสดงความยินดีและยกย่องเชิดชูเกียรติอาสาสมัครดีเด่นและองค์การที่มีกิจกรรมทางสังคมดีเด่นแห่งชาติ ประจำปี 2562 และหวังว่าการประชุมสมัชชาสวัสดิการสังคมแห่งชาติ ในประเด็น“ทิศทางการขับเคลื่อน Productive Welfare เพื่อการพัฒนาและพึ่งตนเองอย่างยั่งยืน” จะเป็นแนวทางและข้อเสนอเชิงนโยบายด้านการพัฒนาสังคมที่จะส่งผลให้ประชาชนและผู้ที่ประสบปัญหาทางสังคมได้รับการดูแล และได้รับบริการทางสังคมที่เหมาะสม เพื่อให้สามารถดำรงชีวิตอยู่ในสังคมได้อย่างปกติสุข เป็นการลดความเหลื่อมล้ำ สร้างความเป็นธรรม และร่วมมือร่วมใจพัฒนาสังคมไทยอย่างยั่งยืน” นายจุติ กล่าวในตอนท้าย

ที่มา : https://www.thaigov.go.th/news/contents/details/23970
