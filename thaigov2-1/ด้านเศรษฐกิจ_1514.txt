รัฐบาลไทย-ข่าวทำเนียบรัฐบาล-บีโอไอชี้แจงกรณี บริษัท จีเอ็ม ประกาศจะยุติการจำหน่ายรถยนต์เชฟโรเลตในประเทศไทย

วันพุธที่ 19 กุมภาพันธ์ 2563
บีโอไอชี้แจงกรณี บริษัท จีเอ็ม ประกาศจะยุติการจำหน่ายรถยนต์เชฟโรเลตในประเทศไทย
บีโอไอชี้แจงกรณี บริษัท จีเอ็ม ประกาศจะยุติการจำหน่ายรถยนต์เชฟโรเลตในประเทศไทย
ตามที่บริษัท เจนเนอรัล มอเตอร์ส ในประเทศไทย หรือจีเอ็ม ประกาศจะยุติการจำหน่ายรถยนต์เชฟโรเลต ในประเทศไทย ภายในปี 2563 นั้น สำนักงานคณะกรรมการส่งเสริมการลงทุน (บีโอไอ) ขอชี้แจง  ในประเด็นนี้ว่า บริษัท จีเอ็ม เป็นบริษัทที่ได้รับการส่งเสริมการลงทุนจากบีโอไอ ตั้งโครงการอยู่ในจังหวัดระยอง โดยบริษัทใช้ประเทศไทยเป็นฐานการผลิตรถยนต์ยี่ห้อเชฟโรเลตสำหรับตลาดในประเทศไทย และรถยนต์ยี่ห้อโฮลเด้น สำหรับตลาดประเทศออสเตรเลียและนิวซีแลนด์ แต่ด้วยสภาพการตลาดปัจจุบัน ซึ่งยอดขายทั้งในประเทศและส่งออกไม่เป็นไปตามคาด บริษัทจึงตัดสินใจประกาศหยุดการการผลิตรถยนต์และการขายรถยนต์เชฟโรเลตในประเทศไทย พร้อมกับการหยุดจำหน่ายรถยนต์โฮลเด้นในประเทศออสเตรเลีย
แม้ว่าบริษัท จีเอ็ม จะยุติการผลิตรถยนต์ยี่ห้อเชฟโรเลตในประเทศไทย แต่บริษัท เกรท วอลล์ มอเตอร์ส ซึ่งเป็นหนึ่งในผู้ผลิตรถยนต์อเนกประสงค์ (SUVs) และรถบรรทุกชั้นนำของประเทศจีนได้ประกาศแผนที่จะเข้ารับช่วงธุรกิจในประเทศไทยต่อจากบริษัท จีเอ็ม รวมทั้งประกาศว่าจะขยายการลงทุนในไทยและใช้ประเทศไทยเป็นศูนย์กลางการผลิตรถยนต์ เพื่อส่งออกไปยังประเทศในกลุ่มอาเซียนและออสเตรเลีย อีกทั้งมีแผนการจ้างแรงงาน รวมถึงการพัฒนาทักษะฝีมือแรงงานไทยเพื่อให้รองรับกับการเติบโตของอุตสาหกรรมยานยนต์ สำนักงานฯ จะหารือกับทั้งสองบริษัทอย่างใกล้ชิดเพื่อให้การเปลี่ยนแปลงครั้งนี้นำไปสู่การพัฒนาอุตสาหกรรมยานยนต์ของไทยในระยะต่อไป

ที่มา : https://www.thaigov.go.th/news/contents/details/26604
