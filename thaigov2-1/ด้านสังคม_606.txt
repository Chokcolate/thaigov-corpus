รัฐบาลไทย-ข่าวทำเนียบรัฐบาล-รมว.พม. รุดช่วยเหลือครอบครัวหญิงป่วยมะเร็งและสามีป่วยสมองเสื่อม ลูกต้องออกจากโรงเรียนมาดูแลพ่อแม่

วันศุกร์ที่ 17 มกราคม 2563
รมว.พม. รุดช่วยเหลือครอบครัวหญิงป่วยมะเร็งและสามีป่วยสมองเสื่อม ลูกต้องออกจากโรงเรียนมาดูแลพ่อแม่
รมว.พม. รุดช่วยเหลือครอบครัวหญิงป่วยมะเร็งและสามีป่วยสมองเสื่อม ลูกต้องออกจากโรงเรียนมาดูแลพ่อแม่
เมื่อวันที่ 16 ม.ค. 63 เวลา 14.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหาร และเจ้าหน้าที่หน่วยงานสังกัดกระทรวงการพัฒนาสังคมและความมั่นคงของมนุษย์ (พม.) เข้าเยี่ยมเพื่อให้กำลังใจและให้การช่วยเหลือครอบครัวหญิงรายหนึ่ง อายุ 54 ปี ป่วยเป็นโรคมะเร็งที่ลิ้นและต่อมน้ำเหลือง ไม่สามารถพูดได้ ต้องใช้การเขียนเพื่อสื่อสาร ส่วนสามีอายุ 66 ปี ป่วยเป็นเส้นเลือดในสมองตีบและโรคสมองเสื่อม และลูกสาวอายุ 12 ปี ต้องออกจากโรงเรียนเพื่อมาดูแลแม่ที่ป่วยและกำลังรักษาตัว ณ โรงพยาบาลพุทธชินราช พิษณุโลก อำเภอเมือง จังหวัดพิษณุโลก
นายจุติ กล่าวว่า กรณีครอบครัวผู้ประสบปัญหาทางสังคมดังกล่าว มีการทำจดหมายมายังกระทรวง พม. เพื่อขอความช่วยเหลือ โดยแจ้งว่า ตอนนี้หญิงชาวจังหวัดเพชรบูรณ์รายหนึ่งอายุ 54 ปี ป่วยเป็นโรคมะเร็ง กำลังเข้ารักษาตัวอยู่ที่โรงพยาบาลพุทธชินราช พิษณุโลก และประสบปัญหาด้านการเงิน เนื่องจากหญิงคนดังกล่าวและสามีทั้งคู่ป่วยหนักและลูกสาวต้องออกจากโรงเรียนเพื่อมาดูแลพ่อและแม่ มีรายได้จากเบี้ยยังชีพผู้สูงอายุของสามีเดือนละ 600 บาท เพื่อใช้ในการดำรงชีวิต โดยอาจารย์และชาวบ้านในพื้นที่ช่วยกันบริจาคเงินเป็นค่าเดินทางและค่าที่พักให้ครอบครัวดังกล่าว เพื่อมารักษาตัวที่จังหวัดพิษณุโลก ทั้งนี้ หญิงคนดังกล่าวไม่สามารถพูดได้ จึงเขียนเป็นจดหมายเล่าถึงปัญหาที่กำลังประสบอยู่ โดยกังวลว่าถ้าเงินช่วยเหลือที่ได้มาหมดไปแล้วจะทำอย่างไร อีกทั้งเมื่อออกจากโรงพยาบาลแล้ว อยากที่จะประกอบอาชีพที่สามารถอยู่พร้อมกันทั้งครอบครัวและใกล้โรงเรียน เพื่อลูกจะได้ศึกษาต่อได้ ส่วนรายได้จะนำมาใช้เลี้ยงดูครอบครัวและจ่ายหนี้ธนาคาร
นายจุติ กล่าวต่อไปว่า จากการเข้าเยี่ยมครอบครัวดังกล่าว ตนได้ให้กำลังใจและมอบเงินส่วนตัวไว้จำนวนหนึ่ง เพื่อช่วยเหลือในเบื้องต้น และมอบหมายให้กรมกิจการเด็กและเยาวชน (ดย.) ช่วยตรวจสอบการเข้าถึงสิทธิต่างๆ ตามหลักเกณฑ์ของกระทรวง พม. เพื่อดำเนินการช่วยเหลือในระยะยาวตามภารกิจของกระทรวง พม. พร้อมทั้งให้หน่วยงานในสังกัดกระทรวงพม. One Home จังหวัดเพชรบูรณ์ เช่น สำนักงานพัฒนาสังคมและความมั่นคงของมนุษย์จังหวัดเพชรบูรณ์ (สนง.พมจ.เพชรบูรณ์) กรมพัฒนาสังคมและสวัสดิการ (พส.) กรมส่งเสริมและพัฒนาคุณภาพชีวิตคนพิการ (พก.) และสถาบันพัฒนาองค์กรชุมชน (องค์การมหาชน) (พอช.) ให้ความช่วยเหลือด้วยการจัดสวัสดิการให้ทั้งครอบครัวอย่างครบวงจร นอกจากนี้ยังเตรียมงานไว้รองรับหลังจากออกโรงพยาบาล โดยจะให้ไปทำงานที่บ้านพักของตนในจังหวัดพิษณุโลก ส่วนลูกสาวนั้น ตนจะสนับสนุนทุนการศึกษาเพื่อส่งเรียนถึงชั้นสูงสุดเท่าที่เด็กจะสามารถเรียนได้ อีกทั้งให้ครอบครัวพักอยู่ด้วยกันในสวนเนื่องจากมีบ้านพักไว้รองรับแล้ว
นายจุติ กล่าวเพิ่มเติมว่า หลังจากได้รับจดหมายเกี่ยวกับครอบครัวดังกล่าว ตนและหน่วยงานในสังกัดกระทรวง พม. ได้เข้ามาช่วยเหลือดูแลในเบื้องต้นเรียบร้อยแล้ว ซึ่งเป็นความตั้งใจที่จะทำให้ประชาชน อย่างจริงจังและติดตามผลอย่างเป็นรูปธรรม ซึ่งมีผู้ประสบปัญหาทางสังคมในลักษณะดังกล่าวอีกจำนวนมาก ทั้งนี้ หากประชาชนประสบปัญหาทางสังคม สามารถโทรมาที่สายด่วน พม. 1300 โทรฟรี ตลอด 24 ชั่วโมง ซึ่งกระทรวง พม. พร้อมให้การช่วยเหลือและบรรเทาทุกข์ของประชาชนทุกกลุ่มเป้าหมายโดยมีเจ้าหน้าที่พร้อมให้คำปรึกษาและประสานหน่วยงานที่เกี่ยวข้องช่วยเหลืออย่างเต็มที่

ที่มา : https://www.thaigov.go.th/news/contents/details/25868
