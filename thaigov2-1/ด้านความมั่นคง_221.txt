รัฐบาลไทย-ข่าวทำเนียบรัฐบาล-รัฐมนตรีว่าการกระทรวงทรัพยากรธรรมชาติและสิ่งแวดล้อม ให้การต้อนรับคณะผู้แทนธนาคารโลก

วันพุธที่ 2 ตุลาคม 2562
รัฐมนตรีว่าการกระทรวงทรัพยากรธรรมชาติและสิ่งแวดล้อม ให้การต้อนรับคณะผู้แทนธนาคารโลก
รัฐมนตรีว่าการกระทรวงทรัพยากรธรรมชาติและสิ่งแวดล้อม ให้การต้อนรับคณะผู้แทนธนาคารโลก พร้อมหารือเกี่ยวกับกรอบความร่วมมือการพัฒนาประเทศสำหรับประเทศไทย ปี พ.ศ. 2562 - 2565 และแนวทางการดำเนินความร่วมมือร่วมกันในอนาคต
รมว.ทส. ให้การต้อนรับคณะผู้แทนธนาคารโลก
วันนี้ (๓๐ กันยายน ๒๕๖๒) เวลา ๑๑.๐๐ น. ณ ห้องรับรอง ชั้น ๒๐ รัฐมนตรีว่าการกระทรวงทรัพยากรธรรมชาติและสิ่งแวดล้อม (นายวราวุธ  ศิลปอาชา) พร้อมด้วย เลขานุการรัฐมนตรีว่าการกระทรวงทรัพยากรธรรมชาติและสิ่งแวดล้อม (นายธเนศพล  ธนบุณยวัฒน์) อธิบดีกรมควบคุมมลพิษ (นายประลอง  ดำรงไทย) และ ผู้อำนวยการองค์การบริหารจัดการก๊าซเรือนกระจก (องค์การมหาชน) (นางประเสริฐสุข  จามรมาน) ให้การต้อนรับผู้แทนธนาคารโลก MS. Birgit Hansl, Country Manager for Thailand East Asia and Pacific Region และคณะ เข้าเยี่ยมคารวะรวมทั้งหารือเกี่ยวกับกรอบความร่วมมือการพัฒนาประเทศสำหรับประเทศไทย ปี พ.ศ. 2562 - 2565 และแนวทางการดำเนินความร่วมมือร่วมกันในอนาคต โดย รมว.ทส. ได้กล่าวถึงนโยบายของรัฐบาลและกระทรวงทรัพยากรธรรมชาติและสิ่งแวดล้อม ที่เน้นการดำเนินงานด้านสิ่งแวดล้อมที่สำคัญเร่งด่วน ๒ ประเด็น คือ
(๑) การจัดการขยะ/ขยะทะเล ซึ่งกำลังเป็นปัญหาสำคัญทั้งในภูมิภาคและระดับโลก โดยประเทศไทยในฐานะประธานอาเซียน ปี พ.ศ. ๒๕๖๒ ได้เป็นผู้นำในการจัดทำปฏิญญากรุงเทพฯ ว่าด้วยการต่อต้านขยะทะเลในภูมิภาคอาเซียนและกรอบปฏิบัติการอาเซียนว่าด้วยขยะทะเล เพื่อแก้ไขปัญหาขยะทะเลในภูมิภาคอาเซียน ทั้งนี้ เห็นว่าการใช้เทคโนโลยี รวมถึงทักษะความรู้ (know - how) ร่วมกับความร่วมมือจากภาคเอกชน และประชาชน จะช่วยลดการใช้ถุงพลาสติก และอยู่ระหว่างการรณรงค์การสร้างการมีส่วนร่วมของประชาชนในการลดการใช้ถุงพลาสติก อาทิ มาตรการเลิกแจกถุงพลาสติกใน ๔๓ ห้างสรรพสินค้า ตั้งแต่วันที่ ๑ มกราคม ๒๕๖๓ การเลิกใช้พลาสติกแบบใช้ครั้งเดียว (Single-Use Plastic) ตลอดจนการปรับเปลี่ยนวิถีชีวิตการใช้ถุงพลาสติกในชีวิตประจำวันรวมถึงการสร้างความตระหนักเรื่องสิ่งแวดล้อมให้กับเยาวชนรุ่นใหม่ที่จะช่วยลดการใช้ถุงพลาสติกในรุ่นต่อไป
(๒) การจัดการการเปลี่ยนแปลงสภาพภูมิอากาศ ซึ่งถูกหยิบยกเป็นประเด็นหารือสำคัญในเวทีระดับโลกในการประชุม UN Climate Action Summit 2019 ณ เมืองนิวยอร์ก สหรัฐอเมริกา ประเทศไทยโดยนายกรัฐมนตรีในฐานะประธานอาเซียนได้กล่าวแถลงการณ์ร่วมอาเซียนว่าด้วยการเปลี่ยนแปลงสภาพภูมิอากาศเพื่อแสดงจุดยืนร่วมกันของประเทศสมาชิกอาเซียนในการสนับสนุนการดำเนินงานด้านการเปลี่ยนแปลงสภาพภูมิอากาศ ทั้งนี้ ธนาคารโลกแสดงความยินดีกับความสำเร็จในการจัดทำปฏิญญากรุงเทพฯ รวมทั้งการเป็นประธานคณะทำงานอาเซียนด้านสิ่งแวดล้อมทางทะเลและชายฝั่งของประเทศไทย ในระหว่างปี พ.ศ. ๒๕๖๓-๒๕๖๕ เพื่อสานต่อการดำเนินงานในการจัดการขยะทะเลให้เป็นรูปธรรมต่อไป โดยพร้อมที่จะสนับสนุนการดำเนินงานตามนโยบายของรัฐบาลไทยและประเทศสมาชิกอาเซียนในการจัดการขยะ/ขยะทะเล รวมถึงการเติบโตที่เป็นมิตรกับสิ่งแวดล้อม (Green Growth) และส่งเสริมการสร้างขีดความสามารถในการใช้เทคโนโลยีที่เกี่ยวข้องเพื่อแก้ไขปัญหาการเปลี่ยนแปลงสภาพภูมิอากาศ โดยการมีส่วนร่วมของภาคประชาชนและภาคเอกชนจะเป็นส่วนสำคัญในการช่วยผลักดันให้การดำเนินงานประสบผลสำเร็จได้อย่างยั่งยืน

ที่มา : https://www.thaigov.go.th/news/contents/details/23506
