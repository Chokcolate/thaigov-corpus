รัฐบาลไทย-ข่าวทำเนียบรัฐบาล-ลก.รมว. เร่งพัฒนาเด็กไทยทุกช่วงวัย

วันอังคารที่ 27 สิงหาคม 2562
ลก.รมว. เร่งพัฒนาเด็กไทยทุกช่วงวัย
นายไกรเสริม โตทับเที่ยง เลขานุการรัฐมนตรีว่าการกระทรวงศึกษาธิการ ได้รับมอบหมายจาก นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ให้เป็นประธานเปิดโครงการเสวนารวมพลคนการศึกษากรุงเทพมหานคร
เมื่อวันจันทร์ที่ 26 สิงหาคม 2562 นายไกรเสริม โตทับเที่ยง เลขานุการรัฐมนตรีว่าการกระทรวงศึกษาธิการ ได้รับมอบหมายจาก นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ให้เป็นประธานเปิดโครงการเสวนารวมพลคนการศึกษากรุงเทพมหานคร พร้อมบรรยายพิเศษเรื่อง ทิศทางการบริหารจัดการศึกษาของกรุงเทพมหานครสู่ความเป็นเลิศ ณ หอประชุมโรงเรียนหอวัง กรุงเทพฯ
เลขานุการ รมว.ศธ. กล่าวตอนหนึ่งว่า รัฐบาลให้ความสำคัญกับการพัฒนาการศึกษาของประเทศ โดยเน้นการบูรณาการการทำงานระหว่างกระทรวงและหน่วยงานที่เกี่ยวข้องกับการจัดการศึกษาในภาครัฐ ภาคเอกชน และภาคประชาสังคม เพื่อให้ทุกภาคส่วนช่วยพัฒนาการศึกษาก้าวไปข้างหน้าได้อย่างยั่งยืน
ในส่วนของกระทรวงศึกษาธิการ รัฐมนตรีว่าการกระทรวงศึกษาธิการได้ให้ความสำคัญกับการปฏิรูปการศึกษา (Education Reform) โดยจะปฏิรูปกระบวนการเรียนรู้และการพัฒนาศักยภาพของคนไทยทุกช่วงวัยในหลายส่วน ทั้งส่งเสริมการพัฒนาเด็กปฐมวัย, พัฒนาบัณฑิตพันธุ์ใหม่, พัฒนาอาชีวะ พัฒนาคุณภาพวิชาชีพ และพัฒนาแรงงานรองรับอุตสาหกรรม 4.0 ตลอดจนดึงดูดคนเก่งจากทั่วโลกมาร่วมทำงานกับคนไทย และวิจัยพัฒนานวัตกรรมที่ตอบโจทย์การพัฒนาประเทศ ที่สำคัญคือ จะนำ Digital Platform มาเป็นเครื่องมือในการพัฒนาคุณภาพการศึกษา พร้อมวางแผนการทำงานเพื่อนำไปสู่การปฏิบัติ ที่จะเกิดประโยชน์กับการศึกษาทั้งในเชิงปริมาณและเชิงคุณภาพ และมีตัวชี้วัดที่จะใช้ประเมินอย่างชัดเจนและเหมาะสม
ดังนั้น จึงขอฝาก “คนการศึกษา กรุงเทพมหานคร” ซึ่งเป็นผู้อำนวยการและรองผู้อำนวยการสำนักงานเขตพื้นที่การศึกษา ตลอดจนผู้บริหารและบุคลากรในสำนักงานเขตพื้นที่การศึกษา เขตตรวจราชการส่วนกลาง ร่วมกันทำงานอย่างเต็มศักยภาพ เพื่อพัฒนาคุณภาพเด็กไทยให้เป็นกำลังคนที่มีประสิทธิภาพของประเทศต่อไป
นายธนุ วงษ์จินดา ผู้ช่วยเลขาธิการคณะกรรมการการศึกษาขั้นพื้นฐาน กล่าวรายงานตอนหนึ่งว่า โครงการรวมพลคนการศึกษา กรุงเทพมหานคร จัดขึ้นเพื่อเป็นเวทีสำหรับแลกเปลี่ยนงานด้านการศึกษา ที่จะเป็นพลังขับเคลื่อนการศึกษาขั้นพื้นฐานประจำเขตตรวจราชการส่วนกลางอย่างต่อเนื่อง และมีประสิทธิภาพ โดยมีผู้เข้าร่วมประชุมกว่า 200 คน ประกอบด้วย ผู้อำนวยการสำนักงานเขตพื้นที่การศึกษา รองผู้อำนวยการสำนักงานเขตพื้นที่การศึกษา ผู้อำนวยการโรงเรียน ผู้บริหาร และบุคลากรในสำนักงานเขตพื้นที่การศึกษา เขตตรวจราชการส่วนกลาง (สำนักงานเขตพื้นที่การศึกษาประถมศึกษา กรุงเทพมหานคร สำนักงานเขตพื้นที่การศึกษามัธยมศึกษา เขต 1 และ เขต 2)
นวรัตน์ รามสูต: สรุป/เรียบเรียง
กลุ่มประชาสัมพันธ์ สร.ศธ.: รายงาน
ขอบคุณภาพถ่าย: สำนักงานเขตพื้นที่การศึกษามัธยมศึกษา กรุงเทพมหานคร เขต 2

ที่มา : https://www.thaigov.go.th/news/contents/details/22540
