รัฐบาลไทย-ข่าวทำเนียบรัฐบาล-นายกรัฐมนตรีเร่งแก้ปัญหาอ่างเก็บน้ำห้วยเสนง ให้พอเพียงต่อการอุปโภค บริโภคของประชาชน

วันอังคารที่ 13 สิงหาคม 2562
นายกรัฐมนตรีเร่งแก้ปัญหาอ่างเก็บน้ำห้วยเสนง ให้พอเพียงต่อการอุปโภค บริโภคของประชาชน
ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหมได้แถลงแก่สื่อมวลชนถึงสถานการณ์น้ำในอ่างเก็บน้ำห้วยเสนง
วันนี้ (13 ส.ค. 62) เวลา 12.30น. ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหมได้แถลงแก่สื่อมวลชนถึงสถานการณ์น้ำในอ่างเก็บน้ำห้วยเสนง ซึ่งเป็นแหล่งน้ำดิบสำหรับผลิตน้ำประปาให้กับประชาชนจังหวัดสุรินทร์ว่า  ที่ผ่านมาน้ำมีปริมาณน้อยเนื่องจากฝนไม่ตก ขณะนี้ได้รับรายงานจากกรมชลประทานแล้วว่า อ่างเก็บน้ำดังกล่าว มีน้ำไหลเข้ามาเพิ่มอีกอย่างต่อเนื่องเพียงพอต่อการผลิตน้ำประปาในแต่ละวัน คือ 30,000  ลูกบาศก์เมตร
นอกจากนี้ ยังให้รถบรรทุกนำน้ำเข้าช่วยเหลือประชาชนในพื้นที่ที่ยังขาดแคลนน้ำ วานนี้ (12 ส.ค.62) นายอนุทิน ชาญวีรกุล รองนายกรัฐมนตรีและรัฐมนตรีกระทรวงสาธารณสุข ก็ได้ลงไปยังพื้นที่ ติดตามการแก้ไขปัญหาในเบื้องต้นแล้ว โดยแนวทางที่เร็วที่สุดคือการใช้รถบรรทุกน้ำจำนวนมากทยอยส่งน้ำเข้าไปช่วยเหลือ เพื่อให้ชาวบ้านและประชาชนมีน้ำเพียงพอต่อการอุปโภคและบริโภค  พร้อมกันนี้ นายกรัฐมนตรี ยังสั่งบูรณาการทำงานของหน่วยงานพัฒนาได้ร่วมกับกระทรวงทรัพยากรธรรมชาติและสิ่งแวดล้อม ทำการขุดขุดเจาะน้ำบาดาลเพิ่มอีก  8 บ่อ เพื่อแก้ปัญหาเรื่องน้ำกิน น้ำใช้ให้เพียงพอสำหรับประชาชน
.....................................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22191
