รัฐบาลไทย-ข่าวทำเนียบรัฐบาล-รมว.สธ. รมช.สธ. นำผู้บริหาร ข้าราชการ วางพวงมาลาถวายราชสักการะพระบรมราชชนก ในวันมหิดล

วันอังคารที่ 24 กันยายน 2562
รมว.สธ. รมช.สธ. นำผู้บริหาร ข้าราชการ วางพวงมาลาถวายราชสักการะพระบรมราชชนก ในวันมหิดล
รองนายกรัฐมนตรีและรัฐมนตรีว่าการกระทรวงสาธารณสุข รัฐมนตรีช่วยว่าการกระทรวงสาธารณสุข นำผู้บริหาร ข้าราชการ และบุคลากรสาธารณสุข วางพวงมาลาถวายราชสักการะ และถวายสดุดีสมเด็จพระมหิตลาธิเบศร อดุลยเดชวิกรม พระบรมราชชนก
รองนายกรัฐมนตรีและรัฐมนตรีว่าการกระทรวงสาธารณสุข รัฐมนตรีช่วยว่าการกระทรวงสาธารณสุข นำผู้บริหาร ข้าราชการ และบุคลากรสาธารณสุข วางพวงมาลาถวายราชสักการะ และถวายสดุดีสมเด็จพระมหิตลาธิเบศร อดุลยเดชวิกรม พระบรมราชชนก พร้อมจัดกิจกรรมบริการประชาชน สืบสานงานสาธารณสุขตามรอยพระบิดาแห่งการแพทย์แผนปัจจุบันของไทย เนื่องในวันมหิดล
วันนี้ (24 กันยายน 2562) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์สุขุม  กาญจนพิมาย ปลัดกระทรวงสาธารณสุข นำผู้บริหาร ข้าราชการ เจ้าหน้าที่กระทรวงสาธารณสุข รวมทั้งผู้แทนหน่วยงาน มูลนิธิ สมาคม องค์กรต่างๆ วางพวงมาลาถวายราชสักการะพระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี และกล่าวถวายสดุดี เนื่องในวันมหิดล ซึ่งเป็นวันคล้ายวันสวรรคตของสมเด็จพระมหิตลาธิเบศร อดุลยเดชวิกรม พระบรมราชชนก ตรงกับวันที่ 24 กันยายนทุกปี
นายอนุทินกล่าวว่า  กระทรวงสาธารณสุข ได้จัดพิธีวางพวงมาลาถวายราชสักการะ ณ พระราชานุสาวรีย์ สมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี อยู่บนแท่นฐานเดียวกัน ในวันมหิดล 24 กันยายนของทุกปี เพื่อรำลึกถึงพระมหากรุณาธิคุณของทั้งสองพระองค์ที่ทรงมีคุณูปการต่อประเทศชาติ ในฐานะ “พระบิดาแห่งการแพทย์แผนปัจจุบันของไทย” และพระมารดาแห่งการสาธารณสุขไทย ทรงพัฒนาการเรียนการสอน การผลิตแพทย์ อันเป็นการวางรากฐานแก่วงการแพทย์และการสาธารณสุขของไทย ให้เจริญก้าวหน้าทัดเทียมอารยประเทศมาโดยตลอดพระชนม์ชีพ
ในปีนี้หน่วยงานในกระทรวงสาธารณสุขในส่วนกลาง พร้อมใจจัดกิจกรรมบริการประชาชน สืบสานงานสาธารณสุขตามรอย “พระบิดาแห่งการแพทย์แผนปัจจุบันของและพระมารดาแห่งการสาธารณสุขไทย เพื่อถวายเป็นพระราชกุศลแด่พระองค์ท่าน อาทิ ตรวจวัดสายตา ตรวจวัดคลื่นหัวใจ/ความดันโลหิต วัดองค์ประกอบร่างกายและประเมินภาวะโภชนาการ ฉีดวัคซีนป้องกันไข้หวัดใหญ่ วัคซีนป้องกันโรคคอตีบและบาดทะยัก วัคซีนป้องกันโรคหัด-หัดเยอรมันเด็กอายุ 7-12 ปี วัคซีนป้องกันโรคหัด-คางทูม-หัดเยอรมันเด็กอายุ 1 ปี – น้อยกว่า 7 ปี ตรวจรักษาโรคข้อเข่าเสื่อมด้วยศาสตร์การแพทย์แผนไทย ตรวจรักษากับแพทย์แผนจีน ตรวจเช็คเครื่องวัดความดันโลหิต ประเมินความเครียด พร้อมเปิดจำหน่ายแสตมป์ที่ระลึกเนื่องในโอกาส 100 ปีการสาธารณสุขไทย  นอกจากนี้ ยังมีนิทรรศการเฉลิมพระเกียรติ นิทรรศการให้ความรู้ด้านสุขภาพ เช่น โรคหลอดเลือดสมอง การดูแลสุขภาพจิต กัญชาทางการแพทย์แผนไทย เป็นต้น ให้บริการประชาชนฟรี ตั้งแต่เวลา 8.00 น.- 15.00 น.
ที่ตึกสำนักงานปลัดกระทรวงสาธารณสุข จ.นนทบุรี
*********************************************  24 กันยายน 2562

ที่มา : https://www.thaigov.go.th/news/contents/details/23357
