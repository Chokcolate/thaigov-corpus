รัฐบาลไทย-ข่าวทำเนียบรัฐบาล-นายกรัฐมนตรีร่วมเป็นเกียรติ เนื่องในโอกาสวันสถาปนากองทัพภาคที่ 1 ครบรอบปีที่ 110

วันจันทร์ที่ 13 มกราคม 2563
นายกรัฐมนตรีร่วมเป็นเกียรติ เนื่องในโอกาสวันสถาปนากองทัพภาคที่ 1 ครบรอบปีที่ 110
นายกรัฐมนตรีร่วมเป็นเกียรติเนื่องในโอกาสวันสถาปนากองทัพภาคที่ 1 ครบรอบปีที่ 110 เพื่อเป็นการน้อมรำลึกในพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัว ที่ทรงพระกรุณาโปรดเกล้าโปรดกระหม่อมจัดตั้งกองทัพภาคที่ 1
วันนี้ (13 มกราคม 2563) เวลา 07.30 น. ณ กองบัญชาการกองทัพภาคที่ 1 ถนนราชดำเนินนอก เขตดุสิต กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเจริญพระพุทธมนต์ ร่วมเป็นเกียรติเนื่องในโอกาสวันสถาปนากองทัพภาคที่ 1 ครบรอบ 110 ปี พร้อมด้วย พลเอกอนุพงษ์ เผ่าจินดา รัฐมนตรีว่าการกระทรวงมหาดไทย โดยมี พลโท ธรรมนูญ วิถี แม่ทัพภาคที่ 1 และคณะให้การต้อนรับ
เมื่อนายกรัฐมนตรีเดินทางถึงบริเวณกองบัญชาการกองทัพภาคที่ 1 ได้ขึ้นแท่นรับความเคารพจากแถวทหารต้อนรับ หมู่ธงเกียรติยศวงดุริยางค์บรรเลงเพลงฯ จากนั้น นายกรัฐมนตรีวางพานพุ่มดอกไม้สด ถวายความเคารพพระบรมราชานุเสาวรีย์ รัชกาลที่ 6 ต่อจากนั้น นายกรัฐมนตรีเข้าสู่ห้องพิธีสงฆ์ ณ ห้องอเนกประสงค์ กองบัญชาการกองทัพภาคที่ 1 พระสงฆ์ 10 รูป เข้าประจำที่บนอาสนสงฆ์ นายกรัฐมนตรีจุดธูปเทียนบูชาพระรัตนตรัย และเครื่องทองน้อย พระสงฆ์ให้ศีล
จบแล้วนายกรัฐมนตรี ทอดผ้าไตรบังสุกุล จำนวน 10 ผืน พระสงฆ์สดับปกรณ์ นายกรัฐมนตรีกรวดน้ำและรับพร พระสงฆ์เจริญพระพุทธมนต์ นายกรัฐมนตรีจุดเทียนที่ขันน้ำมนต์ และถวายขันน้ำมนต์ พระสงฆ์เจริญพระพุทธมนต์จบ นายกรัฐมนตรีถวายจตุปัจจัยไทยธรรมแด่พระสงฆ์ กรวดน้ำและรับพร จบพิธีสงฆ์ ต่อจากนั้น นายกรัฐมนตรี ลงนามในสมุดเยี่ยม ณ ห้องเกียรติยศ กองทัพภาคที่ 1 แล้วขึ้นแท่นรับการเคารพจากแถวทหารต้อนรับและหมู่ธงเกียรติยศ ด้านหน้าอาคาร กองบัญชาการกองทัพภาคที่ 1 เป็นอันเสร็จพิธี
----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25732
