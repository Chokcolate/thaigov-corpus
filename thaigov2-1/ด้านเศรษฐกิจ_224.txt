รัฐบาลไทย-ข่าวทำเนียบรัฐบาล-“สคร. จัดเก็บเงินนำส่งรายได้แผ่นดิน จากรัฐวิสาหกิจ 10 เดือนปีงบประมาณ 62 สูงกว่าเป้าหมาย 10%”

วันศุกร์ที่ 23 สิงหาคม 2562
“สคร. จัดเก็บเงินนำส่งรายได้แผ่นดิน จากรัฐวิสาหกิจ 10 เดือนปีงบประมาณ 62 สูงกว่าเป้าหมาย 10%”
สคร.จัดเก็บเงินนำส่งรายได้แผ่นดินจากรัฐวิสาหกิจ 10 เดือน ของปีงบประมาณ 2562 (ต.ค.2561 – ก.ค.2562) จำนวน 161,677 ล้านบาท สูงกว่าเป้าหมายร้อยละ 10 จากเป้าหมายรายได้นำส่งสะสม จำนวน 146,784 ล้านบาท โดยเป้าหมายนำส่งทั้งปีอยู่ที่จำนวน 168,000 ล้านบาท
สำนักงานคณะกรรมการนโยบายรัฐวิสาหกิจ (สคร.) จัดเก็บเงินนำส่งรายได้แผ่นดินจากรัฐวิสาหกิจ 10 เดือน ของปีงบประมาณ 2562 (เดือนตุลาคม 2561 – เดือนกรกฎาคม 2562) จำนวน 161,677 ล้านบาท สูงกว่าเป้าหมายร้อยละ 10 จากเป้าหมายรายได้นำส่งสะสม จำนวน 146,784 ล้านบาท โดยเป้าหมายนำส่งทั้งปีอยู่ที่จำนวน 168,000 ล้านบาท
นายประภาศ คงเอียด ผู้อำนวยการ สคร. เปิดเผยถึงการจัดเก็บเงินนำส่งรายได้แผ่นดินของรัฐวิสาหกิจในช่วง 10 เดือนของปีงบประมาณ 2562 พบว่า ภาพรวมของรัฐวิสาหกิจมีผลประกอบการจากกำไรสุทธิดีขึ้นทำให้สามารถนำส่งรายได้สูงกว่าเป้าหมาย โดยสำนักงานสลากกินแบ่งรัฐบาลมีการนำส่งรายได้สูงสุด เนื่องจากพฤติกรรมของผู้บริโภคยังมีความต้องการซื้อสลากกินแบ่งรัฐบาล ส่วนรัฐวิสาหกิจกลุ่มพลังงาน ได้แก่ บริษัท ปตท. จำกัด (มหาชน) การไฟฟ้าฝ่ายผลิตแห่งประเทศไทย และการไฟฟ้าส่วนภูมิภาค มีการนำส่งรายได้ที่สูง เนื่องจากภาคครัวเรือนและภาคอุตสาหกรรมมีความต้องการใช้พลังงานเพิ่มขึ้นตามการเจริญเติบโตทางเศรษฐกิจ อีกทั้งรัฐวิสาหกิจกลุ่มสถาบันการเงินได้มีการพัฒนาผลิตภัณฑ์และบริการเพื่อตอบสนองความต้องการใช้บริการทางการเงินที่หลากหลายของลูกค้าในยุคดิจิทัล นอกจากนี้ รัฐวิสาหกิจยังมีการนำนวัตกรรมและเทคโนโลยีที่ทันสมัยมาเพิ่มประสิทธิภาพในกระบวนการทำงานอีกด้วย
สำหรับรัฐวิสาหกิจที่นำส่งรายได้แผ่นดินสะสมสูงสุด 5 อันดับแรก ในช่วง 10 เดือนของปีงบประมาณ 2562 (เดือนตุลาคม 2561 - เดือนกรกฎาคม 2562) ประกอบด้วย
รัฐวิสาหกิจ                                 รายได้นำส่ง (ล้านบาท)
1.สำนักงานสลากกินแบ่งรัฐบาล                        37,058
2.บริษัท ปตท. จำกัด (มหาชน)                        29,198
3.การไฟฟ้าฝ่ายผลิตแห่งประเทศไทย      18,924
4.ธนาคารออมสิน                                          16,538
5.การไฟฟ้าส่วนภูมิภาค                        10,903
6.อื่นๆ                                                            49,056
รวมทั้งหมด                      161,677
ผู้อำนวยการ สคร. กล่าวสรุปว่า สำหรับปีงบประมาณ 2562 สคร. คาดว่าจะสามารถจัดเก็บเงินนำส่งรายได้แผ่นดินของรัฐวิสาหกิจเป็นไปตามเป้าหมายทั้งปีที่จำนวน 168,000 ล้านบาท ซึ่งจะมีส่วนช่วยให้รัฐบาลมีเสถียรภาพและความมั่นคงทางการคลัง เกิดการพัฒนาทางเศรษฐกิจของประเทศอย่างยั่งยืน

ที่มา : https://www.thaigov.go.th/news/contents/details/22460
