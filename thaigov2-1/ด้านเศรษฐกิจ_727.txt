รัฐบาลไทย-ข่าวทำเนียบรัฐบาล-ออมสิน เปิดตัว บัตรออมสิน เดบิต “GSBxBNK48”

วันพฤหัสบดีที่ 31 ตุลาคม 2562
ออมสิน เปิดตัว บัตรออมสิน เดบิต “GSBxBNK48”
ธนาคารออมสินเปิดตัวบัตรออมสิน เดบิต “GSBxBNK48” ครั้งแรกที่นำ 6 ศิลปิน BNK48 ไอดอลสาวชื่อดัง มาเป็นพรีเซ็นเตอร์ลายหน้าบัตร 12 ลาย เจาะกลุ่มเป้าหมายแฟนคลับ BNK48 หรือลูกค้าทั่วไป พร้อมสร้างประสบการณ์ใหม่ๆ และมอบสิทธิพิเศษมากมาย
นายอิสระ วงศ์รุ่ง รองผู้อำนวยการธนาคารออมสิน กลุ่มลูกค้าบุคคล เปิดเผยว่า ธนาคารฯ ใช้กลยุทธ์ Music Strategy เพื่อเอาใจคนรุ่นใหม่ และเข้าถึงลูกค้าผ่านเสียงเพลง โดยจัดกิจกรรมสร้างความสัมพันธ์และเปิดประสบการณ์ใหม่ให้กับลูกค้า ด้วยการออกผลิตภัณฑ์บัตรเดบิต GSB GEN CARD ที่ตรงใจกลุ่มเป้าหมายแต่ละกลุ่ม โดยในปีนี้ธนาคารได้ออกบัตรออมสิน เดบิต GSBxSBFIVE ลายหน้าบัตรศิลปิน SBFIVE และยังมีลายพิเศษใหม่ๆออกมาอย่างต่อเนื่อง ล่าสุดได้เปิดตัวบัตรออมสิน เดบิต GSBxBNK48 โดยมีรูปแบบหน้าบัตรเป็นภาพศิลปิน BNK48 พร้อมเปิดตัวพรีเซ็นเตอร์ ทั้ง 6 คน ได้แก่ ออม, เฌอปราง, โมบายล์, ปัญ, วี และ จูเน่ ไอดอลสาวชื่อดัง ที่มีภาพลักษณ์สดใส ซึ่งกำลังได้รับความนิยมและมีอิทธิพลต่อกลุ่มนักเรียนนักศึกษาไปจนถึงวัยทำงาน สะท้อนภาพลักษณ์ Digital Banking ของธนาคารที่มีความทันสมัย และมีการพัฒนารูปแบบของการให้บริการด้วยนวัตกรรมทางเทคโนโลยีใหม่ๆ อีกทั้งยังเป็นการรองรับลูกค้าที่ชื่นชอบกลุ่มศิลปิน BNK48 หรือลูกค้าทั่วไปด้วย
สำหรับบัตรออมสินเดบิต GSBxBNK48 มีทั้งหมด 2 ประเภท คือ บัตรออมสิน เดบิต GSBxBNK48 Limited เปิดจำหน่ายไปแล้วตั้งแต่วันที่ 2 สิงหาคม 2562 ที่ผ่านมา มีทั้งหมด 6 ลาย ซึ่งจะเป็นภาพศิลปิน BNK48 แบบภาพกลุ่มให้ได้เลือกสะสม โดยลูกค้าจะได้รับของพรีเมียมจากการสมัครบัตร 3 ชิ้น ได้แก่ Sculpture 3D GSBxBNK48 Limited Edition จำนวน 1 ชิ้น, สมุดสะสมบัตรภาพออมสิน GSBxBNK48 1 เล่ม และบัตรภาพออมสิน GSBxBNK48 อีก 1 ใบ ส่วนบัตรออมสิน เดบิต GSBxBNK48 ที่จำหน่ายพร้อมกันทั่วประเทศในวันที่ 29 ตุลาคม 2562 มีด้วยกัน 6 ลาย เป็นภาพศิลปิน BNK48 แบบภาพเดี่ยว โดยลูกค้าที่สมัครบัตรดังกล่าวภายในงานเปิดตัว จะได้รับของพรีเมียมเป็นบัตรภาพออมสิน GSBxBNK48 จำนวน 3 ใบ อีกทั้งยังได้รับสิทธิพิเศษต่างๆจำนวนมาก ได้แก่ ส่วนลด 10% ค่าอาหารและเครื่องดื่ม ที่ BNK48 Cafe (เฉพาะสาขาที่ร่วมรายการ), ส่วนลด 25% เมื่อซื้อแพ็กเกจรายปี ชม Live Theater บน BNK48 Application และซื้อบัตรชมภาพยนตร์ ราคา 99 บาท ในเครือ SF Cinema และ Major Group
นอกจากนี้ภายในงานมีกิจกรรมพิเศษให้กับแฟนคลับของ BNK48 จำนวน 250 คนแรก ที่มีบัตรออมสิน เดบิต GSBxBNK48 ได้รับสิทธิ์เข้าร่วมงานแบบใกล้ชิด พร้อมรับเข็มกลัดรุ่นพิเศษที่ทำมาเฉพาะงานนี้ รวมทั้งมีสิทธิ์ลุ้นรางวัลลักกี้ดรอว์อีกด้วย ปิดท้ายงานนี้กับมินิคอนเสิร์ตและโชว์สุดพิเศษจากศิลปินชื่อดัง BNK48
สอบถามข้อมูลเพิ่มเติม สามารถติดตามได้ตามสื่อประชาสัมพันธ์ของธนาคารออมสินทุกช่องทาง ได้แก่ Website : www.gsb.or.th, Line Official, Facebook : GSB Society หรือสอบถามรายละเอียดเพิ่มเติมได้ที่ Call Center โทร. 1115

ที่มา : https://www.thaigov.go.th/news/contents/details/24177
