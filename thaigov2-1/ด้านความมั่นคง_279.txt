รัฐบาลไทย-ข่าวทำเนียบรัฐบาล-การประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ ๓/๒๕๖๒

วันจันทร์ที่ 21 ตุลาคม 2562
การประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ ๓/๒๕๖๒
บิ๊กปัอม พลเอก ประวิตรฯ สั่ง ทส ชู แก่งกระจาน เมืองโบราณศรีเทพ กลุ่มเทวสถานปราสาทพนมรุ้ง ปราสาทเมืองต่ำ และปราสาทปลายบัด เตรียมเสนอเป็นมรดกโลก
การประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ ๓/๒๕๖๒
บิ๊กปัอม พลเอก ประวิตรฯ สั่ง ทส ชู แก่งกระจาน เมืองโบราณศรีเทพ กลุ่มเทวสถานปราสาทพนมรุ้ง ปราสาทเมืองต่ำ และปราสาทปลายบัด เตรียมเสนอเป็นมรดกโลก
วันที่ ๒๑ ตุลาคม ๒๕๖๒ เวลา ๑๐.๐๐ น. ณ ห้องประชุมอารีย์สัมพันธ์ กรมส่งเสริมคุณภาพสิ่งแวดล้อม พลเอก ประวิตร  วงษ์สุวรรณ  รองนายกรัฐมนตรี ได้เป็นประธานการประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ ๓/๒๕๖๒ โดย นายวราวุธ  ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม และหน่วยงานที่เกี่ยวข้องเข้าร่วมการประชุม เพื่อรับทราบและพิจารณาแนวทางการดำเนินงานร่วมกัน ที่ประชุมรับทราบผลการประชุมคณะกรรมการมรดกโลกสมัยสามัญ ครั้งที่ ๔๓ (43rd Session of the World Heritage Committee) ในระหว่างวันที่ ๓๐ มิถุนายน – ๑๐ กรกฎาคม ๒๕๖๒ ณ กรุงบากู สาธารณรัฐอาเซอร์ไบจาน ที่มีวาระการประชุมที่สำคัญ คือ
1) การบรรจุแหล่งมรดกทางวัฒนธรรม จำนวน ๒ แหล่ง คือ เมืองโบราณศรีเทพ และกลุ่มเทวสถานปราสาทพนมรุ้ง ปราสาทเมืองต่ำ และปราสาทปลายบัด ในบัญชีรายชื่อเบื้องต้น (Tentative List) ของศูนย์มรดกโลก ซึ่งที่ประชุมมีมติเห็นชอบตามที่ราชอาณาจักรไทยนำเสนอ โดยในลำดับถัดไปราชอาณาจักรไทยจะต้องดำเนินการจัดทำเอกสารการนำเสนอแหล่งมรดกทางวัฒนธรรมทั้ง ๒ แหล่ง ต่อคณะกรรมการมรดกโลก เพื่อพิจารณาขอรับการขึ้นทะเบียนเป็นแหล่งมรดกโลก ต่อไป
2) การพิจารณาการนำเสนอพื้นที่กลุ่มป่าแก่งกระจานเป็นมรดกโลก ที่ประชุมมีมติให้ส่งกลับเอกสารการนำเสนอให้ราชอาณาจักรไทยดำเนินการในเรื่องต่าง ๆ ก่อนส่งกลับให้คณะกรรมการมรดกโลกพิจารณาคำขอรับการขึ้นทะเบียนเป็นมรดกโลกอีกครั้ง ที่ประชุมรับทราบรายงานความคืบหน้าการดำเนินการณรงค์ขอรับการสนับสนุนในการสมัครเข้ารับการคัดเลือกเป็นกรรมการมรดกโลก วาระปี พ.ศ. ๒๕๖๒ – ๒๕๖๖ ของราชอาณาจักรไทย ที่จะมีการคัดเลือกในการประชุมสมัชชารัฐภาคีแห่งอนุสัญญาคุ้มครองมรดกโลกสมัยสามัญ ครั้งที่ ๒๒ ในระหว่างวันที่ ๒๗ – ๒๘ พฤศจิกายน ๒๕๖๒ ณ กรุงปารีส สาธารณรัฐฝรั่งเศส ซึ่งราชอาณาจักรไทยเคยได้เข้าร่วมเป็นกรรมการมรดกโลกมาแล้ว จำนวน ๓ วาระ
ที่ประชุมได้พิจารณาร่างรายงานสถานภาพการอนุรักษ์พื้นที่กลุ่มป่าดงพญาเย็น – เขาใหญ่ ที่ราชอาณาจักรไทยจะต้องจัดส่งต่อคณะกรรมการมรดกโลกเพื่อพิจารณาถึงความก้าวหน้าในการดำเนินงานเพื่อปกป้องและคุ้มครองพื้นที่กลุ่มป่าดงพญาเย็น – เขาใหญ่ ไม่ให้เสื่อมคุณค่าความสำคัญจนนำไปสู่การขึ้นทะเบียนเป็นแหล่งมรดกโลกในภาวะอันตราย และมีมติเห็นชอบ รวมทั้ง ได้พิจารณาแนวทางในการดำเนินงานเพื่อผลักดันแหล่งมรดกทางวัฒนธรรมและทางธรรมชาติของราชอาณาจักรไทย เป็นมรดกโลก ตามที่สำนักงานนโยบายและแผนทรัพยากรธรรมชาติและสิ่งแวดล้อม กระทรวงทรัพยากรธรรมชาติและสิ่งแวดล้อม นำเสนอ และมีมติเห็นชอบให้แต่งตั้ง
1) คณะอนุกรรมการเพื่อขับเคลื่อนการนำเสนอพื้นที่กลุ่มป่าแก่งกระจานเป็นมรดกโลก
2) คณะทำงานเพื่อขับเคลื่อนการนำเสนอแหล่งมรดกทางวัฒนธรรมเพื่อขอขึ้นทะเบียนเป็นมรดกโลก  เพื่อผลักดันการนำเสนอเมืองโบราณศรีเทพ  และกลุ่มเทวสถานปราสาทพนมรุ้ง ปราสาทเมืองต่ำ  และปราสาทปลายบัด  เป็นแหล่งมรดกโลก
ทั้งนี้ การนำเสนอแหล่งมรดกทางวัฒนธรรม หรือแหล่งมรดกทางธรรมชาติ เพื่อขอขึ้นทะเบียนเป็นแหล่งมรดกโลก นอกจากจะเป็นการสร้างความภาคภูมิใจ ความรัก และความหวงแหนต่อแหล่งมรดกของท้องถิ่นนั้น ๆ แล้ว ยังทำให้ต่างชาติรู้จักและสนใจแหล่งท่องเที่ยวของไทยในฐานะที่เป็นมรดกโลกเพิ่มมากขึ้น เป็นการดึงดูดนักท่องเที่ยว ก่อให้เกิดประโยชน์ต่อเศรษฐกิจของชุมชนโดยรอบแหล่งมรดกโลกและพื้นที่ต่อเนื่อง ทั้งโดยทางตรงและทางอ้อมจากการใช้จ่ายของนักท่องเที่ยว และการจ้างงานในรูปแบบต่าง ๆ รวมทั้งยังเป็นการช่วยสร้างพันธมิตรและเครือข่ายเพื่อการปกป้อง คุ้มครอง และดูแลแหล่งร่วมกับชุมชนท้องถิ่นและหน่วยงานภาคต่าง ๆ ทั้งในประเทศและต่างประเทศเพื่อให้คงอยู่สืบไปและส่งต่อให้กับอนุชนรุ่นหลังต่อไป

ที่มา : https://www.thaigov.go.th/news/contents/details/23956
