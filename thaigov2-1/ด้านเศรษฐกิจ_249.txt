รัฐบาลไทย-ข่าวทำเนียบรัฐบาล-รัฐมนตรีฯ สุริยะ ร่วมเป็นวิทยากรกิตติมศักดิ์บรรยายพิเศษ "ยุทธศาสตร์เศรษฐกิจไทย ภายใต้รัฐบาลผสม"

วันอังคารที่ 27 สิงหาคม 2562
รัฐมนตรีฯ สุริยะ ร่วมเป็นวิทยากรกิตติมศักดิ์บรรยายพิเศษ "ยุทธศาสตร์เศรษฐกิจไทย ภายใต้รัฐบาลผสม"
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ร่วมเป็นวิทยากรกิตติมศักดิ์ บรรยายพิเศษงาน Dinner Talk ภายใต้หัวข้อ ยุทธศาสตร์เศรษฐกิจไทย ภายใต้รัฐบาลผสม ณ สโมสรทหารบก
วันที่ 26 สิงหาคม 2562 เวลา 19.00 น. นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ร่วมเป็นวิทยากรกิตติมศักดิ์ บรรยายพิเศษงาน Dinner Talk ภายใต้หัวข้อ ยุทธศาสตร์เศรษฐกิจไทย ภายใต้รัฐบาลผสม จัดโดย สมาคมผู้สื่อข่าวเศรษฐกิจ โดยมี นางสาวสุธารัตน์ เกษร นายกสมาคมผู้สื่อข่าวเศรษฐกิจ ให้การต้อนรับ    ณ สโมสรทหารบก
รัฐมนตรีฯ สุริยะ กล่าวว่า กลไกสำคัญในการขับเคลื่อนอุตสาหกรรมของประเทศไทย ต้องได้รับความร่วมมือจากทุกภาคส่วน เพื่อให้เกิดการยกระดับผลิตภาพการผลิต ควบคู่ไปกับการกระจายรายได้ไปสู่เศรษฐกิจฐานราก และเป็นมิตรกับสิ่งแวดล้อม รวมทั้งเร่งขับเคลื่อนนโยบายให้เกิดผลในทางปฏิบัติอย่างเป็นรูปธรรมในทุกมิติ ทุกสาขา ทุกระดับ และทุกพื้นที่ทั่วประเทศ ภายใต้นโยบาย "5 เครื่องยนต์ขับเคลื่อนการพัฒนาอุตสาหกรรมที่สำคัญ ได้แก่ เครื่องยนต์แรก คือ การพัฒนาอุตสาหกรรมแห่งอนาคต (S-Curve) เพื่อให้เกิดอุตสาหกรรมใหม่ขึ้นในประเทศ เช่น อุตสาหกรรมรถยนต์ที่ขับเคลื่อนด้วยพลังงานไฟฟ้า (EV) เครื่องยนต์ที่ 2 คือ การยกระดับผู้ประกอบการ SMEs และ Startup ให้เติบโตและเข้มแข็งด้วยการยกระดับมาตรฐานผลิตภัณฑ์ เครื่องยนต์ที่ 3 คือ การพัฒนาอุตสาหกรรมเชิงพื้นที่ (Special Economic Zone) เพื่อยึดโยงการพัฒนาอุตสาหกรรมกับศักยภาพเชิงพื้นที่และกระจายรายได้ไปสู่ภูมิภาค โดยการขับเคลื่อนการพัฒนาเขตพัฒนาพิเศษภาคตะวันออก หรือ EEC และเขตเศรษฐกิจพิเศษชายแดน หรือ SEZ เครื่องยนต์ที่ 4 คือ การส่งเสริมการประกอบการที่เป็นมิตรต่อสังคมและสิ่งแวดล้อม (Social and Environment) โดยมุ่งเน้นปรับปรุงประสิทธิภาพการผลิตของสถานประกอบการผ่านโครงการ Factory 4.0 ยกระดับสถานประกอบการสู่การเป็นอุตสาหกรรมสีเขียว (Green Industry) และส่งเสริมการพัฒนาอุตสาหกรรมตามแนวคิดเศรษฐกิจหมุนเวียน (Circular Economy) และเครื่องยนต์ที่ 5 เครื่องยนต์สุดท้ายที่มีความสำคัญเป็นอย่างมาก คือ การปฏิรูปกระทรวงอุตสาหกรรมไปสู่ Smart Government โดยการเร่งนำระบบดิจิทัลมาใช้ในการบริการและปฏิบัติงานของกระทรวงอุตสาหกรรมในทุกมิติ เช่น ระบบการยื่นขอใบอนุญาตออนไลน์ ซึ่งการปฏิรูปนี้จะเกิดขึ้นทั่วประเทศภายในปีนี้

ที่มา : https://www.thaigov.go.th/news/contents/details/22535
