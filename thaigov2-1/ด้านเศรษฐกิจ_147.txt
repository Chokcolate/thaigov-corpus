รัฐบาลไทย-ข่าวทำเนียบรัฐบาล-เลขานุการรัฐมนตรีว่าการกระทรวงเกษตรและสหกรณ์ ชี้แจงข้อเรียกร้องกลุ่มสหพันธ์เกษตรกรแห่งประเทศไทย

วันอังคารที่ 13 สิงหาคม 2562
เลขานุการรัฐมนตรีว่าการกระทรวงเกษตรและสหกรณ์ ชี้แจงข้อเรียกร้องกลุ่มสหพันธ์เกษตรกรแห่งประเทศไทย
เลขานุการรัฐมนตรีว่าการกระทรวงเกษตรและสหกรณ์ ชี้แจงข้อเรียกร้องกลุ่มสหพันธ์เกษตรกรแห่งประเทศไทย
นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ เปิดเผยภายหลังหารือร่วมกับกลุ่มสหพันธ์เกษตรกรแห่งประเทศไทย โดยมีนายสุธัญญ์ ฤทธิขาบ ผู้อำนวยการสำนักบริหารกองทุนเพื่อช่วยเหลือเกษตรและรับเรื่องร้องเรียน และนายฐานเอก สุระคำแหง หัวหน้ากองทุนฟื้นฟูและพัฒนาเกษตรกร จ.นครปฐม เข้าร่วม ณ กระทรวงเกษตรและสหกรณ์ โดยมีการชี้แจงตามข้อเรียกร้อง คือ
1) กรณีการแก้ไขพระราชบัญญัติกองทุนฟื้นฟูและพัฒนาเกษตรกร จำนวน 3 มาตรา รัฐมนตรีว่าการกระทรวงเกษตรและสหกรณ์ได้นำเรียนรองนายกรัฐมนตรี (นายวิษณุ เครืองาม) สั่งการให้สำนักงานคณะกรรมการกฤษฎีกาพิจารณาและได้ให้ความเห็นชอบร่างกฎหมายดังกล่าวเรียบร้อยแล้ว และจะได้นำเรียนนายกรัฐมนตรีเพื่อเสนอต่อ
สภาผู้แทนราษฎรตราเป็นกฎหมายต่อไป
2) กรณีขอให้เร่งรัดแต่งตั้งคณะกรรมการบริหารกองทุนฯ ผู้แทนเกษตรกรจำนวน 20 คน และคณะกรรมการผู้ทรงคุณวุฒิ 11 คน นั้น รัฐมนตรีว่าการกระทรวงเกษตรและสหกรณ์จะพิจารณาประเด็นดังกล่าวให้รอบคอบถูกต้องตามระเบียบกฎหมายที่เกี่ยวข้องก่อน โดยจะเร่งรัดดำเนินการ เพื่อให้มีคณะกรรมการกองทุนฟื้นฟูและพัฒนาเกษตรกรมาแก้ไขปัญหาหนี้สินให้แก่พี่น้องเกษตรกรโดยเร็วต่อไป
3) เมื่อวันที่ 8 สิงหาคม 2562 ที่ผ่านมา รัฐมนตรีว่าการกระทรวงเกษตรและสหกรณ์ พร้อมด้วยเลขานุการรัฐมนตรีว่าการกระทรวงเกษตรและสหกรณ์ และรองปลัดกระทรวงเกษตรและสหกรณ์ (นางสาวดุจเดือน ศศะนาวิน)
ได้เชิญผู้แทนสถาบันเจ้าหนี้และธนาคารรัฐ มาเจรจาขอความร่วมมือให้ชะลอการบังคับคดี จนถึงวันที่ 31 ธันวาคม 2562 ยกเว้นกรณีหนี้ที่จะหมดอายุความ ซึ่งเป็นไปตามข้อร้องเรียนของเกษตรกร
“พี่น้องเกษตรกรมีความพึงพอใจในการแก้ไขปัญหาของรัฐมนตรีว่าการกระทรวงเกษตรและสหกรณ์ โดยกระทรวงเกษตรและสหกรณ์จะแจ้งความคืบหน้าการดำเนินการเป็นระยะ โดยไม่ต้องให้พี่น้องเกษตรกรเดินทางมาติดตามทวงถามที่กระทรวง เพราะจะได้ไม่เป็นเป็นการสร้างความเดือนร้อนให้แก่เกษตรกร” นายธนา กล่าว
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th

ที่มา : https://www.thaigov.go.th/news/contents/details/22199
