รัฐบาลไทย-ข่าวทำเนียบรัฐบาล-นรม.- มท.1 ลงพื้นที่ตรวจเยี่ยมและให้กำลังใจผู้ประสบอุทกภัย จ.ยโสธร และ อุบลราชธานี

วันจันทร์ที่ 9 กันยายน 2562
นรม.- มท.1 ลงพื้นที่ตรวจเยี่ยมและให้กำลังใจผู้ประสบอุทกภัย จ.ยโสธร และ อุบลราชธานี
นรม.- มท.1 ลงพื้นที่ตรวจเยี่ยมและให้กำลังใจผู้ประสบอุทกภัย จ.ยโสธร และ อุบลราชธานี
วันนี้ (9 ก.ย. 62) เวลา 14.30 น. ที่ศูนย์ช่วยเหลือผู้ประสบอุทกภัย วัดกลางศรีไตรภูมิ อำเภอเมืองยโสธร จังหวัดยโสธร พลเอก ประยุทธ์ จันทร์โอชา นายกรัฐมนตรี พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย คณะรัฐมนตรี นายฉัตรชัย พรหมเลิศ ปลัดกระทรวงมหาดไทย และผู้บริหารระดับสูงของกระทรวงมหาดไทย ลงพื้นที่ติดตามการให้ความช่วยเหลือประชาชนผู้ประสบอุทกภัยในพื้นที่จังหวัดยโสธร โดยมี นายนิกร สุกใส ผู้ว่าราชการจังหวัดยโสธร พร้อมด้วยหัวหน้าส่วนราชการ นายอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และเจ้าหน้าที่ที่เกี่ยวข้องให้การต้อนรับ
นายนิกร สุกใส ผู้ว่าราชการจังหวัดยโสธร รายงานว่า จังหวัดยโสธรมีพื้นที่ประสบภัยจำนวน 9 อำเภอ 61 ตำบล 657 หมู่บ้าน 23,261 ครัวเรือน ผู้ประสบภัย 69,783 คน พื้นที่เกษตรได้รับผลกระทบและคาดว่าจะเสียหาย จำนวน 9 อำเภอ 60 ตำบล 615 หมู่บ้าน เกษตรกรประสบภัย 30,720 ราย พื้นที่ความเสียหายทั้งหมด 270,880 ไร่ แยกเป็น ข้าว 255,398 ไร่ พืชไร่ (มันสำปะหลัง ยางพารา พริก แตงโม กล้วย อ้อย) 15,482 ไร่  ด้านประมง จำนวน 6 อำเภอ 18 ตำบล เกษตรกร 159 ราย บ่อดินได้รับผลกระทบ จำนวน 189.75 ไร่  ด้านปศุสัตว์ เกษตรกรได้รับผลกระทบ 4 ราย สัตว์ตาย จำนวน 11 ตัว เกษตรกรได้รับผลกระทบ 773 ราย 4 อำเภอ 6 ตำบล 19 หมู่บ้าน 2,859 ตัว สิ่งสาธารณประโยชน์ ได้แก่ ถนน 38 สาย สะพาน 13 แห่ง วัด 3 แห่ง ฝาย 1 แห่ง โรงเรียน 50 แห่ง โรงพยาบาลส่งเสริมสุขภาพตำบล 6 แห่ง ซึ่งจังหวัดยโสธรได้จัดตั้งศูนย์บัญชาการณ์เหตุการณ์อุทกภัยและดินถล่ม พร้อมสั่งการส่วนราชการ หน่วยทหาร อำเภอ องค์กรปกครองส่วนท้องถิ่น เฝ้าระวังและติดตามสถานการณ์น้ำอย่างใกล้ชิดตลอด 24 ชั่วโมง และเตรียมความพร้อมรับสถานการณ์อุทกภัยทั้งด้านบุคลากรและเครื่องจักรกล/เครื่องมือสาธารณภัย เข้าช่วยเหลือประชาชนเมื่อเกิดสถานการณ์อุทกภัยโดยทันท่วงที และประชาสัมพันธ์แจ้งให้ประชาชนติดตามรับฟังการแจ้งข่าวสารของทางราชการ และระมัดระวังอันตรายจากสภาวะฝนตกหนักและฝนที่ตกสะสม ในด้านการให้ความช่วยเหลือ ได้จัดโรงครัวพระราชทาน ศูนย์รับบริจาคน้ำดื่ม และเครื่องอุปโภคบริโภค และลงพื้นที่ตรวจสอบพื้นที่ประสบอุทกภัย ตรวจเยี่ยมปลอบขวัญให้กำลังใจพร้อมมอบถุงยังชีพและน้ำดื่มให้แก่ผู้ประสบอุทกภัยอย่างต่อเนื่อง
จากนั้นในเวลา 16.30 น. นายกรัฐมนตรี พร้อมด้วยรัฐมนตรีว่าการกระทรวงมหาดไทย และคณะ เดินทางเข้าตรวจเยี่ยมและให้กำลังใจประชาชนผู้ประสบภัย ณ ศูนย์อำนวยการแก้ไขปัญหาอุทกภัยของเทศบาลตำบลบ้านกอก อำเภอเขื่องใน จังหวัดอุบลราชธานี โดยมี นายสฤษดิ์ วิฑูรย์ ผู้ว่าราชการจังหวัดอุบลราชธานี พร้อมด้วยหัวหน้าส่วนราชการ นายอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และเจ้าหน้าที่ที่เกี่ยวข้องให้การต้อนรับ
นายสฤษดิ์ วิฑูรย์ ผู้ว่าราชการจังหวัดอุบลราชธานี รายงานว่า จังหวัดอุบลราชธานีมีพื้นที่ประสบอุทกภัย 25 อำเภอ 129 ตำบล 826 หมู่บ้าน 24,974 ครัวเรือน ผู้ประสบภัย 8,470 คน มีพื้นที่ได้รับความเสียหาย ประกอบด้วย พื้นที่เกษตร 442,334 ไร่ ถนน 173 สาย ฝาย 3 แห่ง สะพาน 27 แห่ง วัด 19 แห่ง โรงเรียน 2 แห่ง สถานที่ราชการ 13 แห่ง และโรงพยาบาลส่งเสริมสุขภาพตำบล 3 แห่ง ซึ่งจังหวัดอุบลราชธานีได้จัดตั้งศูนย์พักพิงและศูนย์อพยพผู้ประสบภัย 7 อำเภอ รวม 25 ศูนย์ มีผู้ประสบภัยในศูนย์พักพิง 2,435 ครัวเรือน จำนวน 8,565 คน จัดโรงครัวพระราชทาน และเปิดศูนย์รับบริจาคช่วยเหลือผู้ประสบภัย ระดมเครื่องมือ อุปกรณ์ กำลังพลจากทุกหน่วยงานบริหารจัดการในการแก้ไขปัญหาและให้ความช่วยเหลือผู้ประสบภัย พร้อมลงพื้นที่ประสบภัยให้กำลังใจประชาชนผู้ประสบภัย และวิเคราะห์สถานการณ์ สภาพปัญหา และให้ความช่วยเหลือผู้ประสบภัยที่ได้รับความเดือดร้อน
โอกาสนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พบปะเยี่ยมเยียนประชาชนผู้ได้รับความเดือดร้อนจากอุทกภัย และตรวจเยี่ยมให้กำลังใจเจ้าหน้าที่ผู้ปฏิบัติงานทุกฝ่ายในการปฏิบัติงานให้เต็มกำลังความสามารถเพื่อให้สถานการณ์กลับสู่ภาวะปกติโดยเร็ว

ที่มา : https://www.thaigov.go.th/news/contents/details/22951
