รัฐบาลไทย-ข่าวทำเนียบรัฐบาล-นายกรัฐมนตรีเชิญชวนคนไทยร่วมทำความดี ลด ละ เลิกอบายมุขเนื่องในเทศกาลมาฆบูชา รณรงค์ใช้ธูปเทียนไร้ควันเพื่อลดปัญหาฝุ่นละออง PM 2.5

วันอังคารที่ 4 กุมภาพันธ์ 2563
นายกรัฐมนตรีเชิญชวนคนไทยร่วมทำความดี ลด ละ เลิกอบายมุขเนื่องในเทศกาลมาฆบูชา รณรงค์ใช้ธูปเทียนไร้ควันเพื่อลดปัญหาฝุ่นละออง PM 2.5
นายกรัฐมนตรีเชิญชวนคนไทยร่วมทำความดี ลด ละ เลิกอบายมุขเนื่องในเทศกาลมาฆบูชา รณรงค์ใช้ธูปเทียนไร้ควันเพื่อลดปัญหาฝุ่นละออง PM 2.5
วันนี้ (4 ก.พ. 63) ก่อนการประชุมคณะรัฐมนตรี ณ บริเวณด้านหลังตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการประชาสัมพันธ์จัดโดยสำนักงานพระพุทธศาสนาแห่งชาติ กระทรวงวัฒนธรรม กระทรวงดิจิทัลเพื่อเศรษฐกิจและสังคม และ กระทรวงเกษตรและสหกรณ์ ดังนี้
นายเทวัญ ลิปตพัลลภ รัฐมนตรีประจำสำนักนายกรัฐมนตรี ได้นำคณะเข้าพบนายกรัฐมนตรีเพื่อประชาสัมพันธ์การจัดงานสัปดาห์เผยแผ่พระพุทธศาสนา เนื่องในเทศกาลวันมาฆบูชา ประจำปี 2563 โดยสำนักงานพระพุทธศาสนาแห่งชาติ ได้มอบตราสัญลักษณ์วันมาฆบูชาแด่นายกรัฐมนตรี ด้วย นายกรัฐมนตรีได้เยี่ยมชมนิทรรศการ “มาฆะรักษ์โลก” ที่นำตัวอย่างผลิตภัณฑ์ต่าง ๆ จากเศษขยะ ตามโครงการ วัด ประชา รัฐ สร้างสุข และเชิญชวนให้ประชาชนเข้าวัด ทำบุญ ลด ละเลิก อบายมุข และร่วมพูดกับเด็กๆ ที่มาร่วมเชิญชวนทุกคนให้ทำความดีอย่างเป็นกันเองพร้อมให้ผู้ปกคองเลี้ยงดูบุตรหลานให้ดีเพื่อเติบโตเป็นอนาคตที่ดีแก่ประเทศไทยต่อไป
จากนั้น นายกรัฐมนตรีได้เยี่ยมชมนิทรรศการรณรงค์ประชาสัมพันธ์การจัดกิจกรรมส่งเสริมพระพุทธศาสนา เนื่องในเทศกาลมาฆบูชา 2563 ที่จะจัดขึ้นระหว่างวันที่ 6 – 8 ก.พ. 63 โดย        บูรณาการกิจกรรมสานสัมพันธ์อาเซียน ใน 16 จังหวัด ที่มีชายแดนติดกับประเทศเพื่อนบ้านและเชิญทูตานุทูตที่นับถือพระพุทธศาสนาร่วมพิธีทางพุทธศาสนาเนื่องในเทศกาลมาฆบูชา โอกาสนี้ นายอิทธิพล คุณปลื้ม รัฐมนตรีว่าการกระทรวงวัฒนธรรม นำเสนอโคมประทีปไร้ควัน ธูปเทียนไร้ควัน เพื่อช่วยลดค่าฝุ่นละออง PM 2.5 โดยมีคณะเยาวชนกล่าวคำขวัญเพื่อรณรงค์ให้คนไทยหันมาใช้ธูปเทียนไรควัน เพื่อลดมลพิษ สร้างอากาศที่ดี นายกรัฐมนตรียังย้ำให้ประชาชนสวมใส่หน้ากากอนามัยก่อนออกจากบ้านเสมอและช่วยกันลดการสร้างมลพิษในอากาศ พร้อมกำชับว่ารัฐบาลได้ดำเนินการแก้ไขปัญหาฝุ่นละอองอย่างเต็มที่ และขอความร่วมมือให้ประชาชนตรวจสอบข่าวสารที่ถูกต้อง
กระทรวงดิจิทัลเพื่อเศรษฐกิจและสังคมได้จัดนิทรรศการวิสาหกิจดิจิทัลเริ่มต้น (Digital Startup) เพื่อแสดงผลงานตัวอย่างด้านเทคโนโลยีสุขภาพ (HealthTech) แด่นายกรัฐมนตรี เพื่อยกระดับบริการทางการแพทย์และสาธารณสุขไทย ประกอบไปด้วย  ระบบใบสั่งยาอิเล็กทรอนิกส์ ซึ่งเป็นการเชื่อมโยงการให้บริการระหว่างโรงพยาบาลและร้านขายยา  แอปพลิเคชันเกมที่ผสมผสานการออกกำลังกาย เพื่อให้ผู้เล่นสนุกสนานกับการเล่นเกมและออกกำลังกายไปพร้อม ๆ กัน  แอปพลิเคชันอูก้า ที่สามารพูดคุยระบบวิดีโอคอลล์กับจิตแพทย์ได้โดยตรง และ  QueQ Hospital สำหรับจองคิวโรงพยาบาล คลินิก และศูนย์บริการทางสาธารณสุข โดยนายกรัฐมนตรีได้กล่าวชื่นชมผลงานที่ทั้งหมดที่ถูกพัฒนาว่ามีความสอดคล้องกับยุทธศาสตร์ชาติ 6 ข้อ ช่วยให้ประเทศไทยพัฒนาอย่างยั่งยืน และขอเชิญชวนคนไทยหันมาออกกำลังกายเพื่อสุขภาพที่ดีรวมถึงการดูแลสุขภาพจิตไม่ให้มีความเครียด
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ นางสาวมนัญญา ไทยเศรษฐ รัฐมนตรีช่วยว่าการกระทรวงเกษตรและสหกรณ์ และนายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ประชาสัมพันธ์กิจกรรม โครงการ “ปลูกเพื่อป(ล)อด ล้านต้น ลด PM2.5” ภายใต้โครงการ Green City by MOAC โดยมีจุดมุ่งหวังที่จะมอบต้นกล้า 1 ล้านต้น สร้างพื้นที่สีเขียวทั่วกรุงเทพฯ ในโอกาสนี้นายกรัฐมนตรีได้ทำการลงทะเบียนออนไลน์เพื่อรับต้นกล้าเป็นคนแรก พร้อมเชิญชวนประชาชนช่วยกันปลูกต้นไม้เพื่อดูดซับฝุ่นละอองมลพิษในอากาศ เช่น หากมีพื้นที่ว่างในบ้านก็สามารถมาลงทะเบียนเพื่อมารับต้นกล้าไปปลูกได้
ในตอนท้าย นายกรัฐมนตรีได้ยืนยันว่าโรงงานผลิตหน้ากากอนามัยนั้นได้ทำการผลิตเป็นจำนวนมาก และไม่มีปัญหาขาดแคลนแน่นอน พร้อมกับเน้นย้ำให้ประชาชนที่พบเจอร้านค้าที่ขายหน้ากากอนามัยราคาสูงเกินว่าสามารถโทรศัพท์แจ้งสายด่วนกรมการค้าภายใน 1569 เพื่อที่จะได้ดำเนินการต่อไป
.................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26271
