รัฐบาลไทย-ข่าวทำเนียบรัฐบาล-มหาดไทย จัดสัมมนาขับเคลื่อนกลไก กรอ.ระดับนโยบาย เน้นการเชื่อมโยง และบริหารงานเชิงพื้นที่แบบบูรณาการ เพื่อสร้างความเข้มแข็งเศรษฐกิจภูมิภาคยั่งยืน

วันอาทิตย์ที่ 22 กันยายน 2562
มหาดไทย จัดสัมมนาขับเคลื่อนกลไก กรอ.ระดับนโยบาย เน้นการเชื่อมโยง และบริหารงานเชิงพื้นที่แบบบูรณาการ เพื่อสร้างความเข้มแข็งเศรษฐกิจภูมิภาคยั่งยืน
มหาดไทย จัดสัมมนาขับเคลื่อนกลไก กรอ.ระดับนโยบายเน้นการเชื่อมโยง และบริหารงานเชิงพื้นที่แบบบูรณาการ เพื่อสร้างความเข้มแข็งเศรษฐกิจภูมิภาคยั่งยืน
วันที่ 20 ก.ย. 2562 เวลา 09.00 น. ที่ห้องแกรนด์ บอลรูม ชั้น 4 โรงแรมมิราเคิล แกรนด์ คอนเวนชั่น กรุงเทพมหานคร กระทรวงมหาดไทย จัดสัมมนา "การขับเคลื่อนการบูรณาการความร่วมมือภาครัฐและเอกชน เพื่อสร้างความเข้มแข็งทางเศรษฐกิจในส่วนภูมิภาค (ระดับนโยบาย)" จัดโดย สำนักพัฒนาและส่งเสริมการบริหารราชการจังหวัด (กรอ.) สำนักงานปลัดกระทรวงมหาดไทย โดยมีวัตถุประสงค์เพื่อสร้างความรู้ความเข้าใจให้กับหน่วยงานภาครัฐและภาคเอกชนที่เป็นกลไกการขับเคลื่อนงานด้านเศรษฐกิจในระดับพื้นที่ที่เกี่ยวข้องกับคณะกรรมการร่วมภาครัฐและเอกชนเพื่อการพัฒนาและแก้ไขปัญหาทางเศรษฐกิจ (กรอ.) ให้ได้รับทราบทิศทางและแนวทางการพัฒนาเศรษฐกิจของประเทศ ตลอดจนแนวนโยบายทางเศรษฐกิจของรัฐบาล เพื่อให้สามารถขับเคลื่อนไปสู่การปฏิบัติในพื้นที่ที่ชัดเจน เป็นรูปธรรม เกิดความต่อเนื่องและยั่งยืน โดยผู้เข้าร่วมสัมมนาฯ  ประกอบด้วย ผู้ว่าราชการจังหวัด ในฐานะประธานคณะกรรมการร่วมภาครัฐและเอกชนเพื่อการพัฒนาและแก้ไขปัญหาทางเศรษฐกิจ (กรอ.) จังหวัดและกลุ่มจังหวัด ประธานหอการค้าจังหวัด ประธานสภาอุตสาหกรรมจังหวัด ประธานสภาอุตสาหกรรมท่องเที่ยวจังหวัด ประธานชมรมธนาคารจังหวัด ประธานสภาเกษตรจังหวัด รวมทั้ง ผู้แทนกระทรวง/กรมที่เกี่ยวข้องกับการพัฒนาเศรษฐกิจ และองค์กรภาคเอกชนในส่วนกลางที่เกี่ยวข้อง รวมกว่า 600 คน
สำหรับการสัมมนาฯ ในวันนี้ กระทรวงมหาดไทย ในฐานะหน่วยงานหลักในการสนับสนุน กำกับ และติดตามการทำงานของกลไก กรอ. จังหวัด และกลุ่มจังหวัด ในการดำเนินงานขับเคลื่อนการพัฒนาเศรษฐกิจระดับพื้นที่ (Area-Based) ที่จะนำนโยบายภาครัฐส่วนกลางมาปฏิบัติให้เกิดผลเป็นรูปธรรม โดยมุ่งเน้นการพัฒนาตามความต้องการของผู้มีส่วนได้เสียในระดับพื้นที่ และเป็นไปตามทิศทางการพัฒนาประเทศตามแผนพัฒนาเศรษฐกิจและสังคมแห่งชาติ ฉบับที่ 12 เช่น การปรับเปลี่ยนจากการเกษตรแบบดั้งเดิม (Traditional Farming) ไปสู่การเกษตรสมัยใหม่ที่เน้นการบริหารจัดการและเทคโนโลยี (Smart Farmer) ให้เป็นเกษตรกรแบบเป็นผู้ประกอบการ (Entrepreneur) การเป็น Smart Enterprises และ Startups ที่มีศักยภาพสูง การปรับเปลี่ยนจาก Traditional Services ซึ่งมีการสร้างมูลค่าค่อนข้างต่ำไปสู่ High Value Services หรือการปรับเปลี่ยนจากแรงงานทักษะต่ำไปสู่แรงงานที่มีความรู้ความเชี่ยวชาญและทักษะสูง (High Skill Value) นั้น ซึ่งจำเป็นต้องอาศัยองค์ความรู้ นวัตกรรม เทคโนโลยี และแนวทางการขับเคลื่อนที่สอดรับกับอัตลักษณ์ของพื้นที่ ชุมชน และสังคมความเป็นอยู่ของประชาชน เพื่อให้มีการเติบโตอย่างมีคุณภาพและยั่งยืน สอดรับนโยบาย Thailand 4.0 "มั่นคง มั่งคั่ง และยั่งยืน"
ดังนั้น เพื่อเป็นการสนับสนุนการพัฒนาและประสานการขับเคลื่อนการทำงานของกลไก กรอ.ในระดับนโยบาย กระทรวงมหาดไทย จึงได้จัดสัมมนาฯ มีการบรรยายพิเศษ โดยเชิญผู้บริหารรัฐบาล หน่วยงานภาครัฐ และภาคเอกชน มาให้ความรู้ความเข้าใจในเรื่องต่างๆ ที่เกี่ยวข้อง เช่น ดร.สุวิทย์ เมษินทรีย์ รมว.กระทรวงการอุดมศึกษา วิทยาศาสตร์ วิจัยและนวัตกรรม ให้เกียรติบรรยายพิเศษเรื่อง “การขับเคลื่อนการพัฒนาความสามารถในการแข่งขัน การพัฒนาพื้นที่เศรษฐกิจ และการกระจายความเจริญสู่ภูมิภาค” โดยกล่าวถึง นโยบายการพัฒนาเศรษฐกิจของรัฐบาล และการสร้างความเข้มแข็งทางเศรษฐกิจในส่วนภูมิภาค รวมถึงความสามารถในการแข่งขันของประเทศไทยในปัจจุบัน การพัฒนาพื้นที่เศรษฐกิจและโอกาสของผู้ประกอบการและภาคประชาชนที่จะได้รับประโยชน์จากการพัฒนาที่ยั่งยืน โดยเน้นการพัฒนาเศรษฐกิจระดับฐานรากในพื้นที่ ในลักษณะการกระจายความเจริญสู่ภูมิภาค โดยสร้างพลังทางเศรษฐกิจที่เกิดจากพลังของประชาชนในพื้นที่ ด้วยการนำนวัตกรรมและเทคโนโลยีใหม่ๆ มาส่งเสริมการทำงาน และร่วมกันสร้างนวัตกรรมชุมชน นวัตกรรมแก้จน ที่ตอบโจทย์ในการสร้างความเข้มแข็งทางเศรษฐกิจสู่ชุมชนและประเทศชาติ
นายวิชัย อัศรัสกร รองประธานกรรมการหอการค้าไทย บรรยายพิเศษเรื่อง “การพัฒนาเศรษฐกิจของไทยในวิถีแห่งการเปลี่ยนแปลง และบทบาทของภาคเอกชน
ในการบูรณาการความร่วมมือกับภาครัฐเพื่อการพัฒนาเศรษฐกิจ” โดยกล่าวถึงสถานการณ์ทางเศรษฐกิจของประเทศไทยในปัจจุบัน และแนวโน้มเศรษฐกิจประเทศไทยในอนาคต รวมถึงแนวทางการพัฒนาและปัญหาที่ภาครัฐ ภาคเอกชน และหน่วยขับเคลื่อนงานด้านเศรษฐกิจในระดับพื้นที่ภาค/กลุ่มจังหวัด และจังหวัด ที่ทุกภาคส่วนจะต้องให้ความสำคัญ และเตรียมความพร้อมรับการเปลี่ยนแปลงทางเศรษฐกิจที่จะเกิดขึ้น พร้อมทั้งได้เสนอความต้องการของภาคเอกชนที่ต้องการแรงผลักดัน ทั้งในเรื่องนโยบายจากรัฐบาลและการสนับสนุนการดำเนินการในระดับพื้นที่ ในการขับเคลื่อนการพัฒนาเศรษฐกิจเพื่อสร้างโอกาสและศักยภาพทางการแข่งขัน
ุ
นอกจากนี้ การสัมมนาฯ ในช่วงบ่าย ยังมีการบรรยายพิเศษ เกี่ยวกับเรื่อง “การส่งเสริมตลาดการค้าและการยกระดับศักยภาพทางการแข่งขัน ทางด้านเศรษฐกิจ” โดยนางสาวพิมพ์ชนก วอนขอพร ผอ.สำนักงานนโยบายและยุทธศาสตร์การค้า กระทรวงพาณิชย์และเรื่อง “การพัฒนาสร้างความเข้มแข็งจากฐานราก” โดย นายนิสิต จันทร์สมวงศ์  อธิบดีกรมการพัฒนาชุมชน
ทั้งนี้ กระทรวงมหาดไทย มุ่งหวังว่า การสัมมนาฯ ครั้งนี้ จะเป็นการเสริมสร้างความรู้ความเข้าใจให้หน่วยงานในระดับพื้นที่ ซึ่งเป็นกลไกสำคัญในการขับเคลื่อนการพัฒนาพื้นที่ที่มีศักยภาพและความสามารถที่แตกต่างกัน ได้เพิ่มประสิทธิภาพของการดำเนินงาน ด้วยการเชื่อมโยงในทุกระดับ และมีการบริหารงานเชิงพื้นที่แบบบูรณาการ เพื่อลดความซ้ำซ้อนในการดำเนินงาน และเสริมสร้างประสิทธิภาพการขับเคลื่อนเศรษฐกิจของจังหวัดกลุ่มจังหวัด และประเทศ ภายใต้ความร่วมมือจากทุกภาคส่วนทั้งภาครัฐ ภาคเอกชน ภาคประชาคม และสถาบันการศึกษาในระดับพื้นที่ เพื่อร่วมสร้างความเข้มแข็งทางเศรษฐกิจให้เกิดขึ้นอย่างยั่งยืนตลอดไป
กลุ่มงานเผยแพร่การประชาสัมพันธ์ กองสารนิเทศ สป.มท.
ครั้งที่ 155/2562

ที่มา : https://www.thaigov.go.th/news/contents/details/23285
