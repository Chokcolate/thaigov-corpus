รัฐบาลไทย-ข่าวทำเนียบรัฐบาล-นายกรัฐมนตรีถวายผ้ากฐินพระราชทานสำนักนายกรัฐมนตรี พร้อมถวายจตุปัจจัยจำนวน 6,047,842 บาท

วันพฤหัสบดีที่ 31 ตุลาคม 2562
นายกรัฐมนตรีถวายผ้ากฐินพระราชทานสำนักนายกรัฐมนตรี พร้อมถวายจตุปัจจัยจำนวน 6,047,842 บาท
นายกรัฐมนตรีถวายผ้ากฐินพระราชทานสำนักนายกรัฐมนตรี พร้อมถวายจตุปัจจัยจำนวน 6,047,842 บาท
วันนี้ (31 ตุลาคม 2562) เวลา 13.30 น. ณ วัดพระราม 9 กาญจนาภิเษก เขตห้วยขวาง กรุงเทพมหานคร   พลเอก ประยุทธ์ จันทร์โอชา นายกรัฐมนตรี เดินทางไปเป็นประธานถวายผ้าพระกฐินพระราชทานสำนักนายกรัฐมนตรี ประจำปี 2562 โดยมี รองนายกรัฐมนตรี  คณะรัฐมนตรี เลขาธิการนายกรัฐมนตรี หัวหน้าส่วนราชการ ข้าราชการ และประชาชนเข้าร่วม
เมื่อนายกรัฐมนตรีเดินทางมาถึงได้ถวายความเคารพพระบรมฉายาลักษณ์พระบาทสมเด็จพระเจ้าอยู่หัว   ก่อนหยิบผ้าพระกฐินพระราชทานจากพาน เดินเข้าสู่พระอุโบสถไปยังโต๊ะหน้าพระสงฆ์ วางผ้าพระกฐินบนพานแว่นฟ้า แล้วเดินไปยังโต๊ะหมู่บูชาหน้าพระประธาน จุดธูปเทียนบูชาพระรัตนตรัย
พร้อมกันนี้  นายกรัฐมนตรีได้ถวายเครื่องบริวารกฐิน  และคณะรัฐมนตรี ข้าราชการชั้นผู้ใหญ่ ได้ถวายเครื่องไทยธรรมแด่พระสงฆ์  โดยยอดเงินที่ถวายผ้าพระกฐินพระราชทานสำนักนายกรัฐมนตรี ประจำปี 2562  เป็นจำนวนเงินทั้งสิ้น จำนวน 6,047,842 บาทถ้วน
------------------------------

ที่มา : https://www.thaigov.go.th/news/contents/details/24204
