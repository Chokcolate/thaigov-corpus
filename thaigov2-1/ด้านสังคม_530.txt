รัฐบาลไทย-ข่าวทำเนียบรัฐบาล-“อนุทิน” รับหนังสือลงชื่อสนับสนุน แบน 3 สาร ยันจุดยืนเดิมสุขภาพประชาชนสำคัญที่สุด

วันพฤหัสบดีที่ 26 ธันวาคม 2562
“อนุทิน” รับหนังสือลงชื่อสนับสนุน แบน 3 สาร ยันจุดยืนเดิมสุขภาพประชาชนสำคัญที่สุด
รองนายกรัฐมนตรีและรัฐมนตรีว่าการกระทรวงสารณสุข รับหนังสือสนับสนุนการแบน 3 สารเคมีอันตรายจากตัวแทนบุคลากรทางการแพทย์  ยืนยันเจตนารมณ์เดิมคือ แบน 3 สาร เพื่อสุขภาพ เพราะประชาชนสำคัญกว่ากำไรขาดทุน จากนี้เร่งให้ความรู้ประชาชนถึงผลกระทบจากการบริโภคอาหาร
รองนายกรัฐมนตรีและรัฐมนตรีว่าการกระทรวงสารณสุข รับหนังสือสนับสนุนการแบน 3 สารเคมีอันตรายจากตัวแทนบุคลากรทางการแพทย์  ยืนยันเจตนารมณ์เดิมคือ แบน 3 สาร เพื่อสุขภาพ เพราะประชาชนสำคัญกว่ากำไรขาดทุน จากนี้เร่งให้ความรู้ประชาชนถึงผลกระทบจากการบริโภคอาหารปนเปื้อนสารเคมีทางการเกษตร
วันนี้ (26 ธันวาคม 2562) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลังศาสตราจารย์ นายแพทย์ธีระวัฒน์ เหมะจุฑา ในฐานะตัวแทนบุคลากรทางการแพทย์ และตัวแทน พยาบาล เภสัชกร และนิสิตนักศึกษา เข้ายื่นหนังสือปิดผนึกมีรายชื่อกว่า 57,000 รายชื่อ สนับสนุนการแบนสารพิษ พาราควอต ไกลโฟเสต และคลอไพริฟอส ว่า ขอขอบคุณตัวแทน แพทย์ พยาบาล เภสัชกร และภาคประชาชน มีความเป็นห่วงสุขภาพประชาชน ข้อมูลได้รับในวันนี้ จะนำเรียนท่านนายกรัฐมนตรี ซึ่งเสียงและการยืนยันของท่านมีน้ำหนัก มีคุณค่าและมีประโยชน์กับประชาชนมากที่สุด กระทรวงสาธารณสุขขอยืนยันว่า สุขภาพที่ดีของประชาชนต้องมาก่อนกำไรหรือรายได้ หวังว่าท่านทั้งหลายจะสนับสนุนภารกิจและสืบสานเจตนารมณ์ของกระทรวงสาธารณสุขต่อไป
นายอนุทินกล่าวเพิ่มเติมว่า วันนี้ ผมและผู้บริหารกระทรวงสาธารณสุขจะไปชี้แจงกรรมาธิการการสาธารณสุขตามที่ได้รับคำเชิญ เพื่อแสดงความคิดเห็นต่อผลกระทบด้านสุขภาพที่เกิดจากการใช้สารเคมีทางการเกษตร ซึ่งขอยืนยันจุดยืนเดิม คือไม่สนับสนุนการใช้สารเคมีทางการเกษตรทั้ง 3 สาร อย่างไรก็ตาม เคารพมติคณะกรรมการวัตถุอันตราย “เรายอมแพ้ในเกมส์ แต่ไม่ยอมแพ้ในสุขภาพ” สิ่งที่จะดำเนินการต่อจากนี้คือ การเผยแพร่องค์ความรู้ ข้อมูล ให้ประชาชนเห็นถึงผลกระทบจากสารพิษเพื่อให้ดูแลตัวเองได้
“ถ้ามีผู้ป่วยเข้ามารับการรักษา เราจะรับรักษาทั้งหมด เพราะระบบประกันสุขภาพครอบคลุมอยู่แล้ว จากนี้ไปสิ่งที่รับปากคือ จะทำทุกทางให้ประชาชนสามารถเลือกบริโภคอาหารที่ปลอดภัยได้เอง”
****************************** 26 ธันวาคม 2562

ที่มา : https://www.thaigov.go.th/news/contents/details/25504
