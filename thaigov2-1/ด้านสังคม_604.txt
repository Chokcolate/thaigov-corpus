รัฐบาลไทย-ข่าวทำเนียบรัฐบาล-รมว.พม. เสริมพลังสตรีเป็นผู้นำการเปลี่ยนแปลงในศตวรรษที่ 21 สู่การมีส่วนร่วมทางการเมือง

วันศุกร์ที่ 17 มกราคม 2563
รมว.พม. เสริมพลังสตรีเป็นผู้นำการเปลี่ยนแปลงในศตวรรษที่ 21 สู่การมีส่วนร่วมทางการเมือง
รมว.พม. เสริมพลังสตรีเป็นผู้นำการเปลี่ยนแปลงในศตวรรษที่ 21 สู่การมีส่วนร่วมทางการเมือง
เมื่อวันที่ 16 ม.ค. 63 เวลา 11.00 น. นายจุติ ไกรฤกษ์ รัฐมนตรีว่าการกระทรวงพัฒนาสังคมและความมั่นคงของมนุษย์ (รมว.พม.) บรรยายพิเศษ หัวข้อ ผลกระทบของนวัตกรรมหรือเทคโนโลยีต่อผู้นำสตรี ในการสัมมนาเพื่อส่งเสริมสถานภาพการมีส่วนร่วมและการตัดสินใจของสตรี รุ่นที่ 1 ซึ่งจัดขึ้นโดยกรมกิจการสตรีและสถาบันครอบครัว (สค.) ทั้งนี้ มีสตรีและผู้นำสตรีที่มีความสนใจทางการเมือง หรือประสงค์ที่จะทำงานการเมืองจาก 17 จังหวัดทางภาคเหนือ จำนวน 100 คน เข้าร่วมการสัมมนา ณ โรงแรมเมย์ฟลาวเวอร์ แกรนด์ จังหวัดพิษณุโลก
นายจุติ กล่าวว่า ประชาชนทุกคนทุกเพศทุกวัยจำเป็นต้องมีการปรับตัวและพร้อมรับการเปลี่ยนแปลงที่จะเกิดขึ้นตลอดเวลาในสังคม ซึ่งปัจจุบัน ทุกคนมีความเสมอภาคในความก้าวหน้าและประสบความสำเร็จในชีวิต ซึ่งสตรีในศตวรรษที่ 21 จำเป็นต้องพัฒนาตนเองอยู่เสมอ ต้องไม่หยุดการเรียนรู้สิ่งใหม่ๆ ด้วยการแสวงหาความรู้เพิ่มเติมทั้งภาษา การสื่อสาร และเทคโนโลยีสมัยใหม่ รวมทั้งมีมุมมองเชิงบวกทั้งในการใช้ชีวิต การทำงาน และการแก้ปัญหาต่างๆ ด้วยทักษะการเรียนรู้และนวัตกรรม ความคิดสร้างสรรค์ การแก้ปัญหาอย่างมีวิจารณญาณ การสื่อสารที่ดีด้วยความรู้ ทักษะสารสนเทศ สื่อ และเทคโนโลยี การรู้จักปรับตัวการเข้าสังคม การเป็นผู้นำ การพัฒนาฝีมือและทักษะอาชีพ รวมถึงการต่อยอดอาชีพ และทักษะด้านภาษา ต่างฟ เป็นต้น
นายจุติ กล่าวต่อไปว่า สำหรับการเป็นผู้นำไม่เพียงหมายถึงนำคนอื่นตามตำแหน่งหน้าที่เท่านั้น แต่หมายรวมถึงนำตัวเองด้วย เช่น นำความคิดดี ปัญญาดี ความรู้ดีที่ตนมีไปสู่ผู้อื่น นำพาตนเองไปสู่ความก้าวหน้าในหน้าที่การงาน และนำความคิดสร้างสรรค์ที่ตนมีไปสู่การพัฒนาผู้อื่น รวมถึงนำความสุขที่ตนมีให้คนใกล้ตัว ด้วยความตระหนักว่า ไม่ทิ้งใครไว้ข้างหลัง เพื่อให้ประเทศไทยไปสู่การบรรลุเป้าหมายการพัฒนาที่ยั่งยืน และยุทธศาสตร์ชาติด้านการพัฒนาสตรร ควบคู่ไปกับการดำเนินงานส่งเสริมศักยภาพและการเปิดโอกาสให้แก่สตรีของภาคส่วนต่างๆ ซึ่งเป็นภารกิจสำคัญของกระทรวง พม. ทั้งนี้ สตรีจำเป็นต้องเพิ่มพูนความรู้ทักษะ และความชำนาญ พร้อมรับการเปลี่ยนแปลง ด้วยการรู้เท่าทันสถานการณ์ที่เกิดขึ้น รวมถึงต้องได้รับความเอื้ออาทร กำลังใจ การสนับสนุน และการให้เกียรติและเคารพในสิทธิอันชอบธรรมจากผู้ชายและคนในครอบครัวและสังคม เพื่อเสริมพลังให้สตรีสามารถแสดงบทบาทอย่างเต็มศักยภาพในการมีส่วนร่วมพัฒนาสังคม และประเทศให้เจริญก้าวหน้า
นายจุติ กล่าวเพิ่มเติมว่า สำหรับการสัมมนาเพื่อส่งเสริมสถานภาพการมีส่วนร่วมและการตัดสินใจของสตรีในวันนี้ เป็นการส่งเสริมให้สตรีมีความรู้ ความเข้าใจ และตระหนักถึงความสำคัญของการมีส่วนร่วมทางการเมือง รวมถึงเสริมสร้างความพร้อมและมีความกล้าตัดสินใจในการลงสมัครรับเลือกตั้งในระดับต่างๆ ผ่านการเรียนรู้บทเรียนและแบบอย่างความสำเร็จ จากวิทยากรผู้ทรงคุณวุฒิ จากสมาคมส่งเสริมสิทธิและความเสมอภาค ได้แก่ คุณรัชฎาภรณ์ แก้วสนิท อดีตสมาชิกสภาผู้แทนราษฎร ปี 2550-2554 และ 2554-2556 คุณอาธิศักดิ์ จอมสืบวิสิฐ อดีตผู้ตรวจการสำนักงานคณะกรรมการการเลือกตั้ง และคุณภัชรา คติกุล อดีตผู้อำนวยการสำนักรณรงค์และเผยแพร่ กกต. อีกทั้งให้สตรีได้มีโอกาสพัฒนาตนเองให้สามารถเป็นแบบอย่างการเป็นผู้นำสตรีที่มีภาพลักษณ์ที่ดี พร้อมรับการเปลี่ยนแปลงในศตวรรษที่ 21 อันนำไปสู่การพัฒนาครอบครัว ชุมชน และสังคม ได้อย่างมั่นคงและยั่งยืนต่อไป

ที่มา : https://www.thaigov.go.th/news/contents/details/25866
