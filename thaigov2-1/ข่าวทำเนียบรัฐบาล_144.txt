รัฐบาลไทย-ข่าวทำเนียบรัฐบาล-รมต.เทวัญ มอบรางวัลการประกวดภาพถ่าย “Pride of ASEAN” คัดเลือกจากผลงานทั่วประเทศกว่า 5,000 ผลงาน

วันศุกร์ที่ 6 กันยายน 2562
รมต.เทวัญ มอบรางวัลการประกวดภาพถ่าย “Pride of ASEAN” คัดเลือกจากผลงานทั่วประเทศกว่า 5,000 ผลงาน
นายเทวัญ ลิปตพัลลภ รัฐมนตรีประจำสำนักนายกรัฐมนตรี  มอบรางวัลการประกวดภาพถ่าย “Pride of ASEAN” คัดเลือกจากผลงานทั่วประเทศกว่า 5,000 ผลงาน
วันนี้ (6 ก.ย.62)  เวลา 14.00 น.  นายเทวัญ ลิปตพัลลภ รัฐมนตรีประจำสำนักนายกรัฐมนตรี ร่วมพิธีมอบรางวัลการประกวดภาพถ่าย “Pride of ASEAN” จัดโดยกรมประชาสัมพันธ์ร่วมกับสมาคมถ่ายภาพแห่งประเทศไทย ในพระบรมราชูปถัมภ์  โดยได้เชิญชวนประชาชนทั่วไปให้ส่งภาพเข้าร่วมโครงการประกวดภาพถ่าย National ASEAN 2019 Photography Contest ในหัวข้อ“Pride of ASEAN” ภายใต้โครงการประชาสัมพันธ์การเป็นประธานอาเซียนของไทยในปี 2562 ตั้งแต่วันที่ 1-31 มีนาคม ที่ผ่านมา โดยมีเงินรางวัลรวมกว่า 400,000 บาท ซึ่งตัดสินเรียบร้อยแล้ว มีผู้ที่สนใจส่งภาพถ่ายเข้าประกวดทั้งสิ้น 5,235 ภาพถ่าย โดยเป็นภาพถ่ายที่ถ่ายทอดเรื่องราวและวัฒนธรรมที่หลากหลายของกลุ่มประเทศสมาชิกอาเซียนทั้ง 10 ประเทศ
ผลการตัดสินรางวัลชนะเลิศได้แก่ นายจามิกร ศรีคำ ชื่อภาพ “ทะเลธุง” ได้รับเงินรางวัล 80,000 บาท พร้อมโล่รางวัลและเกียรติบัตร รางวัลรองชนะเลิศอันดับ 1 ได้แก่ นายสัญชัย บัวทรง ชื่อภาพ
“นมัสการพระธาตุหลวง” ได้รับเงินรางวัล 50,000 บาท พร้อมโล่รางวัลและเกียรติบัตร รางวัล
รองชนะเลิศอันดับ 2 ได้แก่ จิระพงษ์ วงศ์วิวัฒน์ ชื่อภาพ “สรงน้ำพระ” ได้รับเงินรางวัล 30,000 บาท
พร้อมโล่รางวัลและเกียรติบัตร  และรางวัลชมเชยอีก 50  รางวัล ได้รับเงินรางวัล รางวัลละ 5,000 บาท พร้อมเกียรติบัตร
โอกาสนี้  รัฐมนตรีประจำสำนักนายกรัฐมนตรี ได้มอบรางวัลและเกียรติบัตรแก่ผู้ชนะเลิศ รองชนะเลิศ และรางวัลชมเชยตามลำดับ จากนั้น รัฐมนตรีประจำสำนักนายกรัฐมนตรีได้กล่าวแสดงความยินดีแก่ผู้ได้รับรางวัล และชื่นชมผลงานที่สะท้อนถึงความเป็นอาเซียน และแสดงออกถึงความเป็นประชาคมอาเซียนร่วมกันได้อย่างชัดเจน
สำหรับภาพถ่ายที่ได้รับรางวัล มีการนำไปจัดพิมพ์เป็นหนังสือภาพ “Beautiful ASEAN” เพื่อมอบเป็น “ของที่ระลึกแก่ผู้นำประเทศและผู้เข้าร่วมการประชุมสุดยอดอาเซียน” ในการประชุมสุดยอดอาเซียนครั้งที่ 35 ซึ่งจะมีขึ้นระหว่างวันที่ 2-4 พฤศจิกายน 2563 ที่จะจัดขึ้นที่กรุงเทพมหานคร ประเทศไทยต่อไป
------------------

ที่มา : https://www.thaigov.go.th/news/contents/details/22877
