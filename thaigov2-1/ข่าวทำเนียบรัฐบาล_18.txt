รัฐบาลไทย-ข่าวทำเนียบรัฐบาล-รัฐมนตรีต่างประเทศอาเซียนพร้อมสานต่อข้อริเริ่มของผู้นำอาเซียน เพื่อประชาคมอาเซียนที่มีประชาชนเป็นศูนย์กลางและมีความยั่งยืนในทุกมิติ

วันพุธที่ 31 กรกฎาคม 2562
รัฐมนตรีต่างประเทศอาเซียนพร้อมสานต่อข้อริเริ่มของผู้นำอาเซียน เพื่อประชาคมอาเซียนที่มีประชาชนเป็นศูนย์กลางและมีความยั่งยืนในทุกมิติ
รัฐมนตรีต่างประเทศอาเซียนพร้อมสานต่อข้อริเริ่มของผู้นำอาเซียน เพื่อประชาคมอาเซียนที่มีประชาชนเป็นศูนย์กลางและมีความยั่งยืนในทุกมิติ
วันนี้ (31 กรกฎาคม 2562) เวลา 08.30 น. ณ โรงแรมเซ็นทาราแกรนด์และบางกอกคอนเวนชันเซ็นเตอร์ เซ็นทรัลเวิลด์ กรุงเทพฯ รัฐมนตรีต่างประเทศอาเซียนและเลขาธิการอาเซียน เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สรุปสาระสำคัญของการสนทนา ดังนี้
นายกรัฐมนตรีย้ำถึงความสำคัญของความต่อเนื่องในการดำเนินนโยบาย โดยเฉพาะการเสริมสร้างความยั่งยืนในทุกมิติเพื่อนำไปสู่ผลลัพธ์ที่เป็นรูปธรรมในช่วงการประชุมสุดยอดอาเซียน ครั้งที่ 35 ปลายปีนี้ เพื่อการขับเคลื่อนประชาคมอาเซียนที่มีประชาชนเป็นศูนย์กลางและมีความยั่งยืนในทุกมิติ
โอกาสนี้ นายกรัฐมนตรีได้กล่าวขอให้รัฐมนตรีต่างประเทศอาเซียนช่วยสานต่อและผลักดันใน 4 ประเด็นสำคัญ
หนึ่ง ย้ำถึงเจตนารมณ์ของผู้นำอาเซียนที่จะให้การเจรจาความตกลงหุ้นส่วนทางเศรษฐกิจระดับภูมิภาค (RCEP) แล้วเสร็จภายในปีนี้
สอง การบริหารจัดการชายแดนในอาเซียน โดยเพิ่มประสิทธิภาพของกลไกต่าง ๆ ของอาเซียน
สาม ความยั่งยืนของสภาพแวดล้อมและทรัพยากรทางทะเล โดยอาเซียนควรเสริมสร้างความร่วมมือด้านการประมงที่ยั่งยืนและแก้ไขปัญหาการทำประมง IUU โดยใช้กลไกที่มีอยู่ รวมทั้งพิจารณาจัดตั้งเครือข่ายอาเซียนเพื่อต่อต้านการประมง IUU การแลกเปลี่ยนข้อมูลที่มีประสิทธิภาพ การสื่อสารระหว่างหน่วยงานบังคับใช้กฎหมายของประเทศสมาชิก และมาตรการต่าง ๆ ที่เกี่ยวข้อง และพัฒนาศักยภาพของบุคลากร ที่เกี่ยวข้องในการติดตาม ควบคุม และเฝ้าระวังการทำประมง IUU เพื่อให้การต่อต้านการประมง IUU ในภูมิภาคเกิดผลอย่างเป็นรูปธรรม
สี่ การใช้ประโยชน์จากเทคโนโลยี เพื่อยกระดับคุณภาพชีวิตและมุ่งสู่ดิจิทัลอาเซียนที่เป็นมิตรกับสิ่งแวดล้อม (Digital and Green ASEAN) ผ่านการพัฒนาเครือข่ายเมืองอัจฉริยะอาเซียน (ASEAN Smart Cities Network: ASCN) โดยนายกรัฐมนตรีเห็นว่า อาเซียนควรส่งเสริมความร่วมมือกับประเทศสมาชิก G20 โดยเฉพาะประเทศที่เป็นประเทศคู่เจรจาของอาเซียน เพื่อนำประสบการณ์การพัฒนาเมืองอัจฉริยะมาเป็นแนวปฏิบัติที่ดี
ด้านรัฐมนตรีต่างประเทศเวียดนามยินดีที่ได้เห็นพัฒนาการและความก้าวหน้าของอาเซียน แม้จะมีอุปสรรคอยู่บ้าง ทั้งนี้ เวียดนาม ซึ่งจะดำรงตำแหน่งประธานอาเซียนในปี 2563 สนับสนุนแนวคิดหลัก “ร่วมมือ ร่วมใจ ก้าวไกล ยั่งยืน” (Advancing Partnership for Sustainability) ของไทย และพร้อมจะนำแนวคิดดังกล่าวไปต่อยอดต่อไป
ด้านเลขาธิการอาเซียนกล่าวชื่นชมไทยที่ให้ความสำคัญกับประเด็นสำคัญอื่นๆ เช่น การรักษาสภาพแวดล้อมทางทะเล แก้ไขปัญหาขยะทะเล และส่งเสริมการประมงที่ยั่งยืนในภูมิภาค แก้ไขปัญหาการทำประมงผิดกฎหมาย ขาดการรายงาน และไร้การควบคุม (IUU Fishing) และพร้อมสนับสนุนไทย ในการจัดการประชุมสุดยอดอาเซียน ครั้งที่ 35 ในปลายปีนี้อย่างเต็มที่

ที่มา : https://www.thaigov.go.th/news/contents/details/21879
