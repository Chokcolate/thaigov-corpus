รัฐบาลไทย-ข่าวทำเนียบรัฐบาล-ปลัดกระทรวงอุตสาหกรรมเป็นประธานเปิดสถาบัน SIMTec ในพื้นที่ EEC มุ่งพัฒนาทักษะฝีมือแรงงาน

วันจันทร์ที่ 2 กันยายน 2562
ปลัดกระทรวงอุตสาหกรรมเป็นประธานเปิดสถาบัน SIMTec ในพื้นที่ EEC มุ่งพัฒนาทักษะฝีมือแรงงาน
นายพสุ โลหารชุน ปลัดกระทรวงอุตสาหกรรมเป็นประธานเปิดสถาบันเทคโนโลยีการผลิตสุมิพล (Sumipol Institute of Manufacturing Technology – SIMTec)
เมื่อวันที่ 30 สิงหาคม 2562 นายพสุ โลหารชุน ปลัดกระทรวงอุตสาหกรรมเป็นประธานเปิดสถาบันเทคโนโลยีการผลิตสุมิพล (Sumipol Institute of Manufacturing Technology – SIMTec) ซึ่งเป็นการผนึกกำลังความร่วมมือของ 14 องค์กรภาครัฐ-เอกชน ร่วมกันจัดตั้งขึ้น โดยได้รับความร่วมมือจากผู้ผลิตชั้นนำของญี่ปุ่นและระดับโลก 18 บริษัท สนับสนุนนำเครื่องจักรกลที่ทันสมัยมาติดตั้งเพื่อใช้ในการฝึกอบรม มุ่งเป้าพัฒนาบุคลากรรองรับการเจริญเติบโตของอุตสาหกรรมในเขตพื้นที่ EEC โดยมีนายภานุวัฒน์ ตริยางกูรศรี ผู้ตรวจราชการกระทรวงอุตสาหกรรม นายคณิศ แสงสุพรรณ เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก (อีอีซี) นายสุพันธุ์ มงคลสุธี ประธานสภาอุตสาหกรรมแห่งประเทศไทย นายสมหวัง บุญรักษ์เจริญ ผู้อำนวยการสถาบันไทย-เยอรมัน ร่วมเป็นเกียรติ และมีนายจิระพันธ์ อุลปาทร ประธานกรรมการ บริษัท เครือสุมิพล จำกัด ให้การต้อนรับ ณ สถาบันเทคโนโลยีการผลิตสุมิพลและสำนักงานภาคตะวันออก ระยอง จังหวัดชลบุรี

ที่มา : https://www.thaigov.go.th/news/contents/details/22692
