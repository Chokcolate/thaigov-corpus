รัฐบาลไทย-ข่าวทำเนียบรัฐบาล-รัฐบาลไทยพร้อมร่วมมือกับ FAO อย่างแข็งขัน เพื่อบรรลุเป้าหมายการพัฒนาที่ยั่งยืน

วันจันทร์ที่ 17 กุมภาพันธ์ 2563
รัฐบาลไทยพร้อมร่วมมือกับ FAO อย่างแข็งขัน เพื่อบรรลุเป้าหมายการพัฒนาที่ยั่งยืน
รัฐบาลไทยพร้อมร่วมมือกับ FAO อย่างแข็งขัน เพื่อบรรลุเป้าหมายการพัฒนาที่ยั่งยืน
วันนี้ (17 กุมภาพันธ์ 2563) เวลา 11.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายฉู ตงหยู (Mr. Qu Dongyu) ผู้อำนวยการใหญ่องค์การอาหารและเกษตรแห่งสหประชาชาติ (Director of Food and Agriculture Organization of United Nation: FAO) เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เนื่องในโอกาสเข้ารับตำแหน่งใหม่ สรุปสาระสำคัญ ดังนี้
นายกรัฐมนตรีกล่าวต้อนรับและแสดงความยินดีกับผู้อำนวยการใหญ่ FAO ในโอกาสเข้ารับตำแหน่งใหม่ โดยยืนยันความพร้อมของไทยที่จะทำงานร่วมกับ FAO อย่างใกล้ชิด เพื่อบรรลุเป้าหมายการพัฒนาที่ยั่งยืนของสหประชาชาติ ซึ่งจะเป็นประโยชน์ต่อประเทศชาติ และภูมิภาคต่อไป พร้อมทั้งขอบคุณต่อการสนับสนุนของ FAO ในการจัดตั้งวันดินโลก ในวันที่ 5 ธันวาคมของทุกปี เพื่อเป็นการเทิดพระเกียรติพระบาทสมเด็จพระเจ้าอยู่หัวฯ รัชกาลที่ 9 ด้วย
ผู้อำนวยการใหญ่ FAO แสดงความชื่นชมบทบาทที่สร้างสรรค์ของไทยในฐานะประธานอาเซียนประจำปี 2562 และขอบคุณไทยที่ให้การสนับสนุน FAO มาโดยตลอด พร้อมทั้งขอให้ไทยพิจารณาการเป็นเจ้าภาพจัดการประชุมสมัชชา FAO ประจำภูมิภาคเอเชียและแปซิฟิก ครั้งที่ 35 ซึ่งนายกรัฐมนตรีจะมอบหมายให้กระทรวงเกษตรและสหกรณ์ไปหารือในประเด็นที่เกี่ยวข้องต่อไป
ทั้งสองฝ่ายได้แลกเปลี่ยนความคิดเห็นเกี่ยวกับประเด็นข้อริเริ่ม Hand in Hand Initiatives (HIHI) ซึ่งเป็นกลไกในการบรรลุเป้าหมายการพัฒนาที่ยั่งยืนของสหประชาชาติ โดยผู้อำนวยการใหญ่ FAO ขอให้ไทยสนับสนุนประเทศเป้าหมายในภูมิภาคที่มีอัตราความยากจนและความหิวโหยในระดับสูง ให้จับคู่กับประเทศที่มีศักยภาพในการช่วยเหลือ ซึ่งนายกรัฐมนตรียินดีให้การสนับสนุนหลักการของข้อริเริ่มนี้ เพื่อให้เกิดการขับเคลื่อนการดำเนินงานเพื่อแก้ปัญหาดังกล่าวอย่างเป็นรูปธรรม
ในการนี้ นายกรัฐมนตรีได้ฝากให้ FAO พิจารณาเรื่องการเพิ่มมูลค่าสินค้าเกษตรของไทย เนื่องจากไทยเป็นประเทศเกษตรกรรม การเพิ่มมูลค่าสินค้าจะช่วยลดความเหลื่อมล้ำและกระจายรายได้แก่ประชาชน ทั้งนี้ผู้อำนวยการใหญ่ FAO ได้ให้ข้อคิดเห็นว่าควรมีข้อริเริ่มในด้านนโยบายใหม่ๆ การทำฟาร์มดิจิทัล รวมทั้งแปรรูปสินค้าเกษตร เพื่อปรับเปลี่ยนสินค้าเกษตรในรูปแบบเดิมให้เป็นสินค้าเกษตรเชิงพาณิชย์และสามารถแข่งขันได้ในตลาดโลกต่อไป

ที่มา : https://www.thaigov.go.th/news/contents/details/26560
