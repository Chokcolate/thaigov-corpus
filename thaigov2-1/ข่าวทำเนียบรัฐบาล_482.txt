รัฐบาลไทย-ข่าวทำเนียบรัฐบาล-รองโฆษกฯ เผยเพิ่มความถี่การประชุมคณะกรรมการนโยบายประมงแห่งชาติ เร่งแก้ปัญหาความเดือดร้อนของชาวประมง มุ่งเป้าประเทศไทยปลอดไอยูยู (IUU Free Thailand)

วันศุกร์ที่ 20 ธันวาคม 2562
รองโฆษกฯ เผยเพิ่มความถี่การประชุมคณะกรรมการนโยบายประมงแห่งชาติ เร่งแก้ปัญหาความเดือดร้อนของชาวประมง มุ่งเป้าประเทศไทยปลอดไอยูยู (IUU Free Thailand)
รองโฆษกฯ เผยเพิ่มความถี่การประชุมคณะกรรมการนโยบายประมงแห่งชาติ เร่งแก้ปัญหาความเดือดร้อนของชาวประมง มุ่งเป้าประเทศไทยปลอดไอยูยู (IUU Free Thailand)
วันนี้ (19 ธ.ค. 62) เวลา 10.30 น. ณ ทำเนียบรัฐบาล นางสาวรัชดา ธนาดิเรก รองโฆษกประจำสำนักนายกรัฐมนตรี แถลงแก่สื่อมวลชนถึง ความคืบหน้าการแก้ไขปัญหาความเดือดร้อนชาวประมง ซึ่งได้มีการยื่นข้อเรียกร้องรวม 11 ข้อ อันได้แก่ 1) ขอให้หน่วยงานภาครัฐที่เกี่ยวข้องกับการประมงทั้งหมดหยุดออกกฎหมาย กฎระเบียบ ประกาศ คำสั่ง ที่จะส่งผลกระทบต่อการประกอบอาชีพของชาวประมง 2) ให้มีการเสนอแก้ไขกฎหมาย พ.ร.ก. ประมง พ.ศ. 2558 และที่แก้ไขเพิ่มเติมโดยเร่งด่วนในช่วงการประชุมสภานิติบัญญัตินี้ 3) ให้รัฐบาลเร่งซื้อเรือประมงออกนอกระบบคืนโดยเร็ว โดยขอให้รัฐบาลตั้งงบจำนวน 10,000 ล้านบาท ในปีงบประมาณ พ.ศ. 2563 ในการนำเรือประมงออกนอกระบบ เฉพาะเรือประมงถูกกฏหมายที่ได้รับผลกระทบจากมาตรการที่เพิ่มขึ้นของรัฐ และผู้ประกอบการประมงพาณิชย์ที่ได้รับใบอนุญาตแต่ประสงค์เลิกกิจการสามารถขอค่าชดเชยได้  4) ขอให้รัฐบาลเร่งรัดการช่วยเหลือชาวประมงในโครงการสินเชื่อเพื่อเพิ่มสภาพคล่องให้กับชาวประมง 5) ขอให้กรมประมง กรมการจัดหางานและหน่วยงานที่เกี่ยวข้องเร่งรัดการอนุญาตให้ใช้กฎหมายมาตรา 83 แห่ง พ.ร.ก. การประมง ในการแก้ปัญหาการขาดแคลนแรงงาน 6) ขอให้ยกเลิก แก้ไข กฎระเบียบ ที่เป็นปัญหาในทางปฏิบัติของกรมสวัสดิการและคุ้มครองแรงงานที่ส่งผลกระทบให้กับชาวประมง 7) เรือประมงขนาดไม่เกิน 30 ตันกรอสไม่ควรมีนโยบาย VMS 8) ขอให้หยุดการนำเข้าสินค้าสัตว์น้ำจากต่างประเทศ ที่มีแหล่งที่เข้ามาที่มิชอบด้วยกฎหมาย เนื่องจากส่งผลกระทบต่อตลาดสินค้าสัตว์น้ำของไทย 9) ขอให้พิจารณาเพิ่มวันทำการประมง 10) ขอให้คณะกรรมการกำกับดูแลโครงการจำหน่ายน้ำมันดีเซลสำหรับชาวประมงในเขตต่อเนื่องของราชอาณาจักรทบทวนแนวทางที่จะบังคับให้บริษัทจำหน่ายน้ำมัน บังคับให้ชาวประมงจ่ายผ่านบัตรฟรีทการ์ด (Fleet Card) ซึ่งจะสร้างความเดือดร้อนให้ชาวประมง และ 11) ขอให้มีการทบทวนผลกระทบที่เกิดขึ้นกับชาวประมงกรณีที่ถูกบังคับให้ใช้กฎหมายประมงที่ไม่เป็นธรรมโดยตั้งคณะกรรมการพิจารณา
ทั้งนี้ รองโฆษกฯ เปิดเผยว่า นายจุรินทร์ ลักษณวิศิษฏ์  รองนายกรัฐมนตรี ได้รับมอบหมายจากนายกรัฐมนตรีเป็นประธานการประชุมคณะกรรมการนโยบายประมงแห่งชาติ ซึ่งสามารถหาข้อสรุปได้ในหลายประเด็น คือ  การทบทวนกฎ ระเบียบ เพื่อมิให้เป็นอุปสรรคต่อการการประมง โดยรวบรวบกฎระเบียบ แก้ไขปัญหาความเดือนร้อนให้แก่ชาวประมง กรณีเรือประมงขนาดเล็กที่มีน้ำหนักไม่เกิน 30 ตันกรอส โดยกรมประมงยืนยันว่า จะยังไม่มีนโยบายให้ติด VMS  รวมทั้งจะมีการพิจารณาประเด็นชั่วโมงพัก อายุของแรงงานอายุ16ปีขึ้นไปได้ฝึกงาน เพื่อเติมจำนวนแรงงานประมง รวมทั้งเร่งรัดการจ่ายเงินชดเชยและขยายระยะเวลาในการทำประมง  ในส่วนการเงินนั้น เห็นชอบให้มีการจัดทำสินเชื่อให้แก่ชาวประมงผ่านธนาคารออมสินและธนาคารเพื่อการเกษตรและสหกรณ์การเกษตร โดยจะนำเข้าสู่ที่ประชุมคณะรัฐมนตรีเพื่อพิจารณาต่อไป รวมทั้งจะให้มีการจัดตั้งคณะกรรมการร่วมระหว่างภาครัฐและผู้แทนชาวประมง เพื่อศึกษาอุปสรรคในการประกอบอาชีพและดำเนินการแก้ไขอย่างยั่งยืน ต่อไป
ทั้งนี้ รองโฆษกสำนักนายกรัฐมนตรี ยังได้กล่าวถึงเป้าหมายระยะยาวที่มุ่งให้ทะเลมีความอุดมสมบูรณ์ให้ไทยเป็นประเทศปลอด IUU ว่า รองนายกรัฐมนตรีได้มอบนโยบายให้คณะกรรมการนโยบายประมงแห่งชาติ ประชุมกันให้บ่อยครั้งมากขึ้น เพื่อขับเคลื่อน ติดตามการแก้ปัญหาของประมงไทย โดยการประชุมครั้งต่อไปจะมีขึ้นในเดือนถัดไปนี้
*****************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25357
