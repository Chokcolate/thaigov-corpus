รัฐบาลไทย-ข่าวทำเนียบรัฐบาล-กรมบัญชีกลางพร้อมจ่ายเงินเข้ากระเป๋า e-Money ในบัตรสวัสดิการแห่งรัฐ 3 มาตรการเพิ่มเติม

วันพุธที่ 21 สิงหาคม 2562
กรมบัญชีกลางพร้อมจ่ายเงินเข้ากระเป๋า e-Money ในบัตรสวัสดิการแห่งรัฐ 3 มาตรการเพิ่มเติม
กรมบัญชีกลางพร้อมจ่ายเงินเข้ากระเป๋าเงินอิเล็กทรอนิกส์ (e-Money) ในบัตรสวัสดิการแห่งรัฐ 3 มาตรการเพิ่มเติม เพื่อช่วยเหลือผู้มีรายได้น้อยในเดือนสิงหาคม – กันยายน 2562
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า คณะรัฐมนตรีมีมติเห็นชอบให้ดำเนินการช่วยเหลือผู้มีรายได้น้อยผ่านบัตรสวัสดิการแห่งรัฐในเดือนสิงหาคม – กันยายน 2562 โดยการโอนเงินเข้ากระเป๋าเงินอิเล็กทรอนิกส์ (e-Money) 3 มาตรการ ดังนี้ (1) มาตรการพยุงการบริโภคของผู้มีบัตรสวัสดิการแห่งรัฐ เพื่อช่วยเหลือค่าครองชีพให้แก่ผู้มีรายได้น้อยที่ถือบัตรสวัสดิการแห่งรัฐ จำนวน 14.6 ล้านคน ในช่วงเศรษฐกิจชะลอตัว ให้ได้รับเงิน 500 บาทต่อคนต่อเดือน เป็นระยะเวลา 2 เดือน (2) มาตรการมอบเงินช่วยเหลือสำหรับผู้สูงอายุที่ถือบัตรสวัสดิการแห่งรัฐ เพื่อบรรเทาภาระค่าใช้จ่ายในชีวิตประจำวันเพิ่มเติม จำนวน 500 บาทต่อคนต่อเดือน ให้แก่ผู้สูงอายุที่ถือบัตรสวัสดิการแห่งรัฐที่มีอายุตั้งแต่ 60 ปีขึ้นไป เป็นระยะเวลา 2 เดือน (มีผู้ได้รับสิทธิจำนวนประมาณ 5 ล้านราย) และ (3) มาตรการช่วยเหลือการเลี้ยงดูบุตรแก่ผู้มีบัตรสวัสดิการแห่งรัฐที่ได้รับสิทธิภายใต้โครงการเงินอุดหนุนเพื่อการเลี้ยงดูเด็กแรกเกิดของกระทรวงการพัฒนาสังคมและความมั่นคงของมนุษย์ เพื่อบรรเทาภาระค่าใช้จ่ายการเลี้ยงดูบุตรให้แก่ผู้มีรายได้น้อยที่ถือบัตรสวัสดิการแห่งรัฐ โดยให้ได้รับเงินช่วยเหลือในการเลี้ยงดูบุตรเพิ่มเติมจำนวน 300 บาทต่อคนต่อเดือน เป็นระยะเวลา 2 เดือน (ผู้ลงทะเบียนโครงการเงินอุดหนุนเพื่อการเลี้ยงดูเด็กแรกเกิด จำนวนกว่า 8 แสนราย)
กรมบัญชีกลางในฐานะหน่วยงานที่รับผิดชอบเรื่องการจ่ายเงินตามมาตรการดังกล่าว ได้เตรียมความพร้อมสำหรับการจ่ายเงินเข้ากระเป๋าเงิน e-Money ของบัตรสวัสดิการแห่งรัฐ โดยกำหนดระยะเวลาการจ่ายเงิน ดังนี้
มาตรการ                                                                                                   วันที่เงินเข้ากระเป๋าเงิน e-Money
สิงหาคม 2562       กันยายน 2562
1. มาตรการพยุงการบริโภคฯ 500 บาท/คน/เดือน
ผู้มีสิทธิที่มีเลขบัตรประชาชนขึ้นต้นด้วยเลข
31 33 37 38 และ 39                                                          วันพุธที่ 21 สิงหาคม 2562    วันศุกร์ที่ 6 กันยายน 2562
ผู้มีสิทธิที่มีเลขบัตรประชาชนขึ้นต้นด้วยเลข
32 34 35 และ 36                                                 วันพฤหัสบดีที่ 22 สิงหาคม 2562    วันเสาร์ที่ 7 กันยายน 2562
ผู้มีสิทธิที่มีเลขบัตรประชาชนขึ้นต้นด้วยเลข
1  2  4  5 และ 8                                                          วันศุกร์ที่ 23 สิงหาคม 2562    วันอาทิตย์ที่ 8 กันยายน 2562
2. มาตรการมอบเงินช่วยเหลือสำหรับผู้สูงอายุฯ
500 บาท/คน/เดือน                                                         วันเสาร์ที่ 24 สิงหาคม 2562    วันจันทร์ที่ 9 กันยายน 2562
3. มาตรการช่วยเหลือการเลี้ยงดูบุตรฯ 300 บาท/คน/เดือน วันเสาร์ที่ 24 สิงหาคม 2562    วันจันทร์ที่ 9 กันยายน 2562
อธิบดีกรมบัญชีกลางกล่าวเพิ่มเติมว่า กรมบัญชีกลางได้ดำเนินการในเรื่องนี้อย่างเต็มที่ เพื่อให้การจ่ายเงินตามมาตรการดังกล่าวเป็นไปด้วยความเรียบร้อย ซึ่งผู้ถือบัตรสวัสดิการแห่งรัฐสามารถนำเงินไปซื้อสินค้าอุปโภคบริโภคที่ร้านธงฟ้าประชารัฐ ร้านค้าประชารัฐของกองทุนหมู่บ้านและชุมชนเมืองที่รับชำระเงินผ่านเครื่องรับชำระเงินอิเล็กทรอนิกส์ (EDC)  Mobile Application ถุงเงินประชารัฐ  ร้านค้าทั่วไปที่รับชำระเงินผ่านเครื่อง EDC แบบพร้อมการ์ด (Prompt Card) หรือสะสมไว้ใช้จ่ายเมื่อจำเป็น สะสมไว้เป็นเงินออมในบัตร อีกทั้ง สามารถถอนเป็นเงินสดได้จากตู้ ATM ของ บมจ.ธนาคารกรุงไทย ซึ่งการถอนเงินผ่าน ตู้ ATM ในช่วงเวลานี้อาจไม่ได้รับความสะดวก เนื่องจากเป็นช่วงการจ่ายเงินเดือน และบำเหน็จบำนาญ แต่ผู้มีสิทธิไม่ต้องกังวลใจ เนื่องจากเงินในกระเป๋า e-Money ดังกล่าว ไม่จำกัดเวลาในการใช้จ่าย สามารถถอนวันใดก็ได้ หากมีข้อสงสัย สามารถติดต่อสอบถามได้ที่ Call Center บัตรสวัสดิการแห่งรัฐ 02-109-2345 หรือ Call Center กรมบัญชีกลาง 02-270-6400 กด 7 ในวันและเวลาราชการ

ที่มา : https://www.thaigov.go.th/news/contents/details/22377
