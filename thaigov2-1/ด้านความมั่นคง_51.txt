รัฐบาลไทย-ข่าวทำเนียบรัฐบาล-ก.แรงงาน - กต. มั่นใจบูรณาการช่วยเหลือลูกเรือไทยในโซมาเลียกลับประเทศอย่างปลอดภัย

วันพุธที่ 7 สิงหาคม 2562
ก.แรงงาน - กต. มั่นใจบูรณาการช่วยเหลือลูกเรือไทยในโซมาเลียกลับประเทศอย่างปลอดภัย
หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน พร้อมด้วย นายชาตรี อรรจนานันท์ อธิบดีกรมการกงสุล กระทรวงการต่างประเทศ เปิดเผยถึงความคืบหน้าการให้ความช่วยเหลือแรงงานไทยในโซมาเลียว่า ขณะนี้แรงงานไทยทุกคนปลอดภัยดี
เมื่อวันที่ 7 สิงหาคม 2562 หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน พร้อมด้วย นายชาตรี อรรจนานันท์ อธิบดีกรมการกงสุล กระทรวงการต่างประเทศ เปิดเผยถึงความคืบหน้าการให้ความช่วยเหลือแรงงานไทยในโซมาเลียว่า ขณะนี้แรงงานไทยทุกคนปลอดภัยดี ล่าสุดพบมีจำนวน 42 คน อยู่ในเรือ 2 ลำ ในเรือลำแรกชื่อ วาดานี 1 มีจำนวน 22 คน กลับถึงไทยแล้ว 4 คน เดินทางกลับถึงประเทศไทยแล้ว เมื่อวันที่ 1 สิงหาคมที่ผ่านมา เป็นชาวจังหวัดสุรินทร์ ส่วนที่เหลืออีก 18 คน ขณะนี้ กระทรวงการต่างประเทศจัดหาตั๋วเดินทางกลับให้ครบทั้งหมดแล้ว โดยทั้งหมดจะมาจะขึ้นเครื่องที่จิมติ ซึ่งมีเที่ยวบินสัปดาห์ละ 2 เที่ยวบิน และจะไปต่อเครื่องที่เมืองดูไบ ประเทศสหรัฐอาหรับเอมิเรตส์ เพื่อเดินทางกลับประเทศไทย ซึ่งจะเดินทางกลับก่อน 14 คน ในวันนี้ (7 ส.ค.2562) ส่วนอีก 4  คนจะเดินทางกลับในวันอาทิตย์ที่ 11 สิงหาคมนี้ ลูกเรือที่อยู่ระหว่างการส่งกลับทั้ง 18 คนนั้น เป็นชาวจังหวัดสุรินทร์ 6 คน บุรีรัมย์ 8 คน เพชรบูรณ์ 2 คน และสมุทรสาคร 1 คน และชัยภูมิ 1 คน เป็นสมาชิกกองทุนเพื่อช่วยหลือคนหางานไปทำงานในต่างประเทศ ของกรมการจัดหางาน จำนวน 5 คน
ขณะที่เรือลำที่ 2 ชื่อเรือวาดานี 2 มีลูกเรือประมงจำนวน 20 คน เป็นสมาชิกกองทุนฯ จำนวน 7 คน อยู่ระหว่าง เติมน้ำมันที่ประเทศโอมาน  และจะเดินทางต่อไปยังกรุงเตหะราน ประเทศอิหร่าน และเดินทางกลับประเทศไทยต่อไป
ด้าน นายชาตรี อรรจนานันท์ อธิบดีกรมการกงสุล กระทรวงการต่างประเทศ กล่าวว่า ขอให้มั่นใจได้ว่ากระทรวงแรงงานและกระทรวงการต่างประเทศจะบูรณาการให้ความช่วยเหลือคนไทยทุกคนที่ถูกลอยแพในโซมาเลียได้กลับมายังประเทศไทยอย่างปลอดภัย ถึงแม้ว่าอาจจะต้องใช้เวลาในการเดินทาง เนื่องจากความแตกต่างของสภาพพื้นที่และสภาพอากาศ ซึ่งจากการติดต่อขณะนี้ลูกเรือทุกคนปลอดภัยดี ได้รับอาหารเพื่อบรรเทาความเดือดร้อนไปแล้ว รวมทั้งการเติมเงินโทรศัพท์มือถือเพื่อให้สามารถติดต่อสื่อสารกันได้ อย่างไรก็ตามทั้งสองหน่วยงานจะประสานงานกันอย่างใกล้ชิดตามขั้นตอนเพื่อให้การช่วยเหลือสะดวก รวดเร็วขึ้น รวมทั้งอำนวยความสะดวกแก่ลูกเรือให้ทุกคนได้กลับมาประเทศไทยอย่างปลอดภัยต่อไป
--------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
กัณติภณ คูสมิทธิ์ - ภาพ/
7 สิงหาคม 2562

ที่มา : https://www.thaigov.go.th/news/contents/details/22061
