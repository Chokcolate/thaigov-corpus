รัฐบาลไทย-ข่าวทำเนียบรัฐบาล-สธ. ส่งทีมแพทย์ เจ้าหน้าที่สำนักงานแพทย์เพื่อกิจการฮัจย์แห่งประเทศไทย ชุดที่ 3 ดูแลสุขภาพผู้แสวงบุญฮัจย์

วันจันทร์ที่ 22 กรกฎาคม 2562
สธ. ส่งทีมแพทย์ เจ้าหน้าที่สำนักงานแพทย์เพื่อกิจการฮัจย์แห่งประเทศไทย ชุดที่ 3 ดูแลสุขภาพผู้แสวงบุญฮัจย์
กระทรวงสาธารณสุข ส่งทีมแพทย์ เจ้าหน้าที่สำนักงานแพทย์เพื่อกิจการฮัจย์แห่งประเทศไทย ทีมที่ 3 ไปดูแลสุขภาพชาวไทยมุสลิมที่เดินทางไปประกอบพิธีฮัจย์ ประจำปี 2562 ณ ราชอาณาจักรซาอุดิอาระเบีย
กระทรวงสาธารณสุข ส่งทีมแพทย์ เจ้าหน้าที่สำนักงานแพทย์เพื่อกิจการฮัจย์แห่งประเทศไทย ทีมที่ 3 ไปดูแลสุขภาพชาวไทยมุสลิมที่เดินทางไปประกอบพิธีฮัจย์ ประจำปี 2562 ณ ราชอาณาจักรซาอุดิอาระเบีย
วันนี้ (22 กรกฎาคม 2562) ที่กระทรวงสาธารณสุข จ.นนทบุรี นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ภายหลังมอบโอวาทแก่ทีมแพทย์ เจ้าหน้าที่สำนักงานแพทย์เพื่อกิจการฮัจย์แห่งประเทศไทย ทีมที่ 3 จำนวน 10 คน เพื่อเป็นขวัญกำลังใจก่อนเดินทางไปดูแลสุขภาพผู้แสวงบุญชาวไทยมุสลิมที่เดินทางไปประกอบพิธีฮัจย์ ประจำปี 2562 ณ ราชอาณาจักรซาอุดิอาระเบีย ว่า รัฐบาล ได้มอบหมายให้กระทรวงสาธารณสุข ดูแลสุขภาพผู้แสวงบุญชาวไทยมุสลิมที่เดินทางไปประกอบพิธีฮัจย์ มีการจัดการใน 3 ช่วง คือ ก่อนเดินทาง ได้อบรมให้ความรู้และคัดกรองสุขภาพ ฉีดวัคซีนป้องกันโรค อบรมผู้นำกลุ่มเพื่อเป็นอสม.ฮัจย์ ช่วงปฏิบัติศาสนกิจที่ประเทศซาอุดิอาระเบีย ได้ทีมแพทย์และเจ้าหน้าที่จากสำนักงานแพทย์เพื่อกิจการฮัจย์แห่งประเทศไทย ให้บริการดูแลสุขภาพ รักษาพยาบาล และหลังเดินทางกลับ มีระบบคัดกรองสุขภาพและเฝ้าระวังโรคติดต่อ
นายแพทย์สุขุมกล่าวต่อว่า ได้มอบหมายให้นายแพทย์ศุภกิจ ศิริลักษณ์ รองปลัดกระทรวงสาธารณสุข ส่งทีมแพทย์ชุดสุดท้าย เดินทางไปสมทบกับชุดที่ 1 และชุดที่ 2 ที่ซาอุดิอาระเบียในคืนนี้ รวมเป็น 35 คน เพื่อดูแลชาวไทยมุสลิมที่ไปประกอบพิธีฮัจย์จำนวน 8,000 กว่าคน โดยเปิดโรงพยาบาลสนามขนาด 20 เตียงในนครมักกะห์ ณ โรงแรมรีฮับ อั้ลมัรวะห์ 2 (Rehab Almarwah) และเปิดหน่วยบริการปฐมภูมิ ให้บริการผู้ป่วยนอกและฉุกเฉินที่นครมาดีนะห์ ณ โรงแรมมานาซิล อัล-ฟาฆอมะห์ (Manazil Al-Fakhama) และร่วมกับอสม.ฮัจย์ จัดบริการเชิงรุกดูแลสุขภาพภาคสนามที่ทุ่งมีนา อาราฟะห์ และมุฏลีฟะห์ รวมทั้งให้ความรู้การดูแลสุขภาพ จนถึงขณะนี้ มีผู้เข้ารับการรักษาทั้งหมด 244 คน โรคที่พบบ่อยคือ โรคทางเดินหายใจ โรคปวดเมื่อยกล้ามเนื้อ โรคกระเพาะอาหาร รับรักษาในโรงพยาบาล 3 คน ส่งต่อผู้ป่วยไปโรงพยาบาลของประเทศซาอุดิอาระเบีย 6 คน
**************************   22 กรกฎาคม 2562

ที่มา : https://www.thaigov.go.th/news/contents/details/21682
