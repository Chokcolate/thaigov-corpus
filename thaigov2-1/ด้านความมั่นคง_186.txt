รัฐบาลไทย-ข่าวทำเนียบรัฐบาล-ชื่นมื่น ความสัมพันธ์เมืองพี่เมืองน้อง ไทย-สิบสองปันนา

วันพฤหัสบดีที่ 19 กันยายน 2562
ชื่นมื่น ความสัมพันธ์เมืองพี่เมืองน้อง ไทย-สิบสองปันนา
ชื่นมื่น ความสัมพันธ์เมืองพี่เมืองน้อง ไทย-สิบสองปันนา
เมื่อวันที่ 18 ก.ย. 62 เวลา 10.00 น. ณ ห้องประชุม โรงเเรมนิวไตการ์เดน (New Tai Garden) เขตปกครองตนเองสิบสองปันนา มณฑลยูนนาน สาธารณรัฐประชาชนจีน นายปวิณ ชำนิประศาสน์ รองปลัดกระทรวงมหาดไทย
ในฐานะหัวหน้าคณะฝ่ายไทย พร้อมด้วย นายสืบศักดิ์ เอี่ยมวิจารณ์ ผู้ว่าราชการจังหวัดเพชรบูรณ์ นายอรรษิษฐ์ สัมพันธรัตน์ ผู้ว่าราชการจังหวัดลำพูน นายพงษ์พันธ์ วิเชียรสมุทร รองผู้ว่าราชการจังหวัดพะเยา นายวิรุฬ พรรณเทวี รองผู้ว่าราชการจังหวัดเชียงใหม่ ผู้เเทนกระทรวงการต่างประเทศ และคณะ ได้ร่วมหารือกับ นายอ้าย เจิน (Mr.Ai Zhen) ผู้อำนวยการสำนักงานกิจการต่างประเทศ เขตปกครองตนเองชนชาติไตสิบสองปันนา ซึ่งได้รับมอบหมายหน้าที่จาก นายหลัว หงเจียง (Mr.Luo Hongjiang) ผู้ว่าการเขตปกครองตนเองสิบสองปันนา ให้การต้อนรับคณะฝ่ายไทยเเละร่วมหารือการขับเคลื่อนการดำเนินความสัมพันธ์เมืองพี่เมืองน้องระหว่างกัน
รองปลัดกระทรวงมหาดไทย กล่าวว่า รัฐบาลไทยมีนโยบายมุ่งเน้นการเสริมสร้างความสัมพันธ์อันดีกับนานาประเทศ โดยเฉพาะอย่างยิ่งการนำมิติด้านการต่างประเทศมาสนับสนุนเเละส่งเสริมการพัฒนาจังหวัด โดยสนับสนุนให้จังหวัดดำเนินความสัมพันธ์เมืองในรูปแบบเมืองพี่เมืองน้องกับต่างประเทศ โดยเฉพาะกับสาธารณรัฐประชาชนจีน ซึ่งได้สถาปนาความสัมพันธ์เมืองพี่เมืองน้องกับไทยเเล้ว จำนวน 34 คู่ เป็นการสถาปนากับมณฑลยูนนาน จำนวน 10 คู่ กระทรวงมหาดไทยจึงได้จัดทำโครงการขับเคลื่อนการดำเนินความสัมพันธ์เมืองพี่เมืองน้องกับมณฑลยูนนานขึ้น โดยนำจังหวัด 3 จังหวัดมาพบปะหารือร่วมกับฝ่ายเขตปกครองตนเองชนชาติไตสิบสองปันนา ในวันนี้
ด้านนายอ้าย เจิง กล่าวว่า เขตปกครองตนเองสิบสองปันนามีความสัมพันธ์กับประเทศไทยกันอย่างยาวนาน ตลอดระยะเวลาที่ผ่านมา เขตปกครองตนเองสิบสองปันนาได้มีการเเลกเปลี่ยนวัฒนธรรม เศรษฐกิจ การลงทุน เเละการศึกษามาโดยตลอด ซึ่งในวันนี้ฝ่ายจีนมีความยินดีอย่างยิ่งกับการเดินทางมากระชับความสัมพันธ์เมืองพี่เมืองน้อง
อย่างเป็นทางการของฝ่ายไทย และฝ่ายจีนมีความพร้อมที่จะให้การสนับสนุนในด้านต่าง ๆ อย่างเต็มที่ เพื่อสร้างความสัมพันธ์ร่วมกันในระยะยาว
นายปวิณ ชำนิประศาสน์ ได้กล่าวเพิ่มเติมว่า ในวันนี้เป็นการประชุมหารือถึงเเนวทางในการยกระดับความสัมพันธ์เมืองพี่เมืองน้อง ซึ่งได้ร่วมหารือกันใน 3 คู่ ได้แก่ จังหวัดเพชรบูรณ์และจังหวัดพะเยาซึ่งได้ลงนาม MOU ระหว่างกันแล้ว และจังหวัดเชียงใหม่ที่ได้ลงนามหนังสือแสดงเจตจำนง สรุปสาระสำคัญคือ (1) จังหวัดเพชรบูรณ์
แจ้งความประสงค์จะพัฒนาความร่วมมือในด้านการค้า การศึกษาโดยเฉพาะด้านภาษาจีน และการเเลกเปลี่ยนวัฒนธรรมระหว่างกัน (2) จังหวัดพะเยา ซึ่งมีเอกลักษณ์ร่วมกันกับสิบสองปันนา คือ คนเชื้อสายไทลื้อที่มาตั้งถิ่นฐานในพื้นที่จังหวัดพะเยา และสัตว์ประจำถิ่น (นกยูง) เเละ (3) จังหวัดเชียงใหม่ แจ้งความประสงค์ที่จะยกระดับความสัมพันธ์ เป็นการลงนามบันทึกความเข้าใจการดำเนินความสัมพันธ์เมืองพี่เมืองน้อง (MOU) ทั้งนี้ คณะฝ่ายไทยได้เชิญชวนให้ทางคณะผู้บริหารของฝ่ายจีนมาเยี่ยมเยือน แลกเปลี่ยนวัฒนธรรมและการศึกษาร่วมกัน ซึ่งฝ่ายไทยมีความยินดีและพร้อมให้การต้อนรับคณะผู้เเทนจากฝ่ายจีน เพื่อให้ความสัมพันธ์ที่ดีระหว่างประเทศไทย และสาธารณประชาชนจีนมีความเเน่นเเฟ้นเเละเป็นไปอย่างยั่งยืนตลอดไป

ที่มา : https://www.thaigov.go.th/news/contents/details/23212
