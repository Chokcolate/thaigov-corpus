รัฐบาลไทย-ข่าวทำเนียบรัฐบาล-‘ประภัตร’ ลุยด่วน แก้ปัญหาราคาหอมหัวใหญ่ตกต่ำ

วันจันทร์ที่ 17 กุมภาพันธ์ 2563
‘ประภัตร’ ลุยด่วน แก้ปัญหาราคาหอมหัวใหญ่ตกต่ำ
‘ประภัตร’ ลุยด่วน แก้ปัญหาราคาหอมหัวใหญ่ตกต่ำ จ.เชียงใหม่
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยภายหลังประชุมหารือและรับฟังปัญหาตลอดจนร่วมหาแนวทางการแก้ไขปัญหาราคาหอมหัวใหญ่ตกต่ำ ร่วมกับเกษตรจังหวัด เกษตรอำเภอ พาณิชย์จังหวัด หน่วยงานที่เกี่ยวข้อง โดยมีเกษตรกรเข้าร่วมรับฟัง เพื่อช่วยแก้ปัญหาและบรรเทาความเดือดร้อนให้กับเกษตรกรผู้ปลูกหอมหัวใหญ่ของ จ.เชียงใหม่ เป็นการเร่งด่วน ณ ต.ดอนเปา อ.แม่วาง จ.เชียงใหม่ ว่า จ.เชียงใหม่ มีพื้นที่ปลูกหอมหัวใหญ่ทั้งหมด 6,795 ไร่ ผลผลิตโดยเฉลี่ยประมาณ 4,000 - 4,500 กก./ต่อไร่ พื้นที่ปลูกหอมหัวใหญ่มากที่สุด คือ อ.แม่วาง ซึ่งจะเริ่มเก็บเกี่ยวผลผลิตได้ในช่วงเดือน ม.ค.-เม.ย. ผลผลิตจะออกสู่ตลาดมากที่สุดคือช่วงเดือน ก.พ. โดยขณะนี้ จ.เชียงใหม่ได้เก็บเกี่ยวผลผลิตหอมหัวใหญ่ไปแล้วประมาณ 50%  ของพื้นที่ปลูกหอมหัวใหญ่ทั้งหมด ทำให้ช่วงนี้เป็นช่วงที่ผลผลิตออกสู่ตลาดเป็นจำนวนมาก จึงส่งผลให้ราคาตกต่ำ จากเดิม 15 บาท ต่อ กก. เหลือเพียง 4 บาท ต่อ กก.
นายประภัตร กล่าวต่อไปว่า เบื้องต้นได้ประสานกับหน่วยงานที่เกี่ยวข้องให้รับเรื่องไปดูแลเพื่อที่จะช่วยแก้ปัญหาและบรรเทาความเดือดร้อนให้กับเกษตรกรผู้ปลูกหอมหัวใหญ่ของ จ.เชียงใหม่เป็นการเร่งด่วน โดยได้สั่งการให้สหกรณ์จังหวัดเป็นผู้รับซื้อหอมหัวใหญ่ พยุงราคาอยู่ที่ 9 บาท ต่อ กก. เพื่อไม่ให้ขาดทุน ตลอดจนประสานขอความร่วมมือจากตลาดไทในการกระจายสินค้าช่วยเกษตรกร อย่างไรก็ตามหอมหัวใหญ่ค่อนข้างเน่าเสียง่ายจึงต้องเก็บรักษาในห้องเย็น ซึ่งมีราคาสูง จึงได้ให้หน่วยงานที่เกี่ยวของเร่งหาแนวทางว่าจะสนับสนุนอย่างไรได้บ้างโดยจะติดตามเรื่องนี้ด้วยตนเอง และเชื่อมั่นว่าหากทุกฝ่ายช่วยกันแก้ปัญหาบูรณาการร่วมกันนั้นจะแก้ปัญหาราคาผลผลิตหอมหัวใหญ่ตกต่ำได้
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/26551
