รัฐบาลไทย-ข่าวทำเนียบรัฐบาล-สวธ.สนับสนุนมูลนิธิส่งเสริมศิลปาชีพฯ จัดการแสดงโขนพระราชทาน ตอน "สืบมรรคา"  ระหว่างวันที่ 6 พฤศจิกายน ถึง 5 ธันวาคม 2562 จองบัตรได้แล้วันนี้

วันอังคารที่ 3 กันยายน 2562
สวธ.สนับสนุนมูลนิธิส่งเสริมศิลปาชีพฯ จัดการแสดงโขนพระราชทาน ตอน "สืบมรรคา"  ระหว่างวันที่ 6 พฤศจิกายน ถึง 5 ธันวาคม 2562 จองบัตรได้แล้วันนี้
สวธ.สนับสนุนมูลนิธิส่งเสริมศิลปาชีพฯ จัดการแสดงโขนพระราชทาน ตอน "สืบมรรคา" ระหว่างวันที่ 6 พฤศจิกายน ถึง 5 ธันวาคม 2562 จองบัตรได้แล้วันนี้
สวธ.สนับสนุนมูลนิธิส่งเสริมศิลปาชีพฯ จัดการแสดงโขนพระราชทาน ตอน "สืบมรรคา"
ระหว่างวันที่ 6 พฤศจิกายน ถึง 5 ธันวาคม 2562 จองบัตรได้แล้วันนี้
(3 กันยายน 2562) กรมส่งเสริมวัฒนธรรม (สวธ.) กระทรวงวัฒนธรรม ร่วมกับมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ จัดงานแถลงข่าว การแสดงโขนพระราชทาน ประจำปี 2562 เรื่องรามเกียรติ์ ตอน “สืบมรรคา"  โดยได้รับเกียรติจาก ท่านผู้หญิงจรุงจิตต์ ทีขะระ เลขาธิการมูลนิธิส่งเสริมศิลปาชีพฯ และประธานคณะกรรมการจัดแสดงโขน  นายอิทธิพล คุณปลื้ม รัฐมนตรีว่าการกระทรวงวัฒนธรรม  นางนิภา  โสภาสัมฤทธิ์ อธิการบดีสถาบันบัณฑิตพัฒนศิลป์  นายประเมษฐ์ บุญยะชัย ที่ปรึกษาอาวุโสจัดการแสดง  และ ดร.สุรัตน์ จงดา ผู้กำกับการแสดง จัดทำบทและคำบรรยาย ร่วมแถลงข่าว
นายอิทธิพล  คุณปลื้ม รัฐมนตรีว่าการกระทรวงวัฒนธรรม ในฐานะหน่วยงานที่สนับสนุนการจัดแสดงโขน กล่าวว่า โขนเป็นศิลปะการแสดงที่ถือเป็นมรดกภูมิปัญญาทางวัฒนธรรม เป็นศิลปะชั้นสูงอันล้ำค่าที่บรรพชนไทยสร้างสรรค์ไว้อย่างประณีตจนเป็นเอกลักษณ์ทางวัฒนธรรมของชาติ ประกอบไปด้วยศาสตร์และศิลป์หลายแขนง ทั้งประติมากรรม จิตรกรรม หัตถศิลป์ นาฏศิลป์ ดนตรี วรรณกรรม และงานช่างฝีมือแขนงต่าง ๆ ผสมผสานจารีตประเพณี พิธีกรรมเข้าด้วยกัน และมีพัฒนาการอย่างต่อเนื่อง เป็นมรดกภูมิปัญญาทางวัฒนธรรม ที่กรมส่งเสริมวัฒนธรรม ได้ประกาศขึ้นบัญชีเมื่อ พ.ศ. ๒๕๕๒  ต่อมาเมื่อวันที่ ๒๘ มีนาคม ๒๕๖๐ คณะรัฐมนตรีมีมติให้เสนอรายการโขนต่อองค์การศึกษาวิทยาศาสตร์และวัฒนธรรมแห่งสหประชาชาติ (UNESCO) เพื่อพิจารณาตามอนุสัญญาว่าด้วยการสงวนรักษามรดกทางวัฒนธรรมที่จับต้องไม่ได้  โดยเมื่อวันที่ ๒๙ พฤศจิกายน ๒๕๖๑   UNESCO ได้ประกาศขึ้นทะเบียน โขน “Khon , Masked dance drama in Thailand” เป็นรายการมรดกวัฒนธรรมที่จับต้องไม่ได้ของมนุษยชาติ อย่างเป็นทางการ  ด้วยโขนเป็นมรดกทางวัฒนธรรมอันล้ำค่าที่ควรอนุรักษ์ให้เป็นสมบัติร่วมกันของมวลมนุษยชาติสืบไป
“ด้วยพระมหากรุณาธิคุณอย่างหาที่สุดมิได้ของสมเด็จพระนางเจ้าสิริกิติ์ พระบรมราชินีนาถ  พระบรมราชชนนีพันปีหลวง ทรงมีพระปณิธานในการฟื้นฟู อนุรักษ์ศิลปะการแสดงโขน ประกอบกับวิวัฒนาการ จารีต ขนบของมหรสพโขนและองค์ความรู้เกี่ยวกับศิลปะการแสดงโขนนี้กลับคืนสู่วิถีชีวิตคนไทย เพื่อสืบทอดไว้เป็นสมบัติอันล้ำค่าทางวัฒนธรรมของแผ่นดินต่อไป เราจึงได้ร่วมชื่นชมและซึมซับมรดกทางวัฒนธรรมที่สูงค่านี้ผ่านการแสดงโขนมูลนิธิส่งเสริมศิลปาชีพฯ มาอย่างต่อเนื่อง” นายอิทธิพล กล่าว
โดยโขน ตอน “สืบมรรคา" (สืบ-มัน-คา) นี้ มีเนื้อหาสนุกสนาน หลากรส และชวนติดตามไปกับการผจญภัยของหนุมานทหารเอกของพระราม เมื่อพระรามต้องยกกองทัพข้ามมหาสมุทรไปทำสงครามกับเหล่าอสูร ณ กรุงลงกา จึงมอบหมายให้หนุมานปฏิบัติภารกิจสำคัญสืบหาหนทางนำพากองทัพของพระราม ฝ่าฟันอุปสรรคและเหล่าอสูรร้ายที่ปกป้องรักษาด่านข้ามทะเลไปยังที่หมาย นอกจากนี้ยังมีตัวละครใหม่ ๆ เช่น นกสัมพาที นางผีเสื้อสมุทร นางอังกาศตไล ยักษ์ปักหลั่น และที่น่าจับตาชมคือเครื่องแต่งกายของตัวละครที่แปลกตากว่าตอนอื่นๆ เช่น ทศกัณฐ์หน้าทอง ที่มีผ้าคล้องไหล่ พวงมาลัยคล้องพระกรขวา และพัดด้ามจิ้วจันทน์ที่ใช้สะบัดประกอบท่ารำ รวมถึงจะได้ชมกระบวนรำฉุยฉายทศกัณฐ์ลงสวนที่สวยงาม แสดงความเจ้าชู้ยักษ์ของตัวทศกัณฐ์ที่เข้าไปเกี้ยวพาราสีนางสีดา ติดตามได้ทั้งหมดในการแสดงโขนตอน “สืบมรรคา” ที่กำหนดจัดแสดงระหว่างวันที่ 6 พฤศจิกายน ถึง 5 ธันวาคม 2562 นี้
ทั้งนี้ ประชาชนผู้สนใจชมการแสดงโขน สามารถซื้อบัตรเข้าชมได้แล้วตั้งแต่วันนี้เป็นต้นไป ที่ไทยทิคเก็ต เมเจอร์ ทุกสาขา รือ www.thaiticketmajor.com  (หยุดพักการแสดงทุกวันจันทร์) หรือติดตามข่าวสารความเคลื่อนไหวทั้งหมดได้ทาง www.khonperformance.com  และเฟสบุ๊ก Khon Performance โขนมูลนิธิส่งเสริมศิลปาชีพฯ
-------------------------

ที่มา : https://www.thaigov.go.th/news/contents/details/22764
