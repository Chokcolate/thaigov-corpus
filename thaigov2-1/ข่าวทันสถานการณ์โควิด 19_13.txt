รัฐบาลไทย-ข่าวทำเนียบรัฐบาล-​สาธิตเผย กลุ่มคนไทยกลับบ้านที่เข้าเกณฑ์สอบสวนโรค 5 ราย แพทย์อนุญาตให้กลับอาคารรับรอง ฐานทัพเรือสัตหีบ [กระทรวงสาธารณสุข]

วันเสาร์ที่ 14 มีนาคม 2563
​สาธิตเผย กลุ่มคนไทยกลับบ้านที่เข้าเกณฑ์สอบสวนโรค 5 ราย แพทย์อนุญาตให้กลับอาคารรับรอง ฐานทัพเรือสัตหีบ [กระทรวงสาธารณสุข]
รัฐมนตรีช่วยว่าการกระทรวงสาธารณสุข เยี่ยมคนไทยกลับบ้านที่อาคารรับรองฐานทัพเรือสัตหีบ และเผยอาการผู้ป่วยยืนยันติดเชื้อไวรัสโคโรนาสายพันธุ์ใหม่ 2019 ที่โรงพยาบาลชลบุรี อาการทั่วไปปกติ แพทย์ผู้เชี่ยวชาญดูแลใกล้ชิด ด้านผู้ที่เข้าเกณฑ์สอบสวนโรค 5 ราย ไม่ม
รัฐมนตรีช่วยว่าการกระทรวงสาธารณสุข เยี่ยมคนไทยกลับบ้านที่อาคารรับรองฐานทัพเรือสัตหีบ และเผยอาการผู้ป่วยยืนยันติดเชื้อไวรัสโคโรนาสายพันธุ์ใหม่ 2019 ที่โรงพยาบาลชลบุรี อาการทั่วไปปกติ แพทย์ผู้เชี่ยวชาญดูแลใกล้ชิด ด้านผู้ที่เข้าเกณฑ์สอบสวนโรค 5 ราย ไม่มีไข้ แพทย์อนุญาตให้ออกจากโรงพยาบาล พร้อมเฝ้าระวังต่อเนื่องที่อาคารรับรอง และมอบอุปกรณ์กีฬา เพื่อออกกำลังกายผ่อนคลาย ลดกังวลให้กลุ่มคนไทยกลับบ้าน
วันนี้ (9 กุมภาพันธ์ 2563) ที่สโมสรโรงพยาบาลอาภากรเกียรติวงศ์ จ.ชลบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย พล.ร.ท.ประชาชาติ ศิริสวัสดิ์ โฆษกกองทัพเรือ พล.ร.ต.เกิดศักดิ์ วีระโยธิน และนายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุขภาพที่ 6 ให้สัมภาษณ์ความคืบหน้าคนไทยที่กลับจากอู่ฮั่น ว่า เมื่อค่ำวานนี้ (8 กุมภาพันธ์ 2563)  ผู้ป่วยยืนยันติดเชื้อไวรัสโคโรนาสายพันธุ์ใหม่ 2019 ในกลุ่มคนไทยกลับบ้าน จำนวน 1 ราย นอนพักในห้องแยกในโรงพยาบาลชลบุรี อาการทั่วไปปกติ ส่วนอีก 5 ราย ที่เข้าเกณฑ์ตามนิยามในโรงพยาบาลสมเด็จพระนางเจ้าสิริกิติ์และโรงพยาบาลสัตหีบ กม. 10 อาการปกติ ไม่มีไข้ รับประทานอาหารได้ ผลตรวจทางห้องปฏิบัติการไม่พบเชื้อ แพทย์เตรียมส่งเฝ้าระวังต่อเนื่องที่เรือนรับรองหลังใหม่  ส่วนอีก 132 คน ในอาคารรับรองฐานทัพเรือทั้งหมด อาการปกติ ไม่มีไข้ รับประทานอาหารได้
ทั้งนี้ กระทรวงสาธารณสุข ยังคงดูแลด้านสภาพจิตใจอย่างต่อเนื่อง ซึ่งสภาพจิตใจของผู้อยู่ในอาคารเรือนรับรองปกติดี  และเตรียมจัดบริการด้านสันทนาการ โดยจะมอบอุปกรณ์กีฬา อาทิ ชุดอุปกรณ์แบดมินตัน เพื่อผ่อนคลายลดความกังวล และเตรียมการสำรวจเส้นทางและจุดหมายปลายทางที่จะกลับบ้าน ซึ่งจะปล่อยตัวกลับบ้านหลังครบกำหนด โดยกระทรวงสาธารณสุขร่วมกับฐานทัพเรือในการจัดบริการรถรับ-ส่ง ให้ถึงจุดหมายตามความต้องการของคนไทยกลับบ้านอย่างปลอดภัยที่สุด
“ในวันนี้ได้มอบอุปกรณ์กีฬา เพื่อให้คนไทยที่อยู่ในเรือนรับรองได้ผ่อนคลาย ลดความกังวล และที่สำคัญได้ออกกำลังกาย เพื่อสร้างเสริมสุขภาพให้ร่างกายแข็งแรง” ดร.สาธิตกล่าว
********************9  กุมภาพันธ์ 2563

ที่มา : https://www.thaigov.go.th/news/contents/details/27226
