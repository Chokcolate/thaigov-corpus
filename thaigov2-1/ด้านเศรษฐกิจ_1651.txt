รัฐบาลไทย-ข่าวทำเนียบรัฐบาล-ประธาน JETRO กรุงเทพฯ เข้าพบรองปลัดภานุวัฒน์ฯ เพื่อรายงานผลสำรวจแนวโน้มทางเศรษฐกิจของบริษัทร่วมทุนญี่ปุ่นในประเทศไทย

วันอังคารที่ 10 มีนาคม 2563
ประธาน JETRO กรุงเทพฯ เข้าพบรองปลัดภานุวัฒน์ฯ เพื่อรายงานผลสำรวจแนวโน้มทางเศรษฐกิจของบริษัทร่วมทุนญี่ปุ่นในประเทศไทย
นายภานุวัฒน์ ตริยางกูรศรี  รองปลัดกระทรวงอุตสาหกรรม  ให้ ประธาน JETRO กรุงเทพฯ เข้าพบ เพื่อรายงานผลสำรวจแนวโน้มทางเศรษฐกิจของบริษัทร่วมทุนญี่ปุ่นในประเทศไทย    ณ ห้องประชุมชุณหะวัณ  ชั้น 3 สำนักงานปลัดกระทรวงอุตสาหกรรม
วันนี้ (10 มีนาคม 2563)  นายภานุวัฒน์ ตริยางกูรศรี  รองปลัดกระทรวงอุตสาหกรรม  ให้ Mr.Taketani Atsushi ประธานองค์การส่งเสริมการค้าต่างประเทศของญี่ปุ่น (เจโทร กรุงเทพฯ) และคณะเข้าพบ เพื่อรายงานผลสำรวจแนวโน้มทางเศรษฐกิจของบริษัทร่วมทุนญี่ปุ่นในประเทศไทย ประจำครึ่งปีหลัง พ.ศ. 2562 (สำรวจในเดือน พฤศจิกายน – ธันวาคม 2562)  ทำการสำรวจโดยหอการค้าญี่ปุ่น-กรุงเทพฯ (JCCB)  เป็นประจำทุกปี ปีละ 2 ครั้ง เพื่อสะท้อนสภาพธุรกิจของบริษัทร่วมทุนญี่ปุ่นในประเทศไทยอย่างครอบคลุม 9 ด้าน ได้แก่ 1. สภาพธุรกิจโดยสะท้อนจากค่าดัชนีแนวโน้มเศรษฐกิจ 2. การลงทุนด้านโรงงานและเครื่องจักร 3. การส่งออกและตลาดส่งออกที่มีศักยภาพในอนาคต 4. อัตราแลกเปลี่ยนเงินตราต่างประเทศที่ใช้ในการวางแผนธุรกิจ 5. ประเด็นปัญหาด้านการบริหารองค์กร 6. ข้อเรียกร้องต่อรัฐบาลไทย 7. สงครามการค้าสหรัฐ-จีน 8. นโยบายระเบียงเศรษฐกิจภาคตะวันออก และ 9. การขาดแคลนบุคลากรและการพัฒนาทรัพยากรมนุษย์
พร้อมกันนี้ ยังมีการรายงานผลสำรวจเร่งด่วนเกี่ยวกับผลกระทบของไวรัสโคโรนาสายพันธุ์ใหม่ 2019 (COVID-19) ต่อบริษัทร่วมทุนญี่ปุ่นในประเทศไทยอีกด้วย  ซึ่งบริษัทส่วนใหญ่ได้มีการเข้มงวดให้ผู้ที่ปฏิบัติงานอยู่ในโรงงานและบุคคลภายนอกที่มาติดต่อในโรงงานดูแลสุขภาพ  ทำความสะอาดมือด้วยการล้างด้วยน้ำและสบู่ หรือแอลกอฮอล์ เจลล้างมือ สวมหน้ากากอนามัยอยู่เสมอ กรณีผู้ที่มีอาการไอ จาม ต้องสวมหน้ากากอนามัยตลอดเวลาเพื่อป้องกันการแพร่กระจายเชื้อโรค และติดตามประกาศของกระทรวงสาธารณสุขหรือหน่วยงานอื่นที่เกี่ยวข้อง เพื่อปฏิบัติตามอย่างใกล้ชิด  ณ ห้องประชุมชุณหะวัณ  ชั้น 3 สำนักงานปลัดกระทรวงอุตสาหกรรม

ที่มา : https://www.thaigov.go.th/news/contents/details/27043
