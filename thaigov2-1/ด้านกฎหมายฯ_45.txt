รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี และสำนักงานการบังคับคดี สำนักงานอัยการสูงสุด  ร่วมลงนามบันทึกความร่วมมือ ว่าด้วยการดำเนินการบังคับคดีอาญากับผู้ต้องโทษปรับ และการบังคับตามสัญญาประกั

วันพฤหัสบดีที่ 22 สิงหาคม 2562
กระทรวงยุติธรรม โดยกรมบังคับคดี และสำนักงานการบังคับคดี สำนักงานอัยการสูงสุด  ร่วมลงนามบันทึกความร่วมมือ ว่าด้วยการดำเนินการบังคับคดีอาญากับผู้ต้องโทษปรับ และการบังคับตามสัญญาประกั
กรมบังคับคดี และสำนักงานการบังคับคดี สำนักงานอัยการสูงสุด ร่วมลงนามบันทึกความร่วมมือ ว่าด้วยการดำเนินการบังคับคดีอาญากับผู้ต้องโทษปรับและการบังคับตามสัญญาประกัน
ในวันที่ ๒๒ สิงหาคม ๒๕๖๒ เวลา ๑๓.๓๐ น. กรมบังคับคดี และสำนักงานการบังคับคดี สำนักงานอัยการสูงสุด ร่วมลงนามบันทึกความร่วมมือว่าด้วยการดำเนินการบังคับคดีอาญากับผู้ต้องโทษปรับและการบังคับตามสัญญาประกัน โดยมีนางอรัญญา ทองน้ำตะโก อธิบดีกรมบังคับคดี และนายชาตรี สุวรรณิน อธิบดีอัยการ สำนักงานการบังคับคดี ร่วมลงนามบันทึกความร่วมมือ ณ ห้องประชุมคชสาร ๒ ชั้น ๓ อาคารกรมบังคับคดี
นางอรัญญา ทองน้ำตะโก อธิบดีกรมบังคับคดี กล่าวว่า กรมบังคับคดีมีอำนาจหน้าที่ในการยึด อายัด และจำหน่ายทรัพย์สินของลูกหนี้ตามคำพิพากษา รวมถึงผู้ต้องโทษปรับหรือผู้ประกันในกรณีผิดสัญญาประกันชั้นศาล การลงนามความร่วมมือระหว่างกรมบังคับคดี กับ สำนักงานการบังคับคดี สำนักงานอัยการสูงสุด ในครั้งนี้ จะเป็นการพัฒนาประสิทธิภาพในการปฏิบัติงาน เกี่ยวกับการบังคับคดีผู้ต้องโทษปรับและการบังคับตามสัญญาประกัน ให้เกิดความคล่องตัว และเป็นการประสานงานระหว่างหน่วยงานโดยการใช้ระบบอิเล็กทรอนิกส์ ทั้งในการส่งเอกสารประกอบการบังคับคดี การนัดหมายตั้งเรื่องบังคับคดีผ่านทางระบบจดหมายอิเล็กทรอนิกส์ รวมถึงความตกลงที่จะให้การสนับสนุนซึ่งกันและกันด้านวิชาการ บุคลากร หรืออื่น ๆ ตามความจำเป็น เพื่อให้คำปรึกษาแนะนำแลกเปลี่ยนความรู้และประสบการณ์ในการบังคับคดีเกี่ยวกับโทษปรับและการบังคับตามสัญญาประกัน โดยการยึด อายัด และจำหน่ายทรัพย์สิน ให้เป็นไปตามเจตนารมณ์ของกฎหมาย รวดเร็ว และมีประสิทธิภาพยิ่งขึ้น โดยกรมบังคับคดีจะได้มีคำสั่งให้บุคลากรในสังกัดถือปฏิบัติตามนัยแห่งบันทึกความร่วมมือฉบับนี้ เพื่อให้การดำเนินการบรรลุวัตถุประสงค์ต่อไป

ที่มา : https://www.thaigov.go.th/news/contents/details/22440
