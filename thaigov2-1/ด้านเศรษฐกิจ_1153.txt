รัฐบาลไทย-ข่าวทำเนียบรัฐบาล-รองปลัดจุลพงษ์ฯ นำคณะกรรมการและผู้บริหาร CoRE และ TARA ประเทศไทย ร่วมประชุมหารือความร่วมมือด้านหุ่นยนต์และระบบอัตโนมัติ ณ กรุงโตเกียว ประเทศญี่ปุ่น

วันพุธที่ 25 ธันวาคม 2562
รองปลัดจุลพงษ์ฯ นำคณะกรรมการและผู้บริหาร CoRE และ TARA ประเทศไทย ร่วมประชุมหารือความร่วมมือด้านหุ่นยนต์และระบบอัตโนมัติ ณ กรุงโตเกียว ประเทศญี่ปุ่น
นายจุลพงษ์ ทวีศรี รองปลัดกระทรวงอุตสาหกรรม เป็นหัวหน้าคณะและประธานผู้แทนฝั่งไทยในกลุ่มอุตสาหกรรมหุ่นยนต์และระบบอัตโนมัติ (CoRE , TARA) ณ กรุงโตเกียว ประเทศญี่ปุ่น พร้อมร่วมศึกษาดูงาน International Robot Exhibition 2019
เมื่อวันที่ 16-21 ธันวาคม 2562 นายจุลพงษ์ ทวีศรี รองปลัดกระทรวงอุตสาหกรรม เป็นหัวหน้าคณะและประธานผู้แทนฝั่งไทยในกลุ่มอุตสาหกรรมหุ่นยนต์และระบบอัตโนมัติ (CoRE , TARA)ในการประชุมร่วมกับคณะผู้บริหารสมาคมนักธุรกิจด้านระบบหุ่นยนต์และระบบอัตโนมัติของประเทศญี่ปุ่น (JARSIA) เป็นการประชุมครั้งที่ 2/2562 ณ กรุงโตเกียว ประเทศญี่ปุ่น พร้อมร่วมศึกษาดูงาน International Robot Exhibition 2019
ในการนี้นายทองชัย ชวลิตพิเชฐ ผู้อำนวยการสำนักงานเศรษฐกิจอุตสาหกรรม และนางเพ็ญวิภา ไตรศิริพานิช ผู้อำนวยการกองนโยบายอุตสาหกรรมรายสาขา 1 ร่วมเดินทางไปกับคณะในครั้งนี้ด้วย ซึ่งการประชุมครั้งนี้ได้ข้อสรุปแนวทางความเป็นไปได้ของการจัดการเกี่ยวกับการพัฒนาธุรกิจอุตสาหกรรมหุ่นยนต์และระบบอัตโนมัติร่วมกันให้เกิดขึ้นทั้งในประเทศไทยและกลุ่มประเทศอาเซียน ตั้งแต่การแลกเปลี่ยนการพัฒนาบุคลากรและเทคโนโลยีขั้นสูง รวมไปถึงการจัดการหาแนวทางการวางแผนการดำเนินงานให้เกิดกิจกรรมขึ้นจริงในทางปฏิบัติ เพื่อความเป็นมิตรทางธุรกิจ และส่งเสริมการพัฒนาบุคลากรในกลุ่ม System Integrator อย่างมีประสิทธิภาพ โดยกำหนดให้จัดตั้งคณะอนุกรรมการฝ่ายละ 3 ท่านเพื่อดำเนินการเรื่องดังกล่าว และกำหนดการประชุมในครั้งถัดไปเพื่อติดตามความก้าวหน้า ณ ประเทศไทยในเดือนมิถุนายน 2563

ที่มา : https://www.thaigov.go.th/news/contents/details/25457
