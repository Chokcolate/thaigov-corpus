รัฐบาลไทย-ข่าวทำเนียบรัฐบาล-รองนายกฯ และผู้บริหาร สธ. ประกาศจุดยืนแสดงพลังไม่เอาสารเคมีอันตรายทางการเกษตร

วันพุธที่ 9 ตุลาคม 2562
รองนายกฯ และผู้บริหาร สธ. ประกาศจุดยืนแสดงพลังไม่เอาสารเคมีอันตรายทางการเกษตร
รองนายกรัฐมนตรีและรัฐมนตรีว่าการกระทรวงสาธารณสุข รัฐมนตรีช่วยว่าการกระทรวงสาธารณสุข พร้อมผู้บริหารทุกกรม และหน่วยงานสังกัดกระทรวงสาธารณสุขทั่วประเทศ
รวมพลังประกาศจุดยืนไม่เอาสารเคมีอันตรายทางการเกษตร ส่งข้อความให้ประชาชนมั่นใจว่าจะปลอดภัยจากสารเคมีอันตราย
วันนี้ (9 ตุลาคม 2562) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์สุขุม กาญจนพิมาย ปลัดกระทรวงสาธารณสุข และผู้บริหารกระทรวงสาธารณสุขทุกกรม ประชุมทางไกลผ่านระบบ VDO Conference กับหน่วยงานในสังกัดกระทรวงสาธารณสุขทั่วประเทศ โดยนายอนุทินกล่าวว่า ผมและผู้บริหารทุกคน ขอแสดงความชื่นชมและให้กำลังใจต่อปรากฏการณ์ที่หน่วยงานของกระทรวงสาธารณสุข ไม่ว่าจะเป็นโรงพยาบาล โรงพยาบาลส่งเสริมสุขภาพตำบล สำนักงานสาธารณสุขจังหวัด กรมในสังกัดกระทรวงสาธารณสุขทุกแห่ง ได้พร้อมใจกันขึ้นป้ายทั่วประเทศไม่สนับสนุนการใช้สารเคมีอันตรายทางการเกษตร ได้แก่ พาราควอต ไกลโฟเซต และคลอร์ไพริฟอส นับเป็นปรากฏการณ์ที่ไม่เคยเกิดขึ้นมาก่อน เป็นการแสดงจุดยืนของคนกระทรวงสาธารณสุข ว่าไม่มีสิ่งใดสำคัญไปกว่าการที่ประชาชนมีสุขภาพที่ดี ปลอดภัยจากวัตถุอันตราย และสารเคมีทุกชนิด เรื่องนี้สามารถหลีกเลี่ยงได้ และสมควรจะหลีกเลี่ยง
“ขอให้พลังของพวกเราชาวกระทรวงสาธารณสุขทุกคน ผ่านไปยังคณะกรรมการวัตถุอันตรายทั้ง 29 ท่าน ว่าเราไม่เอาสารเคมีทางการเกษตร ซึ่งตัวแทนจากกระทรวงสาธารณสุขที่เหลือ 2 ท่าน คือ ท่านปลัดกระทรวงสาธารณสุข และเลขาธิการคณะกรรมการอาหารและยา จะ Vote No สารเคมีอันตรายดังกล่าวอย่างแน่นอน และขอขอบคุณทุกท่านที่ให้กำลังใจ และคิดว่าการแสดงพลัง การขึ้นป้ายไม่สนับสนุนสารเคมีทั่วประเทศในหน่วยงานของกระทรวงสาธารณสุข จะเป็นข้อความที่สำคัญให้ประชาชนทุกคนให้มั่นใจว่ากระทรวงสาธารณสุขให้ความสำคัญกับสุขภาพและความปลอดภัยของประชาชนเป็นอันดับแรก” นายอนุทินกล่าว
ด้าน ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข กล่าวว่า ภารกิจหน้าที่ และพันธกิจหลักของกระทรวงสาธารณสุขที่สำคัญคือ การดูแลสุขภาพของคนไทย ซึ่งได้รับรายงานจากกรมอนามัยว่า การใช้สารเคมี 3 ชนิดได้แก่ พาราควอต ไกลโฟเซต และคลอร์ไพริฟอส เป็นปัญหาและส่งผลต่อสุขภาพของประชาชน รวมทั้งเด็กในครรภ์มารดา จึงไม่เห็นด้วยกับการใช้สารเคมีเหล่านี้ ซึ่งการรวมกันแสดงพลังในวันนี้ สิ่งสำคัญคือแสดงถึงภาวะผู้นำของท่านรองนายกรัฐมนตรี ที่ได้ปฏิบัติหน้าที่ตามภารกิจ ก็คือ การดูแลสุขภาพของคนไทยทั้งประเทศ และได้แสดงจุดยืนตัวตนที่ชัดเจน จึงขอร่วมให้กำลังใจและขอขอบคุณทุกภาคส่วนที่ร่วมกันแสดงพลังสำคัญที่เราต้องดูแลสุขภาพของพี่น้องประชาชน
ส่วน นายแพทย์สุขุม กาญจนพิมาย ปลัดกระทรวงสาธารณสุข กล่าวว่า กระทรวงสาธารณสุขประกาศจุดยืน ในการดูแลสุขภาพประชาชน อะไรก็ตามที่มีผลกระทบต่อสุขภาพ ทำลายสุขภาพ พวกเราไม่สนับสนุน นอกจากจะเอาองค์ความรู้ทางหลักวิชาการ และพร้อมที่เป็นกำลังสนับสนุนเพื่อพี่น้องประชาชนคนไทยมีสุขภาพที่ดี ตามนโยบายของรองนายกรัฐมนตรีและรัฐมนตรีว่าการกระทรวงสาธารณสุข
******************************** 9 ตุลาคม 2562

ที่มา : https://www.thaigov.go.th/news/contents/details/23713
