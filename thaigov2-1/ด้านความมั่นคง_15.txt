รัฐบาลไทย-ข่าวทำเนียบรัฐบาล-   ก.แรงงาน จับมือ สถานประกอบการ จ.ฉะเชิงเทรา จัดกิจกรรมบริจาคโลหิต เฉลิมพระเกียรติพระบาทสมเด็จพระเจ้าอยู่หัว

วันพุธที่ 24 กรกฎาคม 2562
ก.แรงงาน จับมือ สถานประกอบการ จ.ฉะเชิงเทรา จัดกิจกรรมบริจาคโลหิต เฉลิมพระเกียรติพระบาทสมเด็จพระเจ้าอยู่หัว
กระทรวงแรงงาน จัดกิจกรรมร่วมบริจาคโลหิต ครั้งที่ 4 ณ บริษัท ไมโครชิพ เทคโนโลยี (ไทยแลนด์) จำกัด อ.เมือง จ.ฉะเชิงเทรา จากจำนวน 15 ครั้ง ช่วยเหลือผู้ใช้แรงงานและประชาชนที่ประสบอันตรายจากการทำงาน
กระทรวงแรงงาน จัดกิจกรรมร่วมบริจาคโลหิต ครั้งที่ 4 ณ บริษัท ไมโครชิพ เทคโนโลยี (ไทยแลนด์) จำกัด อ.เมือง จ.ฉะเชิงเทรา จากจำนวน 15 ครั้ง ช่วยเหลือผู้ใช้แรงงานและประชาชนที่ประสบอันตรายจากการทำงาน ส่งเสริมรณรงค์ทุกภาคส่วนตระหนักถึงความเสียสละและทำความดีโดยไม่หวังผลตอบแทน เฉลิมพระเกียรติเนื่องในโอกาสมหามงคลพระราชพิธีบรมราชาภิเษก ปี 2562
วันนี้ (24 ก.ค.62) นายสุรเดช วลีอิทธิกุล รองปลัดกระทรวงแรงงาน เป็นประธานในพิธีเปิดกิจกรรมกระทรวงแรงงานร่วมบริจาคโลหิต ครั้งที่ 4 เฉลิมพระเกียรติเนื่องในโอกาสมหามงคลพระราชพิธีบรมราชาภิเษก โดยมี นายประสงค์ คงเคารพธรรม รองผู้ว่าราชการจังหวัดฉะเชิงเทรา กล่าวต้อนรับ นายโจเซฟ เฟอร์นานเดซ กรรมการผู้จัดการ บริษัท ไมโครชิพ เทคโนโลยี (ไทยแลนด์) จำกัด กล่าวรายงาน ณ บริษัท ไมโครชิพ เทคโนโลยี (ไทยแลนด์) จำกัด อำเภอเมือง จังหวัดฉะเชิงเทรา โดยกล่าวว่า พระบาทสมเด็จพระเจ้าอยู่หัวได้ทรงพระราชทานพระปฐมบรมราชโองการ เนื่องในพระราชพิธีบรมราชาภิเษก เมื่อวันที่ 4 พฤษภาคม 2562 ความว่า“เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” ซึ่งแสดงถึงพระราชปณิธานที่จะพัฒนาให้ประเทศชาติมีความเจริญรุ่งเรือง มั่นคง และส่งเสริม ดูแล รักษาคุณภาพชีวิตให้ประชาชนมีความเป็นอยู่ที่ดีขึ้น นอกจากนี้ พระบาทสมเด็จพระเจ้าอยู่หัว ยังได้ทรงพระราชทานโครงการจิตอาสาพระราชทาน 904 วปร. เพื่อเป็นแบบอย่างในการพัฒนาชุมชน เพื่อให้ทุกภาคส่วนได้เห็นเป็นแนวทางในการพัฒนา ส่งเสริม ดูแล รักษา คุณภาพชีวิตของประชาชนในชุมชน
นายสุรเดชฯ กล่าวต่อว่า การจัดกิจกรรมครั้งนี้เป็นครั้งที่ 4 โดยมีกลุ่มเป้าหมาย ผู้บริหาร ข้าราชการ เจ้าหน้าที่ในสังกัด ตลอดจนองค์กรนายจ้าง ลูกจ้าง ผู้ใช้แรงงานทั้งในระบบและนอกระบบจำนวน 300 คน ซึ่งมีเป้าหมายดำเนินการจำนวนทั้งสิ้น 15 ครั้ง ประกอบด้วย ในพื้นที่กระทรวงแรงงาน 3 ครั้ง และในสถานประกอบกิจการ 12 ครั้ง ระหว่างวันที่ 4 พ.ค. 62 - 4 พ.ค.63 การจัดกิจกรรมในครั้งนี้ นอกจากจะจัดขึ้นเพื่อเฉลิมพระเกียรติเนื่องในโอกาสมหามงคลพระราชพิธีบรมราชาภิเษกแล้ว ยังถือเป็นการสนองพระปฐมบรมราชโองการและพระราชปณิธานในการพัฒนาคุณภาพชีวิตประชาชน โดยการสนับสนุนการจัดหาโลหิตให้สภากาชาดไทยในการนำโลหิตไปช่วยเหลือประชาชนตลอดจนพี่น้องผู้ใช้แรงงานที่ประสบอันตรายจากการทำงาน และเป็นการส่งเสริม รณรงค์ให้ผู้ที่เข้าร่วมกิจกรรมตระหนักถึงความเสียสละและการทำความดีโดยไม่หวังผลตอบแทน ตลอดจนเป็นการแสดงออกถึงความจงรักภักดีของทุกคน ซึ่งได้รับความร่วมมือส่งเสริมและสนับสนุนด้วยดีจากบริษัท ไมโครชิพ เทคโนโลยี (ไทยแลนด์) จำกัด ภาคบริการโลหิตแห่งชาติที่ 3 จังหวัดชลบุรี สภากาชาดไทย สถานีตำรวจภูธรจังหวัดฉะเชิงเทรา โรงพยาบาลภูมิพลอดุลยเดช กรมแพทย์ทหารอากาศ และองค์กรปกครองส่วนท้องถิ่น
-----------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
ปริยรณ พรหมสาขา ณ สกลนคร -ภาพ/
24 กรกฎาคม 2562

ที่มา : https://www.thaigov.go.th/news/contents/details/21740
