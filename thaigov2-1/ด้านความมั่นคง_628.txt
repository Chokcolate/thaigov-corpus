รัฐบาลไทย-ข่าวทำเนียบรัฐบาล-“ทปษ.รมว.แรงงาน” ส่งเสริมการพัฒนาคุณภาพชีวิตประชาชนพื้นที่ จ.สงขลา ผ่าน “เครือข่ายอาสาสมัครแรงงาน”

วันศุกร์ที่ 13 มีนาคม 2563
“ทปษ.รมว.แรงงาน” ส่งเสริมการพัฒนาคุณภาพชีวิตประชาชนพื้นที่ จ.สงขลา ผ่าน “เครือข่ายอาสาสมัครแรงงาน”
กระทรวงแรงงาน จัดสัมมนาเสริมสร้างศักยภาพเครือข่ายอาสาสมัครแรงงาน เพื่อบูรณาการภารกิจของกระทรวงแรงงานจังหวัดสงขลา โดยมี ที่ปรึกษารัฐมนตรีว่าการกระทรวงแรงงาน เป็นประธานเปิดการสัมมนาฯ ณ ห้องประชุมสมิหลา 2 โรงแรม บี พี สมิหลา บีช โฮเต็ล แอนด์ รีสอร์ท
วันที่ 13 มีนาคม 2563 เวลา 11.00 น. รองศาสตราจารย์ ดร.จักษ์ พันธ์ชูเพชร ที่ปรึกษารัฐมนตรีว่าการกระทรวงแรงงาน เป็นประธานเปิดโครงการสัมมนาเสริมสร้างศักยภาพเครือข่ายอาสาสมัครแรงงาน เพื่อบูรณาการภารกิจของกระทรวงแรงงานจังหวัดสงขลา ประจำปีงบประมาณ พ.ศ. 2563 ณ ห้องประชุมสมิหลา 2 โรงแรม บี พี สมิหลา บีช โฮเต็ล แอนด์ รีสอร์ท โดยมี นางสุจินดา บุญแอ แรงงานจังหวัดสงขลา กล่าวรายงานวัตถุประสงค์การจัดสัมมนาฯ โดย ที่ปรึกษารัฐมนตรีว่าการกระทรวงแรงงาน กล่าวว่า กระทรวงแรงงานให้ความสำคัญในการส่งเสริมการพัฒนาคุณภาพชีวิตของประชาชนพื้นที่ให้มีความเป็นอยู่ทีดียิ่งขึ้น ตลอดจนให้ความสำคัญในการส่งเสริมการมีส่วนร่วมของภาคประชาชน เข้ามาช่วยเหลือส่งเสริมการขับเคลื่อนนโยบาย/ยุทธศาสตร์ของกระทรวงแรงงาน เพื่อพัฒนาคุณภาพชีวิตของประชาชนในพื้นที่ให้มีความเป็นอยู่ที่ดียิ่งขึ้น ในรูปแบบของ "เครือข่ายอาสาสมัครแรงงาน" การดำเนินโครงการฯ ครั้งนี้ นับเป็นส่วนสำคัญที่จะก่อให้เกิดความร่วมมือระหว่างส่วนราชการในสังกัดกระทรวงแรงงาน และอาสาสมัครแรงงานจังหวัดสงขลาให้สามารถบูรณาการขับเคลื่อนภารกิจด้านแรงงานไปสู่ประชาชนในพื้นที่ชุมชนได้อย่างมีประสิทธิภาพ ซึ่งจะส่งผลให้เกิดประโยชน์ต่อการพัฒนาคุณภาพชีวิตของประชาชนที่ดีขึ้นอย่างยั่งยืน อีกทั้ง เป็นการสร้างภาพลักษณ์และทัศนคติที่ดีต่อการดำเนินงานของภาครัฐ ภายใต้การดำเนินงานของกระทรวงแรงงาน และขอขอบคุณส่วนราชการในสังกัดกระทรวงแรงงาน เจ้าหน้าที่และอาสาสมัครแรงงานทุกท่าน ที่มีส่วนเกี่ยวข้องร่วมดำเนินโครงการฯ ในครั้งนี้ และขอให้การดำเนินโครงการสำเร็จลุล่วงตามป้าหมายและวัตถุประสงค์ที่กำหนดไว้ทุกประการ
ทั้งนี้ การจัดสัมมนาฯ ในครั้งนี้มีวัตถุประสงค์ เพื่อเสริมสร้างองค์ความรู้ด้านแรงงาน อันจะเป็นประโยชน์ต่อการปฏิบัติงานตามภารกิจในการประสานการให้บริการด้านแรงงานให้แก่เครือข่ายอาสาสมัครแรงงานจังหวัดสงขลา ก่อให้เกิดการบูรณาการงานด้านแรงงานระหว่างเครือข่ายอาสาสมัครแรงงานและหน่วยงานในสังกัดกระทรวงแรงงานจังหวัดสงขลา แลกเปลี่ยนประสบการณ์ในการปฏิบัติงานด้านอาสาสมัครแรงงานซึ่งกันและกัน อันส่งผลให้เกิดการพัฒนาแนวทางการปฏิบัติงานที่เป็นไปในทิศทางเดียวกันอย่างมีประสิทธิภาพ และก่อให้เกิดประสิทธิผลอย่างสูงสุด สามารถตอบสนองต่อแนวนโยบายของกระทรวงแรงงานได้อย่างชัดเจนและครอบคลุม พร้อมสร้างความรักสามัคคี และความสัมพันธ์อันดีระหว่างผู้บริหาร ข้าราชการ/เจ้าหน้าที่ในสังกัดกระทรวงแรงงาน และอาสาสมัครแรงงานจังหวัดสงขลา นำมาซึ่งการพัฒนาการดำเนินงานด้านแรงงานที่มีประสิทธิภาพมากยิ่งขึ้น โดยมีผู้เข้าร่วมการสัมมนา จำนวน 100 คน ประกอบด้วย หัวหน้าส่วนราชการในสังกัดกระทรวงแรงงานจังหวัดสงขลา คณะทำงานพัฒนาอาสาสมัครแรงงานจังหวัดสงขลา และอาสาสมัครแรงงานจังหวัดสงขลา
+++++++++++++++++++
กองเผยแพร่และประชาสัมพันธ์
13 มีนาคม 2563

ที่มา : https://www.thaigov.go.th/news/contents/details/27137
