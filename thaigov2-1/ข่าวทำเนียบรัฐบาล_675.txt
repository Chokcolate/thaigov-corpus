รัฐบาลไทย-ข่าวทำเนียบรัฐบาล-รมต. นร. นายเทวัญ ฯ ลงพื้นที่พังงา ภูเก็ต เร่งตรวจสอบปัญหาที่ดิน เตรียมประสานหน่วยงานที่เกี่ยวข้องช่วยเหลือ

วันพฤหัสบดีที่ 20 กุมภาพันธ์ 2563
รมต. นร. นายเทวัญ ฯ ลงพื้นที่พังงา ภูเก็ต เร่งตรวจสอบปัญหาที่ดิน เตรียมประสานหน่วยงานที่เกี่ยวข้องช่วยเหลือ
รมต. นร. นายเทวัญ ฯ ลงพื้นที่พังงา ภูเก็ต เร่งตรวจสอบปัญหาที่ดิน เตรียมประสานหน่วยงานที่เกี่ยวข้องช่วยเหลือ
วันนี้ (20 ก.พ. 63) นายเทวัญ ลิปตพัลลภ รัฐมนตรีประจำสำนักนายกรัฐมนตรี นำคณะประกอบด้วย นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี นายธงชัย ลืออดุลย์ เลขานุการรัฐมนตรีประจำสำนักนายกรัฐมนตรี นายสุภรณ์ อัตถาวงศ์ กรรมการผู้ช่วยรัฐมนตรีประจำนายกรัฐมนตรี นายสุรศักดิ์ เรียงเครือ รองปลัดสำนักนายกรัฐมนตรี และคณะ ลงพื้นที่ จ.พังงา และ จ.ภูเก็ต เพื่อติดตามการแก้ไขปัญหาที่ดินสาธารณะประโยชน์ และติดตามชมกรณีตัวอย่างของการดำเนินการตามแนวทางโฉนดชุมชน
โดยจุดแรก รัฐมนตรีประจำสำนักนายกรัฐมนตรีและคณะ เดินทางไปยังบ้านทับยาง หมู่ที่ 9 ตำบลท้ายเหมือง อำเภอเมืองพังงา จังหวัดพังงาเพื่อติดตามกรณีขอให้ยุติกระบวนการสอบเขตที่ดินเพื่อการซื้อขายที่ดินสาธารณะประโยชน์จำนวน 1,500 ไร่ และเร่งตรวจสอบสถานะของที่ดินสาธารณะแปลงดังกล่าวว่าออกชอบด้วยกฎหมายหรือไม่ โดยจากการตรวจสอบพบว่าที่ดินบางส่วนยังอยู่ในกระบวนการของศาล ทั้งนี้ คณะทำงานจะเร่งรัดการดำเนินการ โดยรัฐมนตรีประจำสำนักนายกรัฐมนตรีเน้นย้ำว่าประชาชนจะต้องไม่เสียประโยชน์ และต้องได้รับความเป็นธรรม
จากนั้น คณะได้เดินทางไปยังชุมชนโหนทรายทอง ตำบลรัษฎา อำเภอเมืองภูเก็ต จังหวัดภูเก็ต เพื่อติดตามชมกรณีตัวอย่างของการดำเนินการตามแนวทางโฉนดชุมชน ซึ่งจากการลงพื้นที่พบว่า ชาวบ้านในชุมชนโหนทรายทองได้ร่วมกับโครงการโฉนดชุมชนภูเก็ต มีการรวมตัวกันเป็นเครือข่ายมูลนิธิชุมชนไทย ตามแนวคิดในการพัฒนาชุมชน "ป่าอยู่ได้ ชุมชนอยู่ได้" พื้นที่แห่งนี้ส่วนมากเป็นป่าชายเลน มีการดูแลโดยคนในชุมชนร่วมกับองค์กรส่วนท้องถิ่น ภายหลังจากการพบปะประชาชนในพื้นที่ รัฐมนตรีประจำสำนักนายกรัฐมนตรีและคณะได้ร่วมปลูกต้นไม้ และปล่อยปู ซึ่งเป็นสัตว์เศรษฐกิจในชุมชน
จุดสุดท้าย คณะได้เดินทางไปยังชุมชนต้นโพธิ์ หมู่ที่ 1 ตำบลรัษฎา อำเภอเมืองภูเก็ต จังหวัดภูเก็ต เพื่อเยี่ยมชมความสำเร็จของการแก้ไขปัญหาของคณะอนุกรรมการแก้ไขปัญหาที่ดินที่เกี่ยวข้องกับกระทรวงทรัพยากรธรรมชาติและสิ่งแวดล้อม กรณีกรมทรัพยากรทางทะเลและชายฝั่งจัดสรรพื้นที่ให้กับราษฎรในพื้นที่เพื่ออยู่อาศัย
รัฐมนตรีประจำสำนักนายกรัฐมนตรี กล่าวว่า ภายหลังจากการลงพื้นที่ครั้งนี้ จะรีบประสานไปยังหน่วยงานที่เกี่ยวข้อง เพื่อเร่งรัดการดำเนินการแก้ไขปัญหาให้เร็วที่สุด ตามที่คณะกรรมการแก้ไขปัญหาของขบวนการประชาชนเพื่อสังคมที่เป็นธรรม (ขปส.) ภาคประชาชนติดตาม
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26656
