รัฐบาลไทย-ข่าวทำเนียบรัฐบาล-ประธานกลุ่มอุตสาหกรรมผู้ผลิตเครื่องมือแพทย์และสุขภาพ สอท. หารือแนวทางการดำเนินงานและรับฟังนโยบายของกระทรวงอุตฯต่ออุตสาหกรรมผู้ผลิตเครื่องมือแพทย์ฯ

วันอังคารที่ 10 มีนาคม 2563
ประธานกลุ่มอุตสาหกรรมผู้ผลิตเครื่องมือแพทย์และสุขภาพ สอท. หารือแนวทางการดำเนินงานและรับฟังนโยบายของกระทรวงอุตฯต่ออุตสาหกรรมผู้ผลิตเครื่องมือแพทย์ฯ
นายภานุวัฒน์ ตริยางกูรศรี  รองปลัดกระทรวงอุตสาหกรรม ให้ ประธานกลุ่มอุตสาหกรรมผู้ผลิตเครื่องมือแพทย์และสุขภาพ สภาอุตสาหกรรมแห่งประเทศไทย  เข้าพบ หารือแนวทางการดำเนินงานและรับฟังนโยบายของกระทรวงอุตฯต่ออุตสาหกรรมผู้ผลิตเครื่องมือแพทย์ฯ
วันนี้ (10 มีนาคม 2563) นายภานุวัฒน์ ตริยางกูรศรี  รองปลัดกระทรวงอุตสาหกรรม  ให้ นายอดิศร อาภาสุทธิรัตน์ ประธานกลุ่มอุตสาหกรรมผู้ผลิตเครื่องมือแพทย์และสุขภาพ สภาอุตสาหกรรมแห่งประเทศไทย และคณะกรรมการกลุ่มฯ เข้าพบ เพื่อแนะนำคณะกรรมการชุดใหม่ซึ่งมีวาระ 2 ปี (2563-2565) และหารือแนวทางการดำเนินงาน รับฟังนโยบายของ กระทรวงอุตสาหกรรมที่มีต่ออุตสาหกรรมผู้ผลิตเครื่องมือแพทย์ฯ โดยกลุ่มฯ ต้องการให้มีการบูรณาการเชิงลึกด้านข้อมูลผู้ประกอบการทั้งที่เป็นสมาชิกและไม่เป็นสมาชิกของกลุ่มฯ อีกทั้ง ต้องการให้ผลักดันด้านตลาดเครื่องมือแพทย์ไทยในเชิงนโยบาย ณ ห้องประชุม 3 ชั้น 3 สำนักงานปลัดกระทรวงอุตสาหกรรม
ทั้งนี้ สำนักงานเศรษฐกิจอุตสาหกรรม อยู่ระหว่างการจัดทำ (ร่าง) แนวทางการพัฒนาอุตสาหกรรมเครื่องมือแพทย์ ทั้งในด้าน การกระตุ้นอุปสงค์ สนับสนุนอุปทาน และ สร้างปัจจัยสนับสนุน รวมถึงได้มีการวาง Roadmap ผลิตภัณฑ์เป้าหมายในการพัฒนา แบ่งเป็น ระยะสั้น ระยะกลาง และ ระยะยาว อีกทั้ง กรมส่งเสริมอุตสาหกรรม ได้จัดทำโครงการพัฒนาศักยภาพและเชื่อมโยงอุตสาหกรรมการแพทย์ครบวงจร ในปีงบประมาณ 2563-2564 โดยนำวิทยาศาสตร์ เทคโนโลยี หรือความคิดสร้างสรรค์ มาประยุกต์ใช้ดำเนินธุรกิจ SME ด้านการเพิ่มผลิตภาพ พัฒนาองค์ความรู้และทักษะฝีมือ สร้างเครือข่ายการรวมกลุ่มอุตสาหกรรมเครื่องมือแพทย์ นักวิจัย ผู้ประกอบการ SMEs ให้ได้รับการพัฒนาทักษะในการดำเนินธุรกิจที่ขับเคลื่อนด้วยงานวิจัยและนวัตกรรมอีกด้วย

ที่มา : https://www.thaigov.go.th/news/contents/details/27049
