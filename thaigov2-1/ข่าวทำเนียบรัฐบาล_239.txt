รัฐบาลไทย-ข่าวทำเนียบรัฐบาล-ไทย-มาเลเซีย พร้อมร่วมมือพัฒนาความเชื่อมโยงตามแนวชายแดน เพื่อความร่วมมือที่แน่นแฟ้นระหว่างกันต่อไป

วันพฤหัสบดีที่ 3 ตุลาคม 2562
ไทย-มาเลเซีย พร้อมร่วมมือพัฒนาความเชื่อมโยงตามแนวชายแดน เพื่อความร่วมมือที่แน่นแฟ้นระหว่างกันต่อไป
ไทย-มาเลเซีย พร้อมร่วมมือพัฒนาความเชื่อมโยงตามแนวชายแดน เพื่อความร่วมมือที่แน่นแฟ้นระหว่างกันต่อไป
วันนี้ (วันพฤหัสบดีที่ 3 ตุลาคม 2562) เวลา 13.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายดาโตะ โจจี แซมูเอล (H.E. Dato’ Jojie Samuel) เอกอัครราชทูตมาเลเซียประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี สรุปสาระสำคัญการหารือดังนี้
รองนายกรัฐมนตรียินดีที่ความสัมพันธ์ระหว่างไทย-มาเลเซียมีพลวัตมากขึ้นอย่างมีนัยสำคัญ โดยเฉพาะในโอกาส ครบรอบ 40 ปี การลงนามบันทึกความเข้าใจเพื่อจัดตั้งองค์กรร่วมไทย-มาเลเซีย (Malaysia-Thailand Joint Authority: MTJA) สะท้อนให้เห็นถึงความใกล้ชิดและความพยายามในการแก้ปัญหาข้อพิพาทร่วมกัน โอกาสนี้ รองนายกรัฐมนตรีแสดงความห่วงใยสถานการณ์ฝุ่นละอองในมาเลเซีย โดยหวังว่าสถานการณ์จะดีขึ้นในไม่ช้า
เอกอัครราชทูตมาเลเซียฯ ขอบคุณรองนายกรัฐมนตรีที่สละเวลาให้เข้าพบ ยินดีที่ไทยให้ความสำคัญกับความสัมพันธ์ทวิภาคี และความร่วมมือระหว่างกันมาโดยตลอด ยืนยันพร้อมทำงานร่วมกับรัฐบาลไทยอย่างใกล้ชิด เพื่อขับเคลื่อนและพัฒนาความร่วมมือระหว่างสองประเทศให้แน่นแฟ้นมากขึ้น พร้อมหวังว่าจะมีโอกาสให้การต้อนรับนายกรัฐมนตรีในการเยือนมาเลเซีย เพื่อเข้าร่วมการประชุมประจำปี (Annual Consultation) ซึ่งนายกรัฐมนตรีทั้งสองฝ่ายจะเป็นประธานร่วม ในช่วงปี 2563
ทั้งสองฝ่ายเห็นพ้องที่จะร่วมกันพัฒนาความเชื่อมโยงตามแนวชายแดน เพื่ออำนวยความสะดวกในด้านการค้าและการสัญจรข้ามแดนระหว่างทั้งสองประเทศ โดยจุดผ่านแดนระหว่างไทยและมาเลเซียมีความสำคัญทั้งทางด้านเศรษฐกิจ และการคมนาคม และถือเป็นตัวกระตุ้นเศรษฐกิจ และสร้างรายได้ให้แก่ประชาชนทั้งสองประเทศ
โอกาสนี้ ทั้งสองได้หารือในประเด็นความร่วมมือด้านการศึกษา ปัจจุบันมีนักศึกษาไทยจำนวนมากที่ไปเรียนในมหาวิทยาลัยมาเลเซีย โดยรัฐบาลได้รับรองคุณวุฒิการศึกษาของสถาบันการศึกษาในมาเลเซีย เพื่อให้นักศึกษาไทยที่สำเร็จการศึกษาจากมาเลเซียสามารถกลับมาทำงานที่ประเทศไทยได้
ในตอนท้าย รองนายกรัฐมนตรีขอบคุณมาเลเซียที่สนับสนุนการเป็นเจ้าภาพจัดการประชุมสุดยอดอาเซียนของไทยในปีนี้ และมาเลเซียหวังว่าภายใต้บทบาทการเป็นเจ้าภาพของไทยจะผลักดันให้การเจรจาความตกลงหุ้นส่วนทางเศรษฐกิจระดับภูมิภาค (RCEP) สำเร็จได้ภายในปีนี้

ที่มา : https://www.thaigov.go.th/news/contents/details/23601
