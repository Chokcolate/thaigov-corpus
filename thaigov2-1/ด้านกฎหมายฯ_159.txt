รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบนโยบายให้หน่วยงานในสังกัดกระทรวงยุติธรรมทั่วประเทศ  เตรียมพร้อมช่วงเทศกาลปีใหม่ พร้อมระบุสนับสนุนกฏหมายเพื่อความปลอดภัยประชาชน

วันอาทิตย์ที่ 29 ธันวาคม 2562
รัฐมนตรีว่าการกระทรวงยุติธรรม มอบนโยบายให้หน่วยงานในสังกัดกระทรวงยุติธรรมทั่วประเทศ  เตรียมพร้อมช่วงเทศกาลปีใหม่ พร้อมระบุสนับสนุนกฏหมายเพื่อความปลอดภัยประชาชน
นายสมศักดิ์ เทพสุทิน รัฐมนตรีว่าการกระทรวงยุติธรรม มอบนโยบายให้หน่วยงานในสังกัดกระทรวงยุติธรรมทั่วประเทศ เตรียมพร้อมช่วงเทศกาลปีใหม่ พร้อมระบุสนับสนุนกฏหมายเพื่อความปลอดภัยประชาชน
ในวันศุกร์ที่ ๒๗ ธันวาคม ๒๕๖๒ เวลา ๑๓.๐๐ น.
ณ ห้องประชุมกระทรวงยุติธรรม ๑ ชั้น ๙
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
นายสมศักดิ์ เทพสุทิน รัฐมนตรีว่าการกระทรวงยุติธรรม
มอบนโยบายการขับเคลื่อนภารกิจของ “ศูนย์ยุติธรรมสร้างสุข” ให้แก่หน่วยงานในสังกัดกระทรวงยุติธรรม
ในส่วนกลางและส่วนภูมิภาคเพื่อสร้างความสุขให้แก่ประชาชนในช่วงปีใหม่
ผ่านระบบการประชุมทางไกลผ่านทางจอภาพ (VDO Conference)
โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม
นายวิวัฒน์ นิติกาญจนา ที่ปรึกษารัฐมนตรีว่าการกระทรวงยุติธรรม
พร้อมด้วยผู้บริหารของหน่วยงานในสังกัดกระทรวงยุติธรรม เข้าร่วม
โดยรัฐมนตรีว่าการกระทรวงยุติธรรม ได้มอบหมายให้หน่วยงานในสังกัดกระทรวงยุติธรรม
เร่งประชาสัมพันธ์สร้างการรับรู้และความเข้าใจให้แก่ประชาชนในเรื่องกฎหมายที่เป็นประโยชน์
โดยเฉพาะเรื่องพระราชบัญญัติกองทุนยุติธรรม พ.ศ. ๒๕๕๘
และพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔
(และที่แก้ไขเพิ่มเติม (ฉบับที่ ๒) พ.ศ. ๒๕๕๙)
รวมทั้งต้องมีการกำหนดเวลาดำเนินการให้ความช่วยเหลือและบริการประชาชน
เพื่อรักษาสิทธิในการเข้าถึงความเป็นธรรมให้เป็นไปอย่างสะดวกและรวดเร็ว
นอกจากนี้ได้มอบหมายให้สำนักงานคณะกรรมการป้องกันและปราบปรามยาเสพติด
กรมสอบสวนคดีพิเศษและสถาบันนิติวิทยาศาสตร์ เข้าไปช่วยตรวจสอบคนขับรถโดยสาร
เพื่อป้องปรามการเสพยาเสพติดและการเมาสุรา เพื่อที่จะไม่เกิดอุบัติเหตุร้ายแรง
โดยจะเริ่มตรวจสอบตั้งแต่เย็นวันที่ ๒๘ ธันวาคม ๒๕๖๒ เป็นต้นไปจนถึงช่วงเทศกาลปีใหม่
พร้อมทั้งอาสาสมัครคุมประพฤติจากสำนักงานคุมประพฤติทั่วประเทศ จำนวน ๑๑๗ แห่ง
ร่วมทำหน้าที่ช่วยเหลือ ดูแล ควบคุมผู้กระทำผิด
เพื่อเป็นการลดอุบัติเหตุช่วงเทศกาลปีใหม่และไม่ให้เกิดอันตรายต่อบุคคลอื่น
และมีการจัดมหกรรมขายทอดตลาดในวันหยุดราชการ จำนวน ๑๙ สำนักงาน
ในวันที่ ๒๘ ธันวาคม ๒๕๖๒ วันที่ ๔ และ ๖ มกราคม ๒๕๖๒

ที่มา : https://www.thaigov.go.th/news/contents/details/25542
