รัฐบาลไทย-ข่าวทำเนียบรัฐบาล-อว. จับมือ จุฬาฯ และภาคเอกชนเปิดหลักสูตรออนไลน์แห่งแรกของประเทศไทย

วันเสาร์ที่ 16 พฤศจิกายน 2562
อว. จับมือ จุฬาฯ และภาคเอกชนเปิดหลักสูตรออนไลน์แห่งแรกของประเทศไทย
อว. จับมือ จุฬาฯ และภาคเอกชนเปิดหลักสูตรออนไลน์แห่งแรกของประเทศไทย
14 พฤศจิกายน 2562 ณ ห้องประชุมชั้น 8 จุฬาลงกรณ์มหาวิทยาลัย/กระทรวงการอุดมศึกษา วิทยาศาสตร์ วิจัยและนวัตกรรม ร่วมกับ จุฬาลงกรณ์มหาวิทยาลัยโดยศูนย์นวัตกรรมการเรียนรู้ผนึกกำลังร่วมกัน ทั้งภาครัฐและภาคเอกชนเปิดตัวโครงการนำร่อง "Upskilling/ Reskilling Industrial Workforce for Thailand 4.0: Data Science Pathway by Western Digital and CHULA MOOC Achieve” มุ่งพัฒนาและเสริมทักษะแก่บุคลากรในภาคอุตสาหกรรมซึ่งเป็นแรงขับเคลื่อนใหม่ยุค Thailand 4. 0 ตามนโยบายและยุทธศาสตร์ของกระทรวงการอุดมศึกษาวิทยาศาสตร์วิจัยและนวัตกรรม (อว.) หลักสูตรนี้เป็นการเรียนรู้แบบผสมผสานบนแพลตฟอร์มการเรียนรู้แบบออนไลน์ที่ทันสมัยมีเนื้อหากระชับเข้าใจง่าย เข้าถึงได้ทุกที่ทุกเวลาพร้อมกับการฝึกปฏิบัติและการทดสอบรวมถึงกิจกรรมเสริมหลักสูตรอื่นๆเมื่อเรียนจบชุดวิชา (Pathway) ผู้เรียนที่สอบผ่านเกณฑ์ภายในระยะเวลาที่กำหนดจะได้รับใบประกาศนียบัตรจากโครงการ CHULA MOOC Achieve เพื่อเป็นเครื่องยืนยันถึงความสามารถตามลำดับผลการเรียน โดยมี ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เป็นประธานเปิดโครงการ
ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม กล่าวว่า โจทย์ของประเทศคือจะทำอย่างไรให้คนไทยมีทักษะแห่งศตวรรษใหม่และก้าวสู่ความเป็นพลเมืองดิจิทัลได้อย่างมั่นใจโดยเฉพาะอย่างยิ่งบุคลากรในภาคอุตสาหกรรม นักวิทยาศาสตร์ นักเทคโนโลยีและนวัตกรรม มีความรู้เท่าทันเทคโนโลยีและพร้อมรับมือกับความท้าทายใหม่นี้ได้และจะทำอย่างไรเพื่อพัฒนากำลังคนในสาขาวิชาวิทยาศาสตร์ เทคโนโลยี วิศวกรรม และคณิตศาสตร์หรือสะเต็มศึกษา (STEM) เพื่อมาใช้เป็นหัวใจในการสร้างคน เราจะต้องเอาสะเต็มไปฝังอยู่ในประชาชนให้ได้ ผมจึงตั้ง CAREER FOR THE FUTURE ACADEMY จะได้เห็นว่ามันไม่ใช่วิทยาศาสตร์เพียงอย่างเดียวแต่เป็นการเอาทักษะที่ต้องใช้วิทยาศาสตร์ไปไว้ที่ประชาชนไป RESKILL ให้กับประชาชน
ศาสตราจารย์ ดร. บัณฑิต เอื้ออาภรณ์ อธิการบดีจุฬาลงกรณ์มหาวิทยาลัยกล่าวว่า ในฐานะสถาบันการศึกษา จุฬาฯตระหนักถึงความสำคัญในการต่อยอดความรู้ให้คนในสังคมและส่งเสริมการเรียนรู้ตลอดชีวิต เสริมสร้างองค์ความรู้ใหม่ๆ และพัฒนาทักษะอย่างต่อเนื่องเพื่อรองรับการเปลี่ยนแปลงของโลกอย่างไม่หยุดยั้งและเพื่อให้สอดคล้องกับนโยบาย Thailand 4.0 และ Thailand New S-Curve จึงริเริ่มโครงการ CHULA MOOC Achieve ซึ่งได้พัฒนาต่อจากโครงการการเรียนการสอนออนไลน์ CHULA MOOC เดิมเพื่อมุ่งพัฒนาศักยภาพของบุคลากรในองค์กรและผู้ประกอบการภาคธุรกิจ เสริมสร้างทักษะใหม่ที่จำเป็นสำหรับการทำงานในยุคดิจิทัลโดยเพิ่มหลักสูตรสำหรับต่อยอดอาชีพใน 5 สายงาน ได้แก่ การบริหารจัดการ (Management) วิทยาการคอมพิวเตอร์และเทคโนโลยีสารสนเทศ (IT / Data / Technology) ภาษา (Languages) ศิลปะและการพัฒนาตนเอง (Art & Self Development) วิทยาศาสตร์สุขภาพ (Health Science) ซึ่งเราคาดหวังว่าจะมีผู้สนใจเข้าเรียนเพิ่มขึ้นกว่า 1 ล้านคน
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/24616
