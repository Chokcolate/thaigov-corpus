รัฐบาลไทย-ข่าวทำเนียบรัฐบาล-นายกฯ พบปะผู้นำศาสนา ชาวไทยพุทธ-มุสลิม ขอให้ช่วยกันสร้างความเชื่อมั่น ความรักความสามัคคี พร้อมขอให้ทุกภาคส่วนเป็นกำลังสำคัญขับเคลื่อนแก้ไขปัญหา จชต. ร่วมกับรัฐบาลต่อไป

วันจันทร์ที่ 20 มกราคม 2563
นายกฯ พบปะผู้นำศาสนา ชาวไทยพุทธ-มุสลิม ขอให้ช่วยกันสร้างความเชื่อมั่น ความรักความสามัคคี พร้อมขอให้ทุกภาคส่วนเป็นกำลังสำคัญขับเคลื่อนแก้ไขปัญหา จชต. ร่วมกับรัฐบาลต่อไป
นายกรัฐมนตรีพบปะผู้นำศาสนา ชาวไทยพุทธ-มุสลิม ขอให้ช่วยกันสร้างความเชื่อมั่น ความรักความสามัคคี พร้อมขอให้ทุกภาคส่วนเป็นกำลังสำคัญขับเคลื่อนแก้ไขปัญหาจังหวัดชายแดนภาคใต้ร่วมกับรัฐบาลต่อไป
วันนี้ (20 มกราคม 2563) เวลา 15.50 น. ณ หอประชุมบรมราชกุมารี สำนักงานคณะกรรมการอิสลามประจำจังหวัดนราธิวาส พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พบปะผู้นำศาสนาและชาวไทยพุทธมุสลิม
โอกาสนี้ นายกรัฐมนตรีได้กล่าวตอนหนึ่งว่า พรที่ผู้นำศาสนาและประชาชนดุอาร์ขอพรให้กับตนเอง ขอให้พรนั้นกลับไปสู่ทุกคน โดยเฉพาะพี่น้องชาวอิสลามทุกคน เพราะทุกคนคือครอบครัวเดียวกัน ไม่ว่าเชื้อชาติ ศาสนาใด ล้วนเป็นคนไทยด้วยกันทั้งหมด
นายกรัฐมนตรีกล่าวต่อไปว่า ปัจจุบันบ้านเมืองมีปัญหาหลายอย่าง รัฐบาลพยายามแก้ไขปัญหา เพื่อให้เกิดความยั่งยืน โดยเฉพาะปัญหาเรื่องความมั่นคง ปัจจุบันปัญหาดีขึ้นตามลำดับ ทั้งนี้ เพราะความร่วมมือของทุกภาคส่วนช่วยกันแก้ไขปัญหาในรูปแบบของประชารัฐ ซึ่งรัฐบาลฝ่ายเดียวไม่สามารถแก้ไขปัญหาได้ ผู้นำศาสนา ภาครัฐ ภาคเอกชน และประชาชนต้องร่วมกันเพื่อให้เกิดความสันติอย่างยั่งยืน
นายกรัฐมนตรีกล่าวว่า เมื่อทุกอย่างดีขึ้น สงบขึ้น จะทำให้รัฐบาลทำงานเดินหน้าในด้านอื่น ๆ ต่อไปได้ สำหรับเรื่องการพัฒนาคุณภาพชีวิต ประชาชนต้องปรับเปลี่ยนตัวเองให้ทันการเปลี่ยนแปลง ต้องเรียนรู้อยู่ตลอดเวลา ใช้เทคโนโลยีมาช่วยในการตัดสินใจ รวมถึงการค้าขายให้เกิดประโยชน์ที่สุด โดยเฉพาะการปลูกพืชจะต้องไม่ปลูกพืชเชิงเดี่ยว ขอให้ปลูกพืชแบบผสมผสาน ในส่วนเรื่องของการสร้างโอกาส จะต้องยึดกฎหมายเป็นหลัก ไม่ละเมิดกฎหมาย อย่าทำให้คนอื่นเดือดร้อน และอย่าสร้างความไม่สงบในพื้นที่และในประเทศชาติ อะไรที่ไม่ดีอย่าให้เกิดขึ้น ต้องช่วยกันสร้างความเชื่อมั่น สร้างความรักความสามัคคี บนความหลากหลายของเชื้อชาติ ศาสนา
ในตอนท้าย นายกรัฐมนตรีกล่าวว่า รัฐบาลได้ให้การสนับสนุนส่งเสริมกิจกรรมของทุกศาสนา ในส่วนของพี่น้องชาวไทยมุสลิม รัฐบาลได้สนับสนุน ทั้งกิจการฮัจย์เพื่อให้พี่น้องมุสลิมที่เดินทางไปประกอบพิธีฮัจย์ได้รับความสะดวกสบาย ปลอดภัย และได้ประกอบศาสนกิจอันสำคัญยิ่งอย่างสมบูรณ์ พร้อมกล่าวขอบคุณผู้ว่าราชการจังหวัดนราธิวาส ประธานกรรมการอิสลามประจำจังหวัดนราธิวาสและคณะ กลุ่มผู้นำศาสนาตลอดจนพี่น้องประชาชนมุสลิมในพื้นที่ และขอให้ทุกภาคส่วนผนึกเป็นกำลังสำคัญในการขับเคลื่อนการแก้ไขปัญหาจังหวัดชายแดนภาคใต้ร่วมกับรัฐบาลต่อไป
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25928
