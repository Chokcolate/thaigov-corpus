รัฐบาลไทย-ข่าวทำเนียบรัฐบาล-กสร. เตรียมรับมือปรับขึ้นค่าจ้าง 1 ม.ค 63

วันอังคารที่ 24 ธันวาคม 2562
กสร. เตรียมรับมือปรับขึ้นค่าจ้าง 1 ม.ค 63
กรมสวัสดิการและคุ้มครองแรงงาน สั่งพนักงานตรวจแรงงานเร่งทำความเข้าใจนายจ้างลูกจ้างก่อนปรับขึ้นค่าจ้างขั้นต่ำ 1 ม.ค. นี้ พร้อมตรวจติดตามหลังปรับขึ้นค่าจ้าง ย้ำนายจ้างต้องปฏิบัติให้ถูกต้อง สงสัยโทร 1506 กด 3
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า ตามที่ครม. มีมติรับทราบประกาศคณะกรรมการค่าจ้างปรับอัตราค่าจ้างขั้นต่ำทั่วประเทศ ค่าจ้างขั้นต่ำมีการปรับเพิ่มขึ้นจำนวน 5 - 6 บาท โดยจะแตกต่างกันในแต่ละจังหวัด ซึ่งจะมีผลบังคับใช้ตั้งแต่วันที่ 1 ม.ค.2563 เป็นต้นไปนั้น กสร. ได้สั่งการให้พนักงานตรวจแรงงานทั่วประเทศ เร่งลงพื้นที่เพื่อชี้แจง ทำความเข้าใจกับนายจ้าง ลูกจ้างให้รับทราบสิทธิหน้าที่ตามกฎหมาย และภายหลังจากค่าจ้างขั้นต่ำอัตราใหม่มีผลบังคับใช้แล้วพนักงานตรวจแรงงานจะเข้าไปตรวจติดตามการจ่ายค่าจ้างของสถานประกอบกิจการ หากพบว่าปฏิบัติไม่ถูกต้องพนักงานตรวจแรงงานจะดำเนินการออกคำสั่งให้จ่ายค่าจ้างให้ถูกต้องตามกฎหมายทันที
อธิบดีกสร. กล่าวต่อว่า ค่าจ้างขั้นต่ำเป็นอัตราค่าจ้างพื้นฐานสำหรับลูกจ้างที่เริ่มเข้าทำงาน สำหรับสถานประกอบกิจการที่มีการจ่ายค่าจ้างเท่ากับหรือมากกว่าที่อัตราค่าจ้างขั้นต่ำที่ปรับใหม่ถือว่าปฏิบัติถูกต้องตามกฎหมาย อย่างไรก็ตาม นายจ้างอาจจะพิจารณาปรับค่าจ้างตามอัตราส่วนให้กับลูกจ้างที่ทำงานกับสถานประกอบกิจการมานานเพื่อเป็นขวัญและกำลังใจให้กับลูกจ้าง ทั้งนี้ สามารถสอบถามข้อมูลเพิ่มเติมได้ที่ สำนักงานสวัสดิการและคุ้มครองแรงงานจังหวัดทุกจังหวัด สำนักงานสวัสดิการและคุ้มครองแรงงานพื้นที่กรุงเทพมหานคร 10 พื้นที่ หรือสายด่วน 1506 กด 3

ที่มา : https://www.thaigov.go.th/news/contents/details/25420
