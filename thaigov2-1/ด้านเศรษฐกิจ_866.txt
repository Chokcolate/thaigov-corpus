รัฐบาลไทย-ข่าวทำเนียบรัฐบาล-ปลัดกอบชัยฯ เปิดการสัมมนาเชิงปฏิบัติการ “พัฒนาศักยภาพบุคลากรในการจัดทำแผนบริหารความเสี่ยงการทุจริตของหน่วยงาน ประจำปีงบประมาน 2563”

วันจันทร์ที่ 18 พฤศจิกายน 2562
ปลัดกอบชัยฯ เปิดการสัมมนาเชิงปฏิบัติการ “พัฒนาศักยภาพบุคลากรในการจัดทำแผนบริหารความเสี่ยงการทุจริตของหน่วยงาน ประจำปีงบประมาน 2563”
นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานเปิดงานสัมมนาเชิงปฏิบัติการ “พัฒนาศักยภาพบุคลากรในการจัดทำแผนบริหารความเสี่ยงการทุจริตของหน่วยงานประจำปีงบประมาน 2563” ณ โรงแรมเซ็นจูรี่ พาร์ค กรุงเทพฯ
วันนี้ (18 พฤศจิกายน 2562) เวลา 09.00 น. นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานเปิดงานสัมมนาเชิงปฏิบัติการ “พัฒนาศักยภาพบุคลากรในการจัดทำแผนบริหารความเสี่ยงการทุจริตของหน่วยงานประจำปีงบประมาน 2563” ซึ่งจัดขึ้นระหว่างวันที่ 18 – 20 พฤศจิกายน 2562 เพื่อเสริมสร้างความเข้าใจหลักการกระบวนการวิเคราะห์ความเสี่ยงที่จะนำไปสู่การวิเคราะห์ความเสี่ยงกระบวนงานตามภารกิจที่รับผิดชอบของหน่วยงาน และการคัดเลือกกำหนดภาระงานสำหรับการประเมินความเสี่ยงการทุจริตสูงร่วมกัน นำไปสู่การจัดทำแผนบริหารความเสี่ยงของหน่วยงาน ประจำปีงบประมาณ พ.ศ. 2563 ที่ถูกต้องตามหลักวิชาการ โดยมีคุณจิรพร สุเมธีประสิทธิ์ ที่ปรึกษาและนักวิชาการอิสระ ศูนย์ที่ปรึกษาไทย กระทรวงการคลัง คุณทวีชัย สุเมธีประสิทธิ์ ที่ปรึกษาและนักวิชาการอิสระ มาบรรยายในเรื่องที่มาและความสำคัญของการจัดทำแผนบริหารความเสี่ยงการทุจริตของหน่วยงานภาครัฐ กระบวนการวิเคราะห์ความเสี่ยงการทุจริต  และการจัดทำแผนบริหารความเสี่ยงการทุจริตของหน่วยงานภาครัฐ ซึ่งมีผู้แทนจากสำนักงานสำนักงานอุตสาหกรรมจังหวัด รวม 110 คน ร่วมสัมมนา ณ โรงแรมเซ็นจูรี่ พาร์ค กรุงเทพฯ
ปลัดกระทรวงอุตสาหกรรม กล่าวว่า ปัจจุบันประเด็นการป้องกันและการแก้ไขปัญหาการทุจริตได้กำหนดอยู่ในแผนพัฒนาประเทศทุกระดับ เช่น ยุทธศาสตร์ชาติ แผนการปฏิรูปประเทศ แผนพัฒนาเศรษฐกิจและสังคมแห่งชาติฉบับที่ 12 เป็นต้น รวมทั้งนโยบายรัฐบาลทั้งนโยบายปกติและนโยบายเร่งด่วน โดยทุกแผนมีการสอดประสานและมุ่งสู่เป้าหมายเดียวกัน คือ คะแนนดัชนีการรับรู้การทุจริต (CPI) ของประเทศต้องมีค่าคะแนนสูงขึ้นจากเดิม จึงได้มีการจัดทำแผนบริหารความเสี่ยงการทุจริตของหน่วยงานซึ่งเป็นส่วนหนึ่งของการวางระบบการประเมินความเสี่ยงต่อการทุจริตประพฤติมิชอบในหน่วยงานภาครัฐตามแผนปฏิรูปประเทศ ดังนั้น เนื้อหาในการจัดสัมมนาเชิงปฏิบัติการครั้งนี้ จึงมีความสำคัญที่ผู้แทนหน่วยงาน จะต้องทำความเข้าใจในกระบวนการวิเคราะห์ความเสี่ยงอย่างแท้จริงตามหลักวิชาการ เพื่อนำไปสู่การเพิ่มประสิทธิภาพและเกิดประสิทธิผลในการทำงานของหน่วยงานต่อไป เนื่องจากภารกิจกระทรวงอุตสาหกรรมซึ่งต้องกำกับและส่งเสริมพัฒนาผู้ประกอบการให้เติบโตและเข้มแข็งอย่างยั่งยืน รวมทั้งการให้บริการกับประชาชนอย่างโปร่งใสและเป็นธรรม เพื่อให้ประชาชนเกิดความศรัทธาเชื่อมั่น #กระทรวงอุตสาหกรรม #ปลัดกระทรวงอุตสาหกรรม #ปลัดกอบชัย

ที่มา : https://www.thaigov.go.th/news/contents/details/24637
