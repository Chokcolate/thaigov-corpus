รัฐบาลไทย-ข่าวทำเนียบรัฐบาล-รมว.พม. รับมอบอุปกรณ์กีฬาและของเล่นจากภาคประชาสังคม พร้อมส่งต่อให้เด็กกำพร้าในจังหวัดภาคใต้

วันเสาร์ที่ 5 ตุลาคม 2562
รมว.พม. รับมอบอุปกรณ์กีฬาและของเล่นจากภาคประชาสังคม พร้อมส่งต่อให้เด็กกำพร้าในจังหวัดภาคใต้
รมว.พม. รับมอบอุปกรณ์กีฬาและของเล่นจากภาคประชาสังคม พร้อมส่งต่อให้เด็กกำพร้าในจังหวัดภาคใต้
วันนี้ (5 ต.ค. 62) เวลา 10.30 น. ที่บริเวณห้องโถง ชั้น 1 กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีรับมอบของบริจาค อุปกรณ์กีฬา และของเล่นสำหรับเด็กกำพร้าในพื้นที่จังหวัดภาคใต้ จากนายเสนีย์ วัชรศิริธรรม นายกสมาคม ผู้ตรวจสอบและควบคุมระบบสารสนเทศ - ภาคพื้นกรุงเทพฯ (ISACA-Bangkok Chapter) เพื่อเปิดโอกาสให้เด็กกำพร้า เด็กยากจน และ เด็กด้อยโอกาสในพื้นที่จังหวัดภาคใต้ ให้ได้รับการสนับสนุนและส่งเสริมทักษะด้านกีฬา เป็นการเสริมสร้างพัฒนาการเด็กให้เหมาะสม ตามวัยด้วยกิจกรรมการออกกำลังที่สร้างสรรค์
นายจุติ กล่าวว่า วันนี้ กระทรวงการพัฒนาสังคมและความมั่นคงของมนุษย์ (พม.) ได้รับมอบสิ่งของบริจาค อุปกรณ์กีฬา และของเล่นสำหรับเด็กจากสมาคมผู้ตรวจสอบและควบคุมระบบสารสนเทศ-ภาคพื้นกรุงเทพฯ (ISACA-Bangkok Chapter) โดยจะนำไปส่งมอบให้กับสถานสงเคราะห์เด็ก จำนวน 5 แห่ง สังกัดกระทรวง พม. ในพื้นที่จังหวัดภาคใต้ ประกอบด้วย สถานสงเคราะห์เด็กชายนราธิวาส สถานสงเคราะห์เด็กชายจังหวัดยะลา สถานสงเคราะห์เด็กปัตตานี สถานสงเคราะห์เด็กชายบ้านศรีธรรมราช และสถานสงเคราะห์เด็ก บ้านสงขลา โดยพิจารณาจัดสรรอุปกรณ์กีฬาและของเล่นสำหรับเด็กให้เหมาะสมตามกิจกรรมส่งเสริมด้านกีฬาประเภทต่างๆ ของแต่ละสถานสงเคราะห์เด็ก อีกทั้งพิจารณาจัดสรรให้กับเด็กกำพร้าในพื้นที่ต่อไป
"นอกจากนี้ กระทรวง พม. ยังได้นำของบริจาค อุปกรณ์กีฬา และของเล่นสำหรับเด็ก มอบให้กับสถานสงเคราะห์เด็ก เยาวชนในพื้นที่เขตกรุงเทพมหานครและปริมณฑล จำนวน 3 แห่ง ประกอบด้วย สถานสงเคราะห์เด็กหญิงบ้านราชวิถี สถานสงเคราะห์เยาวชนมูลนิธิมหาราช และสถานสงเคราะห์เด็กชายบ้านมหาเมฆ ซึ่งเป็นสถานสงเคราะห์เด็ก เยาวชน ที่มีการจัดกิจกรรมส่งเสริมด้านกีฬาและมีเด็กจากพื้นที่จังหวัดภาคใต้อยู่ในความอุปการะด้วย ทั้งนี้ ขอขอบคุณสมาคมผู้ตรวจสอบและควบคุมระบบสารสนเทศ - ภาคพื้นกรุงเทพฯ (ISACA - Bangkok Chapter) ที่ได้ให้การช่วยเหลือและสนับสนุนเด็กกำพร้าในพื้นที่จังหวัดภาคใต้ เพื่อส่งความห่วงใยให้กับเด็กเหล่านี้ได้รับโอกาสอย่างเท่าเทียมทางสังคม นำไปสู่พลังในการพัฒนาประเทศอย่างมีคุณภาพต่อไป” นายจุติ กล่าวในตอนท้าย

ที่มา : https://www.thaigov.go.th/news/contents/details/23649
