รัฐบาลไทย-ข่าวทำเนียบรัฐบาล-นายกรัฐมนตรีเชิญชวนชาวพุทธร่วมสืบทอดพระพุทธศาสนาในวันมาฆบูชา ปี 63 พร้อมรณรงค์ให้ใช้ธูปไร้ควัน ลด PM 2.5

วันอังคารที่ 4 กุมภาพันธ์ 2563
นายกรัฐมนตรีเชิญชวนชาวพุทธร่วมสืบทอดพระพุทธศาสนาในวันมาฆบูชา ปี 63 พร้อมรณรงค์ให้ใช้ธูปไร้ควัน ลด PM 2.5
นายกรัฐมนตรีเชิญชวนชาวพุทธร่วมสืบทอดพระพุทธศาสนาในวันมาฆบูชา ปี 63 พร้อมรณรงค์ให้ใช้ธูปไร้ควัน ลด PM 2.5
นายกรัฐมนตรีเชิญชวนชาวพุทธร่วมสืบทอดพระพุทธศาสนาในวันมาฆบูชา ปี 63
พร้อมรณรงค์ให้ใช้ธูปไร้ควัน ลด PM 2.5
วันที่ 4 กุมภาพันธ์ 2563 ณ ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี (ครม.)
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ) พร้อมด้วยผู้บริหารกระทรวงวัฒนธรรม กรมการศาสนา และองค์กรเครือข่ายทางพระพุทธศาสนา ให้การต้อนรับ พลเอก ประยุทธ์ จันทร์โอชา นายกรัฐมนตรี พร้อมคณะรัฐมนตรี เพื่อรณรงค์ประชาสัมพันธ์กิจกรรมสัปดาห์ส่งเสริมพระพุทธศาสนา เนื่องในเทศกาลมาฆบูชา พุทธศักราช ๒๕๖๓
โดยรัฐมนตรีว่าการกระทรวงวัฒนธรรม ได้เชิญชวนนายกรัฐมนตรีและคณะรัฐมนตรีร่วมชมนิทรรศการเนื่องในวันมาฆบูชา อาทิ นิทรรศการกิจกรรมมาฆบูชาอาเซียน 16 จังหวัด นิทรรศการกิจกรรมเจริญพระพุทธมนต์และทำบุญตักบาตรของทูตานุทูต 12 ประเทศ ณ วัดปทุมวนาราม พร้อมทั้งรณรงค์เชิญชวนให้ใช้ธูปไร้ควัน เพื่อช่วยลดค่าฝุ่นละออง PM 2.5
นายอิทธิพล กล่าวว่า การจัดงานกิจกรรมส่งเสริมพระพุทธศาสนา เนื่องในเทศกาลมาฆบูชาปีนี้ จัดระหว่างวันที่ 6 – 8 กุมภาพันธ์ 2563 ทั้งในส่วนกลางและส่วนภูมิภาค โดยปีนี้ พลเอก ประยุทธ์ จันทร์ โอชา นายกรัฐมนตรี กล่าวเชิญชวนพุทธศาสนิกชนร่วมกิจกรรมมาฆบูชาทางสปอตโทรทัศน์ เพื่อเผยแพร่ประชาสัมพันธ์ทางสื่อต่าง ๆ สำหรับกิจกรรมในส่วนกลาง ประกอบด้วย 1. กิจกรรมสนองพระราชพิธีทรงบำเพ็ญพระราชกุศลในวันมาฆบูชา ตามโบราณราชประเพณีที่พระมหากษัตริย์ทรงปฏิบัติพระราชกรณียกิจสืบมาโดยไม่ขาดสาย คือ การพระราชทานเทียนรุ่งไปจุดถวายบูชาพระรัตนตรัย ณ พระอารามหลวง 6 พระอาราม ได้แก่ วัดพระศรีรัตนศาสดาราม วัดพระเชตุพนวิมลมังคลาราม วัดบวรนิเวศวิหาร
วัดราชบพิธสถิตมหาสีมาราม วัดราชประดิษฐสถิตมหาสีมาราม และวัดเบญจมบพิตรดุสิตวนาราม 2. เชิญทูตานุทูตของประเทศที่นับถือพระพุทธศาสนา จำนวน ๑๒ ประเทศ เข้าร่วมพิธีเจริญพระพุทธมนต์และทำบุญตักบาตรพระสงฆ์ร่วมกับพุทธศาสนิกชนชาวไทย ณ วัดปทุมวนาราม กรุงเทพมหานคร ได้แก่ ภูฏาน กัมพูชา จีน ญี่ปุ่น อินโดนีเซีย อินเดีย ลาว มองโกเลีย เมียนมา สิงคโปร์ ศรีลังกา และเวียดนาม เพื่อเป็นการสร้างความสัมพันธ์อันดีระหว่างประเทศที่มีประชาชนนับถือพระพุทธศาสนา 3. กิจกรรมส่งเสริมคุณธรรมจริยธรรมสำหรับเด็กและเยาวชน โดยจัดประกวดบรรยายธรรม ณ วัดประยุรวงศาวาส ในส่วนภูมิภาค ร่วมกับสำนักงานวัฒนธรรมจังหวัด ภาคคณะสงฆ์ ภาคราชการภาคเอกชนและเครือข่าย จัดกิจกรรมความพร้อมของแต่ละจังหวัด ระหว่างวันที่ ๖ – ๘ กุมภาพันธ์ ๒๕๖๓ โดยมีกิจกรรมด้านศาสนพิธี ได้แก่ พิธีทำบุญตักบาตร พิธีเจริญพระพุทธมนต์ การแสดงพระธรรมเทศนา พิธีเวียนเทียน
ด้านส่งเสริมศีลธรรม ได้แก่ การลด ละ เลิกอบายมุข การประกวดสวดมนต์หมู่สรรเสริญพระรัตนตรัยทำนองสรภัญญะ การประกวดบรรยายธรรม การแสดงตนเป็นพุทธมามกะ การแข่งขันตอบปัญหาธรรมะ การประกวดอาราธนาในพุทธศาสนพิธี และด้านวิชาการ/องค์ความรู้ทางพระพุทธศาสนา ได้แก่ การจัดนิทรรศการวันมาฆบูชา นิทรรศการและผลงานขององค์กรเครือข่ายทางพระพุทธศาสนา และจัดงานพระพุทธศาสนามาฆบูชาอาเซียนใน ๑๖ จังหวัดที่มีชายแดนติดกับประเทศเพื่อนบ้าน ได้แก่ จังหวัดตาก เชียงราย แม่ฮ่องสอน สระแก้ว ตราด สุรินทร์ มุกดาหาร บึงกาฬ หนองคาย อุบลราชธานี นครพนม เลย ศรีสะเกษ ระนอง สงขลา และสตูล
ทั้งนี้ วันมาฆบูชา ตรงกับวันเพ็ญเดือนมาฆะ เป็นวันที่เกิดเหตุการณ์สำคัญทางพระพุทธศาสนา คือ 1. เป็นวันเพ็ญเดือนมาฆมาส 2. เป็นวันที่พระสงฆ์ จำนวน 1,250 รูป มาเฝ้าพระพุทธเจ้าพร้อมกันโดยมิได้นัดหมาย 3. ภิกษุเหล่านั้นล้วนเป็นเอหิภิกขุ คือ ได้รับการอุปสมบทจากพระพุทธเจ้า 4. ภิกษุเหล่านั้นล้วนเป็นพระอรหันต์ การประจวบพร้อมกันด้วยเหตุการณ์ทั้ง 4 นี้ จึงเรียกว่า วันจาตุรงคสันนิบาต คือการประชุม ซึ่งประกอบด้วยองค์ 4 ในวันดังกล่าว พระพุทธเจ้าทรงแสดงโอวาทปาติโมกข์ เป็นการวางหลักธรรมทาง พระพุทธศาสนา ไว้ 3 ประการ คือ ไม่ทำความชั่วทั้งปวง ทำแต่ความดี
ทำจิตใจให้ผ่องใส.

ที่มา : https://www.thaigov.go.th/news/contents/details/26288
