รัฐบาลไทย-ข่าวทำเนียบรัฐบาล-สรรพากรจับมือ สตม. เชื่อมข้อมูลอำนวยความสะดวกแบบติดสปีด ในการคืนภาษีให้นักท่องเที่ยว และการขออนุญาตอยู่ต่อของคนต่างด้าวที่ทำงานในประเทศไทย

วันพฤหัสบดีที่ 16 มกราคม 2563
สรรพากรจับมือ สตม. เชื่อมข้อมูลอำนวยความสะดวกแบบติดสปีด ในการคืนภาษีให้นักท่องเที่ยว และการขออนุญาตอยู่ต่อของคนต่างด้าวที่ทำงานในประเทศไทย
กรมสรรพากรร่วมมือกับ สตม. เชื่อมโยงข้อมูลของชาวต่างชาติผ่านระบบเครือข่ายอิเล็กทรอนิกส์ ลดภาระในการขอคืนภาษี ช่วยให้ได้รับความสะดวกสบาย รับเงินคืนภาษีอย่างถูกต้อง รวดเร็ว และเชื่อมโยงข้อมูลเพื่อใช้ในการขออนุญาตอยู่ต่อของคนต่างด้าวที่ทำงานในไทย
กรมสรรพากรร่วมมือกับสำนักงานตรวจคนเข้าเมือง (สตม.) เชื่อมโยงข้อมูลของชาวต่างชาติผ่านระบบเครือข่ายอิเล็กทรอนิกส์ ลดภาระในการขอคืนภาษี ช่วยให้ได้รับความสะดวกสบาย รับเงินคืนภาษีอย่างถูกต้อง รวดเร็ว และเชื่อมโยงข้อมูลเพื่อใช้ในการขออนุญาตอยู่ต่อของคนต่างด้าวที่ทำงานในประเทศไทย เมื่อวันพุธที่ 15 มกราคม 2563 ณ ห้องพระอุเทน 2 ชั้น 2 อาคารกรมสรรพากร
ดร.เอกนิติ นิติทัณฑ์ประภาศ อธิบดีกรมสรรพากร เปิดเผยว่า กรมสรรพากรได้ร่วมมือกับ สตม. ในการบูรณาการเชื่อมโยงข้อมูลการเดินทางเข้า – ออกของชาวต่างชาติผ่านระบบเครือข่ายอิเล็กทรอนิกส์ เพื่อสนับสนุนการพิจารณาคืนเงินภาษีมูลค่าเพิ่มของนักท่องเที่ยวชาวต่างชาติได้อย่างถูกต้อง รวดเร็ว และเป็นการนำข้อมูลมาใช้เพื่อรองรับระบบการคืนภาษีมูลค่าเพิ่มให้นักท่องเที่ยวด้วยเทคโนโลยีบล็อกเชน (Blockchain) ที่กำลังจะเกิดขึ้น ซึ่งจะเป็นการอำนวยความสะดวกให้แก่นักท่องเที่ยวต่างชาติในการขอคืนภาษีมูลค่าเพิ่ม รวมทั้งกระตุ้นการจับจ่ายใช้สอยซื้อสินค้าให้เพิ่มขึ้น ซึ่งปีที่ผ่านมามีนักท่องเที่ยวขอคืนภาษีมูลค่าเพิ่มจำนวน 2.6 ล้านราย มูลค่าการซื้อสินค้าจำนวน 46,654 ล้านบาท ส่งเสริมเศรษฐกิจไทยให้เติบโตอย่างต่อเนื่อง
พลตำรวจโท สมพงษ์ ชิงดวง ผู้บัญชาการสำนักงานตรวจคนเข้าเมือง กล่าวเพิ่มเติมว่า นอกจากความร่วมมือข้างต้น สตม. และกรมสรรพากรมีเจตนารมณ์ร่วมกันที่จะดำเนินการเชื่อมโยงข้อมูลแบบแสดงรายการภาษีและข้อมูลของคนต่างด้าว ในการเดินทางเข้า - ออก ราชอาณาจักรไทยให้ถูกต้องผ่านระบบเครือข่ายอิเล็กทรอนิกส์ โดยกรมสรรพากรได้ตกลงเชื่อมโยงข้อมูลแบบแสดงรายการภาษี ที่ได้รับความยินยอมจากเจ้าของข้อมูลนั้นแล้ว รวมถึงข้อมูลใบทะเบียนภาษีมูลค่าเพิ่มและข้อมูลใบผ่านภาษีอากร (ก่อนออกเดินทาง) ให้แก่ สตม. เพื่อใช้ในการขออนุญาตอยู่ต่อในราชอาณาจักรเป็นการชั่วคราว ในส่วนของ สตม. ได้ตกลงเชื่อมโยงข้อมูลการเดินทาง เข้า - ออก ราชอาณาจักรไทยของนักท่องเที่ยวให้แก่กรมสรรพากร เพื่อใช้ในการอำนวยความสะดวกแก่นักท่องเที่ยวต่างชาติ เช่น การพิจารณาคืนภาษีมูลค่าเพิ่มให้แก่นักท่องเที่ยว การออกหนังสือรับรองเพื่อการรัษฎากรเป็นภาษาอังกฤษ ซึ่งทั้งสองฝ่ายยืนยันความร่วมมือ โดยยึดหลักการรักษาความปลอดภัยที่เคร่งครัดเพื่อควบคุมการเข้าถึงข้อมูล และเก็บรักษาโดยคำนึงถึงความจำเป็นและเหมาะสมในการรักษาชั้นความลับเป็นสำคัญ
ดร.เอกนิติ นิติทัณฑ์ประภาศ อธิบดีกรมสรรพากร และพลตำรวจโท สมพงษ์ ชิงดวง ผู้บัญชาการสำนักงานตรวจคนเข้าเมือง กล่าวสรุปว่าความร่วมมือระหว่างกรมสรรพากร และ สตม. ในครั้งนี้ เป็นการบูรณาการร่วมกันของหน่วยงานภาครัฐที่ทำให้บริการภาครัฐอยู่ในรูปแบบ one stop service ซึ่งจะช่วยอำนวยความสะดวกให้แก่นักท่องเที่ยว ช่วยลดค่าใช้จ่ายการบริการภาครัฐ และมีส่วนสำคัญในการส่งเสริมและสนับสนุนการท่องเที่ยวและบริการต่อเนื่อง ซึ่งจะทำให้เศรษฐกิจไทยเติบโตได้อย่างยั่งยืนต่อไป
กรมสรรพากร สำนักงานเลขานุการกรม  ส่วนประชาสัมพันธ์
โทร. 0 2272 9529-30   โทรสาร 0 2617 3324  หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/25833
