รัฐบาลไทย-ข่าวทำเนียบรัฐบาล-นายกรัฐมนตรี เป็นประธานพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2562

วันพุธที่ 24 กรกฎาคม 2562
นายกรัฐมนตรี เป็นประธานพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2562
รัฐบาลจัดพิธีทางศาสนามหามงคล 5 ศาสนา เพื่อถวายเป็นพระราชกุศล  เนื่องในโอกาสวันเฉลิมพระชนมพรรษา 28 กรกฎาคม 2562
วันนี้ (24 กรกฎาคม 2562) เวลา 08.15 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรี พร้อมด้วยนางนราพร จันทร์โอชา ภริยา เป็นประธานในพิธีทางศาสนามหามงคล 5 ศาสนา เพื่อถวายเป็นพระราชกุศลพระบาทสมเด็จพระวชิรเกล้าเจ้าอยู่หัว  เนื่องในโอกาสวันเฉลิมพระชนมพรรษา 28 กรกฎาคม 2562 โดยมี ผู้นำและผู้ประกอบพิธีทางศาสนา คณะรัฐมนตรีและคู่สมรส ประธานสภาผู้แทนราษฎร ประธานวุฒิสภา ประธานศาลฎีกา ประธานศาลรัฐธรรมนูญ ประธานศาลปกครองสูงสุด ประธานองค์กรตามรัฐธรรมนูญ ผู้บัญชาการเหล่าทัพและผู้บัญชาการตำรวจแห่งชาติ ผู้แทนข้าราชการทุกหมู่เหล่า และผู้ที่เกี่ยวข้องเข้าร่วมพิธี
โอกาสนี้ นายกรัฐมนตรี  ได้เปิดกรวยดอกไม้ธูปเทียนแพ ถวายราชสักการะเบื้องหน้าพระบรมฉายาลักษณ์พระบาทสมเด็จพระวชิรเกล้าเจ้าอยู่หัว พร้อมกล่าวถวายราชสดุดีเฉลิมพระเกียรติถวายพระพรชัยมงคล โดยได้กล่าวน้อมสำนึกในพระมหากรุณาธิคุณอย่างหาที่สุดมิได้ ที่พระบาทสมเด็จพระวชิรเกล้าเจ้าอยู่หัว ทรงปฏิบัติบำเพ็ญพระราชกรณียกิจนานัปการเพื่อสร้างความสุขสวัสดีให้พสกนิกรชาวไทยถ้วนหน้าและมีคุณภาพชีวิตที่ดีอย่างยั่งยืน อีกทั้ง ทรงเป็นองค์เอกอัครศาสนูปถัมภก  ทรงทำนุบำรุงทุกศาสนาในพระราชอาณาจักรให้มีความเจริญรุ่งเรืองปวงข้าพระพุทธเจ้าจักเทิดทูนสถิตเสถียรไว้ในดวงใจสืบไป ดนตรีบรรเลงเพลงสรรเสริญพระบารมี
จากนั้น นายกรัฐมนตรี จุดธูปเทียนบูชาพระรัตนตรัย เริ่มพิธีทางศาสนา 5 ศาสนา ประกอบด้วยพิธีเจริญพระพุทธมนต์ถวายพระราชกุศล โดยมีสมเด็จพระพุฒาจารย์ วัดไตรมิตรวิทยาราม เป็นผู้นำประกอบพิธีศาสนาพุทธ นายวุฒิ ฐิตะลักขณะ ผู้แทนจุฬาราชมนตรี ประกอบพิธีดุอาอ์ขอพร (ศาสนาอิสลาม)  บาทหลวงเสนอ ดำเนินสดวก สภาประมุขบาทหลวงโรมันคาทอลิกแห่งประเทศไทย อธิษฐานภาวนาขอพร (ศาสนาคริสต์)  พระครูสุริยาเทเวศร์ สำนักพราหมณ์พระราชครู ในสำนักพระราชวัง สวดมนต์ถวายพระพร (ศาสนาพราหมณ์–ฮินดู) และพิธีสวดอัรดาสขอพรจากพระศาสดา โดย Mr.Satpal Singh สมาคมศรีคุรุสิงห์สภา เป็นผู้นำสวดของศาสนาซิกข์ เสร็จแล้ว นายกรัฐมนตรี  ได้ถวายและมอบของที่ระลึกให้กับผู้นำศาสนา 5 ศาสนา และกราบลาพระรัตนตรัย พร้อมถวายความเคารพเบื้องหน้าพระฉายาลักษณ์พระบาทสมเด็จพระวชิรเกล้าเจ้าอยู่หัว เป็นอันเสร็จพิธี
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/21718
