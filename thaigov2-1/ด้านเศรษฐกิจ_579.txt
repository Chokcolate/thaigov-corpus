รัฐบาลไทย-ข่าวทำเนียบรัฐบาล-กอช. แนะ สมาชิกรับประโยชน์สูงสุด ส่งออมสะสมครบ 13,200 บาท/ปี พร้อมส่งเงินออมสะสมง่ายผ่าน “ที่ว่าการอำเภอ” ทั่วประเทศได้แล้ว

วันจันทร์ที่ 7 ตุลาคม 2562
กอช. แนะ สมาชิกรับประโยชน์สูงสุด ส่งออมสะสมครบ 13,200 บาท/ปี พร้อมส่งเงินออมสะสมง่ายผ่าน “ที่ว่าการอำเภอ” ทั่วประเทศได้แล้ว
กอช. แนะสมาชิกส่งเงินออมสะสมครบ 13,200 บาทต่อปี รักษาสิทธิได้รับเงินสมทบจากรัฐเต็มอัตรา เพิ่มโอกาสรับผลตอบแทนการลงทุนสูงสุดตามสิทธิ หรือใช้สิทธิลดหย่อนภาษีได้เต็มตามวงเงินที่ส่งเงินออมสะสม และยิ่งออมมากยิ่งได้เงินบำนาญมาก พร้อมเพิ่มจุดบริการให้สมาชิก
กองทุนการออมแห่งชาติ หรือ กอช. แนะสมาชิกส่งเงินออมสะสมครบ 13,200 บาทต่อปี รักษาสิทธิได้รับเงินสมทบจากรัฐเต็มอัตรา เพิ่มโอกาสรับผลตอบแทนการลงทุนสูงสุดตามสิทธิ หรือใช้สิทธิลดหย่อนภาษีได้เต็มตามวงเงินที่ส่งเงินออมสะสม และยิ่งออมมากยิ่งได้เงินบำนาญมาก พร้อมเพิ่มจุดบริการให้สมาชิก กอช. ส่งเงินออมสะสมได้สะดวกขึ้นผ่าน “ที่ว่าการอำเภอ” กว่า 878 แห่งทั่วประเทศ
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า สมาชิก กอช. ส่งเงินออมสะสมให้ครบ 13,200 บาทต่อปี หรือส่งเงินออมสะสมให้ต่อเนื่องตามความสามารถ จะช่วยเพิ่มโอกาสรับผลตอบแทนการลงทุนสูงสุดตามสิทธิ นอกจากเพื่อรักษาสิทธิได้รับเงินสมทบจากรัฐเต็มอัตราตามช่วงอายุตลอดการเป็นสมาชิก กอช. แล้ว สมาชิกยังสามารถนำจำนวนเงินที่ส่งออมสะสมตลอดปีไปใช้สิทธิลดหย่อนภาษีเงินประจำปีตามหมวดที่กรมสรรพากรกำหนดได้ ยิ่งออมมากยิ่งได้เงินบำนาญมากตลอดชีพ โดยเฉพาะสมาชิกกลุ่มสิทธิพิเศษที่สมัครเป็นสมาชิกก่อนวันที่ 25 กันยายน 2559 และในวันที่สมัครมีอายุมากกว่า 50 ปี ซึ่งมีสิทธิส่งเงินออมสะสมพร้อมรับเงินสมทบจากรัฐและผลตอบแทนการลงทุนได้เป็นระยะเวลา 10 ปี ส่งเงินออมสะสมให้ครบ 13,200 บาทต่อปี เพื่อไม่พลาดรับเงินบำนาญตลอดชีพ
ทั้งนี้ ปัจจุบัน กอช. ได้เพิ่มช่องทางอำนวยความสะดวกให้แก่สมาชิก กอช. สามารถส่งเงินออมสะสมได้ที่จุดบริการ “ที่ว่าการอำเภอ” กว่า 878 แห่งทั่วประเทศได้แล้ว โดยสมาชิก กอช. สามารถส่งเงินออมสะสมผ่านจุดบริการที่ว่าการอำเภอด้วยตนเองหรือให้ผู้อื่นส่งเงินออมสะสมแทน เพียงแจ้งเลขบัตรประจำตัวประชาชนของสมาชิกแก่เจ้าหน้าที่ แล้วส่งเงินออมสะสมตามต้องการตั้งแต่ 50 - 13,200 บาท/ปี หรือกรณีสมาชิก กอช. ที่เข้าระบบส่งเงินออมสะสมผ่านแอป กอช. สามารถนำรหัสการส่งเงินออมสะสมที่ได้รับจากแอปมาชำระได้ที่ว่าการอำเภอได้เช่นกัน
ผู้สนใจสามารถดาวน์โหลดแอปพลิเคชัน กอช. เพื่อตรวจสอบสิทธิก่อนการสมัครสมาชิก  สมัครสมาชิก และดูข้อมูลบัญชีเงินออมสะสมได้ทั้งระบบ iOS และ Android หรือที่ www.nsf.or.th    สอบถามข้อมูลเพิ่มเติมได้ที่ สายด่วนเงินออม โทร. 02-049-9000 ทั้งนี้ ติดต่อสมัครสมาชิกและสมาชิกรับบริการอื่นๆ ของ กอช. ได้ที่ว่าการอำเภอ 878 แห่งทั่วประเทศ หรือ ธนาคาร ธ.ก.ส. ธอส. ธนาคารกรุงไทย ธนาคารออมสินทุกสาขา เทสโก้โลตัสทุกสาขา ตู้บุญเติม จุดบริการเคาน์เตอร์เซอร์วิสกว่า 13,000 แห่งทั่วประเทศ รวมทั้งที่สำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศ

ที่มา : https://www.thaigov.go.th/news/contents/details/23672
