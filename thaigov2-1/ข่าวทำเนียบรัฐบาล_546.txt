รัฐบาลไทย-ข่าวทำเนียบรัฐบาล-นายกรัฐมนตรีย้ำรัฐบาลให้ความสำคัญ กับการพัฒนาที่อยู่อาศัยที่มั่นคง เป็นพื้นฐานสำคัญต่อการพัฒนาคุณภาพชีวิตประชาชน

วันจันทร์ที่ 13 มกราคม 2563
นายกรัฐมนตรีย้ำรัฐบาลให้ความสำคัญ กับการพัฒนาที่อยู่อาศัยที่มั่นคง เป็นพื้นฐานสำคัญต่อการพัฒนาคุณภาพชีวิตประชาชน
นายกรัฐมนตรีเป็นประธานพิธียกเสาเอกสร้างบ้านมั่นคงชุมชนริมคลองเปรมประชากร ย้ำรัฐบาลให้ความสำคัญกับการพัฒนาที่อยู่อาศัยที่มั่นคง เป็นพื้นฐานสำคัญต่อการพัฒนาคุณภาพชีวิตประชาชน ยืนยันทำหน้าที่ให้ดีที่สุดเพื่อคนไทยมีที่อยู่อาศัยอย่างมั่นคง
วันนี้ (13 ม.ค. 63) เวลา 14.30 น. ณ ชุมชนประชาร่วมใจ 2 เขตจตุจักร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธียกเสาเอกก่อสร้างบ้านใหม่ของชุมชนประชาร่วมใจ 2 โดยมี พลเอก ประวิตร วงษ์สุวรรณ รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ พลตำรวจเอก อัศวิน ขวัญเมือง ผู้ว่าราชการกรุงเทพมหานคร นายฉัตรชัย พรหมเลิศ ปลัดกระทรวงมหาดไทย นายพินิจ บุญเลิศ ผู้ว่าราชการจังหวัดปทุมธานี และพลโท ธรรมนูญ วิถี แม่ทัพภาคที่ 1 เข้าร่วมงาน ซึ่งนายไมตรี อินทุสุต ประธานกรรมการสถาบันพัฒนาองค์กรชุมชน พร้อมคณะผู้บริหารและผู้แทนหน่วยงานภาคีที่เกี่ยวข้อง ตลอดจนชาวชุมชนริมคลองต่าง ๆ กว่า 500 คน ให้การต้อนรับ
โอกาสนี้ นายกรัฐมนตรีและคณะลงเรือตรวจเยี่ยมพื้นที่จากท่าเรือวัดเสมียนนารี เขตจตุจักร ไปยังชุมชนประชาร่วมใจ 2 เขตจตุจักร เพื่อทำพิธียกเสาเอกสร้างบ้านใหม่ให้แก่ประชาชนที่รื้อย้ายบ้านเดิมออกจากแนวคลองเปรมประชากร พร้อมทั้งมอบสัญญาเช่าที่ดินราชพัสดุในการก่อสร้างบ้านใหม่บนเนื้อที่ 10 ไร่ 3 งาน 9 ตารางวา ใบอนุญาตก่อสร้างของชุมชน (210 ครัวเรือน) ให้กับคณะกรรมการสหกรณ์เคหสถานประชาร่วมใจ 2 จำกัด (รวม 11 คน)  ตามนโยบายคืนบ้านใหม่ให้พี่น้อง คืนสายคลองให้ส่วนรวม​ พร้อมรับฟังความเป็นมาของโครงการดังกล่าว และมอบนโยบายว่า  ขอบคุณทุกภาคส่วนที่ร่วมมือกันส่งต่อความมั่นคงในวันนี้ไปถึงลูกหลานของเราได้มีบ้านอยู่อาศัย​ ซึ่งเป็นสิ่งที่รัฐบาลได้ดำเนินการอย่างยิ่งยวด​ และสามารถขับเคลื่อนตามแนวทาง​ต่าง ๆ ซึ่ง​ไม่ใช่ทำแค่รัฐบาลนี้เท่านั้น​ ไม่ว่ารัฐบาลไหนเข้ามาบริหารประเทศก็ต้องดำเนินการสานต่อไป​
พร้อมกันนี้​ นายกรัฐมนตรีกล่าวแสดงความยินดีกับประชาชนที่ต่อไปนี้ไม่ต้องอยู่แบบผิดกฎหมาย​ เพราะได้รับการรับรองจากรัฐบาล และรัฐบาลมีนโยบายชัดเจนในเรื่องการพัฒนาความเข้มแข็งของชุมชนจากฐานราก การสนับสนุนการแก้ไขปัญหาที่อยู่อาศัยให้ชาวบ้านมีที่อยู่อย่างถูกกฎหมาย ถือเป็นการสร้างชุมชนที่น่าอยู่ รวมทั้งการพัฒนาคุณภาพชีวิตและทักษะด้านอาชีพ โดยรัฐบาลได้สานต่อแผนแม่บทการพัฒนาที่อยู่อาศัยระยะ 20 ปี (พ.ศ. 2560-2579) ที่มีวิสัยทัศน์ให้ “คนไทยทุกคนมีที่อยู่อาศัยถ้วนทั่วและมีคุณภาพชีวิตที่ดีภายในปี 2579” เพื่อให้บรรลุวัตถุประสงค์ข้างต้น รัฐบาลพร้อมที่จะสนับสนุนการแก้ไขปัญหาที่อยู่อาศัยผู้มีรายได้น้อยอย่างเต็มที่ ทั้งในเรื่องการเงินเพื่อที่อยู่อาศัย และการสนับสนุนงบประมาณโครงการบ้านมั่นคงอย่างต่อเนื่อง และเพื่อจัดระเบียบและแก้ไขปัญหาชุมชนแออัด และพัฒนาที่อยู่อาศัยชุมชนริมคลองไม่ให้มีการรุกล้ำแนวลำคลองและเปิดทางระบายน้ำให้มีประสิทธิภาพ  ทั้งนี้ รัฐบาลได้ให้ความสำคัญและตระหนักดีว่าการพัฒนาที่อยู่อาศัยที่มั่นคง จะเป็นพื้นฐานสำคัญต่อการพัฒนาคุณภาพชีวิตของประชาชนให้มีความสุข มีความมั่นคง ซึ่งการแก้ไขปัญหาเหล่านี้ จำเป็นจะต้องได้รับความร่วมมือจากหลายหน่วยงาน ทั้งภาครัฐและเอกชน ตลอดจนภาคีพัฒนาทุกภาคส่วน จึงจะประสบผลสำเร็จโดยเร็ว และเกิดการพัฒนาที่ยั่งยืน จึงขอให้ประชาชนร่วมเดินหน้าไปด้วยกันแบบพี่ดูแลน้อง ร่วมกัน​กำหนดความต้องการของประชาชน​ เพื่อให้ภาครัฐนำไปสู่การปฏิบัติร่วมกันต่อไป
นายกรัฐมนตรีกล่าวว่า โครงการนี้เป็นโครงการที่สำคัญ โครงการรักษ์สิ่งแวดล้อมของพระบาทสมเด็จพระเจ้าอยู่หัว ที่ทรงรับสั่งกับตนเสมอมาให้อนุรักษ์และฟื้นฟูสภาพสิ่งแวดล้อม โดยเฉพาะอย่างยิ่งในเรื่องของปัญหาน้ำเน่าเสีย การระบายน้ำ ​การดำเนินการกำจัดน้ำเสีย​ ซึ่งจะต้องตั้งถังดักไขมันอยู่ทุกบ้าน​และจะต้องมีเขื่อนกั้นน้ำ​ กำจัดขยะมูลฝอยและวัสดุเหลือใช้ต่าง ๆ ที่เป็นอุปสรรคกีดขวางทางระบายน้ำในจุดต่าง ๆ โดยการพัฒนาคูคลอง และพื้นที่ริมคลองที่มีศักยภาพจะสามารถพัฒนาให้เป็นแหล่งท่องเที่ยว และพักผ่อนหย่อนใจได้ ทำให้มีภูมิทัศน์สะอาด สวยงามโดยการปลูกไม้ดอก ไม้ประดับที่มีสีสันสวยงามตามสภาพพื้นที่ รวมทั้งจัดให้มีกิจกรรมล่องเรือชมทัศนียภาพ และจัดสิ่งอำนวยความสะดวกแก่นักท่องเที่ยว ดึงดูดใจแก่นักท่องเที่ยว และเป็นที่พักผ่อนหย่อนใจแก่ประชาชน โดยทั่วไป​ ซึ่งทุกคนต้องมีจิตสำนึกในการรักษาสิ่งแวดล้อมที่ดี  เพื่อให้ลูกหลานของเรามีที่อยู่อาศัยที่ดีขึ้น​ต่อไป​
นอกจากนี้​ นายกรัฐมนตรียังฝากหน่วยงานที่เกี่ยวข้องเร่งสร้างทำความเข้าใจกับประชาชนในพื้นที่​ โดยนายกรัฐมนตรีไม่ต้องก​ารสร้างความขัดแย้งกับใคร​ พร้อมยืนยันจะทำหน้าที่ให้ดีที่สุดเพื่อประชาชนคนไทยมีที่อยู่อาศัยอย่างมั่นคง
จากนั้น​ นายกรัฐมนตรีและคณะ มอบเครื่องอุปโภคบริโภคให้กับชาวบ้านชุมชนประชาชนร่วมใจ​ 2 ต่อจากนั้น นายกรัฐมนตรีเดินมายังบริเวณพิธียกเสาเอกและเสาโท ประกอบพิธียกเสาเอก วางไม้มงคล​ ผูกผ้าสีและโปรยดอกไม้ และประกอบพิธียกเสาโท ผูกผ้าสีและโปรยดอกไม้ เพื่อความเป็นสิริมงคล​ก่อนเดินทางกลับ
.........................
กลุ่มประชาสัมพันธ์และเผยแพร่​ สำนักโฆษก

ที่มา : https://www.thaigov.go.th/news/contents/details/25766
