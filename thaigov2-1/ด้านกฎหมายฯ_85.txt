รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่ภาคเหนือ รับทราบสถานการณ์ยาเสพติด พร้อมให้กำลังใจแก่ผู้ปฏิบัติงาน

วันอังคารที่ 1 ตุลาคม 2562
รมว.ยุติธรรม ลงพื้นที่ภาคเหนือ รับทราบสถานการณ์ยาเสพติด พร้อมให้กำลังใจแก่ผู้ปฏิบัติงาน
นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมดัวยนายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม และคณะ ลงพื้นที่ตำบลท่าตอน อำเภอแม่อาย จังหวัดเชียงใหม่ เพื่อตรวจเยี่ยม "โครงการร้อยใจรักษ์"
เมื่อวันศุกร์ที่ ๒๗ กันยายน ๒๕๖๒ เวลา ๑๑.๐๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมดัวยนายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม และคณะ ลงพื้นที่ตำบลท่าตอน อำเภอแม่อาย จังหวัดเชียงใหม่ เพื่อตรวจเยี่ยม "โครงการร้อยใจรักษ์" โดยมี นายนิยม เติมศรีสุข เลขาธิการ ป.ป.ส. พร้อมด้วยข้าราชการ เจ้าหน้าที่ หัวหน้าส่วนราชการในพื้นที่ และผู้ที่เกี่ยวข้องให้การต้อนรับ
ทั้งนี้ รัฐมนตรีว่าการกระทรวงยุติธรรม ได้รับฟังบรรยายสรุปทั้งประวัติความเป็นมา และผลการดำเนินงานของโครงการฯ พร้อมทั้งเยี่ยมชมสภาพภายในหมู่บ้านโครงการร้อยใจรักษ์ และชมแปลงเกษตรสาธิต ๗๕ไร่ รวมถึงได้ร่วมพบปะพูดคุยกับประชาชนผู้ที่เคยเกี่ยวข้องกับยาเสพติดอีกด้วย
ต่อจากนั้น รัฐมนตรีว่าการกระทรวงยุติธรรม พร้อมคณะ ได้เดินทางไปตรวจด่านยาเสพติดเพื่อรับฟังสถานการณ์ยาเสพติดในพื้นที่ ณ ด่านสันต้นดู่ อำเภอแม่อาย ด่านกิ่วสไต และด่านกิ่วทัพยั้ง อำเภอแม่จัน ซึ่งเป็นช่องทางที่ใช้สำหรับลำเลียงยาเสพติดตามแนวชายแดน พร้อมทั้งได้มอบเครื่องอุปโภคบริโภคและให้กำลังใจแก่เจ้าหน้าที่ผู้ปฏิบัติงานและเสียสละที่ดูแลพื้นประเทศไทยอีกด้วย
ทั้งนี้ รัฐมนตรีว่าการกระทรวงยุติธรรม กล่าวว่า จากการลงพื้นที่เยี่ยมชมโครงการร้อยใจรักษ์ ทำให้เห็นชาวบ้านที่มีอาชีพเกี่ยวกับยาเสพติดเปลี่ยนแปลงไป ด้วยการเริ่มอาชีพใหม่ แต่ถ้าปล่อยช่วงรอยต่อให้เปลี่ยนแบบปกติ ก็เสี่ยงที่จะกลับมาทำแบบเดิม ดังนั้น ทุกภาคส่วนก็จะช่วยป้องกัน ซึ่งโครงการดังกล่าวจะเป็นแบบอย่างให้พื้นที่อื่นด้วย
สำหรับด่านสันต้นดู่ มีเหตุการณ์เกิดขึ้น ๑๒ ครั้ง สามารถจับยาบ้าได้ ๓๗ ล้านเม็ด และเป็นพื้นที่อันตราย ดังนั้นภาครัฐจะต้องดูแลเจ้าหน้าที่ผู้ปฏิบัติงานด้วย สำหรับสถิติการปราบปรามยาเสพติดในภาคเหนือ ๖๐ เปอร์เซ็นต์ ของปี พ.ศ. ๒๕๖๒ สามารถจับยาบ้าได้ ๕๑๐ ล้านเม็ด เป็นของพื้นที่ภาคเหนือ ๓๒๔ ล้านเม็ด ส่วนยาไอซ์ ๑๔ ตัน เป็นของภาคเหนือ ๓.๘ ตัน ดังนั้น พื้นที่ภาคเหนือที่เป็นจุดผ่าน จึงต้องเฝ้าระวัง รวมถึงต้องสกัดทั้งด่านชายแดน และด่านที่อยู่ในประเทศ อาทิ ตาก สุโขทัย พิษณุโลก เนื่องจากเป็นเส้นทางจากพม่าถึงลาว ซึ่งคั้นแค่ ๓ จังหวัด เท่านั้น
อย่างไรก็ตาม การปราบปรามยาเสพติด ประเทศไทยได้รับความร่วมมือจากประเทศลุ่มน้ำโขง โดยเฉพาะสามเหลี่ยมทองคำที่เป็นแหล่งผลิต ซึ่งในเดือนพฤศจิกายน ๒๕๖๒ นี้ จะมีการประชุมร่วมกันเพื่อติดตามสถานการณ์ ขณะเดียวกันขอให้มั่นใจได้ว่ายาเสพติดจะอยู่ไม่ได้ เนื่องจากหลายประเทศให้ความร่วมมืออย่างจริงจัง ทั้งนี้ ขอฝากคนในครอบครัวที่มีคนเสพยาเสพติด ขอให้ช่วยกันดูแลและมอบความรักให้ บุคคลากรกล่าว ก็จะสามารถแก้ไปปัญหาเหล่านี้ได้ ซึ่งการเลิกยาเสพติดคือความสุขที่จะตามมาทั้งในครอบครัว ชุมชน สังคม และประเทศชาติต่อไป

ที่มา : https://www.thaigov.go.th/news/contents/details/23542
