รัฐบาลไทย-ข่าวทำเนียบรัฐบาล-รมว.พม. เปิดงานสัมมนาวิชาการเนื่องในโอกาส กคช. ครบรอบ 47 ปี มุ่งนำนวัตกรรมและเทคโนโลยีพัฒนาที่อยู่อาศัย ให้ผู้มีรายได้น้อยและผู้สูงอายุ

วันพุธที่ 5 กุมภาพันธ์ 2563
รมว.พม. เปิดงานสัมมนาวิชาการเนื่องในโอกาส กคช. ครบรอบ 47 ปี มุ่งนำนวัตกรรมและเทคโนโลยีพัฒนาที่อยู่อาศัย ให้ผู้มีรายได้น้อยและผู้สูงอายุ
รมว.พม. เปิดงานสัมมนาวิชาการเนื่องในโอกาส กคช. ครบรอบ 47 ปี มุ่งนำนวัตกรรมและเทคโนโลยีพัฒนาที่อยู่อาศัย ให้ผู้มีรายได้น้อยและผู้สูงอายุ
วันนี้ (5 ก.พ.63) เวลา 09.30 น. ที่ห้องประชุม ชั้น 3 อาคาร 5 (สันทนาการ) การเคหะแห่งชาติ ถนนนวมินทร์ กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานสัมมนาวิชาการและปาฐกถาพิเศษในหัวข้อ “พม. กับการพัฒนาที่อยู่อาศัยที่ยั่งยืน” เนื่องในโอกาสครบรอบ 47 ปี การเคหะแห่งชาติ ภายใต้แนวคิด “นวัตกรรมเพื่อการอยู่อาศัย” เพื่อนำเสนอบทบาทของการเคหะแห่งชาติ (กคช.) ในการขับเคลื่อนการพัฒนาที่อยู่อาศัยที่นำไปสู่การพัฒนาที่ยั่งยืน ด้วยการนำเสนอและเผยแพร่ผลงานและนวัตกรรมด้านการพัฒนาที่อยู่อาศัยต่อสาธารณชน และขยายเครือข่ายความร่วมมือระหว่างหน่วยงานที่เกี่ยวข้อง โดยมีหน่วยงานภาครัฐ ภาคเอกชน สถาบันการศึกษา สมาคมและมูลนิธิ และสื่อมวลชน รวมจำนวน 250 คน เข้าร่วมงาน
นายจุติ กล่าวว่า การเคหะแห่งชาติ (กคช.) เป็นหน่วยงานรัฐวิสาหกิจ สังกัดกระทรวงการพัฒนาสังคมและความมั่นคงของมนุษย์ (พม.) ก่อตั้งขึ้นเมื่อวันที่ 12 กุมภาพันธ์ 2516 ด้วยภารกิจสำคัญในการพัฒนาที่อยู่อาศัยสำหรับผู้มีรายได้น้อยและปานกลางเพื่อคุณภาพชีวิตที่ดี การพัฒนาชุมชนให้เข้มแข็งสามารถพัฒนาตนเองได้ การพัฒนาเมืองให้มีสภาพแวดล้อมที่ดี ตลอดจนการบริหารจัดการชุมชนเพื่อให้บรรลุเป้าหมายการพัฒนาที่ยั่งยืน  ทั้งนี้ กระทรวง พม. โดย กคช. ได้ขับเคลื่อนงานด้านที่อยู่อาศัยตามนโยบายรัฐบาล เพื่อให้ประชาชนผู้มีรายได้ปานกลาง และผู้มีรายได้น้อยได้มีที่อยู่อาศัย ซึ่งปัจจุบัน กคช. มีผลการดำเนินงานกว่า 730,000 หน่วย ด้วยการออกแบบที่อยู่อาศัยตามหลักสถาปัตยกรรม การก่อสร้างอย่างมีคุณภาพ การใช้วัสดุก่อสร้างที่ได้มาตรฐาน และสาธารณูปโภคและสาธารณูปการอย่างครบวงจร รวมทั้งการพัฒนาการอยู่อาศัยร่วมกันอย่างสมดุล โดยการสร้างชุมชนเข้มแข็ง ภายใต้การมีส่วนร่วมของผู้อยู่อาศัยเป็นสำคัญ ผ่านกิจกรรมที่ก่อให้เกิดประโยชน์ต่อส่วนรวม
นายจุติ กล่าวต่อไปว่า กคช. ยังได้จัดโปรโมชั่น “เช่าทั่วไทย” บ้านเช่าราคาพิเศษให้กับประชาชน เริ่มต้นเพียง 999 บาท มีการเปิดจองผ่านระบบออนไลน์ http://999.nha.co.th ตั้งแต่วันที่ 9 มกราคม - 30 มิถุนายน 2563 มีโครงการเข้าร่วม 10,000 หน่วย ซึ่งมีผู้ลงทะเบียนแล้ว 15,451 ราย (ข้อมูล ณ วันที่ 30 มกราคม 2563) นอกจากการพัฒนาโครงการที่อยู่อาศัยแล้ว  กคช. ยังได้ช่วยเหลือผู้มีรายได้น้อยให้เข้าถึงสินเชื่อเพื่อที่อยู่อาศัย โดยจัดทำโครงการสินเชื่อเพื่อการพัฒนาที่อยู่อาศัยสำหรับผู้มีรายได้น้อยที่ต้องการมีที่อยู่อาศัยเป็นของตนเอง แต่ไม่สามารถเข้าถึงแหล่งสินเชื่อที่อยู่อาศัยจากสถาบันการเงินในตลาดปกติได้ และไม่มีประวัติทางการเงินเสียหาย ซึ่งขณะนี้อยู่ระหว่างการจัดตั้งคณะกรรมการบริหารการให้สินเชื่อเพื่อพัฒนาที่อยู่อาศัย นอกจากนี้ ยังให้ความสำคัญกับผู้สูงอายุ โดยจะดำเนินการจัดสร้าง โครงการที่อยู่อาศัยสำหรับผู้สูงอายุ 4 มุมเมือง  (กรุงเทพฯ และปริมณฑล) พร้อมสิ่งอำนวยความสะดวกสำหรับผู้สูงอายุ โดย กคช. จะพัฒนาโครงการเอง หรือร่วมดำเนินการกับภาคเอกชน (Joint Operation)
นายจุติ กล่าวเพิ่มเติมว่า ภายหลังจากเปิดกิจกรรมในวันนี้แล้ว ยังได้เยี่ยมชมบ้านตัวอย่างของโครงการบ้านราคาประหยัดมาตรฐานสูง (Smart Home) ซึ่งเป็นอีกหนึ่งโครงการที่ กคช. นำนวัตกรรมการก่อสร้างที่อยู่อาศัยมาจัดสร้างบ้านที่มีคุณภาพดีเหมาะสำหรับการอยู่อาศัยในสังคมยุคใหม่ โดยนำนวัตกรรมการก่อสร้างแบบชิ้นส่วนคอนกรีตสำเร็จ หรือระบบ Precast มาใช้ เพื่อย่นระยะเวลาการก่อสร้างให้เร็วขึ้น ช่วยลดปัญหาด้านแรงงานไม่เพียงพอ และสามารถควบคุมต้นทุนและคุณภาพได้ดี ซึ่ง กคช. ได้ออกแบบบ้านเดี่ยวชั้นเดียวในลักษณะ Universal Design อาศัยอยู่ร่วมกันได้ทุกช่วงวัย ขนาดเนื้อที่ 20 ตารางวา มี 3 รูปแบบ ได้แก่ พื้นที่ใช้สอยประมาณ 22, 28 และ 36 ตารางเมตร ราคาขายอยู่ระหว่าง 350,000 - 550,000 บาท โดยจัดสร้างบ้านตัวอย่างที่บริเวณด้านหน้าสนามกีฬาคลองจั่น เขตบางกะปิ กรุงเทพฯ ซึ่งผู้สนใจสามารถเข้าชมได้ในวันและเวลาราชการ  ขณะนี้อยู่ระหว่างการพิจารณาพื้นที่ที่จะดำเนินการก่อสร้างในอนาคต ทั้งนี้ กระทรวง พม. ยังคงมุ่งมั่นขับเคลื่อนงานเพื่อเสริมสร้างความมั่นคงในการดำรงชีวิต  ด้านที่อยู่อาศัยอย่างต่อเนื่อง โดยเฉพาะการพัฒนาที่อยู่อาศัยที่ประหยัดพลังงานและเป็นมิตรต่อสิ่งแวดล้อม ควบคู่กับการพัฒนาคุณภาพชีวิตของผู้อยู่อาศัย ผ่านนวัตกรรมและเทคโนโลยีที่สอดคล้องกับบริบทของสังคมไทยและกระแสโลก

ที่มา : https://www.thaigov.go.th/news/contents/details/26327
