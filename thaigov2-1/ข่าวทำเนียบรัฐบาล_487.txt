รัฐบาลไทย-ข่าวทำเนียบรัฐบาล-นายกรัฐมนตรีแนะใช้กีฬาให้เป็นประโยชน์ต่อสุขภาพ สร้างความแข็งแรงของร่างกายและจิตใจ

วันศุกร์ที่ 20 ธันวาคม 2562
นายกรัฐมนตรีแนะใช้กีฬาให้เป็นประโยชน์ต่อสุขภาพ สร้างความแข็งแรงของร่างกายและจิตใจ
นายกรัฐมนตรีแนะใช้กีฬาให้เป็นประโยชน์ต่อสุขภาพ สร้างความแข็งแรงของร่างกายและจิตใจ
วันนี้ (20 ธันวาคม 2562) เวลา 15.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมพูดคุยกับ น้องกัน - นายกันตภณ หวังเจริญ นักแบดมินตันทีมชาติไทย และน้องน้ำตาล นางสาววิลาสินี รัตนนัย นักฮ็อกกี้น้ำแข็งทีมชาติไทย เผยรัฐบาลพร้อมสนับสนุนนักกีฬาไทยให้ประสบความสำเร็จ ในรายการ Government Weekly สรุปประเด็นดังนี้
ในช่วงแรก นายกรัฐมนตรีกล่าวชื่นชมและแสดงความยินดีกับนักกีฬาทั้ง 2 คน ได้แก่ น้องกัน กันตภณ ที่ได้รับรางวัลนักกีฬาสมัครเล่นชายดีเด่นและเป็นนักแบดมินตันชายเดี่ยวไทยคนแรกที่ได้รับเหรียญจากการแข่งขันแบดมินตันเยาวชนชิงแชมป์โลก พร้อมชื่นชมน้องน้ำตาล วิลาสินี ในฐานะเป็นนักกีฬาหญิงที่ต้องอาศัยความแข็งแกร่งในการเล่นกีฬา โดยนายกรัฐมนตรีกล่าวว่า ได้ติดตามผลงานของทั้งคู่มาโดยตลอด จึงอยากแลกเปลี่ยนมุมมองทั้งเรื่องการใช้ชีวิตและการพัฒนาทักษะด้านกีฬา เพื่อให้คนไทยทุกคนโดยเฉพาะเยาวชนรุ่นใหม่มีแรงบันดาลใจและสามารถนำประสบการณ์ไปปรับใช้กับชีวิตของตนเองได้
นายกรัฐมนตรีกล่าวต่อไปว่า เป้าหมายในการเล่นกีฬาที่สำคัญคือมิตรภาพ ความมีน้ำใจ รวมถึงการส่งเสริมสุขภาพซึ่งถือเป็นเป้าหมายสูงสุดของการแข่งขัน โดยในส่วนของแนวทางการสนับสนุนและพัฒนาการกีฬาของรัฐบาลนั้น ต้องเริ่มจากการค้นหาพรสวรรค์ ความชำนาญ ซึ่งจะต้องดำเนินการอย่างเป็นระบบ นอกจากนี้ ต้องนำวิทยาศาสตร์การกีฬามาใช้พัฒนาในด้านต่าง ๆ ทั้งเรื่องโภชนาการ สมรรถภาพทางร่างกาย โดยทุกภาคส่วนจะต้องเข้ามามีส่วนร่วมในการทำงาน ลดความซ้ำซ้อน มีความโปร่งใส และยุติธรรม โดยมีสมาคมกีฬาแต่ละประเภทเป็นตัวหลัก ส่วนภาครัฐและเอกชนจะทำหน้าที่สนับสนุนให้ประสบความสำเร็จ
ช่วงท้ายรายการ นายกรัฐมนตรีกล่าวว่า เป้าหมายหลักในการพัฒนากีฬามี 3 ด้าน คือ 1. กีฬาเพื่อความเป็นเลิศ ซึ่งต้องส่งเสริมให้องค์กรกีฬาพัฒนานักกีฬาและบุคลากรกีฬาจนประสบความสำเร็จในระดับนานาชาติ สามารถสร้างความสุขและความภาคภูมิใจให้กับสังคม 2. กีฬาเพื่ออาชีพ สนับสนุนองค์กรกีฬาให้พัฒนานักกีฬาอาชีพและบุคลากรกีฬาอาชีพให้ประสบความสำเร็จ โดยสามารถยึดกีฬาเป็นอาชีพในระยะยาวได้ และ 3. วิทยาศาสตร์การกีฬา ต้องพัฒนาวิทยาศาสตร์และเทคโนโลยีการกีฬาของไทยให้มีประสิทธิภาพและมีมาตรฐาน เพื่อรองรับการพัฒนานักกีฬาและบุคลากรกีฬาให้ได้ โดยนายกรัฐมนตรีกล่าวเพิ่มเติมว่า ขณะนี้ รัฐบาลกำลังผลักดันส่งเสริมให้คนไทยออกกำลังกายอย่างสม่ำเสมอ โดยจัดตั้งโรงเรียนกีฬาเฉพาะด้าน  ส่งเสริมการท่องเที่ยวเชิงกีฬา และจัดกิจกรรมกีฬาระดับโลกในประเทศไทย เป็นต้น พร้อมฝากถึงคนไทยทุกคน ใช้กีฬาให้เป็นประโยชน์ต่อสุขภาพ สร้างความแข็งแรงของร่างกายและจิตใจ และช่วยกันนำพาประเทศไทยเดินไปข้างหน้า ตามวิสัยทัศน์ “มั่นคง มั่งคั่ง ยั่งยืน”
.............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25372
