รัฐบาลไทย-ข่าวทำเนียบรัฐบาล-นายกรัฐมนตรี ห่วงใยปัญหาภัยแล้ง มอบพลเอก ประวิตรฯ รองนายกรัฐมนตรี เตรียมการรับมือสถานการณ์บูรณาการหน่วยงานที่เกี่ยวข้องขุดเจาะน้ำบาดาล ช่วยเหลือประชาชนทั่วประเทศ

วันอังคารที่ 14 มกราคม 2563
นายกรัฐมนตรี ห่วงใยปัญหาภัยแล้ง มอบพลเอก ประวิตรฯ รองนายกรัฐมนตรี เตรียมการรับมือสถานการณ์บูรณาการหน่วยงานที่เกี่ยวข้องขุดเจาะน้ำบาดาล ช่วยเหลือประชาชนทั่วประเทศ
พลเอก ประวิตร วงษ์สุวรรณ รองนายกรัฐมนตรี สั่งการหน่วยงานที่เกี่ยวข้องขุดเจาะน้ำบาดาลรวม 1,103 โครงการ โดยเป็นนอกเขตชลประทานประมาณ 500 บ่อ รับมือสถานการณ์ภัยแล้งช่วยเหลือประชาชนทั้งประเทศ
วันนี้ (7 ม.ค.63) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล  ภายหลังการประชุมคณะรัฐมนตรี พลเอก ประวิตร วงษ์สุวรรณ รองนายกรัฐมนตรีแถลงต่อสื่อมวลชนถึงเรื่องที่พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบหมายให้เตรียมการรับมือกับสถานการณ์ภัยแล้งในประเทศไทยว่า ขณะนี้ได้มีการเตรียมหาน้ำใต้ดินและน้ำบนดินไว้แล้ว โดยเฉพาะน้ำใต้ดินคณะรัฐมนตรีมีมติอนุมัติกรอบวงเงินงบกลางปี 2562 (ไปพลางก่อน) รายการเงินสำรองจ่ายเพื่อกรณีฉุกเฉินหรือจำเป็น เพื่อเป็นการป้องกันบรรเทาและแก้ไขปัญหาการขาดแคลนน้ำด้านอุปโภคบริโภคที่มีความเสี่ยงก่อให้เกิดความเสียหายและผลกระทบเป็นวงกว้าง ในฤดูแล้ง ปี 2562/63  สำหรับการขุดบ่อบาดาลรวม 1,103 โครงการ โดยเป็นนอกเขตชลประทานประมาณ 500 บ่อ เพื่อรองรับภัยแล้งที่จะเกิดขึ้นและช่วยเหลือประชาชนทั่วประเทศในการแก้ไขปัญหาการขาดแคลนน้ำให้ประชาชนมีน้ำอุปโภคบริโภคอย่างเพียงพอ โดยจะเริ่มขุดเจาะน้ำบาลทันทีที่ได้รับงบประมาณซึ่งคาดว่าจะสามารถเริ่มดำเนินการได้พรุ่งนี้ (8 ม.ค.63) ซึ่งการดำเนินการดังกล่าวเป็นการบูรณาการความร่วมมือของทุกภาคส่วนที่เกี่ยวข้องทั้งทหาร กระทรวงมหาดไทย และกรมทรัพยากรน้ำ
พร้อมกันนี้ รองนายกรัฐมนตรี ได้ย้ำถึงเรื่องการทำกิจกรรมใด ๆ สามารถกระทำได้ แต่อย่ากระทำผิดกฎหมายและทำให้เกิดความปั่นป่วนที่จะนำมาสู่ความแตกแยกในสังคม  โดยขอให้ทุกคนคำนึงถึงความสงบสุขของประชาชนและประเทศชาติเป็นสำคัญ และร่วมกันนำพาประเทศก้าวไปข้างหน้าด้วยกัน
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25652
