รัฐบาลไทย-ข่าวทำเนียบรัฐบาล-ประเทศไทยร่วมผนึกกำลังภูมิภาคอาเซียนและจีน ขับเคลื่อนพลังงานทดแทนเพื่อรับมือกับการเปลี่ยนแปลงสภาพภูมิอากาศและลดการปล่อยก๊าซเรือนกระจก

วันพฤหัสบดีที่ 29 สิงหาคม 2562
ประเทศไทยร่วมผนึกกำลังภูมิภาคอาเซียนและจีน ขับเคลื่อนพลังงานทดแทนเพื่อรับมือกับการเปลี่ยนแปลงสภาพภูมิอากาศและลดการปล่อยก๊าซเรือนกระจก
ประเทศไทยร่วมผนึกกำลังภูมิภาคอาเซียนและจีน ขับเคลื่อนพลังงานทดแทนเพื่อรับมือกับการเปลี่ยนแปลงสภาพภูมิอากาศและลดการปล่อยก๊าซเรือนกระจก
ประเทศไทยร่วมผนึกกำลังภูมิภาคอาเซียนและจีน ขับเคลื่อนพลังงานทดแทนเพื่อรับมือกับการเปลี่ยนแปลงสภาพภูมิอากาศและลดการปล่อยก๊าซเรือนกระจก
วันนี้ (28 ส.ค. 62) กระทรวงทรัพยากรธรรมชาติและสิ่งแวดล้อม โดยองค์การบริหารจัดการก๊าซเรือนกระจก (องค์การมหาชน) จัดการประชุม ASEAN-China Cooperation on Energy Transition and Climate-resilient Development โดยมีวัตถุประสงค์เพื่อเผยแพร่และแลกเปลี่ยนข้อมูลระหว่างประเทศสมาชิกในภูมิภาคเอเชียตะวันออกเฉียงใต้กับสาธารณรัฐประชาชนจีน เกี่ยวกับการวางแผนพัฒนาสังคมคาร์บอนต่ำและขับเคลื่อนนโยบายการนำพลังงานทดแทนมาใช้เพื่อส่งเสริมการลดการปล่อยก๊าซเรือนกระจกของแต่ละประเทศ นำไปสู่การปฏิบัติอย่างเป็นรูปธรรม เพื่อให้สามารถลดก๊าซเรือนกระจกได้บรรลุผลตามข้อเสนอการมีส่วนร่วมที่แต่ละประเทศได้ให้สัตยาบันไว้ในเวทีสากล โดยมีนายวราวุธ  ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ร่วมกับ นายเซี่ยเจิ้นหัว (Mr. Zhenhua Xie) ผู้แทนพิเศษด้านการเปลี่ยนแปลงสภาพภูมิอากาศแห่งสาธารณรัฐประชาชนจีน และประธานองค์กรริเริ่มดำเนินงานด้านสภาพภูมิอากาศสากล (China’s Special Representative on Climate Change and Chair of the Global Climate Action Initiative) เป็นประธานเปิดการประชุมฯ ณ ห้องศกุนตลาเอ-บี โรงแรมเพนนินซูลา กรุงเทพฯ
การประชุมครั้งนี้ มีผู้เข้าร่วมประชุมจากประเทศต่างๆ ในภูมิภาคเอเชียตะวันออกเฉียงใต้และสาธารณรัฐประชาชนจีนกว่า 100 คน ซึ่งเป็นผู้แทนระดับสูงของหน่วยงานรัฐและผู้เชี่ยวชาญจากประเทศต่างๆ มาแลกเปลี่ยนความรู้ประสบการณ์ และกรณีตัวอย่างที่ประสบผลสำเร็จ ตลอดจนความท้าทายต่างๆ ที่แต่ละประเทศเผชิญร่วมกัน ในการปรับเปลี่ยนรูปแบบการพัฒนาที่พึ่งพิงพลังงานฟอสซิลที่ส่งผลกระทบต่อการเปลี่ยนแปลงสภาพภูมิอากาศ ไปสู่การพัฒนาที่อยู่บนพื้นฐานของพลังงานหมุนเวียนที่สะอาด และสามารถปรับเปลี่ยนไปสู่การเป็นสังคมคาร์บอนต่ำ ซึ่งนับเป็นบทบาทสำคัญอีกบทบาทหนึ่งในฐานะที่ประเทศไทยดำรงตำแหน่งประธานอาเซียนในปี พ.ศ. ๒๕๖๒ เพื่อเผยแพร่การดำเนินงานของประเทศไทยในเรื่องสังคมคาร์บอนต่ำและนโยบายการลดการปล่อยก๊าซเรือนกระจกต่อประเทศสมาชิกอาเซียน ภายใต้แนวคิดการเป็นประธานอาเซียนของไทยในหัวข้อ “ร่วมมือ ร่วมใจ ก้าวไกล ยั่งยืน”

ที่มา : https://www.thaigov.go.th/news/contents/details/22572
