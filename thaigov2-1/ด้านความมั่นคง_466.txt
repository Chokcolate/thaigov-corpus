รัฐบาลไทย-ข่าวทำเนียบรัฐบาล-ทส. ยกระดับพัฒนาศักยภาพบุคลากรทุกระดับเปิดสถาบันพัฒนาบุคลากรด้านทรัพยากรธรรมชาติและสิ่งแวดล้อม

วันจันทร์ที่ 6 มกราคม 2563
ทส. ยกระดับพัฒนาศักยภาพบุคลากรทุกระดับเปิดสถาบันพัฒนาบุคลากรด้านทรัพยากรธรรมชาติและสิ่งแวดล้อม
กระทรวงทรัพยากรธรรมชาติและสิ่งแวดล้อม เดินหน้าพัฒนาศักยภาพบุคลากรทุกระดับ เปิดสถาบันพัฒนาบุคลากรด้านทรัพยากรธรรมชาติและสิ่งแวดล้อม พร้อมเปิดโครงการฝึกอบรม หลักสูตร นักบริหารจัดการทรัพยากรธรรมชาติและสิ่งแวดล้อมระดับสูง รุ่นที่ 1 อย่างเป็นทางการ
ทส. ยกระดับพัฒนาศักยภาพบุคลากรทุกระดับเปิดสถาบันพัฒนาบุคลากรด้านทรัพยากรธรรมชาติและสิ่งแวดล้อม
กระทรวงทรัพยากรธรรมชาติและสิ่งแวดล้อม เดินหน้าพัฒนาศักยภาพบุคลากรทุกระดับ เปิดสถาบันพัฒนาบุคลากรด้านทรัพยากรธรรมชาติและสิ่งแวดล้อม พร้อมเปิดโครงการฝึกอบรม หลักสูตร นักบริหารจัดการทรัพยากรธรรมชาติและสิ่งแวดล้อมระดับสูง รุ่นที่ 1 อย่างเป็นทางการ
วันที่ 3 มกราคม 2563 เวลา 13.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ให้เกียรติเป็นประธานเปิดสถาบันพัฒนาบุคลากรด้านทรัพยากรธรรมชาติและสิ่งแวดล้อม และเปิดโครงการฝึกอบรม หลักสูตร “นักบริหารจัดการทรัพยากรธรรมชาติและสิ่งแวดล้อมระดับสูง” (นบทส.) รุ่นที่ 1 และบรรยายพิเศษหัวข้อ “นโยบายและแนวทางการบริหารงานตามยุทธศาสตร์กระทรวงทรัพยากรธรรมชาติและสิ่งแวดล้อม” โดยมีนายธเนศพล  ธนบุญยวัฒน์ เลขานุการรัฐมนตรีว่าการกระทรวงทรัพยากรธรรมชาติและสิ่งแวดล้อม และนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม พร้อมด้วยหัวหน้าส่วนราชการ ข้าราชการ พนักงาน เจ้าหน้าที่ในสังกัดกระทรวงฯ และแขกผู้มีเกียรติ ร่วมงาน ณ อาคารเพชร ศูนย์วิจัยและฝึกอบรมด้านสิ่งแวดล้อม ตำบลคลองห้า อำเภอคลองหลวง จังหวัดปทุมธานี
นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เปิดเผยว่า ภารกิจของกระทรวงทรัพยากรธรรมชาติและสิ่งแวดล้อม เกี่ยวข้องกับความเป็นอยู่ของพี่น้องประชาชน โดยหัวใจสำคัญการทำงานของข้าราชการและเจ้าหน้าที่ในสังกัดกระทรวงฯ ทุกท่าน จำเป็นอย่างยิ่งที่จะต้องมีความรู้ ความเข้าใจ ข้อกฎหมาย  กฎ ระเบียบ ข้อบังคับ ที่เกี่ยวข้องกับการปฏิบัติงาน การเรียนรู้เทคโนโลยีใหม่ ๆ   การผสมผสานระหว่างคนรุ่นใหม่และคนรุ่นเก่า เพื่อประโยชน์ในการปกป้อง ดูแล  รักษา ทรัพยากรธรรมชาติและสิ่งแวดล้อมให้เป็นไปในทิศทางเดียวกัน เป็นสิ่งสำคัญ ดังนั้น การพัฒนาบุคลากรทุกระดับให้มีความพร้อม มีสมรรถนะ มีศักยภาพที่เหมาะสมรอบด้านในการปฏิบัติงาน ตลอดจนมีความสุขในชีวิตการทำงาน มีความก้าวหน้าในอาชีพการงานพร้อมที่จะทำงานให้เกิดประโยชน์แก่องค์กร ประชาชน และประเทศชาติ กระทรวงทรัพยากรธรรมชาติและสิ่งแวดล้อม จึงได้จัดตั้งสถาบันพัฒนาบุคลากรด้านทรัพยากรธรรมชาติและสิ่งแวดล้อม เพื่อเป็นหน่วยงานกลางในการเพิ่มพูนความรู้ และพัฒนาศักยภาพแก่บุคลากรในสังกัดกระทรวงฯ รวมถึงหน่วยงานภาครัฐ ภาคเอกชน ประชาชน และประชาสังคม ได้แลกเปลี่ยนความรู้และประสบการณ์ อันจะนำไปสู่ความร่วมมือในการแก้ไขปัญหา และพัฒนางานด้านทรัพยากรธรรมชาติและสิ่งแวดล้อม นอกจากนี้สถาบันฯ แห่งนี้จะเป็นหน่วยงานที่ผลิตกำลังคนที่มีคุณภาพของประเทศในด้านการบริหารจัดการทรัพยากรธรรมชาติและสิ่งแวดล้อม เพื่อตอบสนองต่อยุทธศาสตร์ชาติและการปฏิรูปประเทศด้านทรัพยากรธรรมชาติและสิ่งแวดล้อม อีกทั้งตอบสนองประชาชนและผู้รับบริการ
การดำเนินงานของสถาบันพัฒนาบุคลากรด้านทรัพยากรธรรมชาติและสิ่งแวดล้อม ในวันนี้ได้เปิดโครงการฝึกอบรมโครงการฝึกอบรม หลักสูตร “นักบริหารจัดการทรัพยากรธรรมชาติและสิ่งแวดล้อมระดับสูง” (นบทส.) รุ่นที่ 1 ขึ้นเพื่อให้ผู้เข้ารับการฝึกอบรมซึ่งเป็นนักบริหารระดับอำนวยการระดับสูง ได้ตระหนักถึงความสำคัญของการบริหารงานเชิงรุก สามารถนำไปสู่การบริหารงานในพื้นที่เพื่อตอบสนองต่อนโยบายของกระทรวงทรัพยากรธรรมชาติและสิ่งแวดล้อมได้อย่างสัมฤทธิ์ผล มีคุณลักษณะและพฤติกรรมที่บ่งชี้ถึงความสามารถทางการบริหารงานในพื้นที่ทั้งในสถานการณ์ปกติและภาวะวิกฤต โดยในการฝึกอบรมหลักสูตรนี้ มีระยะเวลา 15 วัน ตั้งแต่วันที่ 3- 17 มกราคม 2563 มีผู้เข้ารับการฝึกอบรม จำนวน 66 คน
ทั้งนี้ ปัจจุบันสถาบันพัฒนาบุคลากรด้านทรัพยากรธรรมชาติและสิ่งแวดล้อม ได้กำหนดจัดโครงการฝึกอบรมสำหรับบุคลากรในสังกัดกระทรวงฯ ใน 3 ระดับ ดังนี้
1. หลักสูตร “นักบริหารจัดการทรัพยากรธรรมชาติและสิ่งแวดล้อมระดับสูง” (นบทส.) กลุ่มเป้าหมาย คือ ข้าราชการผู้ดำรงตำแหน่งประเภทอำนวยการระดับสูง ในสังกัดกระทรวงทรัพยากรธรรมชาติและสิ่งแวดล้อม
2. หลักสูตร “เตรียมความพร้อมในการเข้าสู่ตำแหน่งอำนวยการระดับสูง” กลุ่มเป้าหมาย คือ ข้าราชการผู้ดำรงตำแหน่งประเภททั่วไประดับอาวุโส และข้าราชการผู้ดำรงตำแหน่งประเภทวิชาการระดับชำนาญการพิเศษ
3. หลักสูตร “เตรียมความพร้อมในการเข้าสู่ตำแหน่งหัวหน้าหน่วยงานในระดับพื้นที่” กลุ่มเป้าหมาย คือ ข้าราชการผู้ดำรงตำแหน่งประเภททั่วไประดับชำนาญงานและข้าราชการผู้ดำรงตำแหน่งประเภทวิชาการระดับชำนาญการ
อนึ่ง เมื่อปี พ.ศ.2548 กระทรวงทรัพยากรธรรมชาติและสิ่งแวดล้อม ได้จัดตั้งสำนักพัฒนบริหารทรัพยากรธรรมชาติและสิ่งแวดล้อม ขึ้นเป็นหน่วยงานภายในสำนักงานปลัดกระทรวงทรัพยากรธรรมชาติและสิ่งแวดล้อม ทำหน้าที่ด้านการจัดทำแผนยุทธศาสตร์การพัฒนาข้าราชการของกระทรวง การศึกษาวิจัย พัฒนาหลักสูตรและรูปแบบการพัฒนาบุคลากร ดำเนินการฝึกอบรมพัฒนาผู้บริหารระดับสูง ระดับกลางและบุคลากรทุกระดับของกระทรวง การเผยแพร่ความรู้ด้านการพัฒนาบริหาร รวมทั้งการสนับสนุนและประสานการจัดทำแผนพัฒนาข้าราชการของส่วนราชการในสังกัดกระทรวงฯ ต่อมาได้มีการปรับปรุงการพัฒนาทรัพยากรบุคคลของกระทรวงฯ ให้มีประสิทธิภาพยิ่งขึ้น โดยให้จัดตั้ง “สถาบันพัฒนาทรัพยากรบุคคล” เป็นส่วนราชการภายในสังกัดสำนักงานปลัดกระทรวงทรัพยากรธรรมชาติและสิ่งแวดล้อม ขึ้นตรงต่อปลัดกระทรวงทรัพยากรธรรมชาติและสิ่งแวดล้อม และในปัจจุบัน พ.ศ. 2563 ได้มีการยกระดับโดยจัดตั้งเป็นสถาบันพัฒนาบุคลากรด้านทรัพยากรธรรมชาติและสิ่งแวดล้อม” ขึ้นให้เป็นหน่วยงานที่ปรากฏตามกฎกระทรวงแบ่งส่วนราชการของสำนักงานปลัดกระทรวงทรัพยากรธรรมชาติและสิ่งแวดล้อม ต่อไป

ที่มา : https://www.thaigov.go.th/news/contents/details/25611
