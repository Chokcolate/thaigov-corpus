รัฐบาลไทย-ข่าวทำเนียบรัฐบาล-มหาดไทย จัดเสวนาฯ หัวข้อ “การพัฒนาทรัพยากรมนุษย์ในยุค digital disruptive world” หวังกระตุ้นบุคลากรให้พร้อมรับมือกับการบริหารงานบุคคลในยุคดิจิทัล

วันพุธที่ 30 ตุลาคม 2562
มหาดไทย จัดเสวนาฯ หัวข้อ “การพัฒนาทรัพยากรมนุษย์ในยุค digital disruptive world” หวังกระตุ้นบุคลากรให้พร้อมรับมือกับการบริหารงานบุคคลในยุคดิจิทัล
มหาดไทย จัดเสวนาฯ หัวข้อ “การพัฒนาทรัพยากรมนุษย์ในยุค digital disruptive world” หวังกระตุ้นบุคลากรให้พร้อมรับมือกับการบริหารงานบุคคลในยุคดิจิทัล
วันที่ 29 ต.ค. 2562 เวลา 08.45 น. ณ ห้องประชุมราชสีห์ ชั้น 2 อาคารศาลาว่าการกระทรวงมหาดไทย นายสมคิด จันทมฤก รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานเปิด โครงการเสวนาแลกเปลี่ยนเรียนรู้ในรูปแบบชุมชนนักปฏิบัติ (CoPs) ของสำนักงานปลัดกระทรวงมหาดไทย ครั้งที่ 1 ประจำปีงบประมาณ พ.ศ. 2563 ในหัวข้อ “การพัฒนาทรัพยากรมนุษย์ในยุค digital disruptive world” จัดโดย สถาบันดำรงราชานุภาพ กระทรวงมหาดไทย มีวัตถุประสงค์เพื่อเสริมสร้างความรู้ ความเข้าใจ ในเรื่องการบริหารและพัฒนาบุคคลภาครัฐ รวมถึงการปรับบทบาท แนวคิด เพื่อให้ทันต่อบริบทต่างๆ ที่เปลี่ยนแปลงไป และการรับมือกับความท้าทายในการใช้เทคโนโลยีดิจิทัลสำหรับการบริหารทรัพยากรมนุษย์ เพื่อนำความรู้ที่ได้ไปพัฒนาการทำงานให้มีประสิทธิภาพ ประสิทธิผล และนำไปสู่การทำงานในระดับมืออาชีพต่อไป โอกาสนี้ได้เรียนเชิญ นายพงศ์โพยม วาศภูติ ประธาน อ.ก.พ.วิสามัญเกี่ยวกับการสร้างประสิทธิภาพด้านการบริหารทรัพยากรบุคคล พร้อมด้วยวิทยากรผู้ทรงคุณวุฒิ นายมนูญ สรรค์คุณากร อดีตผู้อำนวยการสำนักงานการบุคคลกลาง บริษัทปูนซิเมนต์ไทย จำกัด (มหาชน) เข้าร่วมถ่ายทอดความรู้และประสบการณ์ด้านการบริหารและพัฒนางานบุคคล โดยมีเจ้าหน้าที่ผู้ปฏิบัติงานและผู้สนใจ ทั้งในส่วนของสำนักงานปลัดกระทรวงมหาดไทย กรม และรัฐวิสาหกิจในสังกัดกระทรวงมหาดไทย เข้าร่วมกิจกรรม รวม 60 คน พร้อมกันนี้ได้มีการถ่ายทอดสดผ่านระบบ Video Conference ไปยังศาลากลางจังหวัด ทั้ง 76 แห่งทั่วประเทศ ด้วย
นายสมคิด จันทมฤก รองปลัดกระทรวงมหาดไทย กล่าวว่า ปัจจุบันเทคโนโลยีมีความก้าวหน้าอย่างมากโครงสร้างของสิ่งต่างๆ รอบตัวมีการเปลี่ยนแปลงอย่างรวดเร็วจากการนำเทคโนโลยีเข้ามาใช้ ใครที่สามารถนำเทคโนโลยีมาใช้ได้ก่อน ย่อมเกิดประโยชน์และได้เปรียบมากกว่า สำหรับใน “ยุคดิจิทัล” สิ่งต่างๆ เหล่านี้ได้เข้าไปมีบทบาทกับมนุษย์ในทุกเรื่อง เพราะดิจิทัลสามารถทำสิ่งที่ยากให้ง่ายขึ้น สร้างความสะดวกสบายในชีวิตได้เป็นอย่างดี ซึ่งในระดับขององค์กรแล้ว ผู้บริหารส่วนใหญ่ได้ให้ความสำคัญกับการเปลี่ยนแปลงดังกล่าวข้างต้น ว่าจะต้องดำเนินการขับเคลื่อนองค์กรอย่างไรให้สอดรับกับสิ่งที่กำลังจะเกิดขึ้น รวมทั้งระบบบริหารและพัฒนาทรัพยากรบุคคลภาครัฐที่จะต้องปรับตัว โดยการสร้างบุคลากรคุณภาพอย่างเป็นระบบ มีเป้าหมาย คุ้มค่า และทันการณ์ พร้อมปรับกระบวนการทำงานให้มีประสิทธิภาพ พัฒนาความก้าวหน้าให้กับองค์กร เพื่อยกระดับให้เป็นองค์กรชั้นนำ และเกิดประโยชน์สูงสุดต่อการปฏิบัติราชการ อันจะก่อให้เกิดประโยชน์สุขต่อประชาชนอย่างแท้จริง
นายพงศ์โพยม วาศภูติ ประธาน อ.ก.พ.วิสามัญเกี่ยวกับการสร้างประสิทธิภาพด้านการบริหารทรัพยากรบุคคล กล่าวว่า การบริหารและพัฒนางานบุคคลภาครัฐในปัจจุบันจะต้องก้าวให้ทันกับบริบทของโลกที่เปลี่ยนแปลงไป โดยเฉพาะอย่างยิ่งการปรับเปลี่ยนกระบวนการทำงานผ่านการใช้เทคโนโลยีดิจิทัล นอกจากนี้ การการวางแผนเพื่อพิจารณากำหนดอัตรากำลังให้มีความเหมาะสม รวมถึงการเพิ่มพูนทักษะวิชาชีพ และต่อยอดองค์ความรู้ให้แก่บุคลากรย่อมถือเป็นสิ่งสำคัญเช่นเดียวกัน
นายมนูญ สรรค์คุณากร อดีตผู้อำนวยการสำนักงานการบุคคลกลาง บริษัทปูนซิเมนต์ไทย จำกัด (มหาชน) กล่าวว่า การบริหารทรัพยากรมนุษย์ในยุคสมัยใหม่ นอกจากการนำเทคโนโลยีดิจิทัลมาใช้ให้เกิดประโยชน์กับการทำงานแล้ว การลดค่าใช้จ่ายในการบริหารงาน การสร้างความพึงพอใจสูงสุดให้กับประชาชน และการสร้างนวัตกรรมใหม่ๆ ให้เกิดขึ้นเป็นสิ่งที่ภาครัฐควรตระหนักถึง อีกทั้งการให้ความสำคัญกับความหลากหลายทางวัฒนธรรมย่อมเป็นสิ่งที่หลีกเลี่ยงไม่ได้
กลุ่มงานเผยแพร่การประชาสัมพันธ์ กองสารนิเทศ สป.มท.
ครั้งที่ 180/2562

ที่มา : https://www.thaigov.go.th/news/contents/details/24147
