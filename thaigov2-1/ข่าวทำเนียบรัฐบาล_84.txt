รัฐบาลไทย-ข่าวทำเนียบรัฐบาล-รอง นรม. พล.อ. ประวิตร ฯ สั่งขับเคลื่อนโครงการกีฬา พัฒนาสู่ระดับอาชีพ สร้างมูลค่าเศรษฐกิจให้กับประเทศ

วันพุธที่ 21 สิงหาคม 2562
รอง นรม. พล.อ. ประวิตร ฯ สั่งขับเคลื่อนโครงการกีฬา พัฒนาสู่ระดับอาชีพ สร้างมูลค่าเศรษฐกิจให้กับประเทศ
รองนายกรัฐมนตรีได้กำชับ ให้ดำเนินโครงการด้วยความรัดกุม  โปร่งใส ตรวจสอบได้
วันที่ 21 สิงหาคม 2562 เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย ครั้งที่ 7/2562 ร่วมกับหน่วยงานที่เกี่ยวข้อง สรุปผลการประชุม ดังนี้
ที่ประชุมรับทราบความคืบหน้าโครงการก่อสร้างสนามกีฬาจังหวัด ตามบันทึกข้อตกลงความร่วมมือ (MOU) ระหว่างการกีฬาแห่งประเทศไทยกับกรมทางหลวง และความคืบหน้าตามแผนพัฒนาศูนย์วิทยาศาสตร์การกีฬา กกท. โดยรองนายกรัฐมนตรีได้กำชับ ให้ดำเนินโครงการด้วยความรัดกุม  โปร่งใส ตรวจสอบได้ สอดคล้องกับวัตถุประสงค์การดำเนินการ เตรียมบุคลาการที่มีความรู้ความสามารถในการทำงานรวมภายใต้กรอบเวลาที่กำหนด
พร้อมกันนี้ ที่ประชุมยังมีการทบทวนยุทธศาสตร์การกีฬาแห่งประเทศไทย พ.ศ. 2560-2564 (ฉบับปรับปรุง พ.ศ. 2563-2565)  โดยพิจารณาทบทวนยุทธศาสตร์ แผนงาน โครงการที่ต้องนำไปปฏิบัติได้จริง สอดคล้องกับยุทธศาสตร์ชาติ  รวมไปถึงการร่างตัวชี้วัดการดำเนินงานตามยุทธศาสตร์ และการดำเนินงานที่สำคัญของการกีฬาแห่งประเทศไทย ประจำบัญชี 2563  ซึ่งทุกฝ่ายต้องช่วยกันดำเนินการเพื่อให้มีผลประเมินเพิ่มขึ้นในปีต่อๆไป  โดยกำชับให้รัฐมนตรีว่าการกระทรวงท่องเที่ยวและกีฬา ต้องกำกับดูแล โครงการ แผนงาน ให้บรรลุผลสำเร็จด้วยดีเพื่อให้สอดคล้องกับวิสัยทัศน์ “พัฒนากีฬาเพื่อความเป็นเลิศสู่ระดับนานาชาติ ต่อยอดสู่ระดับอาชีพและสร้างมูลค่าเศรษฐกิจให้กับประเทศ”
…………………………………………………………….
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22388
