รัฐบาลไทย-ข่าวทำเนียบรัฐบาล-สวทช. ร่วม สภาวิศวกร ผนึกกำลัง นักวิชาการ ภาครัฐ มหาวิทยาลัย จัดเสวนา “รวมพลังปัญญา แก้ปัญหา ฝุ่นพิษ” เปิดเวทีฝ่าวิกฤติฝุ่นกระทบเศรษฐกิจ

วันอังคารที่ 10 มีนาคม 2563
สวทช. ร่วม สภาวิศวกร ผนึกกำลัง นักวิชาการ ภาครัฐ มหาวิทยาลัย จัดเสวนา “รวมพลังปัญญา แก้ปัญหา ฝุ่นพิษ” เปิดเวทีฝ่าวิกฤติฝุ่นกระทบเศรษฐกิจ
สวทช. ร่วม สภาวิศวกร ผนึกกำลัง นักวิชาการ ภาครัฐ มหาวิทยาลัย จัดเสวนา “รวมพลังปัญญา แก้ปัญหา ฝุ่นพิษ” เปิดเวทีฝ่าวิกฤติฝุ่นกระทบเศรษฐกิจ
เมื่อวันที่ 17 กุมภาพันธ์ 2563 กรุงเทพมหานคร : สภาวิศวกร ร่วมกับที่ประชุมอธิการบดีแห่งประเทศไทย (ทปอ.) สำนักงานพัฒนาวิทยาศาสตร์และเทคโนโลยีแห่งชาติ (สวทช.) สมาพันธ์สภาวิชาชีพแห่งประเทศไทย สมาคมนักเรียนทุนรัฐบาลไทย และสถาบันเทคโนโลยีพระจอมเกล้าเจ้าคุณทหารลาดกระบัง (สลจ.) จัดงานเสวนา “รวมพลังปัญญา แก้ปัญหา ฝุ่นพิษ” พร้อมเปิดมุมมองนักวิชาการ ภาครัฐ และมหาวิทยาลัยชั้นนำของเมืองไทย ด้านคุณภาพอากาศ ภัยฝุ่น เทคโนโลยีเตือนภัย สู่การร่างนโยบายสาธารณะเสนอรัฐ เพื่อป้องกันและแก้ไขปัญหาที่ใช้ได้จริงทั้งระยะสั้นและยาวอย่างยั่งยืน เพื่อคุณภาพชีวิตที่ดี ของคนไทยหลังสถานการณ์ฝุ่น PM2.5 กลายเป็นปัญหาเรื้อรัง
โดยภายในงานมีนักวิชาการชั้นนำของประเทศไทยร่วมเสวนา นำโดย ศ.ดร.สุชัชวีร์ สุวรรณสวัสดิ์ นายกสภาวิศวกร ประธาน ทปอ. นายกสมาคมนักเรียนทุนรัฐบาลไทย อธิการบดี สลจ. และประธานกรรมการบริหารสมาพันธ์สภาวิชาชีพแห่งประเทศไทย ดร.ศิวรักษ์ ศิวโมกษธรรม ผู้อำนวยการศูนย์เทคโนโลยีเพื่อความมั่นคงของประเทศและการประยุกต์เชิงพาณิชย์ (NSD) สวทช. ดร.ประเสริฐ ตปนียางกูร เลขาธิการสภาวิศวกรและอดีตกรรมการสิ่งแวดล้อมแห่งชาติ ศ.ดร.พิสุทธิ์ เพียรมนกุล รองคณบดี ด้านยุทธศาสตร์นวัตกรรม คณะวิศวกรรมศาสตร์ จุฬาลงกรณ์มหาวิทยาลัย และอนุกรรมการสภาวิศวกร และรศ.นพ.นิธิพัฒน์ เจียรกุล หัวหน้าสาขาโรคระบบการหายใจและวัณโรคภาควิชาอายุรศาสตร์ คณะแพทย์ศาสตร์ ศิริราชพยาบาล มหาวิทยาลัยมหิดล จัดเวทีเสวนาเพื่อระดมสมองนักวิชาการระดับแนวหน้าของเมืองไทย ในการฝ่าวิกฤตฝุ่นพิษ ที่กระทบเศรษฐกิจ และสุขภาพปอดของคนไทยเพื่อสร้างความยั่งยืนคุณภาพชีวิตและร่วมเป็นหนึ่งในการขับเคลื่อนเศรษฐกิจของประเทศไทย
ศาสตราจารย์ ดร.สุชัชวีร์ สุวรรณสวัสดิ์ นายกสภาวิศวกร ประธาน ทปอ. นายกสมาคมนักเรียนทุนรัฐบาลไทย อธิการบดี สลจ. และประธานกรรมการบริหารสมาพันธ์สภาวิชาชีพแห่งประเทศไทย กล่าวว่า สถานการณ์ฝุ่นละอองขนาดไม่เกิน 2.5 ไมครอน (PM 2.5) ที่เกิดขึ้นช่วงต้นปี 2563 ในหลายพื้นที่ของประเทศไทยโดยเฉพาะกรุงเทพฯ พบว่าค่าฝุ่นเกินมาตรฐานอยู่ในระดับรุนแรง ในบางพื้นที่มีปริมาณความหนาแน่นของฝุ่นตั้งแต่ 20-50 ไมโครกรัมต่อลูกบาศก์เมตร สร้างผลกระทบต่อสุขภาพชีวิตของคนเมือง และขณะเดียวกันฝุ่น PM 2.5 ได้เริ่มส่งผลกระทบต่ออุตสาหกรรมท่องเที่ยว หลังจากกรุงเทพฯติด 1 ใน 10 เมืองที่มีค่าฝุ่นละอองเกินมาตรฐานโลก จึงจัดเวทีเสวนาเพื่อระดมสมองนักวิชาการระดับแนวหน้าของเมืองไทย ในการฝ่าวิกฤตฝุ่นพิษ ที่กระทบเศรษฐกิจ และสุขภาพปอดของคนไทยเพื่อสร้างความยั่งยืนคุณภาพชีวิตและร่วมเป็นหนึ่งในการขับเคลื่อนเศรษฐกิจของประเทศไทย
ดร.ศิวรักษ์ ศิวโมกษธรรม ผู้อำนวยการศูนย์ NSD สวทช. กล่าวว่า ในช่วงระยะเวลาที่รอการแก้ไขปัญหาฝุ่น PM 2.5 จากภาครัฐ เราจำเป็นต้องมีเครื่องมือที่เข้ามาช่วยเหลือบรรเทาความรุนแรงของฝุ่นพิษ ที่พบเห็นส่วนใหญ่เป็นสิ่งที่ล้วนนำเข้าจากต่างประเทศทั้งสิ้น แต่เมื่อเกิดภาวะวิกฤติกลับพบว่าจำนวนไม่เพียงพอต่อความต้องการ ดังนั้น ทางสวทช. จึงพัฒนาและคิดค้น เพื่อหาทางออกของปัญหาดังกล่าว จนเกิดเป็น นวัตกรรมเครื่องฟอกอากาศแบบไฟฟ้าสถิต “ไอออนเฟรช” ซึ่งชิ้นส่วนทั้งหมดสามารถผลิตได้ในประเทศไทย ทำให้ต้นทุนถูกและสามารถผลิตได้ครอบคลุมในหลายพื้นที่ โดยหลักการทำงานคือการยิงประจุให้ฝุ่น เมื่อฝุ่นกลายเป็นประจุ จะจับกับส่วนที่เป็นโลหะ ซึ่งข้อดีของไอออนเฟรช นอกจากสามารถผลิตได้ในประเทศแล้ว ลมสามารถผ่านได้มากเพราะมีช่องขนาดใหญ่ ในขณะที่เครื่องกรองทั้วไป แผ่นกรองจะกักลมไว้ประมาณ 80% และสุดท้ายคือประหยัดพลังงาน ซึ่งการผลิตเครื่องไอออนเฟรช เป็นสิ่งที่ สวทช.ทำได้ และทดลองใช้งานจริงมาแล้วทั้งในช่วงปีใหม่ที่ผ่านมาที่สยามดดิสคัฟเวอรี่ และในงาน maker faire bangkok 2020
นอกเหนือจากนี้ยังมีในส่วนของหน้ากากอนามัยป้องกันฝุ่น PM 2.5 n-Breeze โดย นาโนเทค สวทช. ที่พัฒนา “แผ่นกรองนาโนสมบัติพิเศษ” ด้วยเทคนิค “อิเล็กโตรสปินนิ่ง” สร้างคุณสมบัติพิเศษของเส้นใยนาโนที่เต็มไปด้วยรูพรุนให้สามารถดักจับอนุภาคฝุ่นละอองในอากาศขนาด 0.3 - 2.5 ไมครอน ได้ถึง 90-95% เป็นหน้ากากที่มีน้ำหนักเบา ใส่สบาย และหายใจได้สะดวก และ หน้ากากอนามัย เซฟีพลัส (SafiePlus+) โดย A-MED และเอ็มเทค สวทช. หน้ากากอนามัยที่ป้องกันฝุ่น PM2.5 ได้ถึง 99% ด้วยเทคโนโลยีการดักจับฝุ่นละอองและจุลินทรีย์ จากสารเคลือบไฮดรอกซีอะพาไทต์และไททาเนียมไดออกไซต์ บนวัสดุนอนวูพเวน (non-woven) ที่มีเส้นใยธรรมชาติเป็นองค์ประกอบ และมีรูพรุนระหว่างเส้นใยขนาดเล็ก จึงทำให้มีคุณสมบัติในการป้องกันฝุ่นละอองที่มีขนาดอนุภาคเฉลี่ย 0.3 ไมครอน (PM2.5) และอีกสิ่งหนึ่งที่ทางสวทช. กำลังพัฒนา คือ ลูกบอลสำหรับดับเพลิงที่ควบคุมผ่านโดรนบังคับ เพื่อแก้ปัญหาไฟป่าหรือไฟไหม้ซึ่งเป็นสาเหตุหนึ่งของการเกิด PM 2.5
ทั้งนี้การแก้ปัญหาฝุ่นพิษ PM2.5 ไม่ได้เป็นหน้าที่เฉพาะของหน่วยงานใดหน่วยงานหนึ่ง แต่เป็นหน้าของทุกภาคส่วนที่ต้องตระหนักถึงปัญหาซึ่งอาจส่งผลกระทบได้ทั้งด้านสุขภาพความเป็นอยู่ของประชาชน รวมถึงเศรษฐกิจประเทศ ดังนั้น การเสวนาในครั้งนี้ถือเป็นจุดเริ่มต้นในการลงมือวางแผนแก้ไขปัญหาอย่างจริงจัง ผ่านนักวิชาการที่มีความเชี่ยวชาญระดับแนวหน้าในทุก ๆ ด้านเพื่อวางแนวทางแก้ไขและสร้างความยั่งยืน สร้างคุณภาพชีวิตและขับเคลื่อนเศรษฐกิจของประเทศไทยต่อไป
ข้อมูลข่าวโดย : สำนักงานพัฒนาวิทยาศาสตร์และเทคโนโลยีแห่งชาติ (สวทช.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/27037
