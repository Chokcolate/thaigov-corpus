รัฐบาลไทย-ข่าวทำเนียบรัฐบาล-กรมบัญชีกลางขานรับนโยบายขยายตัวทางเศรษฐกิจ ออกหลักเกณฑ์ขยายเวลาเบิกจ่ายงบประมาณ

วันศุกร์ที่ 13 มีนาคม 2563
กรมบัญชีกลางขานรับนโยบายขยายตัวทางเศรษฐกิจ ออกหลักเกณฑ์ขยายเวลาเบิกจ่ายงบประมาณ
กรมบัญชีกลางกำหนดหลักเกณฑ์และวิธีปฏิบัติในการขยายเวลาเบิกจ่ายงบประมาณ เพื่อให้ใช้จ่ายงบประมาณเกิดประโยชน์สูงสุด และสนับสนุนการขยายตัวทางเศรษฐกิจของประเทศได้อย่างเหมาะสมกับสถานการณ์ เร่งหน่วยงานของรัฐเบิกจ่ายงบประมาณให้เสร็จสิ้นภายในสิ้นปีงบปีงบประมาณ
กรมบัญชีกลางกำหนดหลักเกณฑ์และวิธีปฏิบัติในการขยายเวลาเบิกจ่ายงบประมาณ เพื่อให้การใช้จ่ายงบประมาณของรัฐเกิดประโยชน์สูงสุด และสนับสนุนการขยายตัวทางเศรษฐกิจของประเทศได้อย่างเหมาะสมกับสถานการณ์ เร่งหน่วยงานของรัฐเบิกจ่ายงบประมาณให้เสร็จสิ้นภายในสิ้นปีงบประมาณ เพื่อไม่ให้งบประมาณถูกพับไป
นางสาววิลาวรรณ พยาน้อย รองอธิบดีกรมบัญชีกลาง โฆษกกรมบัญชีกลาง กล่าวว่า ตามที่กระทรวงการคลังได้กำหนดหลักเกณฑ์การกันเงินไว้เบิกเหลื่อมปี และการขยายเวลาเบิกจ่ายงบประมาณปี พ.ศ. 2555 - 2562 ไว้ใช้จ่าย  ได้ถึงวันทำการสุดท้ายของเดือนมีนาคม 2563 ซึ่งขณะนี้ยังมีหน่วยงานของรัฐที่ไม่สามารถเบิกจ่ายงบประมาณได้ทันภายในระยะเวลาที่กำหนด และมีความจำเป็นต้องใช้จ่ายงบประมาณดังกล่าวต่อไป กรมบัญชีกลาง กระทรวงการคลัง จึงได้กำหนดหลักเกณฑ์และวิธีปฏิบัติในการขยายเวลาเบิกจ่ายงบประมาณ โดยให้ขยายเวลาเบิกจ่ายงบประมาณได้ถึงวันทำการสุดท้ายของเดือนกันยายน 2563 สำหรับงบประมาณปี พ.ศ. 2555 - 2562 กรณีมีหนี้ผูกพันทุกรายการ โดยไม่กำหนดวงเงิน  และงบประมาณปี พ.ศ. 2560 กรณีไม่มีหนี้ผูกพันประเภทงบกลาง เฉพาะรายการค่าใช้จ่ายเกี่ยวกับการเสด็จพระราชดำเนินและต้อนรับประมุขต่างประทศ ค่าใช้จ่ายตามโครงการอันเนื่องมาจากพระราชดำริ ค่าใช้จ่ายชดใช้เงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน และเงินสำรองจ่ายเพื่อกรณีฉุกเฉินหรือจำเป็น
“เพื่อให้การใช้จ่ายงบประมาณของหน่วยงานของรัฐเกิดประโยชน์สูงสุด สามารถสนับสนุนการขยายตัวทางเศรษฐกิจของประเทศได้อย่างเหมาะสมกับสถานการณ์ ขอให้หน่วยงานของรัฐดำเนินการเร่งรัดการเบิกจ่ายงบประมาณรายจ่ายประจำปีงบประมาณ พ.ศ. 2555 -2562 ให้แล้วเสร็จภายในวันที่ 30 กันยายน 2563 เพื่อมิให้งบประมาณดังกล่าวต้องถูกพับไปโดยผลของกฎหมาย  ส่วนการขยายเวลาเบิกจ่ายงบประมาณผ่านระบบบริหารการเงินการคลังภาครัฐแบบอิเล็กทรอนิกส์ (GFMIS) ขอให้หน่วยงานของรัฐดำเนินการให้แล้วเสร็จ ภายในวันทำการสุดท้ายของเดือนมีนาคม 2563 หากไม่ดำเนินการภายในระยะเวลาที่กำหนด งบประมาณดังกล่าวต้องถูกพับไป” โฆษกกรมบัญชีกลาง กล่าว
โฆษกกรมบัญชีกลาง กล่าวในตอนท้ายว่า หน่วยงานของรัฐหรือหน่วยงานผู้เบิกแทน หากต้องการขอยกเลิกรายการที่ยืนยันข้อมูลในระบบ GFMIS  ให้จัดทำหนังสือถึงกองบริหารการรับ - จ่ายเงินภาครัฐ กรมบัญชีกลาง ก่อนวันทำการสุดท้ายของเดือนมีนาคม 2563

ที่มา : https://www.thaigov.go.th/news/contents/details/27153
