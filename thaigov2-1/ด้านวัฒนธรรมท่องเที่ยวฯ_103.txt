รัฐบาลไทย-ข่าวทำเนียบรัฐบาล-วธ. จัดกิจกรรมเฉลิมฉลองเนื่องในวาระครบรอบ ๑๕๐ ปีชาตกาล พระอาจารย์มั่น ภูริทัตโต

วันอังคารที่ 14 มกราคม 2563
วธ. จัดกิจกรรมเฉลิมฉลองเนื่องในวาระครบรอบ ๑๕๐ ปีชาตกาล พระอาจารย์มั่น ภูริทัตโต
วธ. จัดกิจกรรมเฉลิมฉลองเนื่องในวาระครบรอบ ๑๕๐ ปีชาตกาล พระอาจารย์มั่น ภูริทัตโต บุคคลสำคัญของโลก สาขาสันติภาพ 20 ม.ค. ทั่วประเทศ ทั่วโลก
วธ. จัดกิจกรรมเฉลิมฉลองเนื่องในวาระครบรอบ ๑๕๐ ปีชาตกาล พระอาจารย์มั่น ภูริทัตโต
บุคคลสำคัญของโลก สาขาสันติภาพ 20 ม.ค. ทั่วประเทศ ทั่วโลก
วันอังคารที่ 14 มกราคม 2563 ณ ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ) พร้อมด้วยผู้บริหารกระทรวงวัฒนธรรม กรมการศาสนา และองค์กรเครือข่ายทางพระพุทธศาสนา ให้การต้อนรับ พลเอก ประยุทธ์ จันทร์โอชา นายกรัฐมนตรี พร้อมคณะรัฐมนตรี
เพื่อรณรงค์ประชาสัมพันธ์กิจกรรม “150 ปีชาตกาล พระอาจารย์มั่น ภูริทัตโต บุคคลสำคัญของโลก สาขาสันติภาพ”
โดยนายกรัฐมนตรีและคณะรัฐมนตรีร่วมชมนิทรรศการการประกาศยกย่องให้พระอาจารย์มั่น ภูริทัตโต เป็นบุคคลสำคัญของโลก สาขาสันติภาพ รับฟังการขับร้องบทเพลงเทิดเกียรติคุณ 150 ปีชาตกาล พระอาจารย์มั่น ภูริทัตโต โดยกลุ่มศิลปิน ดารา และนักเรียนนักศึกษาจากโรงเรียนสารสาสน์วิเทศน์ราชพฤกษ์ โดยน้องๆนักเรียนนักศึกษาได้กล่าวเชิญชวนนายกรัฐมนตรีและคณะรัฐมนตรี ร่วมกิจกรรมเป็นภาษาไทย ภาษาอังกฤษ และภาษาจีน จากนั้นรัฐมนตรีว่าการกระทรวงวัฒนธรรมได้มอบธงสัญลักษณ์และรูปภาพพระอาจารย์มั่น ภูริทัตโต ให้กับนายกรัฐมนตรี
นายอิทธิพล กล่าวว่า กระทรวงวัฒนธรรม ได้ดำเนินการเสนอชื่อพระอาจารย์มั่น ภูริทัตโต เพื่อให้องค์การยูเนสโกประกาศยกย่องและร่วมเฉลิมฉลองเนื่องในวาระครบรอบ ๑๕๐ ปีชาตกาล ในปี ๒๕๖๓ - ๒๕๖๔ และในการประชุมสมัยสามัญขององค์การศึกษาวิทยาศาสตร์และวัฒนธรรมแห่งสหประชาชาติ (ยูเนสโก) เมื่อวันที่ ๒5 พฤศจิกายน ๒๕๖๒ ได้มีมติให้ประกาศยกย่องให้พระอาจารย์มั่น ภูริทัตโต เป็นบุคคลสำคัญของโลก สาขาสันติภาพ และจัดกิจกรรมการเฉลิมฉลองวาระครบรอบ 150 ปีชาตกาล ในวันที่ 20 มกราคม 2563 พระอาจารย์มั่น ภูริทัตโต เป็นพระอาจารย์สายวิปัสสนากรรมฐาน และเป็นพระเถระที่คนไทยทั้งประเทศเคารพนับถือ ทั้งในขณะที่ท่านยังมีชีวิตดำรงอยู่และละสังขารขันธ์ไปแล้ว ตั้งแต่อดีตจวบจนปัจจุบัน
นายอิทธิพล กล่าวต่อว่า กระทรวงวัฒนธรรม โดยกรมการศาสนาในฐานะฝ่ายเลขานุการคณะกรรมการอำนวยการจัดกิจกรรมเฉลิมฉลองเนื่องในวาระครบรอบ ๑๕๐ ปีชาตกาล พระอาจารย์มั่น ภูริทัตโต ที่ประชุมมหาเถรสมาคม ได้รับทราบการรับรองและการเฉลิมฉลองวาระครบรอบ ๑๕๐ ปีชาตกาล พระอาจารย์มั่น ภูริภัตโต ขององค์การยูเนสโก โดยดำเนินการจัดกิจกรรมเฉลิมฉลองทั้งวัดในราชอาณาจักร และวัดไทยในต่างประเทศ มีกิจกรรมดังนี้
๑. จัดกิจกรรมศาสนพิธี หรือกิจกรรมทางพระพุทธศาสนาส่งเสริมสันติภาพ ในวันครบรอบ ๑๕๐ ปีชาตกาล
พระอาจารย์มั่น ภูริทัตโต วันที่ ๒๐ มกราคม ๒๕๖๓ อาทิ การทำบุญตักบาตร การสวดมนต์ ทำวัตรเช้า ทำวัตรเย็น แสดงพระธรรมเทศนา เจริญสมาธิวิปัสสนา ตามธรรมเนียมและความเหมาะสมของแต่ละวัด ๒. จัดกิจกรรมศาสนพิธีหรือกิจกรรมทางพระพุทธศาสนาส่งเสริมสันติภาพ เพื่อร่วมเฉลิมฉลองในโอกาสพระอาจารย์มั่น ภูริทัตโต ได้รับการยกย่องให้เป็นบุคคลสำคัญของโลก สาขาสันติภาพตลอดช่วงวาระปีแห่งการเฉลิมฉลอง พ.ศ. ๒๕๖๓ – ๒๕๖๔
ตามความเหมาะสมและความพร้อมของแต่ละวัด อีกทั้งยังได้จัดกิจกรรมด้านศาสนา ดังนี้ 1. พิธีประกาศเกียรติคุณ เนื่องในโอกาสองค์การยูเนสโก รับรองการร่วมเฉลิมฉลองวาระครบรอบ ๑๕๐ ปีชาตกาล พระอาจารย์มั่น ภูริทัตโต โดยยกย่องเป็นบุคคลสำคัญของโลก ในวันที่ ๒๐ มกราคม ๒๕๖๓ พร้อมกันทั่วประเทศ ส่วนกลาง กรมการศาสนา จัดพิธีทำบุญตักบาตร และพิธีประกาศเกียรติคุณพระอาจารย์มั่น ภูริทัตโต โดยกราบทูลอาราธนาพระอริยวงศาคตญาณ สมเด็จพระสังฆราช สกลมหาสังฆ-ปริณายก เสด็จเป็นองค์ประธานฝ่ายสงฆ์ ณ วัดปทุมวนาราม กรุงเทพมหานคร และส่วนภูมิภาค ณ วัดที่จังหวัดกำหนด และวัดที่จัดกิจกรรมจัดพิธีทำบุญตักบาตร และกิจกรรมทางพระพุทธศาสนา โดยอาราธนาเจ้าคณะจังหวัดธรรมยุต/มหานิกาย เป็นประธานสงฆ์ และผู้ว่าราชการจังหวัด ประธานฝ่ายฆราวาส โดยสำนักงานวัฒนธรรมจังหวัดเป็นผู้ดำเนินการ 2. กิจกรรมเจริญสมาธิภาวนา สู่สันติภาพ 15 นาที ทั่วไทย ทั่วโลก ถวายอาจาริยบูชา ๑๕๐ ปีชาตกาลหลวงปู่มั่น ภูริทัตโต บุคคลสำคัญของโลก สาขาสันติภาพ ในวันที่ 20 มกราคม 2563 เวลา 18.15 น. พร้อมกันทั่วประเทศ มีการให้ความรู้ประชาชนเรื่องการฝึกสมาธิก่อนเวลา เพื่อปลุกกระแสสมาธิในจิตใจของผู้คน
เพื่อสันติภาพและสันติสุขในสังคมไทย ในส่วนกลาง กรมการศาสนา ร่วมกับภาคีเครือข่ายทุกภาคส่วน ร่วมกิจกรรมเจริญสมาธิภาวนา อาทิ วัดปทุมวนาราม วัดธรรมมงคล กรุงเทพมหานคร และส่วนภูมิภาค อาทิ วัดเจดีย์หลวง วรวิหาร (ธ) จังหวัดเชียงใหม่ วัดป่าสุทธาวาส (ธ) จังหวัดสกลนคร วัดไชยมงคล จังหวัดอุบลราชธานี วัดนิโรธสังฆาราม จังหวัดยะลา โดยสำนักงานวัฒนธรรมจังหวัดเป็นผู้ดำเนินการ วัดไทยในต่างประเทศ กระทรวงวัฒนธรรม โดยกรมการศาสนา
ขอความร่วมมือกระทรวงการต่างประเทศ แจ้งวัดไทยในต่างประเทศร่วมจัดกิจกรรม
นอกจากนี้ ยังจัดทำองค์ความรู้ โดยจัดพิมพ์หนังสือ จำนวน 6 เล่ม, จัดทำสารคดีชุด “ตามรอยธุดงควัตร หลวงปู่มั่น ภูริทัตโต”, จัดทำแผ่นวีดิทัศน์ “ชีวิตพระป่า” ในภาคภาษาอังกฤษ เผยแพร่ไปยังสถานศึกษา หน่วยงานหรือองค์กรเครือข่ายทางพระพุทธศาสนา, การจัดนิทรรศการเผยแพร่ชีวประวัติ ผลงาน และหลักคำสอนของพระอาจารย์มั่น ภูริทัตโต โดยกระทรวงวัฒนธรรมจัดทำเนื้อหานิทรรศการ มอบให้วัดและหน่วยงานต่าง ๆ ทุกกิจกรรมในการเฉลิมฉลองฯ ดำเนินการทั้งในประเทศและต่างประเทศ, จัดกิจกรรมสมาธิหรือเจริญจิตภาวนา สำหรับนักเรียน นักศึกษา เยาวชน, จัดสัมมนาทางวิชาการเกี่ยวกับส่งเสริมสันติภาพและความยั่งยืน โดยเป็นส่วนหนึ่งในการประชุมการประชุมชาวพุทธนานาชาติ เนื่องในวันวิสาขบูชาโลก ประจำปี ๒๕๖๓, จัดทำบทเพลงเทิดเกียรติคุณ, จัดทำเว็บไซต์ www.luangpumun.dra.go.th เผยแพร่ชีวประวัติ ปฏิปทา ผลงานพระอาจารย์มั่น ภูริทัตโต และกิจกรรมเกี่ยวกับการเฉลิมฉลองเนื่องในวาระครบรอบ ๑๕๐ ปีชาตกาล พระอาจารย์มั่น ภูริทัตโต.
.....................................

ที่มา : https://www.thaigov.go.th/news/contents/details/25778
