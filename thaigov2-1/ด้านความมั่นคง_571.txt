รัฐบาลไทย-ข่าวทำเนียบรัฐบาล-ก.แรงงาน จับมือ ก.ดิจิทัลฯ ส่งเสริมความร่วมมือด้านเศรษฐกิจการแรงงาน

วันพุธที่ 19 กุมภาพันธ์ 2563
ก.แรงงาน จับมือ ก.ดิจิทัลฯ ส่งเสริมความร่วมมือด้านเศรษฐกิจการแรงงาน
กระทรวงแรงงาน ร่วมกับ กระทรวงดิจิทัลเพื่อเศรษฐกิจและสังคม ลงนามข้อตกลงความร่วมมือว่าด้วยการส่งเสริมการพัฒนาบุคลากรด้านการวิเคราะห์และการใช้ประโยชน์ข้อมูลขนาดใหญ่ด้านแรงงาน พัฒนาความร่วมมือทางวิชาการและการนำข้อมูลเศรษฐกิจการแรงงานประกอบการตัดสินใจในเช
วันที่ ๑๙ กุมภาพันธ์ ๒๕๖๓ เวลา ๑๓.๐๐ น. หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน และนายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานในพิธีลงนามความร่วมมือว่าด้วยการส่งเสริมการพัฒนาบุคลากรด้านการวิเคราะห์และการใช้ประโยชน์ข้อมูลขนาดใหญ่ด้านแรงงาน ซึ่งมีเป้าหมายเพื่อพัฒนาความร่วมมือทางวิชาการในการยกระดับศักยภาพแรงงานและขีดความสามารถของกระทรวงแรงงาน ในการนำข้อมูลเศรษฐกิจการแรงงานประกอบการตัดสินใจเชิงนโยบายบนหลักฐานเชิงประจักษ์ โดยมีนายสุทธิ สุโกศล ปลัดกระทรวงแรงงาน และ นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เป็นผู้แทนลงนามในบันทึกข้อตกลงความร่วมมือฯ ณ ห้องประชุม ๗๐๗ A ชั้น ๗ อาคารสำนักงานส่งเสริมเศรษฐกิจดิจิทัล (DEPA)
รมว.แรงงาน กล่าวว่า สาระสำคัญของบันทึกข้อตกลงความร่วมมือในครั้งนี้ กระทรวงแรงงาน กับ กระทรวงดิจิทัลเพื่อเศรษฐกิจและสังคม โดยสถาบันส่งเสริมการวิเคราะห์และบริหารข้อมูลขนาดใหญ่ (Government Big Data Institute: GBDi) จะร่วมกันสร้างและพัฒนาเครือข่ายบุคลากรด้านการวิเคราะห์ข้อมูล เพื่อพัฒนาภาครัฐให้เป็นองค์กรที่ขับเคลื่อนด้วยปัญญา (Intelligent Organization) พัฒนาการบริหารจัดการข้อมูลของประเทศให้เป็นระบบและครบวงจร (Data Management Life Cycle) เพิ่มประสิทธิภาพการวิเคราะห์และนำข้อมูลเศรษฐกิจการแรงงานมาสร้างคุณค่าในการพัฒนาประเทศให้มั่นคง มั่งคั่ง และยั่งยืน การตัดสินใจบนหลักฐานเชิงประจักษ์ รวมทั้งการสร้างนวัตกรรมบริการสาธารณะที่ตอบสนองความต้องการของประชาชนและทุกภาคส่วนอย่างเป็นรูปธรรม ซึ่งกระทรวงแรงงานจะอนุญาตให้กระทรวงดิจิทัลเพื่อเศรษฐกิจและสังคม โดย GBDi เผยแพร่หรือประชาสัมพันธ์กรณีศึกษา (Use Cases) ที่ร่วมดำเนินการกับกระทรวงแรงงานต่อสาธารณะได้ เพื่อเป็นตัวอย่างให้แก่หน่วยงานภาครัฐอื่น ๆ ซึ่งจะเป็นจุดเริ่มต้นของความร่วมมือทางวิชาการของทั้งสองหน่วยงานในการยกระดับศักยภาพแรงงาน
ด้าน นายสุทธิ สุโกศล ปลัดกระทรวงแรงงาน กล่าวเพิ่มเติมว่า กระทรวงแรงงานในฐานะหน่วยงานที่มีพันธกิจเกี่ยวข้องกับบริหารจัดการแรงงาน ซึ่งเป็นงานสำคัญอย่างยิ่งที่ส่งผลต่อการพัฒนาประเทศ ได้เล็งเห็นความสำคัญของการใช้ข้อมูลสารสนเทศ เพื่อเป็นเครื่องมือประกอบการกำหนดนโยบายและมาตรการต่าง ๆ ในการพัฒนาศักยภาพของแรงงานให้ก้าวทันต่อการเปลี่ยนแปลงของเทคโนโลยีและนวัตกรรมในโลกยุคปัจจุบัน ดังนั้นการพัฒนาการบริหารจัดการฐานข้อมูลสารสนเทศ รวมทั้งการพัฒนาศักยภาพของผู้ปฏิบัติงานที่เกี่ยวข้องกับการวิเคราะห์ข้อมูลที่เกี่ยวข้องในทุกมิติของโลกแห่งการทำงาน ไม่ว่าจะเป็นการคาดการณ์แนวโน้มของตลาดแรงงาน การวิเคราะห์อุปสงค์อุปทานแรงงาน สภาพการจ้างงาน ค่าจ้าง หลักประกันและการคุ้มครอง จึงมีความจำเป็นอย่างยิ่งในการดำเนินงานของกระทรวงแรงงานบนพื้นฐานหลักฐานเชิงประจักษ์

ที่มา : https://www.thaigov.go.th/news/contents/details/26628
