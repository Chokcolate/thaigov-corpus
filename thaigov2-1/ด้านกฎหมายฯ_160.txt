รัฐบาลไทย-ข่าวทำเนียบรัฐบาล-รมว.ยุติธรรม พร้อมคณะ ลงพื้นที่ขนส่งหมอชิต รณรงค์กิจกรรม "ยุติธรรมสร้างสุข ฉลองเทศกาลปีใหม่ ปลอดภัยจากยาเสพติด"

วันอาทิตย์ที่ 29 ธันวาคม 2562
รมว.ยุติธรรม พร้อมคณะ ลงพื้นที่ขนส่งหมอชิต รณรงค์กิจกรรม "ยุติธรรมสร้างสุข ฉลองเทศกาลปีใหม่ ปลอดภัยจากยาเสพติด"
นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมคณะ ลงพื้นที่ขนส่งหมอชิต รณรงค์กิจกรรม "ยุติธรรมสร้างสุข ฉลองเทศกาลปีใหม่ ปลอดภัยจากยาเสพติด"
ในวันเสาร์ที่ ๒๘ ธันวาคม ๒๕๖๒ เวลา ๑๘.๓๐ น. ณ บริเวณหน้าอาคารสถานีขนส่งผู้โดยสารกรุงเทพ (หมอชิต) นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายวิวัฒน์​ นิติกาญจนา​ ที่ปรึกษารัฐมนตรีว่าการกระทรวงยุติธรรม รองศาสตราจารย์ วีริศ อัมระปาล ที่ปรึกษารัฐมนตรีว่าการกระทรวงยุติธรรม (ด้านวิชาการ) นายนิยม เติมศรีสุข เลขาธิการ ป.ป.ส. นายวิชัย ไชยมงคล ที่ปรึกษาการป้องกันและปราบปรามยาเสพติด ผู้บริหารจากหน่วยงานในสังกัดกระทรวงยุติธรรม และพันตำรวจเอก กฤษฎางค์ จิตตรีพล ผกก.สน.บางซื่อ นายจิรศักดิ์เยาว์วัชสกุล กรรมการผู้จัดการใหญ่ บริษัท ขนส่ง จำกัด และผู้แทนจากกรมการขนส่งทางบก ร่วมรณรงค์เนื่องในกิจกรรม "ยุติธรรมสร้างสุข ฉลองเทศกาลปีใหม่ ปลอดภัยจากยาเสพติด" เพื่อเป็นการป้องปรามปัญหาในช่วงเทศกาลปีใหม่ พร้อมดำเนินการตรวจวัดแอลกอฮอล์และสารเสพติดในปัสสาวะของพนักงานขับรถโดยสาร เพื่อลดอัตราเสี่ยงต่อการเกิดอุบัติเหตุในช่วงเทศกาลปีใหม่ ๒๕๖๓ ที่มีผู้ใช้รถใช้ถนนเป็นจำนวนมาก รวมถึงเพื่อความปลอดภัยในชีวิตและทรัพย์สินของผู้ใช้รถใช้ถนนทุกท่าน พร้อมทั้งรณรงค์ประชาสัมพันธ์ให้กับผู้ที่จะเดินทางกลับภูมิลำเนาหรือท่องเที่ยว และป้องกันการตกเป็นเหยื่อของขบวนการลักลอบขนยาเสพติด
รัฐมนตรีว่าการกระทรวงยุติธรรม กล่าวว่า รัฐบาลมีความห่วงใยพี่น้องประชาชนที่ต้องเดินทางในช่วงเทศกาลปีใหม่ จึงสั่งให้ทุกหน่วยงานที่เกี่ยวข้องร่วมกันดูแลป้องกัน โดยสำนักงาน ป.ป.ส. กระทรวงยุติธรรม ได้ดำเนินการขับเคลื่อนมาตรการลดความต้องการใช้ยาเสพติด ช่วงเทศกาลปีใหม่ ประจำปี ๒๕๖๓ ตั้งแต่วันที่ ๑๖ ธันวาคม ๒๕๖๒ - ๕ มกราคม ๒๕๖๓ ทั้งในส่วนกลางและส่วนภูมิภาค โดยบูรณาการสร้างการรับรู้และความเข้าใจในกลุ่มผู้ประกอบการ สถานประกอบการ สถานบริการในพื้นที่ รวมทั้งการตั้งจุดตรวจสุ่มตรวจปัสสาวะผู้ขับขี่รถโดยสาร และผู้ใช้รถใช้ถนน พร้อมรณรงค์ไม่รับฝากสิ่งของจากผู้ไม่หวังดี ป้องกันการตกเป็นเหยื่อของขบวนการลักลอบขนยาเสพติด อีกทั้งดำเนินการจัดระเบียบสังคมร่วมกับ ตำรวจ ทหาร และฝ่ายปกครอง ปิดล้อมตรวจค้นหมู่บ้านแพร่ระบาดทั่วประเทศ
และจากการตรวจสารเสพติดผู้ขับขี่รถโดยสาร จำนวน ๑๖ ราย พบสารเสพติดประเภทเมทแอมเฟตามีน (ยาบ้า) จำนวน ๒ ราย จึงส่งตัวเข้ารับการบำบัด ซึ่งการตรวจปัสสาวะจากการใช้น้ำยาตรวจสอบได้ผลดีสามารถทราบผลการตรวจภายใน ๑ นาที และตรวจได้ทั้งยาบ้า ไอซ์ และกัญชา สำหรับการตรวจสอบหาสารเสพติดผู้ขับขี่รถโดยสารในลักษณะนี้มีที่หมอชิต ขนส่งสายใต้ และขนส่งเอกมัย ส่วนขากลับมีแผนจัดให้มีการตรวจที่ขนส่งจังหวัดเชียงใหม่ เชียงราย และลำปาง
ทั้งนี้ ฝากไปยังพี่น้องประชาชนอย่ารับฝากของจากคนแปลกหน้า เพื่อป้องกันการตกเป็นเหยื่อของขบวนการค้ายาเสพติด และขอความร่วมมือพี่น้องประชาชน ร่วมกันสอดส่องเป็นหูเป็นตา หากพบเห็นเบาะแสยาเสพติด สามารถแจ้งได้ที่สายด่วน ป.ป.ส. โทร. ๑๓๘๖ ตลอด ๒๔ ชั่วโมง
--------------------------------------------------

ที่มา : https://www.thaigov.go.th/news/contents/details/25543
