รัฐบาลไทย-ข่าวทำเนียบรัฐบาล-รบ.เชื่อมั่นในมาตรการกระตุ้นท่องเที่ยว "ไตรศุลี" แจ้ง    ประชาชนเตรียมลงทะเบียน 100 เดียวเที่ยวทั่วไทย

วันเสาร์ที่ 12 ตุลาคม 2562
รบ.เชื่อมั่นในมาตรการกระตุ้นท่องเที่ยว "ไตรศุลี" แจ้ง    ประชาชนเตรียมลงทะเบียน 100 เดียวเที่ยวทั่วไทย
รบ.เชื่อมั่นในมาตรการกระตุ้นท่องเที่ยว "ไตรศุลี" แจ้ง ประชาชนเตรียมลงทะเบียน 100 เดียวเที่ยวทั่วไทย
วันนี้ (12 ต.ค.  62) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า รัฐบาลเชื่อมั่นในมาตรการกระตุ้นเศรษฐกิจด้วยการท่องเที่ยว ภายหลังจากที่ประชุมคณะกรรมการรัฐมนตรีฝ่ายเศรษฐกิจ (ครม.เศรษฐกิจ) เมื่อวันที่ 11 ตุลาคม ที่ผ่านมา เห็นชอบใน 18 มาตรการ ส่งเสริมการท่องเที่ยว ตั้งเป้าดึงดูดนักท่องเที่ยวเข้ามา 39 ล้านคน อันเป็นการเสริมสร้างเศรษฐกิจให้เจริญเติบโต แก้ไขปัญหาสภาวะเศรษฐกิจโลกและการใช้จ่ายภายในประเทศในช่วงเวลาที่ผ่านมา โดยคาดว่าการท่องเที่ยวจะเป็นทางออกจากผลกระทบของเศรษฐกิจโลก
ทั้ง 18 มาตรการนั้น ประกอบด้วยมาตรการระยะสั้น กลาง ยาว สำหรับมาตรการระยะสั้น มีทั้งมาตรการด้านการเงิน การคลังและกฎหมาย รวมถึงมาตรการกระตุ้นตลาด เช่น โครงการ Amazing Thailand Grand Sale “Passport Privileges” ซึ่งมีส่วนลด 30-70 เปอร์เซ็นต์ต่อนักท่องเที่ยวที่สนใจเข้าร่วมโครงการ ส่วนมาตรการระยะกลาง-ยาว เช่น การส่งเสริมการขึ้นทะเบียนสถานพักแรม และให้สินเชื่อพิเศษสำหรับผู้ประกอบการสถานพักแรม การจัดกิจกรรมมหกรรมระดับโลกหรือกิจกรรมขนาดใหญ่ เป็นต้น
น.ส.ไตรศุลี กล่าวว่า หนึ่งในมาตรการได้รับความสนใจอย่างมากในเวลานี้คือ โครงการ "ถึงเวลาทัวร์ ให้ทั่วไทย" ที่แบ่งออกเป็น 2 มาตรการ คือ “100 เดียวเที่ยวทั่วไทย” และ “วันธรรมดาราคาช็อกโลก” โดย “100 เดียวเที่ยวทั่วไทย”  จะเปิดให้ประชาชนลงทะเบียนรับสิทธิ์ 4 วัน คือ วันที่ 11 พฤศจิกายน , วันที่ 12 พฤศจิกายน , วันที่ 11 ธันวาคม , และวันที่ 12 ธันวาคม ผ่านเว็บไซต์ของการท่องเที่ยวแห่งประเทศไทย โดยให้สิทธิ์วันละ 10,000 รายการ รวม 4 วันเป็น 40,000 รายการ ส่วน “วันธรรมดาราคาช็อกโลก” เปิดให้สามารถใช้สิทธิ์ท่องเที่ยวได้ในวันจันทร์ถึงพฤหัสบดี ซึ่งจะเริ่มในเดือนพฤศจิกายนถึงสิ้นเดือนธันวาคมนี้
...สำนักโฆษก

ที่มา : https://www.thaigov.go.th/news/contents/details/23784
