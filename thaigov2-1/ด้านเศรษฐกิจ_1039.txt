รัฐบาลไทย-ข่าวทำเนียบรัฐบาล-ออมสิน ขับเคลื่อนนโยบายรัฐ ประชารัฐสร้างไทยภาคกลาง ชูฐานราก ร่วมพลิกฟื้นความเชื่อมั่นเศรษฐกิจไทย พร้อมเปิด “ศูนย์ยกระดับคุณภาพชีวิตเศรษฐกิจฐานราก” 100 แห่งทั่วไทย ในปี 2563

วันพุธที่ 11 ธันวาคม 2562
ออมสิน ขับเคลื่อนนโยบายรัฐ ประชารัฐสร้างไทยภาคกลาง ชูฐานราก ร่วมพลิกฟื้นความเชื่อมั่นเศรษฐกิจไทย พร้อมเปิด “ศูนย์ยกระดับคุณภาพชีวิตเศรษฐกิจฐานราก” 100 แห่งทั่วไทย ในปี 2563
ธนาคารออมสิน สนับสนุนนโยบายรัฐบาล และกระทรวงการคลัง ร่วมขับเคลื่อนนโยบายประชารัฐสร้างไทยพื้นที่ภาคกลาง จัดเสวนาใหญ่ เพื่อระดมสมองภาคเอกชน-ภาคประชาชนร่วมพลิกฟื้นเศรษฐกิจไทย ให้เศรษฐกิจฐานรากเป็นกลไกกระตุ้นเศรษฐกิจชาติ
ธนาคารออมสิน สนับสนุนนโยบายรัฐบาล และกระทรวงการคลัง ร่วมขับเคลื่อนนโยบายประชารัฐสร้างไทยพื้นที่ภาคกลาง จัดเสวนาใหญ่ เพื่อระดมสมองภาคเอกชน-ภาคประชาชนร่วมพลิกฟื้นเศรษฐกิจไทย ให้เศรษฐกิจฐานรากเป็นกลไกกระตุ้นเศรษฐกิจชาติ ออมสินนำยุทธศาสตร์ 3 สร้าง “สร้างความรู้/สร้างอาชีพ, สร้างตลาด/สร้างรายได้ และสร้างโอกาสเข้าถึงแหล่งทุน” หนุนพัฒนาอาชีพและการเข้าถึงแหล่งทุน สร้างความเป็นอยู่ที่ดี นำหลุดพ้นความยากจน เตรียมต่อยอดปี 2563 เปิดธนาคารเพื่อสังคมเต้มรูปแบบ “ศูนย์ยกระดับคุณภาพชีวิตเศรษฐกิจฐานราก” บริการธนาคารเพื่อสังคมเต็มรูปแบบ ครอบคลุม 77 จังหวัดทั่วประเทศ
วันนี้ (10 ธันวาคม 2562) ณ ห้องแกรนด์ไดมอนด์ อาคารอิมแพคฟอรั่ม เมืองทองธานี ดร.อุตตม สาวนายน รัฐมนตรีว่าการกระทรวงการคลัง เป็นประธานในงาน “เศรษฐกิจฐานราก พลิกความเชื่อมั่นเศรษฐกิจไทย” สนับสนุนการพัฒนาเศรษฐกิจฐานรากอย่างเข้าถึงแบบครบวงจร เพื่อให้คนไทยตลอดจนผู้มีบัตรสวัสดิการแห่งรัฐ มีความเป็นอยู่ที่ดีขึ้น และหลุดพ้นความยากจน พร้อมกับกล่าวปาฐกถาพิเศษ ในหัวข้อ “เศรษฐกิจฐานรากประชารัฐสร้างไทย กลไกพาเศรษฐกิจชาติมั่นคงยั่งยืน” โดยมี ดร.ชาติชาย พยุหนาวีชัย ผู้อำนวยการธนาคารออมสิน พร้อมสถาบันการเงินของรัฐที่เป็นกลไกสำคัญในการสนับสนุนขับเคลื่อนเศรษฐกิจฐานราก SMEs และ Start up เข้าร่วมงานอย่างพร้อมเพรียงกัน รวมถึงภาคีเครือข่ายฐานราก ชุมชน และปราชญ์ชาวบ้าน ที่ร่วมระดมความคิดเห็นในหัวข้อ “เศรษฐกิจฐานราก อนาคตไทย อนาคตเรา” ทั้งนี้ หลังจากที่ธนาคารออมสินได้ร่วมขับเคลื่อนนโยบายดังกล่าวด้วยการจัดงาน “ประชารัฐสร้างไทย พัฒนาล้านนา ขับเคลื่อนการพัฒนาเศรษฐกิจฐานรากอย่างยั่งยืน” นำร่องในพื้นที่ภาคเหนือที่จังหวัดเชียงใหม่ และ ครั้งที่ 2 ในพื้นที่ภาคตะวันตกที่จังหวัดกาญจนบุรี เพื่อหาแนวทางร่วมกันที่จะพัฒนาและยกระดับเศรษฐกิจฐานรากให้พึ่งพาตนเองได้อย่างยั่งยืน แก้ปัญหาความยากจนและลดความเหลื่อมล้ำ ตลอดจนส่งเสริมการออมและสร้างวินัยทางการเงิน ซึ่งปรากฏว่าเกิดกระแสความตื่นตัวในการดำเนินตามกระบวนการที่ได้ร่วมกันเสนอแนวทางไว้
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า นโยบายการขับเคลื่อนเศรษฐกิจฐานรากประชารัฐสร้างไทยที่รัฐบาลได้วางรากฐานและดำเนินการมาต่อเนื่อง นับว่าเป็นเกราะป้องกันผลกระทบจากภาวะเศรษฐกิจการค้าโลกที่กำลังเผชิญกับปัญหาสงครามการค้า และ Disruption ทั้งนี้ เพื่อเป็นการสร้างความเชื่อมั่นให้แก่ประชาชนทั่วไป และกลุ่มผู้ประกอบการทั้งระบบเศรษฐกิจ โดยเฉพาะอย่างยิ่งเพื่อเสริมสร้างโอกาสทางการเงินให้แก่ประชาชน ยกระดับคุณภาพชีวิตและแก้ไขปัญหาความยากจน ธนาคารออมสินในฐานะสถาบันการเงินของรัฐ มีแนวทางในการขับเคลื่อนนโยบายรัฐดังกล่าว โดยใช้ยุทธศาสตร์การพัฒนาสู่ความยั่งยืน ผ่าน Social Banking หรือศูนย์ยกระดับคุณภาพชีวิตเศรษฐกิจฐานรากของธนาคารออมสิน ด้วยกลไก 3 สร้าง คือ 1.สร้างความรู้/สร้างอาชีพ 2.สร้างตลาด/สร้างรายได้ และ 3.สร้างโอกาสเข้าถึงแหล่งทุน มุ่งส่งเสริมให้ประชาชนรายย่อยในระดับฐานราก โดยเฉพาะกลุ่มผู้มีบัตรสวัสดิการแห่งรัฐได้เข้าถึงความรู้ในอาชีพการพัฒนาอาชีพ ได้ฝึกฝนและสามารถเข้าถึงแหล่งเงินกู้เพื่อนำไปเป็นทุนประกอบอาชีพ โดยกลไก 3 สร้างดังกล่าวเป็นไปตามแนวทางประชารัฐผ่านโครงการออมสินสร้างสุขสู่ชุมชนเมืองที่ได้นำร่องที่จังหวัดเชียงใหม่ และกาญจนบุรี ในช่วงเดือนตุลาคม-พฤศจิกายน ที่ผ่านมา ซึ่งประสบผลสำเร็จเป็นอย่างยิ่ง จึงได้จัดขึ้นต่อเนื่องเป็นครั้งที่ 3 ในพื้นที่ภาคกลางจังหวัดกรุงเทพมหานคร
ขณะเดียวกัน ธนาคารฯ ได้เตรียมแผนสนับสนุนนโยบายดังกล่าวอย่างต่อเนื่องในปี 2563 ด้วยการปรับรูปแบบสาขาและบทบาทพนักงานเพื่อรองรับการดำเนินงานเป็นธนาคารเพื่อสังคม มุ่งสู่การเป็นธนาคารเพื่อความยั่งยืน ในชื่อ “ศูนย์ยกระดับคุณภาพชีวิตเศรษฐกิจฐานรากของธนาคารออมสิน” ซึ่งจะมีจำนวน 100 แห่ง ครอบคลุม 77 จังหวัดทั่วประเทศ โดยจะมีบริการศูนย์ที่ปรึกษาทางการเงิน ให้ความรู้ทางการเงิน การบริหารจัดการเงิน การจัดทำบัญชีครัวเรือน บริการศูนย์พัฒนาอาชีพ ประกอบด้วย มหาวิทยาลัยประชาชน ช่างประชารัฐ ศูนย์แก้ไขหนี้นอกระบบ มีจุดให้คำปรึกษา/แก้ไขหนี้นอกระบบโดยเฉพาะ ศูนย์แสดงสินค้าชุมชน เปิดพื้นที่ให้ลูกค้าในชุมชนได้แสดงสินค้า มีศูนย์รักษาพยาบาล และมีศูนย์กลางบริการทางการเงิน : Financial Logistic Center ซึ่งจะมีผลิตภัณฑ์ทางการเงินทุกรูปแบบโดยเน้นบริการทางการเงินเพื่อสังคมและประชาชนฐานราก เช่น สลากออมสิน, MyMo Pay, GSB Pay, บัตรเดบิตคุ้มครองชีวิต/คุ้มครองอุบัติเหตุ GSB Smart Care/GSB Smart Life, ธนาคารประชาชน, สินเชื่อสตรีทฟู้ด, สินเชื่อโฮมสเตย์, สินเชื่อธุรกิจเฟรนไชส์ และสินเชื่อ QR รายวัน นอกจากนี้ ยังมีบริการธนาคารเพื่อผู้สุงอายุ ธนาคารพระพุทธศาสนา และการสนับสนุนการพัฒนา SMEs และ SMEs Start up อย่างครบวงจร
ทั้งนี้ การสร้างความเชื่อมั่นเศรษฐกิจไทยด้วยการให้เศรษฐกิจฐานรากเป็นกลไกกระตุ้นนั้น จะต้องได้รับความร่วมมือตามแนวทางประชารัฐ คือ ภาครัฐ เอกชน และประชาชน ร่วมกันผลักดัน โดยกลไก 3 สร้างอย่างต่อเนื่อง คือ 1.สร้างความรู้/สร้างอาชีพ 2.สร้างตลาด/สร้างรายได้ และ 3.สร้างโอกาสเข้าถึงแหล่งทุน โดยจะต้องมีการสร้างนวัตกรรมให้ชุมชน การแลกเปลี่ยนองค์ความรู้ระหว่างชุมชน ซึ่งอาจมีปราชญ์ชาวบ้านจุดประเด็นองค์ความรู้ของชุมชนเพื่อให้เกิดการระดมความเห็น เมื่อปฏิบัติแล้วสำเร็จจึงสนับสนุนไปสู่ชุมชนต้นแบบ หลังจากนั้นมีการติดตามประเมินผลและพัฒนาอย่างต่อเนื่องต่อไป
สำหรับการเข้าถึงแหล่งทุนในระบบนั้น ธนาคารฯ ได้เตรียมสินเชื่อประชารัฐสร้างไทยธนาคารประชาชน 5..5..5 วงเงินโครงการ 2,500 ล้านบาท ให้กู้รายละไม่เกิน 50,000 บาท เพื่อให้พ่อค้า แม่ค้า หาบเร่ แผงลอย ผู้ประกอบอาชีพอิสระรายย่อย และผู้มีรายได้น้อย ได้นำเงินไปเป็นทุนหมุนเวียนในการประกอบอาชีพ โดยผู้กู้สามารถใช้บุคคล หรือ บรรษัทประกันสินเชื่ออุตสาหกรรมขนาดย่อม (บสย.) ค้ำประกัน มีวงเงินกู้สูงสุดรายละไม่เกิน 50,000 บาท อัตราดอกเบี้ยคงที่ 0.50% ต่อเดือน (Flat Rate) ระยะผ่อนชำระเกิน 5 ปี (60 งวด) ซึ่งเป็นแคมเปญที่สนองนโยบายรัฐเพื่อให้ลูกค้าฐานรากสามารถกู้เงินในอัตราดอกเบี้ยต่ำ
นอกจากนี้ ยังมีสินเชื่อพัฒนาองค์กรชุมชน (รายบุคคล) สำหรับกลุ่มผู้ประกอบการโฮมสเตย์ เพื่อเป็นเงินลงทุนในการดำเนินกิจกรรมที่เกี่ยวข้องกับการดำเนินกิจการโฮมสเตย์ไทย ปรับปรุง หรือขยายกิจกรรมที่ทำอยู่เดิม ลงทุนในกิจกรรมเพื่อการผลิต การค้า หรือการบริการ วงเงินกู้ไม่เกิน 1 ล้านบาท สามารถใช้บุคคล หลักทรัพย์ หรือ บสย. ค้ำประกันก็ได้ ระยะเวลาผ่อนชำระ 3-7 ปี อัตราดอกเบี้ยมี 2 แบบ หากใช้บุคคลหรือบสย.ค้ำประกัน อัตราดอกเบี้ยคงที่ 0.75% ต่อเดือน (Flat Rate) และใช้หลักทรัพย์ค้ำประกัน อัตราดอกเบี้ย MRR+1.50% ต่อปี (อัตราดอกเบี้ย MRR ของธนาคารฯ ปัจจุบัน = 6.745% ต่อปี)
“ธนาคารออมสิน เชื่อมั่นว่า ด้วยการผลักดันนโยบายของรัฐบาล และกระทรวงการคลัง ร่วมกับการประสานพลังประชารัฐของทุกภาคส่วน และภาคีเครือข่ายสนับสนุนเศรษฐกิจฐานราก จะทำให้การขับเคลื่อนการพัฒนานี้ประสบความสำเร็จสามารถสร้างคุณภาพชีวิตที่ดีขึ้นให้กับประชาชน ลดความเหลื่อมล้ำและยกระดับรายได้ให้ประชาชนในพื้นที่มีความกินดีอยู่ดี มีความสุข เพื่อสร้างพื้นฐานและพัฒนาเศรษฐกิจฐานรากของประเทศไทย ให้เติบโตอย่างยั่งยืน ซึ่งจะขยายผลประชารัฐสร้างไทยไปทุกภูมิภาคทั่วประเทศต่อไป” ผู้อำนวยการธนาคารออมสิน กล่าวในที่สุด

ที่มา : https://www.thaigov.go.th/news/contents/details/25133
