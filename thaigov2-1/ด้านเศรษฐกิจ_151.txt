รัฐบาลไทย-ข่าวทำเนียบรัฐบาล-กรุงไทยผนึกธรรมศาสตร์ สร้างบัณฑิตพันธุ์ใหม่ด้านดิจิทัล

วันพุธที่ 14 สิงหาคม 2562
กรุงไทยผนึกธรรมศาสตร์ สร้างบัณฑิตพันธุ์ใหม่ด้านดิจิทัล
กรรมการผู้จัดการใหญ่ ธนาคารกรุงไทย และอธิการบดี มหาวิทยาลัยธรรมศาสตร์ ร่วมลงนามบันทึกข้อตกลงความร่วมมือทางวิชาการ ด้านการส่งเสริม สนับสนุน พัฒนา และผลิตบุคลากรด้านนวัตกรรมดิจิทัล
วันนี้ (14 สิงหาคม 2562) นายผยง ศรีวณิช กรรมการผู้จัดการใหญ่ ธนาคารกรุงไทย และรองศาสตราจารย์เกศินิ วิฑูรชาติ อธิการบดี มหาวิทยาลัยธรรมศาสตร์ ร่วมลงนามในบันทึกข้อตกลงความร่วมมือทางวิชาการ ด้านการส่งเสริม สนับสนุน พัฒนา และผลิตบุคลากรด้านนวัตกรรมดิจิทัล โดยให้นักศึกษาได้เรียนรู้จากประสบการณ์และเข้าใจกระบวนการทำงานของธนาคาร ด้วยการฝึกปฏิบัติงานหรือจัดทำ Project ด้านนวัตกรรมและการแปรรูปทางดิจิทัลกับทีม Krungthai Innovation Lab ณ อาคารสำนักงานใหญ่ ธนาคารกรุงไทย
นายผยง ศรีวณิช เปิดเผยว่า ธนาคารกรุงไทย ร่วมกับ วิทยาลัยนวัตกรรม มหาวิทยาลัยธรรมศาสตร์ (CITU) สนับสนุนทางวิชาการด้านนวัตกรรมและการแปรรูปทางดิจิทัล ในโครงการ Krungthai - CITU Digital Co-Creation Initiative ซึ่งเป็นการปรับเปลี่ยนรูปแบบการผลิตบัณฑิต ผ่านโครงสร้างหลักสูตร กระบวนการเรียนการสอน และประสบการณ์การเรียนรู้จากการปฏิบัติการจริง เพื่อสร้างบัณฑิตที่มีสมรรถนะและศักยภาพสูง สามารถตอบสนองด้านบุคลากรขององค์กรธุรกิจในอนาคต ที่สำคัญเพื่อให้เกิดการแลกเปลี่ยนองค์ความรู้ด้าน Digital Transformation และด้านอื่นๆ ที่จะนำมาประยุกต์เข้ากับการดำเนินธุรกิจ เพื่อสร้างความร่วมมือในการพัฒนานวัตกรรมทางเทคโนโลยี และนวัตกรรมทางธุรกิจ
“ธนาคารกรุงไทยยินดีและเป็นเกียรติอย่างมากที่มหาวิทยาลัยธรรมศาสตร์ไว้วางใจให้ธนาคารเป็นผู้มีส่วนร่วมในการสร้างบัณฑิตพันธุ์ใหม่ด้านดิจิทัล ซึ่งจะเป็นกำลังสำคัญในการพัฒนาประเทศต่อไปในอนาคต เป็นอีกก้าวสำคัญในการเข้าสู่ Thailand 4.0 สำหรับ Krungthai Innovation Lab ธนาคารจัดตั้งขึ้นเพื่อเป็นศูนย์วิจัยด้านนวัตกรรมและเทคโนโลยีของธนาคาร มีหน้าที่พัฒนานวัตกรรมอันทันสมัยมาประยุกต์ใช้กับธุรกิจของธนาคาร ประกอบด้วย 4 แกนสำคัญได้แก่ 1.Business Innovation 2.Data Innovation 3.Product & Process Innovation และ 4.IT Innovation โดยมีการบริหารจัดการในรูปแบบ Agile Methodology มีสภาพแวดล้อมในการทำงานที่ความสะดวก ทันสมัย ง่ายต่อการปรับกระบวนการทำงานให้ก้าวทันต่อ Digital Transformation พร้อมเป็นต้นแบบในการพัฒนาซอฟแวร์ให้กับธนาคาร และรับมือกับความเปลี่ยนแปลงทางธุรกิจรวมทั้งตอบโจทย์ลูกค้าได้อย่างทันท่วงที” นายผยง ศรีวณิช กล่าวปิดท้าย

ที่มา : https://www.thaigov.go.th/news/contents/details/22213
