รัฐบาลไทย-ข่าวทำเนียบรัฐบาล-องคมนตรี ตรวจเยี่ยมโรงพยาบาลสมเด็จพระยุพราชปัว จังหวัดน่าน

วันพุธที่ 8 มกราคม 2563
องคมนตรี ตรวจเยี่ยมโรงพยาบาลสมเด็จพระยุพราชปัว จังหวัดน่าน
องคมนตรีตรวจเยี่ยมให้กำลังใจ และติดตามความก้าวหน้าการพัฒนางานสำคัญของโรงพยาบาลสมเด็จพระยุพราชปัว จังหวัดน่าน เพื่อขับเคลื่อนการดำเนินงานแบบมีส่วนร่วม ชุมชนเข้มแข็ง
องคมนตรีตรวจเยี่ยมให้กำลังใจ และติดตามความก้าวหน้าการพัฒนางานสำคัญของโรงพยาบาลสมเด็จพระยุพราชปัว จังหวัดน่าน เพื่อขับเคลื่อนการดำเนินงานแบบมีส่วนร่วม ชุมชนเข้มแข็ง
วันนี้ (8 มกราคม 2563) ที่โรงพยาบาลสมเด็จพระยุพราชปัว จังหวัดน่าน ศาสตราจารย์เกียรติคุณ นายแพทย์เกษม วัฒนชัย องคมนตรี ในฐานะประธานกรรมการมูลนิธิโรงพยาบาลสมเด็จพระยุพราช พร้อมด้วย นายแพทย์พิศิษฐ์ ศรีประเสริฐ รองปลัดกระทรวงสาธารณสุข ตรวจเยี่ยมให้กำลังใจการปฏิบัติงานและติดตามความก้าวหน้าการพัฒนางานสำคัญของโรงพยาบาลสมเด็จพระยุพราชปัว จังหวัดน่าน
นายแพทย์พิศิษฐ์ ศรีประเสริฐ รองปลัดกระทรวงสาธารณสุข กล่าวว่า โรงพยาบาลสมเด็จพระยุพราชปัว ได้ดำเนินงานตามพระราชปณิธานพระบาทสมเด็จพระวชิรเกล้าเจ้าอยู่หัว ในการดูแลสุขภาพประชาชนในพื้นที่ห่างไกล เข้าถึงการรักษาพยาบาลที่มีคุณภาพ รวมทั้งจัดบริการเชิงรุกให้การดูแลแม่และเด็กในชุมชนที่อยู่ห่างไกล ภูเขาสูง ทุรกันดาร เส้นทางคมนาคมยากลำบาก เช่นพื้นที่ตำบลภูคา ปฏิบัติงานร่วมกับสถานบริการสุขภาพในพื้นที่ องค์กรปกครองส่วนท้องถิ่น ให้หญิงตั้งครรภ์ได้รับการดูแลและฝากครรภ์อย่างมีคุณภาพ ตรวจคัดกรองพัฒนาการเด็ก 0 – 5 ปี     และกระตุ้นพัฒนาการเด็กที่มีพัฒนาการไม่สมวัยหรือล่าช้า
นอกจากนี้ ได้พัฒนาแอปพลิเคชัน Thai Health Dee แก้ปัญหาการเชื่อมโยงข้อมูลสุขภาพในพื้นที่ ประชาชนรับรู้ผลสุขภาพของตนเอง นำกระบวนการจิตตปัญญามาใช้พัฒนาคุณภาพบริการและบุคลากร เป็นการพัฒนาจิตใจสร้างสุขด้วยสติในองค์กร และร่วมกับผู้นำชุมชนตำบลศิลาเพชร ให้ชุมชนรวมกลุ่มปลูกผักปลอดสารพิษ จำหน่ายให้โรงครัวนำมาใช้ประกอบอาหารให้กับผู้ป่วย ช่วยสร้างระบบการเกษตรที่ปลอดภัย ชุมชนเกิดความเข้มแข็งและยั่งยืน รวมทั้งมีนวัตกรรมการพัฒนาบริการปรับสภาพบ้านและเตียงที่เป็นมิตรสำหรับผู้สูงอายุในชุมชนครบทุกตำบล โดยมีชมรมผู้สูงอายุเป็นตัวขับเคลื่อน ทำให้ชมรมผู้สูงอายุอำเภอปัวได้รับรางวัลเป็นชมรมผู้สูงอายุดีเด่นระดับตัวอย่างต่อเนื่องติดต่อกันเป็นเวลา 20 ปี
นายแพทย์พิศิษฐ์กล่าวต่อว่า สำหรับกิจกรรมเฉลิมพระเกียรติพระบาทสมเด็จพระวชิรเกล้าเจ้าอยู่หัว ในปีที่ผ่านมา อาทิ โครงการปั่นรวมใจภักดิ์รักในหลวง “BIKE FOR KING” เฉลิมพระเกียรติ โครงการการแข่งขันเดิน – วิ่งเฉลิมพระเกียรติ Oxygen Run for Life ครั้งที่ 2  โครงการ 10 ล้านครอบครัวไทย ออกกำลังกายเพื่อสุขภาพ เฉลิมพระเกียรติเนื่องในโอกาสมหามงคลพระราชพิธีบรมราชาภิเษก และโครงการออมขวัญปันสุข ให้กับทารกที่คลอดในโรงพยาบาลสมเด็จพระยุพราชปัวในเดือนกรกฎาคม 2561 และกรกฎาคม 2562
********************************  8 มกราคม 2563

ที่มา : https://www.thaigov.go.th/news/contents/details/25672
