รัฐบาลไทย-ข่าวทำเนียบรัฐบาล-“รมช.มนัญญา” มอบสหกรณ์จังหวัด เน้นการขับเคลื่อนนโยบายกระทรวง

วันพุธที่ 29 มกราคม 2563
“รมช.มนัญญา” มอบสหกรณ์จังหวัด เน้นการขับเคลื่อนนโยบายกระทรวง
“รมช.มนัญญา” มอบสหกรณ์จังหวัด เน้นการขับเคลื่อนนโยบายกระทรวง ดูแลควบคุมการผลิตการเกษตรและมาตรฐาน ISO เพื่อยกระดับคุณภาพชีวิตของเกษตรกรไทย
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวภายหลังการประชุมมอบนโยบายในการปฏิบัติราชการให้แก่ข้าราชการของกรมส่งเสริมสหกรณ์ ในโอกาสที่ได้รับการแต่งตั้งให้ดำรงตำแหน่งผู้อำนวยการกอง ผู้ตรวจราชการกรมประเภทอำนวยการระดับสูง และสหกรณ์จังหวัด       โดยมีนายพิเชษฐ์ วิริยะพาหะ อธิบดีกรมส่งเสริมสหกรณ์ ร่วมในการประชุม ณ ห้องประชุม 226 กรมส่งเสริมสหกรณ์ ว่า ได้มอบนโยบายให้สหกรณ์จังหวัดรุ่นใหม่ เน้นการทำงานขับเคลื่อนนโยบายของกระทรวงเกษตรและสหกรณ์ บูรณาการและประสานงานการทำงานร่วมกับกรมต่างๆ เพื่อช่วยกันดูแลพี่น้องเกษตรกรและสมาชิกสหกรณ์ โดยให้แนวทางการควบคุมการผลิต   และการใช้สารเคมีทางการเกษตร และมาตรฐาน ISO ในโรงงาน เพื่อความปลอดภัยของเกษตรกรและผู้บริโภค ตั้งแต่ต้นน้ำ กลางน้ำ และปลายน้ำ
นอกจากนี้ ได้ฝากให้แต่ละสหกรณ์จังหวัด  ได้ช่วยกันดูแลโครงการนำลูกหลานเกษตรกรกลับบ้าน    สานต่ออาชีพเกษตรกร ซึ่งถือเป็นโครงการที่สำคัญ โดยหากต้องการเมล็ดพันธุ์พืชชนิดใด สามารถประสาน   กับกรมวิชาการเกษตร กรมส่งเสริมการเกษตร หรือต้องการเครื่องมือให้ประสานกับหน่วยงานกรมที่เกี่ยวข้องที่พร้อมจะสนับสนุนการขับเคลื่อนตามนโยบายของกระทรวงเกษตรและสหกรณ์ โดยในปีนี้จะมีการประกวดสหกรณ์แต่ละจังหวัด ซึ่งจะมีแนวทางการดำเนินการต่อไป
“ขอให้สหกรณ์แต่ละจังหวัด ได้น้อมนำและสานต่อโครงการพระราชดำริของพระบาทสมเด็จ        พระเจ้าอยู่หัว รัชกาลที่ 9 และรัชกาลที่ 10 ทั้งนี้ โครงการพระราชดำริต่างๆ ถือเป็นต้นแบบที่สมบรูณ์แบบที่สุด ในการช่วยเหลือประชาชนและเกษตรกร  ให้โครงการนำลูกหลานเกษตรกรกลับบ้านฯ ของเรา           ได้สานต่อและต่อยอดจากโครงการพระราชดำริฯ ต่างๆ ที่มีในแต่ละจังหวัด ช่วยกันส่งเสริมเกษตรกร          ให้มีการทำการเกษตรอย่างปลอดภัย  ทำอย่างมุ่งมั่นและบริสุทธ์ใจ โดยไม่เห็นแก่ความเหน็ดเหนื่อยและ      สินจ้างรางวัลใดๆ ทั้งสิ้น เพื่อให้เกษตรกรและลูกหลานของสมาชิกสหกรณ์ได้มีอาชีพทำการเกษตรที่ยั่งยืนและมั่นคงต่อไป” รมช.กล่าว
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/26133
