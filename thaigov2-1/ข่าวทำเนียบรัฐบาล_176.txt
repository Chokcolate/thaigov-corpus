รัฐบาลไทย-ข่าวทำเนียบรัฐบาล-ไทย-สิงคโปร์ พร้อมส่งเสริมความร่วมมือด้านการศาลและกฎหมาย เพื่อให้เกิดการแลกเปลี่ยนประสบการณ์ร่วมกัน

วันจันทร์ที่ 16 กันยายน 2562
ไทย-สิงคโปร์ พร้อมส่งเสริมความร่วมมือด้านการศาลและกฎหมาย เพื่อให้เกิดการแลกเปลี่ยนประสบการณ์ร่วมกัน
ไทย-สิงคโปร์ พร้อมส่งเสริมความร่วมมือด้านการศาลและกฎหมาย เพื่อให้เกิดการแลกเปลี่ยนประสบการณ์ร่วมกัน
วันนี้ (วันจันทร์ที่ 16 กันยายน 2562) เวลา 13.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายเควิน ฉ็อก (H.E. Mr. Kevin Cheok) เอกอัครราชทูตสิงคโปร์ประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี ในโอกาสเข้ารับหน้าที่ สรุปสาระสำคัญการหารือ ดังนี้
รองนายกรัฐมนตรีแสดงความยินดีที่เอกอัครราชทูตสิงคโปร์ได้เข้ารับตำแหน่ง เชื่อมั่นในการทำงานของเอกอัครราชทูตฯ จากประสบการณ์ทำงานและความเชี่ยวชาญของเอกอัครราชทูตฯ ในภูมิภาคเอเชียตะวันออกเฉียงใต้ รองนายกรัฐมนตรีชื่นชมความสัมพันธ์ทวิภาคีระหว่างไทยกับสิงคโปร์ ที่เปรียบเสมือนเพื่อนเก่า มีความใกล้ชิดอย่างรอบด้านยาวนานกว่า 20 ปี นายกรัฐมนตรีไทยและสิงคโปร์มีความคุ้นเคยกัน และได้พบหารือในหลายโอกาส และรองนายกรัฐมนตรีมีความคุ้นเคยและได้ทำงานร่วมกับเอกอัครราชทูตฯ คนเก่า และพร้อมทำงานร่วมกับเอกอัครราชทูตฯ เพื่อส่งเสริมและกระชับความสัมพันธ์ทวิภาคีระหว่างไทยกับสิงคโปร์ให้แน่นแฟ้นยิ่งขึ้น
เอกอัครราชทูตฯ ขอบคุณรองนายกรัฐมนตรีที่ให้การต้อนรับเป็นอย่างดี และชื่นชมประเทศไทยที่มีบทบาท และศักยภาพในภูมิภาค พร้อมกล่าวถึงนโยบายการเข้าสู่สังคมผู้สูงอายุ ซึ่งทั้งไทยและสิงคโปร์กำลังเผชิญอยู่ ทั้งนี้ สิงคโปร์มีนโยบายสนับสนุนให้ผู้สูงอายุได้รับการฝึกอบรม โดยไม่ใช่แค่เพียงการอบรมทางวิชาการ แต่รวมถึงการอบรมด้านอื่น ๆ ซึ่งเป็นการช่วยเพิ่มโอกาสการจ้างงานและเพิ่มรายได้ โดยโครงการดังกล่าวอยู่ในความดูแลของกระทรวงแรงงานของสิงคโปร์ ทั้งนี้ สิงคโปร์พร้อมแลกเปลี่ยนแนวทางปฏิบัติร่วมกับไทย นอกจากนี้ เอกอัครราชทูตฯ ได้ชื่นชมรองนายกรัฐมนตรีว่าเป็นผู้ที่มีความรอบรู้ทางประวัติศาสตร์เป็นอย่างดีซึ่งได้มีโอกาสได้รับฟังรองนายกรัฐมนตรีกล่าวในพิธีเปิดนิทรรศการพิเศษ เรื่อง “จิ๋นซีฮ่องเต้: จักรพรรดิองค์แรกของแผ่นดินจีนกับกองทัพทหารดินเผา” เมื่อวันที่ 15 กันยายน 2562 ณ พิพิธภัณฑสถานแห่งชาติ
ทั้งสองฝ่ายยินดีกับความร่วมมือในการพัฒนาทรัพยากรบุคคลระหว่างไทย-สิงคโปร์ โดยรองนายกรัฐมนตรีชื่นชมศักยภาพในการพัฒนาประเทศของสิงคโปร์ ซึ่งนายกรัฐมนตรีได้กล่าวชมเชยสิงคโปร์ในหลายโอกาส ทั้งนี้ รัฐบาลไทยพร้อมเรียนรู้จากแนวปฏิบัติของสิงคโปร์ผ่านความร่วมมือระหว่างหน่วยราชการไทยกับสิงคโปร์ (Civil Service Exchange Program - CSEP) และความร่วมมือผ่านโครงการอื่น ๆ เพื่อแลกเปลี่ยนประสบการณ์ และแนวปฏิบัติที่ดีผ่านเครือข่ายความร่วมมือ และบุคลากรระหว่างหน่วยราชการไทยและสิงคโปร์
รองนายกรัฐมนตรีและเอกอัครราชทูตฯ ยินดีที่จะแลกเปลี่ยนความร่วมมือ และความช่วยเหลือ ในประเด็นที่รองนายกรัฐมนตรีรับผิดชอบดูแล อาทิ ด้านการศาล กฎหมาย การพัฒนาข้าราชการพลเรือน และการปฏิรูปภาครัฐ โดยรองนายกรัฐมนตรีได้ขอบคุณฝ่ายสิงคโปร์ที่ให้ความร่วมมือเป็นอย่างดีจนส่งผลให้ศาลสูงสุดของไทยและสิงคโปร์ มีความร่วมมือระหว่างกันอย่างใกล้ชิด โดยทั้งสองเห็นพ้องร่วมกันที่จะสานต่อและเพิ่มพูนความร่วมมือ เพื่อให้เกิดการแลกเปลี่ยนความรู้และประสบการณ์ที่เป็นประโยชน์ร่วมกัน

ที่มา : https://www.thaigov.go.th/news/contents/details/23135
