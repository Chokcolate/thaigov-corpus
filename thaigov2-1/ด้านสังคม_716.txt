รัฐบาลไทย-ข่าวทำเนียบรัฐบาล-รายงานข่าวกรณีโรคไวรัสโคโรนา 19 (COVID-19) ประจำวันที่ 12 กุมภาพันธ์ 2563

วันพุธที่ 12 กุมภาพันธ์ 2563
รายงานข่าวกรณีโรคไวรัสโคโรนา 19 (COVID-19) ประจำวันที่ 12 กุมภาพันธ์ 2563
รายงานข่าวกรณีโรคไวรัสโคโรนา 19 (COVID-19) ประจำวันที่ 12 กุมภาพันธ์ 2563
รายงานข่าวกรณีโรคไวรัสโคโรนา 19 (COVID-19)
ประจำวันที่ 12 กุมภาพันธ์ 2563
1.สถานการณ์ ถึงวันที่ 12 กุมภาพันธ์ 2563 ณ เวลา 08.00 น.
1. ผู้ป่วยยืนยันติดเชื้อรักษาในโรงพยาบาล 22 ราย กลับบ้านแล้ว 11 ราย รวมสะสม 33 ราย
2. ผู้ป่วยเข้าเกณฑ์สอบสวนโรคต้องเฝ้าระวัง ตั้งแต่วันที่ 3 มกราคม - 11 กุมภาพันธ์ 2563 มีผู้ป่วย เข้าเกณฑ์สอบสวนต้องเฝ้าระวังสะสมทั้งหมด 799 ราย คัดกรองจากสนามบิน 51 ราย มารับการรักษาที่โรงพยาบาลเอง 748 ราย อนุญาตให้กลับบ้านได้แล้วและอยู่ระหว่างติดตามอาการ 587 ราย ส่วนใหญ่เป็นไข้หวัดใหญ่ตามฤดูกาล ยังคงรักษาในโรงพยาบาล 212 ราย
3. สถานการณ์ทั่วโลกใน 26 ประเทศ และ 2 เขตปกครองพิเศษ ข้อมูลตั้งแต่ 5 มกราคม – 12 กุมภาพันธ์ 2563 (7.00 น.) พบผู้ป่วยยืนยันติดเชื้อจำนวน 44,789 ราย เสียชีวิต 1,112 ราย ส่วนประเทศจีนพบผู้ป่วย 44,311 ราย เสียชีวิต 1,110 ราย
4. ขอความร่วมมือประชาชนปฏิบัติตัวตามคำแนะนำของกระทรวงสาธารณสุข สถานการณ์จะดีขึ้นด้วยความร่วมมือจากประชาชน อย่าเชื่อข่าวลือจากทุกทาง “เช็คก่อนแชร์” งดแชร์ข้อมูลผู้ป่วยทางสื่อออนไลน์ และมาจากแหล่งข้อมูลที่ไม่น่าเชื่อถือ เพื่อไม่ให้ข้อมูลที่ไม่ถูกต้องแพร่หลาย เกิดความตระหนก และมีความผิดตาม                พ.ร.บ.คอมพิวเตอร์ฯ โปรดติดตามข่าวสารจากกระทรวงสาธารณสุข หากมีข้อสงสัยสอบถามได้ที่ สายด่วนกรมควบคุมโรค 1422 ตลอด 24 ชั่วโมง หรือเว็บไซต์ https://ddc.moph.go.th/viralpneumonia/ และ Line@/เฟซบุ๊ค : รู้กันทันโรค,Coronavirus2019, กรมควบคุมโรค กระทรวงสาธารณสุข ประชาชนตรวจสอบข่าวลวงได้ที่กระทรวงดิจิทัลเพื่อเศรษฐกิจและสังคม www.antifakenewscenter.com
2.  สธ.เผยผู้ป่วยโรคไวรัสโคโรนา 19 กลับบ้านเพิ่มได้อีก 1 ราย
กระทรวงสาธารณสุข เผยมีผู้ป่วยยืนยันโรคไวรัสโคโรนา 19 ชาวจีน หายเป็นปกติ สามารถกลับบ้านได้อีก 1 ราย สรุปสถานการณ์ในประเทศไทยขณะนี้ มีผู้ป่วยยืนยันที่รักษาหายแล้ว 11 ราย ยังรักษาตัวอยู่ในโรงพยาบาล 22 ราย รวมยอดผู้ป่วยสะสม 33 ราย
นายแพทย์สุวรรณชัย วัฒนายิ่งเจริญชัย อธิบดีกรมควบคุมโรคและคณะ แถลงความคืบหน้าสถานการณ์โรคติดเชื้อไวรัสโคโรนา 2019 ว่า ในวันนี้คณะแพทย์ได้ให้ผู้ป่วยยืนยันกลับเพิ่ม 1 ราย เป็นชายชาวจีน เข้ารับการรักษาที่สถาบันบำราศฯ ตั้งแต่วันที่ 25 มกราคม 2563 ผลตรวจทางห้องปฏิบัติการไม่พบเชื้อแล้ว สรุปขณะนี้
มีผู้ป่วยยืนยันรักษาตัวในโรงพยาบาลทั้งหมด 22 ราย ส่วนใหญ่อาการดีขึ้น รายที่อาการหนักอยู่สถาบัน
บำราศนราดูร อาการยังทรงตัว
สำหรับผลการเฝ้าระวังคนไทยที่เดินทางกลับจากอู่ฮั่นที่ฐานทัพเรือสัตหีบ จำนวน 138 คน ซึ่งเข้าสู่วันที่ 8 ขณะนี้เฝ้าระวังอยู่ที่อาคารรับรองสัตหีบ 136 คน ทุกคนสบายดีไม่มีไข้ ส่วนอีก 2 คน ที่โรงพยาบาลสมเด็จ
พระนางเจ้าสิริกิติ์ โรงพยาบาลชลบุรี และโรงพยาบาลสัตหีบ อาการปกติไม่มีไข้ ไม่ไอ ไม่มีน้ำมูก ยังเฝ้าระวังติดตามอาการต่อเนื่องจนพ้นระยะเฝ้าระวังป้องกันควบคุมโรค โดยในวันนี้จะส่งตรวจทางห้องปฏิบัติการเพื่อยืนยันเชื้อซ้ำอีกครั้ง หากผลเป็นลบจะได้กลับมาพักที่อาคารรับรอง
ส่วนกรณีผู้ต้องขังชาวอังกฤษได้รับการตรวจสุขภาพก่อนโอนตัวกลับประเทศอังกฤษเมื่อวันที่ 27 มกราคม 2563 โดยได้ทำการตรวจร่างกายทั่วไป เอกซ์เรย์ปอด ตรวจเสมหะหาเชื้อวัณโรค ผลตรวจทุกอย่างปกติ ทั้งนี้ประเทศไทยได้ประสานข้อมูลแจ้งผลการตรวจสุขภาพกับประเทศอังกฤษแล้ว
ขอย้ำประชาชนทั่วไปขอให้หมั่นล้างมือให้สะอาดอยู่เสมอด้วยน้ำ และสบู่ หรือแอลกอฮอล์เจลล้างมือ ไม่นำมือมาสัมผัสตา จมูก ปาก โดยไม่จำเป็น และปฏิบัติตามคำแนะนำ “กินร้อน ช้อนกลาง ล้างมือ” และสวมหน้ากากอนามัยเมื่อต้องไปอยู่ในที่ชุมชน มีคนหนาแน่น จะช่วยลดความเสี่ยงการรับเชื้อเข้าสู่ร่างกายได้ รวมทั้งขอความร่วมมือประชาชนเช็คข้อมูลข่าวก่อนแชร์ ไม่เชื่อข้อมูลที่ไม่มีแหล่งที่มาชัดเจน สอบถามข้อมูลเพิ่มเติมได้ที่ สายด่วน 1422
ทั้งนี้ ในวันนี้ (12 กุมภาพันธ์ 2563) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข รับมอบเครื่องพ่นยาฆ่าเชื้อโรคจากภาคเอกชน และมีกิจกรรมรณรงค์ให้ความรู้การป้องกันโรคไวรัสโคโรนา 19 ที่โรงเรียนสวนกุหลาบ นนทบุรี
3. ผลการดำเนินงานที่ด่านควบคุมโรค
- ตั้งแต่วันที่ 3 – 23 มกราคม 2563 ได้เฝ้าระวังคัดกรองผู้โดยสารเที่ยวบินตรงจากเมืองอู่ฮั่น ประเทศจีน ณ ท่าอากาศยานสุวรรณภูมิ ดอนเมือง เชียงใหม่ ภูเก็ต และกระบี่ ตั้งแต่วันที่ 24 มกราคม 2563 ขยายเพิ่มที่ท่าอากาศยานเชียงราย และตั้งแต่วันที่ 29 มกราคม 2563 – 11 กุมภาพันธ์ 2563 คัดกรองเที่ยวบินจากท่าอากาศยานสุวรรณภูมิทั้งขาเข้าและขาออกจากประเทศจีน สะสมทั้งสิ้น 764 เที่ยวบิน รวมคัดกรองผู้เดินทางและลูกเรือสะสม 61,356 ราย ทางกระทรวงสาธารณสุขได้จัดเจ้าหน้าที่หมุนเวียนไปสนับสนุนเจ้าหน้าที่ที่ด่าน เพื่อให้การทำงานมีประสิทธิภาพตลอด 24 ชั่วโมง
- ตั้งแต่วันที่ 1 มกราคม 2563 ได้คัดกรองพื้นที่ ณ ท่าเรือ 5 แห่ง (กรุงเทพมหานคร ท่าเรือแหลมฉบัง ท่าเรือพาณิชย์เชียงแสน ท่าเรือภูเก็ต และท่าเรือสมุย) มีผู้ได้รับการคัดกรองสะสมรวม 44,074 ราย และด่านพรมแดนทางบก มีผู้ได้รับการคัดกรองสะสม 317,546 ราย
- นักท่องเที่ยวทุกคนจะได้รับแจกคำแนะนำสุขภาพ (health beware card) จากเจ้าหน้าที่ตรวจคนเข้าเมือง และเจ้าหน้าที่ด่านควบคุมโรค
4.ข้อแนะนำประจำวันในการป้องกันตนเองจากโรคติดเชื้อไวรัสโคโรนาสายพันธุ์ใหม่ 2019
หมั่นล้างมือให้สะอาดอยู่เสมอด้วยน้ำ และสบู่ หรือแอลกอฮอล์เจลล้างมือ ไม่นำมือมาสัมผัสตา จมูก ปาก โดยไม่จำเป็น และปฏิบัติตามคำแนะนำ “กินร้อน ช้อนกลาง ล้างมือ” อย่างเคร่งครัด
*****************************   12 กุมภาพันธ์ 2563
************************

ที่มา : https://www.thaigov.go.th/news/contents/details/26459
