รัฐบาลไทย-ข่าวทำเนียบรัฐบาล-นายกรัฐมนตรีพบปะประชาชนไทยพุทธ-ไทยมุสลิม อ.สุไหงปาดี นราธิวาส ชื่นชมการอยู่ร่วมกันอย่างสงบสุข บนสังคมพหุวัฒนธรรม ย้ำพร้อมแก้ไขปัญหาให้ประชาชนทั้งประเทศมีคุณภาพชีวิตที่ดี

วันจันทร์ที่ 20 มกราคม 2563
นายกรัฐมนตรีพบปะประชาชนไทยพุทธ-ไทยมุสลิม อ.สุไหงปาดี นราธิวาส ชื่นชมการอยู่ร่วมกันอย่างสงบสุข บนสังคมพหุวัฒนธรรม ย้ำพร้อมแก้ไขปัญหาให้ประชาชนทั้งประเทศมีคุณภาพชีวิตที่ดี
นายกรัฐมนตรีพบปะประชาชนไทยพุทธ-ไทยมุสลิม อ.สุไหงปาดี นราธิวาส ชื่นชมการอยู่ร่วมกันอย่างสงบสุขบนสังคมพหุวัฒนธรรม ย้ำพร้อมแก้ไขปัญหาให้ประชาชนทั้งประเทศมีคุณภาพชีวิตที่ดี
วันนี้ (20 มกราคม 2563) เวลา 12.55 น. ณ วัดประชุมชลธารา ตำบลสุไหงปาดี อำเภอสุไหงปาดี จังหวัดนราธิวาส พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กราบพระประธาน และนมัสการพระเทพศีลวิสุทธิ์ เจ้าอาวาสวัดประชุมชลธารา เจ้าคณะจังหวัดนราธิวาส พร้อมถวายผ้าไตรจีวรและเครื่องไทยธรรม
จากนั้น นายกรัฐมนตรีได้กล่าวสนทนาธรรมกับเจ้าอาวาส ว่า เคยพบกับท่านเจ้าอาวาสในสมัยที่เคยดำรงตำแหน่ง ผบ.ทบ. และรู้สึกดีใจที่สถานการณ์ในพื้นที่ดีขึ้นในทุกมิติ มีการพัฒนาอย่างต่อเนื่อง ซึ่งรัฐบาลกำลังเร่งรัดพัฒนาแก้ปัญหาในหลาย ๆ เรื่องให้ประชาชนในทุกพื้นที่โดยเฉพาะปัญหาที่ดินทำกิน ที่ต้องใช้เวลาแก้ปัญหาเพราะเกี่ยวข้องกับกฎหมายหลายฉบับ ทั้งนี้ นายกรัฐมนตรีได้มอบโฉนดที่ดิน 16 ไร่ที่ชาวบ้านได้ร่วมบริจาคให้กับเจ้าอาวาสให้เป็นที่ดินธรณีสงฆ์ เพื่อทางวัดจะได้นำไปใช้ประโยชน์
จากนั้น นายกรัฐมนตรีได้พบปะประชาชนชาวไทยพุทธและชาวไทยมุสลิมที่มาให้การต้อนรับ โอกาสนี้ นายกรัฐมนตรีได้กล่าวชื่นชมประชาชนที่อยู่ร่วมกันอย่างสงบสุข บนสังคมพหุวัฒนธรรม ซึ่งศาสนาทุกศาสนาสอนให้เป็นคนดี ไม่ให้ทะเลาะกัน มีความเผื่อแผ่เอื้อเฟื้อซึ่งกันและกัน ทั้งนี้ สังคมจะสงบสุขหรือไม่ขึ้นอยู่กับความร่วมมือของคนทุกคน ไม่ว่าจะเกิดภาคไหนของแผ่นดินไทย จะเชื้อชาติ ศาสนาไหน ล้วนเป็นคนไทยทั้งหมด โดยส่วนตัวให้ความเคารพทุกคนและทุกศาสนา
นายกรัฐมนตรีกล่าวต่อไปว่า รัฐบาลพร้อมดูแลแก้ไขปัญหาให้กับพี่น้องประชาชนทั้งประเทศ ไม่ว่าจะเป็นเรื่องความเป็นอยู่ สินค้าเกษตร การค้าขาย โดยเฉพาะอัตลักษณ์ของท้องถิ่นต้องขับเคลื่อนให้มากขึ้น รวมถึงประชาชนต้องมีความพอเพียง มีเหตุและผล รวมถึงมีภูมิคุ้มกัน บนหลักปรัชญาเศรษฐกิจพอเพียง พร้อมยืนยันว่ารัฐบาลมีความตั้งใจในการแก้ไขปัญหา ไม่ได้พูดโกหก ต้องการให้ประชาชนมีรายได้เพิ่มขึ้น มีคุณภาพชีวิตที่ดีต่อไป
----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25918
