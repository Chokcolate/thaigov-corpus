รัฐบาลไทย-ข่าวทำเนียบรัฐบาล-โฆษกรัฐบาลเผยนายกรัฐมนตรีลงนาม แต่งตั้งคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่แห่งชาติ

วันอังคารที่ 28 มกราคม 2563
โฆษกรัฐบาลเผยนายกรัฐมนตรีลงนาม แต่งตั้งคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่แห่งชาติ
โฆษกรัฐบาลเผยนายกรัฐมนตรีลงนาม แต่งตั้งคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่แห่งชาติ
วันนี้ (28 ม.ค. 63) เวลา 14.15 น. ณ ศูนย์แถลงข่าวทำเนียบรัฐบาล ตึกนารีสโมสร ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า คณะรัฐมนตรีรับทราบคำสั่งสำนักนายกรัฐมนตรี เรื่อง แต่งตั้งคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่แห่งชาติ
โฆษกประจำสำนักนายกรัฐมนตรีแถลงแก่สื่อมวลชนว่า วันนี้ คณะรัฐมนตรีรับทราบคำสั่งสำนักนายกรัฐมนตรี เรื่อง แต่งตั้งคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่แห่งชาติ  องค์ประกอบ ประกอบด้วยรองนายกรัฐมนตรีที่นายกรัฐมนตรีมอบหมาย เป็นประธานกรรมการ พร้อมด้วย รัฐมนตรีที่เกี่ยวข้องเป็นรองประธาน นอกจากนี้ยังมีปลัดกระทรวงและผู้ทรงคุณวุฒิร่วมเป็นกรรมการ  มีอำนาจหน้าที่ในการกำหนดนโยบายและยุทธศาสตร์ในการเตรียมความพร้อม ป้องกัน ควบคุมและแก้ไขสถานการณ์การระบาดของโรคติดต่ออุบัติใหม่ให้เหมาะสมกับสถานการณ์ และกำกับดูแลให้บรรลุวัตถุประสงค์ รวมทั้งกำหนดมาตรการช่วยเหลือผู้เดือดร้อนและผู้ได้รับผลกระทบ   อำนวยการจัดระบบประสานงานและสนับสนุนกลไกการเตรียมความพร้อมรวมทั้งการกำกับติดตามผลการดำเนินงานของทุกหน่วยงานที่เกี่ยวข้อง ด้วย ซึ่งนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กำกับดูแลกระทรวงสาธารณสุข จะเป็นประธาน
โฆษกประจำสำนักนายกรัฐมนตรียังย้ำว่า นายกรัฐมนตรีได้ให้ความสำคัญอย่างยิ่งในการแก้ทุกปัญหาที่ส่งผลกระทบต่อพี่น้องประชาชน  ยกระดับการดำเนินการแก้ปัญหาทั้งฝุ่นจิ๋ว PM2.5  ภัยแล้ง รวมทั้งการรับมือกับสถานการณ์การแพร่ระบาดของเชื้อไวรัสโคโรนา ให้มีศูนย์ปฏิบัติการกำหนดให้เป็นวาระฉุกเฉิน โดยมอบหมายให้กระทรวงสาธารณสุขต้องแถลงข่าวทุกวัน เน้นเปิดเผยข้อมูลข้อเท็จจริงให้ประชาชนรับทราบรวมถึงแนวทางการปฏิบัติตนอย่างถูกต้องด้วย
..................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26123
