รัฐบาลไทย-ข่าวทำเนียบรัฐบาล-รมช.สาธิต “OPEN HOUSE ธรรมนำสุขภาพ” ดูแลพระสงฆ์อาพาธ

วันศุกร์ที่ 13 ธันวาคม 2562
รมช.สาธิต “OPEN HOUSE ธรรมนำสุขภาพ” ดูแลพระสงฆ์อาพาธ
รัฐมนตรีช่วยว่าการกระทรวงสาธารณสุข เปิดงาน “OPEN HOUSE ธรรมนำสุขภาพ” ให้ความรู้ความเข้าใจแก่ประชาชน บุคลากรทางการแพทย์และสาธารณสุขได้ดูแลสุขภาพพระสงฆ์อาพาธตามหลักพระธรรมวินัย
รัฐมนตรีช่วยว่าการกระทรวงสาธารณสุข เปิดงาน “OPEN HOUSE ธรรมนำสุขภาพ” ให้ความรู้ความเข้าใจแก่ประชาชน บุคลากรทางการแพทย์และสาธารณสุขได้ดูแลสุขภาพพระสงฆ์อาพาธตามหลักพระธรรมวินัย
วันนี้ (13 ธันวาคม 2562) ที่ตึกกัลยาณิวัฒนา โรงพยาบาลสงฆ์  ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายธนิตพล ไชยนันท์ ที่ปรึกษารัฐมนตรีช่วยว่าการกระทรวงสาธารณสุข นายแพทย์สมศักดิ์ อรรฆศิลป์ อธิบดีกรมการแพทย์ เปิดงาน “OPEN HOUSE ธรรมนำสุขภาพ” และให้สัมภาษณ์ว่า โรงพยาบาลสงฆ์ กรมการแพทย์ ได้จัดกิจกรรม “OPEN HOUSE ธรรมนำสุขภาพ” เพื่อให้ประชาชน บุคลากรทางการแพทย์และสาธารณสุข มีความรู้ความเข้าใจในการอุปัฏฐากพระสงฆ์อาพาธตามหลักพระธรรมวินัย นำความรู้ที่ได้ไปประยุกต์ใช้ภายในหน่วยงาน ซึ่งขณะนี้มีโรงพยาบาลที่จัดบริการสำหรับพระสงฆ์อาพาธทั่วประเทศ 83 แห่ง ซึ่งจะทำให้พระสงฆ์อาพาธเข้าถึงบริการทางการแพทย์และสาธารณสุขอย่างมีคุณภาพตามหลักพระธรรมวินัย ด้วยการจัดเสนาสนะให้เหมาะควร จัดพื้นที่พักที่หลับนอนไม่ให้ปะปนกับคฤหัสถ์ ตั้งแต่เก้าอี้นั่งรอตรวจ เตียงผู้ป่วย จัดให้เป็นสัดส่วนแยกจากกันกับคนทั่วไป การจัดภัตตาหารถวาย 2 มื้อ การจัดยาถวายต้องดูความเหมาะสมกับเวลาภัตตาหาร  เช่น อาจจะไม่ถวายยาที่ระคายเคืองกระเพาะอาหารในมื้อเย็น เป็นต้น ที่สำคัญ ต้องไม่มีค่าใช้จ่ายเพิ่มเติมหรือส่วนเกิน ซึ่งได้มีการตั้งกองทุนปวารณาเพื่อช่วยเหลือในทุกกรณีที่อาจจะต้องมีค่าใช้จ่ายขึ้น
ดร.สาธิตกล่าวต่อว่า การถวายอาหารพระสงฆ์เป็นเรื่องสำคัญต้องลดหวาน มัน เค็ม เพื่อป้องกันความเสี่ยงในการอาพาธจากโรคที่พบบ่อย จากการตรวจสุขภาพพระสงฆ์ จำนวน 166 วัด รวม 2,735 รูป พบพระสงฆ์ป่วยร้อยละ 38 และกลุ่มเสี่ยงร้อยละ 26 โรคที่พบบ่อยคือ เบาหวาน ความดันโลหิตสูง และโรคอ้วน
***************************   13 ธันวาคม 2562

ที่มา : https://www.thaigov.go.th/news/contents/details/25205
