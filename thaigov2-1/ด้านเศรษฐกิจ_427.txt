รัฐบาลไทย-ข่าวทำเนียบรัฐบาล-กอช. ผนึกกำลังกรมการปกครองเปิดมิติใหม่ “ที่ว่าการอำเภอ” ส่งเสริมการออม 878 แห่งทั่วประเทศ

วันจันทร์ที่ 16 กันยายน 2562
กอช. ผนึกกำลังกรมการปกครองเปิดมิติใหม่ “ที่ว่าการอำเภอ” ส่งเสริมการออม 878 แห่งทั่วประเทศ
กอช. และกรมการปกครอง ลงนามบันทึกข้อตกลงให้ความร่วมมือ เปิดมิติใหม่ “ที่ว่าการอำเภอ” ทั้ง 878 แห่งทั่วประเทศ 76 จังหวัดเป็นหน่วยรับสมัครสมาชิกและรับเงินออมสะสม กอช. ช่วยเพิ่มความสะดวกให้ประชาชนที่สนใจสมัครสมาชิก และให้สมาชิกสามารถส่งเงินออมได้ง่าย
กองทุนการออมแห่งชาติ หรือ กอช. และกรมการปกครอง ลงนามบันทึกข้อตกลงให้ความร่วมมือ (MOU) เปิดมิติใหม่ “ที่ว่าการอำเภอ” ทั้ง 878 แห่งทั่วประเทศ 76 จังหวัดเป็นหน่วยรับสมัครสมาชิกและรับเงินออมสะสม กอช. ช่วยเพิ่มความสะดวกให้ประชาชนที่สนใจสมัครสมาชิก และให้สมาชิกสามารถส่งเงินออมได้ง่ายขึ้น เพื่อส่งเสริมให้ประชาชนได้เข้าถึงสิทธิสวัสดิการรับเงินบำนาญจากรัฐ
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่ากอช. และกรมการปกครอง กระทรวงมหาดไทยร่วมกันลงนามบันทึกข้อตกลงในการยกระดับอำนวยความสะดวกให้ประชาชนและสมาชิก กอช. ที่ปัจจุบันมีจำนวนทั้งสิ้น 2,101,176 คน แล้ว (ยอด ณ วันที่ 13 ก.ย. 62)เพื่อส่งเสริมให้ผู้ประกอบอาชีพอิสระและสมาชิก กอช. ได้เข้าถึงการออมเป็นหลักประกันด้านบำนาญหลังอายุ 60 ปี ซึ่งความร่วมมือครั้งนี้จะช่วยให้ กอช. มีหน่วยรับสมัครสมาชิกใหม่และรับเงินออมสะสมของสมาชิก กอช. ผ่านที่ว่าการอำเภอ จำนวน 878 แห่งทั่วประเทศ 76 จังหวัด ทำให้ประชาชนทุกกลุ่มสามารถเข้าถึงการออมกับ กอช. ได้ทั่วถึงครอบคลุมทั้งประเทศ
โดยที่ผ่านมา กอช. ได้จัดอบรมให้ความรู้เกี่ยวกับการเป็นหน่วยรับสมัคร กอช. แก่เสมียนตราจังหวัด และเสมียนตราอำเภอทั่วประเทศ ในโครงการอบรมเชิงปฏิบัติการผู้รับผิดชอบงาน กอช. ในพื้นที่ ซึ่งมีการอบรมรายภูมิภาคไปแล้ว 5 รุ่น และได้มีการอบรมให้ความรู้ ครู ก และครู ข โดยมีผู้เข้าร่วมอบรมทั้งหมดกว่า 1,000 คน 76 จังหวัด 878 อำเภอทั่วประเทศ เพื่อเตรียมความพร้อมรองรับฐานสมาชิก กอช. ที่เพิ่มขึ้น
สำหรับผู้ที่สนใจสมัครสมาชิก กอช. ผ่านที่ว่าการอำเภอ สามารถสมัครด้วยตนเองโดยแสดงบัตรประจำตัวประชาชนกับเจ้าหน้าที่ จากนั้นแจ้งข้อมูลที่อยู่รวมทั้งหมายเลขโทรศัพท์ที่ติดต่อได้เพื่อรับข้อมูลการออมจาก กอช. และแจ้งข้อมูลผู้รับผลประโยชน์ เมื่อข้อมูลครบถ้วนถูกต้องจึงส่งเงินออมสะสมงวดแรกได้ตั้งแต่ 50-13,200 บาท หรือกรณีให้ผู้อื่นส่งเงินออมแทน เพียงแจ้งเลขบัตรประจำตัวประชาชนกับเจ้าหน้าที่ แล้วส่งเงินออมสะสมตามต้องการ จะได้รับใบเสร็จเพื่อเก็บไว้เป็นหลักฐานในการทำรายการ
ทาง กอช. ต้องขอขอบคุณกรมการปกครอง ที่เล็งเห็นความสำคัญของการสร้างสังคมแห่งการออม โดยเฉพาะการส่งเสริมการออมของแรงงานนอกระบบ พ่อค้าแม่ค้า ชาวไร่ชาวนา เกษตรกรนักเรียน นักศึกษา และผู้ประกอบอาชีพอิสระ ที่เป็นกำลังสำคัญในการขับเคลื่อนของประเทศ เพื่อให้มีเงินสามารถพึ่งพาตนเองได้ในวัยชราจากหลักประกันด้านบำนาญที่มั่นคงของรัฐ
ร.ต.ท. อาทิตย์ บุญญะโสภัต อธิบดีกรมการปกครองเปิดเผยว่ากรมการปกครอง มีกลไกการทำงานในระดับฐานราก คือจังหวัด อำเภอ ตำบล หมู่บ้าน โดยมีปลัดจังหวัด นายอำเภอ กำนัน ผู้ใหญ่บ้าน คณะกรรมการหมู่บ้าน (กม.) เป็นแกนนำในการขับเคลื่อนงาน ทั้งนี้ กรมการปกครองพร้อมให้ความร่วมมือกับ กอช. เพื่อส่งเสริมให้ประชาชนโดยเฉพาะผู้ประกอบอาชีพอิสระ เกษตรกร ชาวไร่ชาวนา พ่อค้าแม่ค้า นักเรียน นักศึกษา ได้เข้าถึงการออมเพื่อสร้างหลักประกันด้านบำนาญที่เข้มแข็งเพื่อเสริมเสถียรภาพของระบบเศรษฐกิจพื้นฐานของประเทศรวมถึงรองรับสภาพสังคมของประเทศที่มีการเปลี่ยนแปลงโครงสร้างประชากรสู่สังคมผู้สูงอายุ ซึ่งจะช่วยลดภาระภาครัฐในการดูแลผู้สูงอายุในอนาคต และถือเป็นการสร้างภาพลักษณ์ใหม่ให้กับที่ว่าการอำเภอทั้ง 878 แห่ง ทั่วประเทศ ในด้านการส่งเสริมการออมให้แก่ประชาชน โดยหน่วยรับสมัครที่ว่าการอำเภอจะสามารถดำเนินการรับสมัครสมาชิก กอช. และรับเงินออมสะสม ในวันจันทร์ – วันศุกร์ ช่วงเวลา 08.00 – 16.30 น. เพื่อให้ประชาชนและสมาชิก กอช. ได้เดินทางสะดวก ลดระยะเวลาการเดินทางมากขึ้น
เลขาธิการ กอช. กล่าวเพิ่มเติมว่า “ผู้ที่สนใจสามารถตรวจสอบสิทธิก่อนการสมัครได้ที่แอปพลิเคชัน“กอช” หรือที่ www.nsf.or.th หรือธนาคารของรัฐบาลทั้ง 4 แห่ง ได้แก่ ธ.ก.ส. ธอส. ออมสินและกรุงไทยทุกสาขาที่ว่าการอำเภอ เคาน์เตอร์เซอร์วิส เทสโก้โลตัส ตู้บุญเติมทุกสาขาทั่วประเทศ รวมทั้งสำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศสอบถามข้อมูลเพิ่มเติมได้ที่สายด่วนเงินออมโทร. 02-049-9000

ที่มา : https://www.thaigov.go.th/news/contents/details/23124
