รัฐบาลไทย-ข่าวทำเนียบรัฐบาล-กรมบัญชีกลางจับมือกรุงไทยเสริมทัพปรับแผนดึงผู้ประกอบการร้านค้าเข้าร่วมมาตรการ “ชิมช้อบใช้”

วันพฤหัสบดีที่ 5 กันยายน 2562
กรมบัญชีกลางจับมือกรุงไทยเสริมทัพปรับแผนดึงผู้ประกอบการร้านค้าเข้าร่วมมาตรการ “ชิมช้อบใช้”
กรมบัญชีกลางร่วมหารือหน่วยงานที่เกี่ยวข้อง ประเมินสถานการณ์และกำหนดแนวทางขับเคลื่อนมาตรการ “ชิมช้อปใช้” เพื่อให้บรรลุตามวัตถุประสงค์ เพิ่มความคล่องตัวในการปฏิบัติงานของหน่วยงานและลดผลกระทบที่จะเกิดขึ้นในอนาคต
กรมบัญชีกลางร่วมหารือหน่วยงานที่เกี่ยวข้อง ประเมินสถานการณ์และกำหนดแนวทางขับเคลื่อนมาตรการ “ชิมช้อปใช้” เพื่อให้บรรลุตามวัตถุประสงค์ เพิ่มความคล่องตัวในการปฏิบัติงานของหน่วยงานและลดผลกระทบที่จะเกิดขึ้นในอนาคต เพื่อให้ผู้ประกอบการ ร้านค้าและประชาชนได้รับประโยชน์จากมาตรการฯ มากที่สุด
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า ตามที่กระทรวงการคลังได้มีมาตรการส่งเสริมการท่องเที่ยวในประเทศ “ชิมช้อปใช้” ซึ่งได้เปิดรับสมัครผู้ประกอบการ ร้านค้า เข้าร่วมมาตรการฯ ระหว่างวันที่ 28 สิงหาคม – 20 กันยายน 2562  โดยขณะนี้ มีผู้ประกอบการสมัครเข้าร่วมมาตรการฯ ประมาณ 3,300 ราย ซึ่งกระทรวงการคลังได้ตั้งเป้าหมายผู้ประกอบการร้านค้าเข้าร่วมมาตรการฯ จำนวนประมาณ 40,000 ราย ประกอบด้วย ร้านอาหารที่มีเลขทะเบียนพาณิชย์ ประมาณ 14,000 ราย รวมถึงร้านอาหารขนาดเล็กในพื้นที่อีก 10,000 ราย ร้าน OTOP/วิสาหกิจชุมชน/ ประมาณ 6,000 ราย โรงแรมและโฮมสเตย์ ประมาณ 10,000 ราย  โดยกรมบัญชีกลางได้มีการปรับกลยุทธ์เป็นเชิงรุก จากเดิมผู้ประกอบการจะต้องมาสมัครที่กรมบัญชีกลางหรือสำนักงานคลังจังหวัดหรือจุดรับลงทะเบียนอื่น เป็นการลงพื้นที่เพื่อเข้าหาผู้ประกอบการที่เป็นกลุ่มเป้าหมายดังกล่าว รวมทั้งผู้ประกอบการ ร้านค้า รายอื่นที่สนใจเพื่ออำนวยความสะดวกในการสมัครเข้าร่วมมาตรการฯ
“ใกล้ถึงเวลาลงทะเบียนมาตรการ ชิมช้อปใช้ ของประชาชนแล้ว กรมบัญชีกลางจึงได้หาวิธีการปรับกลยุทธ์เพื่อให้เข้าถึงกลุ่มผู้ประกอบการมากที่สุด โดยได้ร่วมประชุมหารือกับ บมจ. ธนาคารกรุงไทย สำนักงานเศรษฐกิจการคลัง (สศค.) และได้ปรับแผนการดำเนินการเพิ่มเติม โดย บมจ. ธนาคารกรุงไทยจะโทรศัพท์ประสานเชิญชวนผู้ประกอบการสมัครเข้าร่วมมาตรการโดยตรง และหากผู้ประกอบการสนใจจะเข้าร่วม บมจ. ธนาคารกรุงไทย จะลงพื้นที่ไปพร้อมกับทีมหมอคลัง (กรมบัญชีกลางและสำนักงานคลังจังหวัด) เพื่อรับสมัคร ณ สถานที่ตั้งของผู้ประกอบการ ร้านค้า รวมทั้งจัดจุดรวมพลผู้ประกอบการ ร้านค้าที่อยู่ใกล้เคียงกันในแต่ละพื้นที่ให้มาสมัคร ณ สถานที่ที่กรมบัญชีกลางกำหนด” อธิบดีกรมบัญชีกลาง กล่าว
อธิบดีกรมบัญชีกลาง กล่าวในตอนท้ายว่า กรมบัญชีกลางได้พัฒนาระบบการรับสมัครผ่าน Smart Phone เพื่อให้เกิดความรวดเร็วและเป็นการอำนวยความสะดวกแก่ผู้ประกอบการ โดยในเบื้องต้นจะดำเนินการตามรายชื่อที่เป็นกลุ่มเป้าหมายก่อน  สำหรับจุดรับสมัครผู้ประกอบการ ร้านค้า ในส่วนกลางที่กรมบัญชีกลาง และส่วนภูมิภาคที่สำนักงานคลังจังหวัดทั้ง 76 แห่งทั่วประเทศ ยังคงเปิดให้บริการควบคู่กันไปตามปกติ จนถึงวันที่ 20 กันยายน 2562 ไม่เว้นวันหยุดราชการ และได้ยกเลิกจุดให้บริการ One Stop Service ในเขต กทม.จำนวน 10 จุดแล้ว สำหรับประชาชนที่จะลงทะเบียนใช้สิทธิ จะเริ่มเปิดให้ลงทะเบียนระหว่างวันที่ 23 ก.ย. – 15 พ.ย.62 ทาง www.ชิมช้อปใช้.com”

ที่มา : https://www.thaigov.go.th/news/contents/details/22826
