รัฐบาลไทย-ข่าวทำเนียบรัฐบาล-รัฐมนตรี อว. เชื่อมั่น “BCG คือโมเดลการพัฒนาเศรษฐกิจที่ยั่งยืน”

วันเสาร์ที่ 16 พฤศจิกายน 2562
รัฐมนตรี อว. เชื่อมั่น “BCG คือโมเดลการพัฒนาเศรษฐกิจที่ยั่งยืน”
รัฐมนตรี อว. เชื่อมั่น “BCG คือโมเดลการพัฒนาเศรษฐกิจที่ยั่งยืน”
วันที่ 14 พฤศจิกายน 2562 ณ The Athenee Hotel / ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) ปาฐกถาพิเศษเรื่อง “BCG : โมเดลเศรษฐกิจสู่การพัฒนาที่ยั่งยืน” ภายในงานสัมมนาเศรษฐกิจประจำปีสมาคมเศรษฐศาสตร์ธรรมศาสตร์ ปี 2562 (TEA Annual Forum 2019) จัดโดยคณะเศรษฐศาสตร์ มหาวิทยาธรรมศาสตร์ เพื่อวิเคราะห์แนวโน้มเศรษฐกิจของปี 2563 และวิเคราะห์ภาพรวมเศรษฐกิจประเทศไทย ท่ามกลางกระแสโลกที่ผันผวน ซึ่งจะเป็นแนวทางให้ธุรกิจได้วางแผนรับมือในปีหน้า ภายใต้หัวข้อ“ธุรกิจไทย...รับมืออย่างไรกับเมกะเทรนด์ที่ถามโถม” (Thai Businesses Amidst Mega Trends: Risk and Opportunities)
ดร.สุวิทย์ เมษินทรีย์ กล่าวว่า โลกในปัจจุบันแตกต่างจากเดิมเป็นอย่างมากเป็นยุคที่คนต้องประสบกับโอกาส ภัยคุกคาม และการพัฒนาขีดความสามารถ โดยกระทรวงการอุดมการณ์ศึกษา วิทยาศาสตร์ วิจัยและนวัตกรรม (อว.) มีหน้าที่สร้างคนให้สามารถอยู่ได้ในยุคปัจจุบันและอนาคตที่กำลังจะมาถึงหรือศตวรรษที่ 21 ประกอบด้วยคน 3 กลุ่ม ได้แก่ 1. บัณฑิตที่มีคุณภาพสำหรับงานในอนาคต 2. แรงงานหรือวัยทำงาน และ 3.คนสูงวัย ซึ่งภารกิจของ อว. จะต้องเตรียมความพร้อมให้กับคนทุกกลุ่มของประเทศถือเป็นเรื่องที่สำคัญมาก
รมว.อว. กล่าวเพิ่มเติมว่า การที่คนจะปรับตัวให้สามารถอยู่ในยุคที่มีการเปลี่ยนแปลงแบบฉับพลันทันที (Disruption) คนในประเทศจะต้องคิดค้นสิ่งใหม่ๆ โดยอาศัยพื้นฐานความรู้ด้านวิทยาศาสตร์ เทคโนโลยีและนวัตกรรม จึงจำเป็นต้องมีโมเดลขับเคลื่อนเศรษฐกิจใหม่ นอกจากจะเน้นความทันสมัยแล้วจะต้องมีความยั่งยืนด้วย ทั้งนี้ “BCG : โมเดลเศรษฐกิจสู่การพัฒนาที่ยั่งยืน” B คือ Bio economy หรือเศรษฐกิจชีวภาพ C คือ Circular economy เศรษฐกิจหมุนเวียน และ G คือ Green economy เศรษฐกิจสีเขียว จะเป็นการเพิ่มประสิทธิภาพในการสร้างคุณค่าทางเศรษฐกิจให้กับประเทศอย่างเป็นรูปธรรมและตอบโจทย์นโยบายไทยแลนด์ 4.0 ภายใต้หลักคิดที่สำคัญ ได้แก่ สร้างความเข้มแข็งจากภายในเชื่อมไทยสู่ประชาคมโลก เดินหน้าไปด้วยกัน ไม่ทิ้งใครไว้ข้างหลัง และหลักคิดเศรษฐกิจพอเพียง มุ่งสู่การพัฒนาที่ยั่งยืน
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/24615
