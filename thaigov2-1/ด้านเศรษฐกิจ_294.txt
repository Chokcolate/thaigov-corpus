รัฐบาลไทย-ข่าวทำเนียบรัฐบาล-จุรินทร์ ยกทัพ บุก สงขลา ผลักดันผลไม้ไทยสู่ผลไม้โลก พร้อมเกาะติดนโยบายพาณิชย์แบบยกเครื่อง

วันจันทร์ที่ 2 กันยายน 2562
จุรินทร์ ยกทัพ บุก สงขลา ผลักดันผลไม้ไทยสู่ผลไม้โลก พร้อมเกาะติดนโยบายพาณิชย์แบบยกเครื่อง
นายจุรินทร์ ลักษณวิศิษฏ์   รองนายกรัฐมนตรี และ รัฐมนตรีว่าการกระทรวงพาณิชย์ นายนิพนธ์ บุญญามณี รัฐมนตรีช่วยว่าการกระทรวงมหาดไทย  นายถาวร เสนเนียมรัฐมนตรีช่วยว่าการกระทรวงคมนาคม และคณะติดตามผลการลงนามความร่วมมือกับ 4 สายการบิน และไปรษณีย์ไทย
ในการเพิ่มช่องทางจำหน่าย และบริการขนส่งผลไม้จากชาวสวนสู่มือผู้บริโภคอย่างมีคุณภาพพร้อมเยี่ยมชมการให้บริการกล่องบรรจุผลไม้จากกรมการค้าภายในเพื่อนำขึ้นเครื่องฟรีตามนโยบายของกระทรวงพาณิชย์ ทั้งนี้ยังมีคณะ ส.ส.และอดีต ส.ส. พรรคประชาธิปัตย์ในพื้นที่ภาคใต้ ให้การต้อนรับและร่วมกิจกรรมครั้งนี้ด้วย
ภายหลังการตรวจเยี่ยม นายจุรินทร์ กล่าวว่า สนามบินหาดใหญ่ก็เป็นหนึ่งในสนามบินที่ประชาชนสามารถนำผลไม้ขึ้นเครื่อง 20 กก. ฟรี ผ่าน 4 สายการบิน ได้แก่ ไทยสมายล์ แอร์เอเชีย นกแอร์ บางกอกแอร์เวย์ ซึ่งจะสามารถประหยัดค่าใช้จ่ายได้ 300-3,600 บาท สำหรับประชาชนที่ซื้อผลไม้ในพื้นที่ ซึ่งในจังหวัดสงขลามีผลไม้ได้แก่ เงาะ มังคุด ลองกอง จากการตรวจสอบราคาผลไม้ท้องถิ่นทราบว่าราคาพอไปได้
นอกจากนี้ยังมีอีกช่องทางหนึ่งคือไปรษณีย์ไทย ที่เข้าร่วมโครงการจำหน่ายผลไม้ในราคาย่อมเยา อันจะเป็นช่องทางกระจายผลไม้ให้กับชาวสวน
รมว.พาณิชย์ กล่าวด้วยว่า การเดินทางมาวันนี้เพื่อติดตามนโยบายหลายเรื่อง ทั้งบทบาททูตพาณิชย์และอื่นๆ โดยเมื่อสัปดาห์ที่ผ่านมาได้มอบหมายนโยบายให้กับทูตพาณิชย์ประจำร่วม 60 ประเทศทั่วโลก พร้อมทั้งได้แบ่งกลุ่มให้ไปดูแลพืชเกษตรแบบแบ่งกลุ่ม เช่น มันสำปะหลัง ข้าว ยางพารา รวมทั้งอาหารทะเล และอาหารฮาลาล
ทั้งนี้ เพื่อให้ทูตพาณิชย์ได้มีความรู้พื้นฐานในสินค้าเกษตร และสินค้าอุตสาหกรรม เพื่อกลับไปทำหน้าที่เซลส์แมนให้ประเทศได้ เพราะถัดจากนี้กระทรวงพลังงานมีนโยบายชัดเจนว่า ทูตพาณิชย์จะไม่เป็นแค่พนักงานส่งเสริมการขาย จะต้องทำหน้าที่เป็นผู้ขายเอง แม้แต่ตนในฐานะ รมว.พาณิชย์ ก็ต้องทำหน้าที่เซลส์แมนให้ประเทศไปด้วย ซึ่งขณะนี้ได้เจรจาขายยาง มัน ข้าว และพืชเกษตรอื่นๆ หลายตัว ให้กับหลายประเทศ เมื่อมีความคืบหน้าจะมารายงานให้ทราบตามลำดับ

ที่มา : https://www.thaigov.go.th/news/contents/details/22681
