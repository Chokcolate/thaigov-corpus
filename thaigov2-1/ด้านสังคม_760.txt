รัฐบาลไทย-ข่าวทำเนียบรัฐบาล-วศ. ทำเจลด้วยใจ ส่งความห่วงใยให้ชาวจีน

วันศุกร์ที่ 21 กุมภาพันธ์ 2563
วศ. ทำเจลด้วยใจ ส่งความห่วงใยให้ชาวจีน
วศ. ทำเจลด้วยใจ ส่งความห่วงใยให้ชาวจีน
เมื่อวันที่ 14 กุมภาพันธ์ 2563 กระทรวงอุดมศึกษา วิทยาศาสตร์ วิจัยและนวัตกรรม โดย กรมวิทยาศาสตร์บริการ (วศ.) จัดพิธีมอบเจลแอลกอฮอล์ล้างมือ เพื่อเป็นกำลังใจและช่วยเหลือผู้ติดเชื้อไวรัสโควิด-19 ในเมืองอู่ฮั่น สาธารณรัฐประชาชนจีน จำนวน 1,000 ขวด โดยมี นายจำลอง พรมสวัสดิ์ ผู้ช่วยรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นายองอาจ ปัญญาชาติรักษ์ ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม รองศาสตราจารย์ นพ.สรนิต ศิลธรรม ปลัดกระทรวงอุดมศึกษา วิทยาศาสตร์ วิจัยและนวัตกรรม เป็นผู้แทนรับมอบ เพื่อมอบให้กับศูนย์ถ่ายทอดเทคโนโลยีอาเซียน สาธารณรัฐประชาชนจีน
นางสาวนิสากร จึงเจริญธรรม อธิบดีกรมวิทยาศาสตร์บริการ กล่าวว่า การมอบเจลแอลกอฮอร์ล้างมือสูตรกรมวิทยาศาสตร์บริการ โดยกลุ่มผลิตภัณฑ์สมุนไพรที่ไม่ใช่อาหาร สำนักเทคโนโลยีชุมชนนั้น มีกลีเซอรีนและลาโนลีนในส่วนผสมและมีความเข้มข้นแอลกอฮอล์ที่ 71.2% ซึ่งเป็นสูตรที่มีความเข้มข้นเหมาะสมกับการใช้งาน จึงได้ผลิตและมอบความช่วยเหลือทางการจีน ด้วยความตั้งใจและความเป็นมิตรของทั้งสองประเทศ เป็นความปรารถนาดีของกรมวิทยาศาสตร์บริการที่มีต่อพี่น้องชาวจีน ทั้งนี้ขอร่วมส่งกำลังใจให้พี่น้องชาวเมืองอู่ฮั่น และชาวจีนทุกคนได้มีกำลังใจในการต่อสู้กับสถานการณ์อย่างเข้มแข็งเพื่อให้สามารถผ่านพ้นวิกฤตนี้ได้
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/26668
