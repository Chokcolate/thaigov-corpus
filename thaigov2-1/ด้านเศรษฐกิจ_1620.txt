รัฐบาลไทย-ข่าวทำเนียบรัฐบาล-รมช.กระทรวงเกษตรฯ เปิดงานวันคล้ายวันสถาปนา ส.ป.ก. ครบรอบ 45 ปี ภายใต้แนวคิด “ศาสตร์พระราชานำให้อยู่ได้ อยู่ดี มีความสุข”

วันพฤหัสบดีที่ 5 มีนาคม 2563
รมช.กระทรวงเกษตรฯ เปิดงานวันคล้ายวันสถาปนา ส.ป.ก. ครบรอบ 45 ปี ภายใต้แนวคิด “ศาสตร์พระราชานำให้อยู่ได้ อยู่ดี มีความสุข”
รมช.กระทรวงเกษตรฯ เปิดงานวันคล้ายวันสถาปนา ส.ป.ก. ครบรอบ 45 ปี ภายใต้แนวคิด “ศาสตร์พระราชานำให้อยู่ได้ อยู่ดี มีความสุข” สานต่อแนวพระราชดำริในหลวงรัชกาลที่ 9
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานงานวันคล้ายวันสถาปนา สำนักงานการปฏิรูปที่ดินเพื่อเกษตรกรรม (ส.ป.ก.) ครบรอบ 45 ปี ภายใต้แนวคิด “ศาสตร์พระราชานำให้อยู่ได้ อยู่ดี มีความสุข” ณ สำนักงานการปฏิรูปที่ดินเพื่อเกษตรกรรม (ส.ป.ก.) ว่า กระทรวงเกษตรและสหกรณ์ โดย สำนักงานการปฏิรูปที่ดินเพื่อเกษตรกรรม (ส.ป.ก.) เป็นหน่วยงานที่ตั้งขึ้นจากพระราชดำริในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อแก้ไขปัญหาการขาดแคลนที่ดินทำกินของเกษตรกร โดยได้พระราชทานที่ดิน ส่วนพระองค์พร้อมพระบรมราโชบาย เพื่อเป็นแนวทางในการดำเนินการปฏิรูปที่ดิน ดังนั้น การปฏิรูปที่ดินเพื่อเกษตรกรรมจึงเป็นงานที่มีความสำคัญ ในการลดความเหลื่อมล้ำ และยกระดับคุณภาพชีวิตเกษตรกร ให้มีความมั่นคงและยั่งยืน
“ส.ป.ก.นั้นได้ดำเนินงานด้วยความมุ่งมั่น วิริยะ อุตสาหะ ในการปรับปรุงสิทธิและการถือครองที่ดินเพื่อเกษตรกรรม รวมทั้งส่งเสริมการพัฒนาอาชีพเกษตรกรรม ยกระดับคุณภาพชีวิตเกษตรกรในเขตปฏิรูปที่ดินให้มั่นคงยิ่งขึ้น ในปัจจุบันได้ดำเนินการจัดที่ดินไปแล้วจำนวน 36.2 ล้านไร่ คิดเป็นเกษตรกร 2.9 ล้านราย โดย ส.ป.ก. ได้เข้าไปช่วยพัฒนาพื้นที่ให้มีความเหมาะสมต่อการทำเกษตรกรรม และการดำรงชีพของเกษตรกร และได้มอบนโยบายให้กับทาง ส.ป.ก. ว่าที่ดินที่คงเหลือประมาณ 3 ล้านไร่ จะต้องจัดสรรให้ทางเกษตรกรให้เร็วที่สุด ในส่วนที่ดินที่มี
ผู้ครอบครองโดยมิชอบทางกฎหมายมีความจำเป็นที่จะนำคืนแก่รัฐ รวมถึงการส่งเสริมและพัฒนาอาชีพภายใต้หลักการ “ตลาดนำการผลิต” มุ่งเน้นในคุณภาพผลผลิตทางการเกษตร ให้เป็นไปตามมาตรฐาน GAP เพื่อให้เกษตรกรมีรายได้เพียงพอต่อการดำรงชีพ มีคุณภาพชีวิตที่ดีขึ้น และมีความมั่นคงในอาชีพเกษตรกรรม” ร้อยเอก ธรรมนัส กล่าว
ทั้งนี้ ตลอดระยะเวลา 45 ปี ส.ป.ก. ดำเนินการบริหารจัดการพื้นที่ปฏิรูปที่ดิน และเพิ่มศักยภาพพื้นที่เกษตรกรรม ยกระดับคุณภาพชีวิตเกษตรกร โดยน้อมนำศาสตร์พระราชา เป็นแนวทางการพัฒนา เริ่มจากพัฒนา
แหล่งน้ำ พัฒนาดิน สนับสนุนพืชพรรณต่าง ๆ ตลอดจนลดความเหลื่อมล้ำ สร้างโอกาสในการมีที่ดินทำกิน เพื่อให้เกิดความมั่นคงและยั่งยืน
ดร.วิณะโรจน์ ทรัพย์ส่งสุข เลขาธิการ ส.ป.ก. กล่าวเพิ่มเติมว่า งานวันคล้ายวันสถาปนา ส.ป.ก. ครบรอบ 45 ปี จะจัดขึ้นระหว่างวันที่ 5-7 มีนาคม 2563 เวลา 08.00 - 17.00 น. ณ สำนักงานการปฏิรูปที่ดินเพื่อเกษตรกรรม
(ส.ป.ก.) โดยภายในงานมีการจัดแสดงนิทรรศการรายภาค ทั้งหมด 4 ภาค จัดแสดงภายใต้แนวคิด “อยู่ได้ อยู่ดี
มีความสุข” และมีจำหน่ายผลผลิตและผลิตภัณฑ์ร้านค้าวิสาหกิจชุมชนจากเกษตรกรในเขตปฏิรูปที่ดินทั่วประเทศ มากกว่า 300 รายการ พร้อมกิจกรรม Workshop ต่าง ๆ และยังสามารถชำระเงินผ่าน QR code และ Mobile Banking ได้อีกด้วย
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/26925
