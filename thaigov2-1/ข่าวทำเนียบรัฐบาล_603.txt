รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ เปิดงานสัมมนา “B10 สร้างสมดุลปาล์มน้ำมัน สู่ความยั่งยืน” สร้างการรับรู้ ความมั่นใจ ความเข้าใจในนโยบายและทิศทางด้านพลังงานของประเทศ ที่ชัดเจนมากยิ่งขึ้น

วันพุธที่ 29 มกราคม 2563
รอง นรม.พล.อ.ประวิตรฯ เปิดงานสัมมนา “B10 สร้างสมดุลปาล์มน้ำมัน สู่ความยั่งยืน” สร้างการรับรู้ ความมั่นใจ ความเข้าใจในนโยบายและทิศทางด้านพลังงานของประเทศ ที่ชัดเจนมากยิ่งขึ้น
รอง นรม.พล.อ.ประวิตรฯ เปิดงานสัมมนา “B10 สร้างสมดุลปาล์มน้ำมัน สู่ความยั่งยืน” สร้างการรับรู้ ความมั่นใจ ความเข้าใจในนโยบายและทิศทางด้านพลังงานของประเทศ ที่ชัดเจนมากยิ่งขึ้น ยืนยันปีนี้ราคาปาล์มดีขึ้น
วันนี้ (29 มกราคม 2563) เวลา 08.30 น. ณ องค์การบริหารส่วนจังหวัดกระบี่ อำเภอเมือง จังหวัดกระบี่ พลเอก ประวิตร วงษ์สุวรรณ รองนายกรัฐมนตรี เป็นประธานกล่าวเปิดงานสัมมนา “B10 สร้างสมดุลปาล์มน้ำมัน สู่ความยั่งยืน” เพื่อสร้างการรับรู้ สร้างความมั่นใจให้กลุ่มเกษตรกรชาวสวนปาล์ม และสร้างความเข้าใจในนโยบายและทิศทางด้านพลังงานของประเทศที่ชัดเจนมากยิ่งขึ้น โดยมีหัวหน้าส่วนราชการ ผู้แทนภาคเอกชน และเกษตรกรในพื้นที่เข้าร่วมกิจกรรม ประมาณ 1,500 คน
โอกาสนี้ พลเอก ประวิตร วงษ์สุวรรณ รองนายกรัฐมนตรีกล่าวเปิดงานพร้อมมอบนโยบายตอนหนึ่งว่า ตลอดระยะเวลา 5 ปีที่ผ่านมา รัฐบาลได้รับทราบปัญหาชาวสวนปาล์มมาโดยตลอด และพยายามแก้ไขปัญหาอย่างใกล้ชิดผ่านการทำงานของคณะกรรมการนโยบายปาล์มน้ำมันและน้ำมันปาล์มแห่งชาติ (กปน.) ซึ่งในปี พ.ศ. 2562 ไตรมาสที่ 4 คณะกรรมการฯ ได้ขับเคลื่อนนโยบายการใช้ปาล์มภายในประเทศมาผลิตเป็นน้ำมัน B10 และใช้ผลิตเป็นพลังงานไฟฟ้า ส่งผลทำให้ราคาปาล์มขยับสูงขึ้นอยู่ที่กิโลกรัมละ 7 บาท หลังจากที่ราคาตกต่ำมาอย่างต่อเนื่อง ยืนยันปีนี้ราคาปาล์มดีขึ้นแน่นอน
รองนายกรัฐมนตรีกล่าวต่อไปว่า ขอให้พี่น้องเกษตรกรชาวสวนปาล์มเชื่อมั่น พร้อมให้คำมั่นสัญญาว่า รัฐบาลจะดูแลแก้ไขปัญหาราคาปาล์มอย่างยั่งยืน ทั้งนี้ รัฐบาลได้มอบหมายให้หน่วยงานที่เกี่ยวข้องร่วมกันทำงานอย่างบูรณาการติดตามสถานการณ์อย่างใกล้ชิด เพื่อให้ราคาปาล์มอยู่ในระดับที่สมดุลจะต้องไม่ต่ำกว่ากิโลกรัมละ 5 บาท พร้อมกันนี้ รองนายกรัฐมนตรีได้กล่าวแสดงความเป็นห่วงว่าเมื่อราคาปาล์มสูงขึ้น จะมีการลักลอบนำเข้า ซึ่งจะส่งผลต่อจำนวนปาล์มในประเทศ โดยได้สั่งการให้ส่วนราชการเข้มงวด และขอความร่วมมือประชาชนช่วยกันสอดส่องไม่ให้มีการลักลอบนำปาล์มเข้ามาในประเทศ
จากนั้น รองนายกรัฐมนตรีเดินทางไปยังบริษัท ศรีเจริญปาล์มออย จำกัด เพื่อเยี่ยมชมลานเทปาล์ม โดยมีตัวแทนชาวสวนปาล์มกล่าวขอบคุณรองนายกรัฐมนตรีและรัฐบาลที่ให้ความช่วยเหลือจนกระทั่งสามารถแก้ปัญหาราคาปาล์มได้จริง และรู้สึกภาคภูมิใจที่รัฐบาลมีความจริงใจในการแก้ปัญหาที่ผ่านมา ตามนโยบายของรัฐบาลที่ประกาศเอาไว้
เสร็จแล้ว รองนายกรัฐมนตรีเดินทางต่อไปยังบริษัท ป. พาณิชรุ่งเรืองปาล์มออยล์ 2 ก่อนจะเดินทางกลับกรุงเทพมหานคร
---------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26136
