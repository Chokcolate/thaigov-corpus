รัฐบาลไทย-ข่าวทำเนียบรัฐบาล-รัฐมนตรีฯ สุริยะ ตรวจเยี่ยมพร้อมมอบนโยบายให้กับ สมอ.

วันศุกร์ที่ 23 สิงหาคม 2562
รัฐมนตรีฯ สุริยะ ตรวจเยี่ยมพร้อมมอบนโยบายให้กับ สมอ.
รัฐมนตรีฯ สุริยะ ตรวจเยี่ยมพร้อมมอบนโยบายให้กับ สมอ.
วันนี้ (23 สิงหาคม 2562) นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม พร้อมด้วย นายธีระยุทธ วานิชชัง ผู้ช่วยรัฐมนตรีประจำกระทรวงอุตสาหกรรม  นายสุชาติ  ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม นายภิรมย์ พลวิเศษ  เลขานุการรัฐมนตรีว่าการกระทรวงอุตสาหกรรม  ตรวจเยี่ยมพร้อมมอบนโยบายการดำเนินงานให้แก่สำนักงานมาตรฐานผลิตภัณฑ์อุตสาหกรรม (สมอ.) โดยมีนางสาวนิสากร จึงเจริญธรรม รองปลัดกระทรวงอุตสาหกรรมและหัวหน้าภารกิจด้านส่งเสริมอุตสาหกรรมและผู้ประกอบการ นายวันชัย พนมชัย เลขาธิการ สมอ. พร้อมคณะผู้บริหารให้การต้อนรับพร้อมบรรยายสรุปการดำเนินงาน
นายสุริยะฯ  กล่าวว่า ปัจจุบันบทบาทของ สมอ.มีความสำคัญอย่างมาก โดยเฉพาะการคุ้มครองผู้บริโภค ผู้ประกอบการ ที่จะต้องได้รับการดูแลความปลอดภัยที่มีมาตรฐานอย่างถูกต้องครอบคลุม โดยภารกิจของสมอ.เกี่ยวเนื่องกับความปลอดภัยของสินค้า ดังนั้น จึงต้องขอให้เข้มงวดเป็นพิเศษซึ่งหากสินค้ามีมาตรฐานก็จะส่งผลดีต่อผู้ประกอบการเองที่จะสามารถขายสินค้าได้เพิ่มมากขึ้น นอกจากนี้ ขอให้เร่งในด้านการอำนวยความสะดวกเกี่ยวกับการขอใบอนุญาตมาตรฐานต่างๆ เพื่อให้การประกอบธุรกิจสะดวกรวดเร็วขึ้น ขณะเดียวกันก็เกิดประโยชน์สูงสุดกับประชาชนด้วย #กระทรวงอุตสาหกรรม  #สมอ.

ที่มา : https://www.thaigov.go.th/news/contents/details/22476
