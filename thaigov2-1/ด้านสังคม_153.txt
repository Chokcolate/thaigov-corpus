รัฐบาลไทย-ข่าวทำเนียบรัฐบาล-รมว.พม. พบ อพม. 50 เขต กทม. เผยเตรียมจัดโครงการอบรมอาสาสมัครคนรุ่นใหม่ พร้อมเชิญชวน อพม. ทั่วประเทศ ร่วมเป็นจิตอาสา

วันพฤหัสบดีที่ 5 กันยายน 2562
รมว.พม. พบ อพม. 50 เขต กทม. เผยเตรียมจัดโครงการอบรมอาสาสมัครคนรุ่นใหม่ พร้อมเชิญชวน อพม. ทั่วประเทศ ร่วมเป็นจิตอาสา
รมว.พม. พบ อพม. 50 เขต กทม. เผยเตรียมจัดโครงการอบรมอาสาสมัครคนรุ่นใหม่ พร้อมเชิญชวน อพม. ทั่วประเทศ ร่วมเป็นจิตอาสา
วันที่ 4 ก.ย. 62 เวลา 11.30 น. ที่บริเวณห้องโถงชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้พบปะพูดคุยและรับฟังปัญหากับกลุ่มประธานอาสาสมัครพัฒนาสังคมและความมั่นคงของมนุษย์ (อพม.) ทั้ง 50 เขตของกรุงเทพมหานคร
นายจุติ กล่าวว่า การพบปะพูดคุยกับ อพม. ในครั้งนี้ ได้รับฟังปัญหาต่างๆ ที่เกิดขึ้นในพื้นที่ระหว่างการทำงานจากตัวแทนจาก อพม. โดยในเบื้องต้น ตนจะดำเนินการประสานกับผู้ที่เกี่ยวข้องให้ทราบถึงปัญหาที่เกิดขึ้น รวมถึงให้ความสำคัญในการบูรณาการทำงานร่วมกันระหว่างสำนักงานเขตของกรุงเทพมหานคร กับ อพม. เพื่อร่วมกันหาแนวทางแก้ไขปัญหาและขับเคลื่อนงานให้มีประสิทธิภาพมากขึ้น ทั้งนี้ กระทรวง พม. ขอเชิญชวน อพม. ทั่วประเทศ เข้าร่วมเป็นจิตอาสา เพื่อทำความดี เพื่อถวายพระบาทสมเด็จพระวชิรเกล้าเจ้าอยู่หัว และได้เตรียมจัดโครงการอบรมอาสาสมัครคนรุ่นใหม่เพื่อ "สร้าง-เสริม-ซ่อม” สังคมภายใต้แผนยุทธศาสตร์ชาติ 20 ปี

ที่มา : https://www.thaigov.go.th/news/contents/details/22837
