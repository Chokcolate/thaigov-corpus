รัฐบาลไทย-ข่าวทำเนียบรัฐบาล-รัฐบาลเชิญชวนประชาชนร่วมกิจกรรมสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปี 2563 ทำความดี  ละเว้นความชั่ว ถวายเป็นพุทธบูชา

วันศุกร์ที่ 24 มกราคม 2563
รัฐบาลเชิญชวนประชาชนร่วมกิจกรรมสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปี 2563 ทำความดี  ละเว้นความชั่ว ถวายเป็นพุทธบูชา
รัฐบาลเชิญชวนประชาชนร่วมกิจกรรมสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปี 2563 ทำความดี  ละเว้นความชั่ว ถวายเป็นพุทธบูชา
วันนี้ (24 มกราคม 2563) เวลา 13.00 น. ณ ห้องประชุมคณะรัฐมนตรี ชั้น 2 ตึกสำนักลขาธิการคณะรัฐมนตรี  ทำเนียบรัฐบาล นายเทวัญ ลิปตพัลลภ รัฐมนตรีประจำสำนักนายกรัฐมนตรี เป็นประธานการประชุมคณะกรรมการอำนวยการจัดงานสัปดาห์ส่งเสริมการเผยแผ่พระพุทธศาสนาเนื่องในเทศกาลวันมาฆบูชา ประจำปี 2563 ครั้งที่ 1/2563   ร่วมกับหน่วยงานที่เกี่ยวข้อง สรุปสาระสำคัญ ดังนี้
รัฐมนตรีประจำสำนักนายกรัฐมนตรี ได้กล่าวถึงการประชุมคณะกรรมการจัดงานสัปดาห์ส่งเสริมการเผยแผ่พระพุทธศาสนาฯ  ว่า การประชุมในวันนี้เพื่อเตรียมการจัดงานสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปี 2563  ซึ่งสำนักงานพระพุทธศาสนา ได้ร่วมกับคณะสงฆ์ หน่วยงานทั้งภาครัฐและเอกชน  ร่วมกันจัดงานสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปีพุทธศักราช 2563 เพื่อน้อมนำหลักธรรมคำสอนทางพระพุทธศาสนา นำมาปฏิบัติมาปรับใช้ในชีวิตประวัน และยึดในหลักศีล 5 เพื่อน้อมถวายเป็นพุทธบูชา พร้อมหวังว่า การจัดงานดังกล่าวจะเกิดประโยชน์แก่ประชาชนคนไทยทุกคน
ที่ประชุมรับทราบการจัดงานสัปดาห์ส่งเสริมการเผยแผ่พระพุทธศาสนาเนื่องในเทศกาลวันมาฆบูชา ประจำปี 2563 ที่ทุกภาคส่วนได้ร่วมกันจัดขึ้น ในส่วนกลาง ระหว่างวันที่ 5-9 กุมภาพันธ์ 2563 ณ พุทธมณฑล อำเภอพุทธมณฑล จังหวัดนครปฐม ดังนี้ 1) การปฐมนิเทศการปฏิบัติธรรมของพระสงฆ์ โดยพระธรรมโพธิมงคล เจ้าคณะภาค 14  ในวันที่ 4 กุมภาพันธ์ 2563 ณ อาคารโพธิญาณมหาวิชชาลัย
แบ่งออกเป็น การปฏิบัติธรรมของพระสงฆ์ จำนวน 400 รูป การปฏิบัติธรรมของฆราวาส จำนวน 200 คน  2) พิธีเจริญพระพุทธมนต์และเจริญจิตตภาวนาถวายพระพรชัยมงคลแด่พระบาทสมเด็จพระเจ้าอยู่หัว  สมเด็จพระนางเจ้าฯ พระบรมราชินี  และสมเด็จพระนางเจ้าสิริกิติ์ พระบรมราชินีนาถ  พระบรมราชชนนีพันปีหลวง  โดยสมเด็จพระสังฆราช พร้อมพระเถรานุเถระ พระสงฆ์ และพุทธศาสนิกชน  ในวันพฤหัสบดีที่ 6 กุมภาพันธ์ 2563 เวลา 14.00 น. ณ อาคารโพธิญาณมหาวิชชาลัย 3) โครงการจิตอาสา “เราทำความ ดี ด้วยหัวใจ” กิจกรรม Big Cleaning Day 4) พิธีทำบุญตักบาตรพระสงฆ์ จำนวน 400 รูป ในวันเสาร์ที่ 8 กุมภาพันธ์ 2563 เวลา 07.00 น. ณ บริเวณหน้าองค์พระประธานพุทธมณฑล  5) พิธีบำเพ็ญพระราชกุศลเวียนเทียน  เนื่องในวันมาฆบูชา ในวันเสาร์ที่ 8 กุมภาพันธ์ 2563 เวลา 16.30 น. ณ บริเวณลานรอบองค์พระประธานพุทธมณฑล  6) การแสดงพระธรรมเทศนา  การบรรยายธรรม และการสนทนาธรรม  ณ วัดต่าง ๆ ในกรุงเทพมหานคร ได้กำหนดจัดกิจกรรมต่าง ๆ ประกอบด้วย การปฏิบัติธรรม การแสดงพระธรรมเทศนา การทำบุญตักบาตร การประกอบพิธีเวียนเทียน
พร้อมกันนี้ ขอเชิญชวนพุทธศาสนิกชนทั้งชาวไทยและชาวต่างประเทศ ร่วมงานสัปดาห์ส่งเสริมการเผยแผ่พระพุทธศาสนา เนื่องในเทศกาลวันมาฆบูชา ประจำปีพุทธศักราช 2563  จัดขึ้นตั้งแต่วันที่ 5-9 กุมภาพันธ์ 2563 สามารถดูรายละเอียดเพิ่มเติมได้ที่ www.onab.go.th  สอบถามเพิ่มเติม โทร. 02 441 7966
……………………………….
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26034
