รัฐบาลไทย-ข่าวทำเนียบรัฐบาล-ดร.สุวิทย์ รมว.อว. หารือความร่วมมือด้าน อววน. กับ AMCHAM หอการค้าอเมริกันในประเทศไทย

วันศุกร์ที่ 15 พฤศจิกายน 2562
ดร.สุวิทย์ รมว.อว. หารือความร่วมมือด้าน อววน. กับ AMCHAM หอการค้าอเมริกันในประเทศไทย
ดร.สุวิทย์ รมว.อว. หารือความร่วมมือด้าน อววน. กับ AMCHAM หอการค้าอเมริกันในประเทศไทย
(13 พฤศจิกายน 2562) Ms. Heidi Gallant, Executive Director ของหอการค้าอเมริกันในประเทศไทย (AMCHAM) และคณะ เข้าพบหารือ ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) พร้อมด้วย รศ.นพ.สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม (ปอว.) และผู้แทนหน่วยงานในสังกัด ณ ห้องประชุมรัฐมนตรี ชั้น 22 สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (สป.อว.) ถนนศรีอยุธยา กรุงเทพฯ
สำหรับการประชุมหารือระหว่าง 2 ฝ่ายในครั้งนี้ เป็นเรื่องที่เกี่ยวกับการปรับโครงการองค์กร เพื่อการพัฒนาด้านการอุดมศึกษา วิทยาศาสตร์ วิจัยและนวัตกรรม หรือ อววน. ทั้งในด้านการบริหารจัดการ กฎระเบียบและงบประมาณ โดยการจัดตั้งกระทรวงการอุดมศึกษาฯ ซึ่งเป็นกระทรวงใหม่ที่จะขับเคลื่อนนโยบาย Thailand 4.0 พัฒนากำลังคนให้เป็น Smart Citizen และ Lifelong Learning พัฒนาการวิจัยให้ตอบโจทย์นโยบายชาติและนำไปสู่นวัตกรรม รวมไปถึงการใช้ประโยชน์จากการพัฒนาระบบนิเวศการวิจัย อาทิ ศักยภาพของบุคลากร และ Incentive เพื่อส่งเสริมการทำวิจัยสำหรับเอกชน
ทั้งนี้ AMCHAM ยินดีที่จะทำความร่วมมือกับกระทรวง เนื่องจากมีโครงการสนับสนุนด้านการศึกษาโดยร่วมมือกับภาคอาชีวะศึกษา และมีทุนการศึกษาแก่นักศึกษาระดับปริญญาตรี รวมถึงความร่วมมือกับบริษัท/ Startup ของไทย นอกจากนี้ ท่าน รมว.อว. ยังสนับสนุนให้ AMCHAM ร่วมมือกับมหาวิทยาลัยไทย อาทิ มหาวิทยาลัยราชภัฏต่าง ๆ สมาคมนักวิชาชีพไทยในอเมริกาและแคนาดา และโครงการ YSEALI เพื่อพัฒนาบุคลากรและการศึกษาไปสู่สากล รวมถึงการพัฒนาเศรษฐกิจของภูมิภาคอีกด้วย
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/24598
