รัฐบาลไทย-ข่าวทำเนียบรัฐบาล-นายกรัฐมนตรีมีกำหนดการเดินทางเข้าร่วมการประชุมสุดยอดอาเซียน-สาธารณรัฐเกาหลี สมัยพิเศษ ครั้งที่ 3 และการประชุมผู้นำกรอบความร่วมมือลุ่มน้ำโขง

วันศุกร์ที่ 22 พฤศจิกายน 2562
นายกรัฐมนตรีมีกำหนดการเดินทางเข้าร่วมการประชุมสุดยอดอาเซียน-สาธารณรัฐเกาหลี สมัยพิเศษ ครั้งที่ 3 และการประชุมผู้นำกรอบความร่วมมือลุ่มน้ำโขง
ระหว่างวันที่ 24 - 27 พฤศจิกายน 2562 ณ นครปูซาน สาธารณรัฐเกาหลี
พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วยคณะบุคคลสำคัญประกอบด้วย รัฐมนตรีว่าการกระทรวงการต่างประเทศ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม รัฐมนตรีว่าการกระทรวงดิจิทัลเพื่อเศรษฐกิจและสังคม และคณะมีกำหนดการเข้าร่วมการประชุมสุดยอดอาเซียน-สาธารณรัฐเกาหลี สมัยพิเศษ ครั้งที่ 3 (2019 ASEAN-ROK Commemorative Summit) และการประชุมผู้นำกรอบความร่วมมือลุ่มน้ำโขง-สาธารณรัฐเกาหลี ครั้งที่ 1 (1st Mekong-ROK Summit) ระหว่างวันที่ 24 - 27 พฤศจิกายน 2562 ณ นครปูซาน สาธารณรัฐเกาหลี ดังนี้
การประชุมสุดยอดอาเซียน-สาธารณรัฐเกาหลี สมัยพิเศษ ครั้งที่ 3 เป็นการประชุมระดับผู้นำ ระหว่างผู้นำอาเซียนกับประธานาธิบดีสาธารณรัฐเกาหลี ในโอกาสการครบรอบ 30 ปีของความสัมพันธ์อาเซียน-สาธารณรัฐเกาหลี โดยนายกรัฐมนตรีในฐานะประธานอาเซียน และประธานาธิบดีสาธารณรัฐเกาหลี จะเป็นประธานร่วมของการประชุมสุดยอดฯ ดังกล่าว โดยการประชุมสุดยอดฯ ดังกล่าว แบ่งออกเป็น 2  ส่วน ได้แก่
1. การประชุมเต็มคณะ โดยมี 2 ช่วง ช่วงที่ 1 หัวข้อ ASEAN-ROK 30&30 โดยจะทบทวนความสัมพันธ์และความร่วมมือระหว่างอาเซียน กับสาธารณรัฐเกาหลีในช่วง 30 ปีที่ผ่านมา และการกำหนดทิศทางในอีก 30 ปีข้างหน้า และช่วงที่ 2 หัวข้อ Enhancing Connectivity toward Prosperity and Sustainability โดยจะแลกเปลี่ยนข้อคิดเห็น ในประเด็นความเชื่อมโยงเพื่อส่งเสริมความเจริญรุ่งเรืองและความยั่งยืน
2. การประชุมสุดยอดอาเซียน-สาธารณรัฐเกาหลี ครั้งที่ 3 อย่างไม่เป็นทางการในช่วงอาหารกลางวัน (Lunch Retreat) โดยจะแลกเปลี่ยนข้อคิดเห็นในประเด็นภูมิภาคและระหว่างประเทศที่อยู่ในความสนใจและมีความห่วงกังวลร่วมกัน
การประชุมผู้นำกรอบความร่วมมือลุ่มน้ำโขง-สาธารณรัฐเกาหลี ครั้งที่ 1 (1st Mekong-ROK Summit) เป็นความร่วมมือลุ่มน้ำโขงกับสาธารณรัฐเกาหลี (Mekong-ROK) โดยเป็นข้อริเริ่มของสาธารณรัฐเกาหลี ประกอบด้วยสมาชิก 6 ประเทศ คือ กัมพูชา สปป. ลาว เมียนมา เวียดนาม ไทย และสาธารณรัฐเกาหลี ในการประชุมดังกล่าวฯ มีวัตถุประสงค์เพื่อส่งเสริมความร่วมมือในด้านการเมือง เศรษฐกิจ สังคม และวัฒนธรรม โดยให้ความสำคัญกับความร่วมมือเพื่อพัฒนาลุ่มน้ำโขงอย่างยั่งยืน ทั้งนี้ นายกรัฐมนตรีจะเยี่ยมชมนิทรรศการความร่วมมือเรื่องความหลากหลายทางชีวภาพระหว่างประเทศสมาชิกลุ่มน้ำโขงกับสาธารณรัฐเกาหลี (Special Exhibition on Biodiversity Cooperation between Mekong Countries and Korea) ด้วย
ในโอกาสนี้ สาธารณรัฐเกาหลีได้จัดกิจกรรมคู่ขนานกับการประชุมดังกล่าวในลักษณะนิทรรศการ เพื่อนำเสนอแนวทางการพัฒนาด้านดิจิทัลและนวัตกรรมที่สำคัญ โดยนายกรัฐมนตรีจะเข้าร่วม จำนวน 5 กิจกรรม ได้แก่
1. โครงการ Busan Eco-Delta Smart City
2. การประชุม ASEAN-ROK CEO Summit
3. การประชุม 2019 ASEAN-ROK Culture Innovation Summit
4. งาน ASEAN-ROK Innovation Showcase 2019
5. การประชุม ASEAN-ROK Startup Summit
นอกจากนี้ นายกรัฐมนตรีจะพบหารือทวิภาคีกับ นายมุน-แชอิน ประธานาธิบดีสาธารณรัฐเกาหลี และร่วมเป็นสักขีพยานในการลงนามในบันทึกความตกลงระหว่างไทยกับสาธารณรัฐเกาหลี
สำหรับกำหนดการที่สำคัญของนายกรัฐมนตรีมีดังนี้
วันอาทิตย์ที่ 24 พฤศจิกายน 2562
เวลา 08.10 น. นายกรัฐมนตรีและคณะออกเดินทางจากท่าอากาศยานทหาร 2 (กองบิน 6) และจะเดินทางถึงท่าอากาศยานนานาชาติกิมเฮ นครปูซาน สาธารณรัฐเกาหลี เวลา 16.10 น. โดยเวลา 17.30 น. นายกรัฐมนตรีจะเข้าร่วมพิธีเปิดโครงการ Busan Eco-Delta Smart City จากนั้นเวลา 19.15 น. นายกรัฐมนตรีจะรับฟังการบรรยายสรุปเกี่ยวกับการประชุมสุดยอดอาเซียน-สาธารณรัฐเกาหลี สมัยพิเศษ ครั้งที่ 3 และการประชุมผู้นำกรอบความร่วมมือลุ่มน้ำโขง-สาธารณรัฐเกาหลี ครั้งที่ 1 และกิจกรรมที่เกี่ยวข้อง
วันจันทร์ที่ 25 พฤศจิกายน 2562
ในช่วงเช้า นายกรัฐมนตรีพบหารือทวิภาคีกับประธานาธิบดีแห่งสาธารณรัฐเกาหลี และร่วมเป็นสักขีพยานในการลงนามในบันทึกความตกลงระหว่างไทยกับสาธารณรัฐเกาหลี จากนั้นนายกรัฐมนตรีจะเข้าร่วมพิธีเปิดการประชุม ASEAN-ROK CEO Summit โดยนายกรัฐมนตรีจะกล่าวถ้อยแถลงแสดงความยินดี ทั้งนี้ นายกรัฐมนตรีจะเข้าร่วมการประชุม 2019 ASEAN-ROK Culture Innovation Summit ในช่วงบ่าย นายกรัฐมนตรีจะเยี่ยมชมนิทรรศการในงาน ASEAN-ROK Smart City Fair จากนั้นในช่วงค่ำ นายกรัฐมนตรีและภริยาจะเข้าร่วมงานเลี้ยงอาหารค่ำรับรอง ASEAN-ROK Welcoming Dinner
วันอังคารที่ 26 พฤศจิกายน 2562
ในช่วงเช้า นายกรัฐมนตรีเข้าร่วมการประชุมเต็มคณะ ASEAN-ROK Commemorative Summit จากนั้น นายกรัฐมนตรีจะร่วมกล่าวสุนทรพจน์ในการประชุม ASEAN-ROK Startup Summit และเยี่ยมชมงาน ASEAN-ROK Innovation Showcase 2019 โดยในช่วงเที่ยง นายกรัฐมนตรีจะเข้าร่วมการประชุมสุดยอดอาเซียน-สาธารณรัฐเกาหลี ครั้งที่ 3 อย่างไม่เป็นทางการในช่วงอาหารกลางวัน (Lunch Retreat) โดยช่วงบ่าย นายกรัฐมนตรีและประธานาธิบดีแห่งสาธารณรัฐเกาหลีจะแถลงข่าวร่วมผลการประชุม ASEAN-ROK Commemorative Summit ซึ่งในช่วงค่ำ นายกรัฐมนตรีและภริยาจะเข้าร่วมงานเลี้ยงอาหารค่ำ Mekong-ROK Welcoming Dinner
วันพุธที่ 27 พฤศจิกายน 2562
ในช่วงเช้า นายกรัฐมนตรีจะเข้าร่วมการประชุม Mekong-ROK Commemorative Summit และนายกรัฐมนตรีจะเยี่ยมชมนิทรรศการความร่วมมือเรื่องความหลากหลายทางชีวภาพระหว่างประเทศสมาชิกลุ่มน้ำโขงกับสาธารณรัฐเกาหลี (Special Exhibition on Biodiversity Cooperation between Mekong Countries and Korea) จากนั้น นายกรัฐมนตรีและประธานาธิบดีแห่งสาธารณรัฐเกาหลี แถลงข่าวร่วมผลการประชุม Mekong-ROK Commemorative Summit
หลังเสร็จสิ้นการประชุมฯ นายกรัฐมนตรีมีกำหนดการเดินทางจากท่าอากาศยานนานาชาติกิมเฮ นครปูซาน สาธารณรัฐเกาหลี เวลา 14.00 น.ในวันพุธที่ 27 พฤศจิกายน 2562 และจะเดินทางถึงท่าอากาศยานทหาร 2 (กองบิน 6) เวลา 18.30 น.
*********************

ที่มา : https://www.thaigov.go.th/news/contents/details/24742
