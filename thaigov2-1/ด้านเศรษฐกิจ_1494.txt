รัฐบาลไทย-ข่าวทำเนียบรัฐบาล-รมช.มนัญญา เยี่ยมกลุ่มเกษตรกรบ้านแสงวิมานจังหวัดนครศรีธรรมราช

วันจันทร์ที่ 17 กุมภาพันธ์ 2563
รมช.มนัญญา เยี่ยมกลุ่มเกษตรกรบ้านแสงวิมานจังหวัดนครศรีธรรมราช
รมช.มนัญญา เยี่ยมกลุ่มเกษตรกรบ้านแสงวิมานจังหวัดนครศรีธรรมราช ดันส้มโอทับทิมสยามส่งออกทั้งในและต่างประเทศ
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ และคณะ ลงพื้นที่ติดตามการดำเนินงานนโยบายกระทรวงเกษตรและสหกรณ์และตรวจเยี่ยมกลุ่มเกษตรกรบ้านแสงวิมาน ณ ตำบลคลองน้อย อำเภอปากพนัง จังหวัดนครศรีธรรมราช (วันที่ 14 กุมภาพันธ์ 2563)
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวว่า ตามที่นโยบายกระทรวงเกษตรและสหกรณ์ สนับสนุนและให้ความสำคัญในการขับเคลื่อนและพัฒนาสินค้าการเกษตรโดยใช้ระบบส่งเสริมการเกษตรแบบแปลงใหญ่  เพื่อให้ได้ผลผลิตตามมาตรฐาน  Good Agricultural Practice (GAP) ซึ่งเป็นผลผลิตที่ปลอดภัยและได้มาตรฐาน การผลิตส้มโอทับทิมสยาม ที่มีคุณภาพ ถือเป็นผลงานที่เกิดจากการบูรณาการของหน่วยงานภาครัฐและเอกชน โดยมีกรมส่งเสริมสหกรณ์ สำนักงานสหกรณ์จังหวัดนครศรีธรรมราช และกลุ่มเกษตรในพื้นที่ บริหารจัดการร่วมกันอย่างมีประสิทธิภาพ
" ในวันนี้จากการลงพื้นที่เห็นได้ชัดว่าผลิตภัณฑ์เกษตรอินทรีย์ เป็นสินค้าที่ได้คุณภาพ สามารถส่งออกและจัดจำหน่ายได้ทั้งในประเทศและต่างประเทศ แม้ว่าสถานการณ์การระบาดของไวรัสโคโรน่าจะส่งผลกระทบต่ออุตสาหกรรมการส่งออกผลไม้ ไปยังประเทศจีน จึงจำเป็นต้องเพิ่มช่องทางตลาดส่งออกไปยังประเทศอื่นๆ อย่างไรก็ตามความต้องการผลิตภัณฑ์ผลไม้อินทรีย์ภายในประเทศยังมีความต้องการสูง ซึ่งมีตลาดรองรับเพียงพอ สำหรับปัญหาน้ำเค็มที่ส่งผลกระทบต่อการปลูกพืชพรรณทางการเกษตรทางกระทรวงเกษตรฯ พร้อมหารือและนำปัญหาดังกล่าว เพื่อดำเนินการปรับปรุงแก้ไขร่วมกับหน่วยงานที่เกี่ยวข้องดำเนินการต่อไป " รมช.กล่าว
อนึ่งผลงานดีเด่นของกลุ่มเกษตรกรบ้านแสงวิมานตำบลคลองน้อย การดำเนินงานของกลุ่มฯ ได้น้อมนำหลักปรัชญาเศรษฐกิจพอเพียงตามพระราชดำรัสพระบาทสมเด็จพระปรมินทร มหาภูมิพลอดุลยเดช มาประยุกต์ใช้ในการดำเนินงานอย่างเป็นรูปธรรม และรับรางวัลชนะเลิศในโครงการขับเคลื่อนปรัชญาเศรษฐกิจพอเพียงในสหกรณ์และกลุ่มเกษตร ประจำปี พ.ศ.2561
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/26552
