รัฐบาลไทย-ข่าวทำเนียบรัฐบาล-รมช.ธรรมนัส เปิดงานตลาดเกษตรอินทรีย์ “หลาดใต้ไผ่เกาะสมุย”

วันอังคารที่ 21 มกราคม 2563
รมช.ธรรมนัส เปิดงานตลาดเกษตรอินทรีย์ “หลาดใต้ไผ่เกาะสมุย”
รมช.ธรรมนัส เปิดงานตลาดเกษตรอินทรีย์ “หลาดใต้ไผ่เกาะสมุย” ขับเคลื่อนเกษตรอินทรีย์ เปิดพื้นที่จำหน่ายผลผลิตเกษตร หวังให้ประชาชนบริโภคผลิตภัณฑ์เกษตรปลอดภัย
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงานตลาดเกษตรอินทรีย์ “หลาดใต้ไผ่เกาะสมุย” ณ ศูนย์เรียนรู้เกษตรอินทรีย์สมุยกรีนปาร์ค จ.สุราษฎร์ธานี ว่ากระทรวงเกษตรและสหกรณ์ มีนโยบาย “ประเทศไทยเป็นผู้นำเกษตรอินทรีย์ในภูมิภาคอาเซียนตามหลักปรัชญาเศรษฐกิจพอเพียง และเป็นที่ยอมรับในระดับสากล ภายในปี 2565” โดยมุ่งสู่เป้าหมาย เพิ่มพื้นที่เกษตรอินทรีย์เป็น1.3 ล้านไร่ เพิ่มจำนวนเกษตรกรเป็น 800,000 ราย ภายในปี 2565 ทั้งนี้ ให้ยึดการทำงานเชิงพื้นที่เป็นหลัก เพื่อขับเคลื่อนเกษตรอินทรีย์ให้ขยายตัวในเชิงพื้นที่เพิ่มขึ้น ประชาชนในประเทศได้บริโภคอาหารที่มีคุณภาพและมีความปลอดภัย
จังหวัดสุราษฎร์ธานีนั้น แบ่งออกเป็น 19 อำเภอ ประชากรส่วนใหญ่ประกอบอาชีพเกษตรกรรม เป็นครัวเรือนภาคเกษตร 148,367 ครัวเรือน มุ่งเน้นการพัฒนาคุณภาพสินค้าเกษตร โดยเฉพาะการยกระดับมาตรฐานสินค้าเกษตรสู่เกษตรอินทรีย์ เพื่อสร้างความเชื่อมั่นต่อผู้บริโภค และความรับผิดชอบต่อสังคม ภายใต้การรับรองมาตรฐาน GAP มาตรฐานเกษตรอินทรีย์ (Organic Thailand) และการรับรองแบบมีส่วนร่วม (PGS) สำหรับส่วนในพื้นที่อำเภอ
เกาะสมุย กลุ่มวิสาหกิจชุมชนเกษตรอินทรีย์ สมุยกรีนปาร์ค ได้จัดตั้งเป็นศูนย์เรียนรู้เกษตรอินทรีย์ PGS มีเกษตรกรจำนวน 15 ราย รวมกลุ่มทำเกษตรอินทรีย์ พื้นที่ 107 ไร่ พืชที่ปลูก ได้แก่ พืชผัก ผลไม้ โดยจำหน่ายที่ร้านของตนเอง
“กระทรวงเกษตรฯ ได้สนับสนุนให้จังหวัดสุราษฎร์ธานีได้เพิ่มช่องทางการตลาด ผ่านศูนย์ค้าส่ง Modern Trade และจัดกิจกรรมตลาดในการจำหน่ายสินค้าเกษตรอินทรีย์ให้แก่เกษตรกร จำนวน 4 แห่ง เพื่อสร้างโอกาสให้เกษตรกรเครือข่ายเกษตรอินทรีย์ PGS ได้แลกเปลี่ยนเรียนรู้องค์ความรู้เกี่ยวกับการผลิตเกษตรอินทรีย์ด้วยระบบการรองรับแบบมีส่วนร่วม การแปรรูป การตลาด และนำไปสู่การขยายผล เพื่อให้เจ้าหน้าที่ภาครัฐ เกษตรกร ผู้บริโภค และนักท่องเที่ยวได้มีความรู้ความเข้าใจเรื่องเกษตรอินทรีย์ ระบบการรับรองแบบมีส่วนร่วม PGS รวมทั้งสร้างความตระหนักเรื่องการผลิต การบริโภคผลผลิตจากเกษตรอินทรีย์” ร้อยเอก ธรรมนัส กล่าว
นางสาวเบญจพร ชาครานนท์ อธิบดีกรมพัฒนาที่ดิน กล่าวเพิ่มเติมว่า ตามนโยบายของกระทรวงเกษตรฯ ได้ให้สนับสนุนการขับเคลื่อนงานเกษตรอินทรีย์และสร้างเครือข่ายเกษตรอินทรีย์แบบมีส่วมร่วม PGS ทุกจังหวัดทั่วประเทศและให้จังหวัดสุราษฎร์ธานี เป็นจังหวัดต้นแบบของภาคใต้ ปัจจุบันเกษตรกรจังหวัดสุราษฎร์ธานี ผ่านมาตรฐานสินค้าเกษตร GAP ด้านพืชและด้านข้าว เกษตรกรรวม 1,580 ราย 2,679 แปลง พื้นที่ 15,817.37 ไร่ ด้านประมง เกษตรกร 581 ราย พื้นที่ 3,197 ไร่ และด้านปศุสัตว์จำนวน 363 ฟาร์ม มกษ. (Organic Thailand) จำนวนเกษตรกร 129 ราย พื้นที่966.12 ไร่ และการรับรอง PGS ทั้งหมด 13 กลุ่ม สมาชิก 171 ราย พื้นที่ 629 ไร่
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25953
