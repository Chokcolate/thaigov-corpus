รัฐบาลไทย-ข่าวทำเนียบรัฐบาล-หารือเอกอัครราชทูต

วันพฤหัสบดีที่ 12 ธันวาคม 2562
หารือเอกอัครราชทูต
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ให้การต้อนรับและหารือกับนายเมอีร์ ชโลโม (H.E. Mr. Meir Shlomo) เอกอัครราชทูตรัฐอิสราเอลประจำประเทศไทย และนางสุจิตรา ทุไร (H.E. Mrs. Suchitra Durai) เอกอัครราชทูตสาธารณรัฐอินเดียประจำประเทศไทย
เมื่อวันจันทร์ที่ 9 ธันวาคม 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ให้การต้อนรับและหารือกับนายเมอีร์ ชโลโม (H.E. Mr. Meir Shlomo) เอกอัครราชทูตรัฐอิสราเอลประจำประเทศไทย และนางสุจิตรา ทุไร (H.E. Mrs. Suchitra Durai) เอกอัครราชทูตสาธารณรัฐอินเดียประจำประเทศไทย โดยมีนางปัทมา วีระวานิช รองเลขาธิการคณะกรรมการการอาชีวศึกษา และผู้แทนจากหน่วยงานที่เกี่ยวข้อง เข้าร่วมหารือ ณ ห้องดำรงราชานุภาพ กระทรวงศึกษาธิการ
- หารือกับเอกอัครราชทูตรัฐอิสราเอลประจำประเทศไทย
รมว.ศึกษาธิการ กล่าวว่า ประเทศไทยและอิสราเอลมีความร่วมมือด้านการศึกษามาอย่างยาวนาน โดยเฉพาะอย่างยิ่งความร่วมมือด้านการเรียนการสอน Smart Farming ซึ่งปัจจุบันมีนักเรียนไทยเดินทางไปศึกษาต่อและแลกเปลี่ยนเรียนรู้ที่อิสราเอลจำนวนหนึ่ง โดยนักเรียนเหล่านี้ได้นำองค์ความรู้เกี่ยวกับการบริหารจัดการด้านการเกษตร กลับมาประยุกต์ใช้ในประเทศไทย กระทรวงศึกษาธิการจึงต้องการขยายผลความร่วมมือดังกล่าวให้มากยิ่งขึ้น รวมถึงขอความร่วมมืออิสราเอลในการส่งผู้เชี่ยวชาญด้านดิจิทัลและเทคโนโลยี มาช่วยฝึกอบรมให้กับบุคลากรและนักเรียนนักศึกษาไทย นอกจากนี้ กระทรวงศึกษาธิการจะพิจารณารายละเอียดเกี่ยวกับการจัดหาแหล่งทุน เพื่อให้เด็กที่ไปแลกเปลี่ยนประสบการณ์ต่างประเทศ ได้มีโอกาสต่อยอดและขยายผลสิ่งที่ได้เรียนรู้มา เพื่อนำความรู้มาพัฒนาประเทศต่อไป
เอกอัครราชทูตรัฐอิสราเอลประจำประเทศไทย กล่าวว่า ปัจจุบันอิสราเอลและประเทศไทยมีความร่วมมือด้านการศึกษาในหลายด้าน ทั้งการแลกเปลี่ยนด้านการเรียนการสอน Smart Farming และการพัฒนางานวิจัย ซึ่งสอดคล้องกับการพัฒนาประเทศตามนโยบายประเทศไทย 4.0 โดยอิสราเอลพร้อมให้ความร่วมมือและสานต่อการทำงานกับสถานศึกษาไทยในทุกระดับ รวมถึงยินดีแบ่งปันทรัพยากรด้านต่าง ๆ ร่วมกันอย่างต่อเนื่อง
- หารือกับเอกอัครราชทูตสาธารณรัฐอินเดียประจำประเทศไทย
รมว.ศึกษาธิการ กล่าวว่า ประเทศไทยและอินเดียมีความร่วมมือด้านการศึกษามาอย่างต่อเนื่อง โดยอินเดียมีบุคลากรและผู้เชี่ยวชาญด้านดิจิทัลและเทคโนโลยี ที่มีประสบการณ์เกี่ยวกับนวัตกรรมการเรียนการสอนสมัยใหม่ ทั้งยังส่งบุคลากรมาช่วยสนับสนุนการเรียนการสอนอาชีวศึกษาในประเทศไทย ซึ่งสอดคล้องกับความร่วมมือการดำเนินงานของศูนย์ความเป็นเลิศอาชีวศึกษา (Excellent Center) ที่กำลังจะจัดตั้งขึ้นให้ครอบคลุมทุกภูมิภาคของประเทศด้วย
เอกอัครราชทูตสาธารณรัฐอินเดียประจำประเทศไทย กล่าวว่า ประเทศไทยและอินเดียมีความสัมพันธ์อันดีต่อกันมาอย่างยาวนาน ทั้งในระดับรัฐบาลและหน่วยงานต่าง ๆ สำหรับความร่วมมือด้านการศึกษาดำเนินงาน ภายใต้การลงนามในบันทึกความเข้าใจว่าด้วยความร่วมมือด้านการศึกษาไทย – อินเดีย ซึ่งได้มีการจัดประชุมคณะทำงานร่วมด้านการศึกษา (Joint Working Group Meeting) มาแล้ว 2 ครั้ง นอกจากนี้ ยังได้มีการจัดตั้ง India Study Center ในสถาบันอุดมศึกษาของไทยหลายแห่ง อาทิ จุฬาลงกรณ์มหาวิทยาลัย มหาวิทยาลัยธรรมศาสตร์ เป็นต้น รวมถึงได้มอบทุนให้นักเรียนนักศึกษาไทยไปศึกษาต่อที่อินเดียเป็นประจำทุกปี ทั้งนี้ สถานเอกอัครราชทูตอินเดียฯ ยินดีให้ความร่วมมือสนับสนุนการแลกเปลี่ยนบุคลากรและองค์ความรู้ด้านต่าง ๆ ร่วมกับประเทศไทย อาทิ การเรียนการสอนด้านดิจิทัลและเทคโนโลยี, การเกษตร, การเงินและการธนาคาร, ปัญญาประดิษฐ์ (Artificial Intelligence), Robotics เป็นต้น
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/25187
