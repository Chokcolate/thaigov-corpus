รัฐบาลไทย-ข่าวทำเนียบรัฐบาล-กองทุนยุติธรรม เตรียมพัฒนาสู่องค์กรที่ทันสมัยด้านดิจิทัล

วันพุธที่ 9 ตุลาคม 2562
กองทุนยุติธรรม เตรียมพัฒนาสู่องค์กรที่ทันสมัยด้านดิจิทัล
นางสาวรวิวรรณ์ ศรีวนาภิรมย์ ผู้ช่วยปลัดกระทรวงยุติธรรม เป็นประธานเปิดการประชุมเชิงปฎิบัติการ (ร่าง) แผนปฎิบัติการดิจิทัลกองทุนยุติธรรม
ในวันจันทร์ที่ ๗ ตุลาคม ๒๕๖๒ เวลา ๐๙.๓๐ น. นางสาวรวิวรรณ์ ศรีวนาภิรมย์ ผู้ช่วยปลัดกระทรวงยุติธรรม เป็นประธานเปิดการประชุมเชิงปฎิบัติการ (ร่าง) แผนปฎิบัติการดิจิทัลกองทุนยุติธรรม ณ ห้องสัมมนา ชั้น ๘ โรงแรมนารา เขตหลักสี่ กรุงเทพฯ โดยมีนายมนินธ์ สุทธิวัฒนานิติ ผู้อำนวยการสำนักงานกองทุนยุติธรรม พร้อมด้วยเจ้าหน้าที่สำนักงานกองทุนยุติธรรม และเจ้าหน้าที่ที่เกี่ยวข้องจากสำนักงานปลัดกระทรวงยุติธรรม กรมคุ้มครองสิทธิและเสรีภาพ สำนักงานยุติธรรมจังหวัดนนทบุรี และจังหวัดปทุมธานี เข้าร่วมฯ
ในโอกาสนี้ ผู้ช่วยปลัดกระทรวงยุติธรรม กล่าวว่า การประชุมดังกล่าวถือว่ามีความสำคัญเป็นอย่างยิ่ง เพราะจะเป็นกรอบแนวทางและเป้าหมายในการพัฒนาเทคโนโลยีสารสนเทศของสำนักงานกองทุนยุติธรรมแบบบูรณาการ และพัฒนาให้กองทุนยุติธรรมเป็นองค์กรที่ทันสมัยในด้านเทคโนโลยีสารสนเทศ ตลอดจนการให้บริการทางอิเล็กทรอนิกส์ต่าง ๆ ซึ่งจะทำให้เกิดประโยชน์สูงสูดแก่ประเทศชาติ พร้อมกับขอบคุณเจ้าหน้าที่ทุกฝ่ายที่ได้ดำเนินการให้มีการจัดประชุมเชิงปฎิบัติการในครั้งนี้ เพื่อแลกเปลี่ยนข้อคิดเห็นและข้อเสนอแนะ ซึ่งจะเป็นประโยชน์อย่างยิ่งต่อการจัดทำแผนปฏิบัติการดิจิทัลกองทุนยุติธรรม เพื่อให้กองทุนยุติธรรมมีการบริหารจัดการงานด้านเทคโนโลยีสารสนเทศที่มีประสิทธิภาพ และสามารถนำแนวทางดังกล่าวไปประยุกต์ใช้งานเพื่อเกิดประโยชน์ต่อองค์กรต่อไป

ที่มา : https://www.thaigov.go.th/news/contents/details/23714
