รัฐบาลไทย-ข่าวทำเนียบรัฐบาล- รมต. นร. นายเทวัญ เดินหน้าตรวจสอบฌาปนสถานวัดดังใน กทม. หวังเป็นหนึ่งมาตรการลดมลพิษทางอากาศ พร้อมแจกหน้ากากอนามัยแก่ประชาชนและนักท่องเที่ยว

วันจันทร์ที่ 27 มกราคม 2563
รมต. นร. นายเทวัญ เดินหน้าตรวจสอบฌาปนสถานวัดดังใน กทม. หวังเป็นหนึ่งมาตรการลดมลพิษทางอากาศ พร้อมแจกหน้ากากอนามัยแก่ประชาชนและนักท่องเที่ยว
วันนี้ (27 มกราคม 2563) นายเทวัญ ลิปตพัลลภ รัฐมนตรีประจำสำนักนายกรัฐมนตรี นำคณะผู้บริหารและเจ้าหน้าที่สำนักงานพระพุทธศาสนาแห่งชาติ ลงพื้นที่ตรวจสอบเตาเผาสำหรับประกอบพิธีฌาปนกิจ หรือ เมรุ ณ วัดระฆังโฆสิตารามวรมหาวิหาร และวัดอรุณราชวรารามราชวรมหาวิหาร
การลงพื้นที่ครั้งนี้ เป็นผลมาจากการสำรวจพบว่าประเทศไทยได้รับผลกระทบทางอากาศจากละอองฝุ่น PM 2.5 รัฐมนตรีประจำสำนักนายกรัฐมนตรีจึงได้กำชับให้สำนักงานพระพุทธศาสนาแห่งชาติตรวจสอบการปล่อยฝุ่นควันจากฌาปนสถานต่างๆ  ซึ่งอาจส่งผลกระทบต่อสิ่งแวดล้อม โดยเฉพาะในพื้นที่ชุมชน โดยเริ่มจากวัดที่ประชาชนและนักท่องเที่ยวนิยมเดินทางเข้าชม และใกล้แหล่งชุมชน คือ วัดระฆังโฆสิตารามวรมหาวิหาร และวัดอรุณราชวรารามราชวรมหาวิหาร
จากการตรวจสอบทั้งสองวัดพบว่าได้ใช้เมรุเผาศพแบบไร้มลภาวะ และมีระบบการจัดการที่ดี  ควันที่ออกมาเป็นส่วนน้อยและไม่เป็นอันตรายต่อพื้นที่ชุมชน อีกทั้งยังมีการตรวจสอบและซ่อมบำรุงเป็นประจำ โดยกรมอนามัยและกรมควบคุมมลพิษ รัฐมนตรีประจำสำนักนายกรัฐมนตรีจึงกำชับทางวัดให้ควบคุมอย่างต่อเนื่อง และขอความร่วมมือประชาชนให้เลือกใช้วัสดุที่ไม่เป็นมลพิษสำหรับการฌาปนกิจ
โอกาสนี้ รัฐมนตรีประจำสำนักนายกรัฐมนตรี ได้แจกหน้ากากอนามัยให้ประชาชนและนักท่องเที่ยว พร้อมขอความร่วมทางวัดให้ช่วยประชาสัมพันธ์และรณรงค์การใช้หน้ากากอนามัย โดยจะประสานไปทางกรมอนามัยเพื่อขอรับหน้ากากอนามัยเพิ่มเติมและแจกจ่ายไปยังวัดต่างๆ ที่มีปริมาณนักท่องเที่ยวมาก
.................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26080
