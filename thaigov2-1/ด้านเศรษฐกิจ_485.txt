รัฐบาลไทย-ข่าวทำเนียบรัฐบาล-ประชาชนแห่ลงทะเบียนชิม ช้อป ใช้ อย่างล้นหลาม

วันจันทร์ที่ 23 กันยายน 2562
ประชาชนแห่ลงทะเบียนชิม ช้อป ใช้ อย่างล้นหลาม
จากที่รัฐบาลเปิดให้ประชาชนลงทะเบียนมาตรการส่งเสริมการท่องเที่ยวในประเทศ ชิม ช้อป ใช้ ในวันแรกตั้งแต่เที่ยงคืนของวันที่ 23 กันยายน2562 ที่ผ่านมานั้น
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า จากที่รัฐบาลเปิดให้ประชาชนลงทะเบียนมาตรการส่งเสริมการท่องเที่ยวในประเทศ ชิม ช้อป ใช้ ในวันแรกตั้งแต่เที่ยงคืนของวันที่ 23 กันยายน2562 ที่ผ่านมานั้น ธนาคารขอขอบคุณประชาชนที่ให้ความสนใจอย่างล้นหลาม เกินความคาดหมายและขอยืนยันว่า ระบบไม่ได้ล่มแต่เนื่องจาก มีคนเข้ามาลงทะเบียนพร้อมกันจำนวนมาก ทำให้ระบบหน่วงเป็นช่วงๆ จึงอาจต้องใช้เวลาในการรอลงทะเบียน ซึ่งเป็นเรื่องปกติของระบบคอมพิวเตอร์ ที่มีการใช้งานจำนวนมากๆ ในเวลาเดียวกัน ที่สำคัญระบบของธนาคารต้องใช้ความละเอียดรอบคอบ เนื่องจากการลงทะเบียนในครั้งนี้ จะมีการโอนเงินให้กับประชาชน ดังนั้นจึงให้เกิดความผิดพลาดไม่ได้ อีกทั้งธนาคารคำนึงถึงเรื่องความมั่นนคง ปลอดภัยสูงสุด รวมถึงความถูกต้อง เป็นธรรม โปร่งใสและตรวจสอบได้ โดย ณ เวลา 13.15น.ของวันที่ 23 กันยายน 2562 มีคนลงทะเบียนสำเร็จแล้ว จำนวนกว่า 9.3 แสนคน
ธนาคารได้มีการเฝ้าระวังการลงทะเบียนตลอดเวลา ทันทีที่ทราบว่าประชาชนไม่ได้รับความสะดวกในการเข้าลงทะเบียนและเกิดความล่าช้านั้น ธนาคารเร่งขยาย Bandwidth ของช่องทางลงทะเบียนเพิ่มอีก 100% และปรับปรุงประสิทธิภาพของ  Website  เพื่อให้เกิดความรวดเร็วโดยทันที รวมทั้งมีความปลอดภัยและสามารถตรวจสอบได้และยังคงมีความมั่นใจในเรื่องข้อมูลส่วนบุคคล (Data Privacy) จากกรณีที่หน้าจอแจ้งว่า ลงทะเบียนครบ 1 ล้านสิทธิ์หลังเปิดให้ลงทะเบียนเพียง 6 นาที ธนาคารทราบถึงสาเหตุของเรื่องดังกล่าวแล้ว ซึ่งเกิดจากการเรียนรู้ของระบบประมวลผลแสดงค่าอัตโนมัติผิดพลาด ซึ่งธนาคารได้ดำเนินการปรับปรุงแก้ไขในทันทีเป็นที่เรียบร้อยแล้ว
นายผยง ศรีวณิช กล่าวในตอนท้ายว่า มาตรการดังกล่าวกำหนดให้ประชาชนสามารถลงทะเบียนเพื่อรับสิทธิ์จำนวน 10 ล้านคน โดยให้ลงทะเบียนได้วันละ 1 ล้านคน ดังนั้นประชาชนสามารถทยอยลงทะเบียนได้ทุกวันที่ www.ชิมช้อปใช้.com

ที่มา : https://www.thaigov.go.th/news/contents/details/23340
