รัฐบาลไทย-ข่าวทำเนียบรัฐบาล-รมว.ยุติธรรม เปิดมหกรรมขายทอดตลาดทรัพย์สินคดียาเสพติดพร้อมกันทั่วประเทศ กว่า 800 รายการ มูลค่ารวมกว่า ๓๐ ล้านบาท

วันอังคารที่ 4 กุมภาพันธ์ 2563
รมว.ยุติธรรม เปิดมหกรรมขายทอดตลาดทรัพย์สินคดียาเสพติดพร้อมกันทั่วประเทศ กว่า 800 รายการ มูลค่ารวมกว่า ๓๐ ล้านบาท
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงานมหกรรมขายทอดตลาดทรัพย์สินคดียาเสพติดทั่วประเทศ จำนวนกว่า ๘๐๐ รายการ มูลค่ารวมประมาณกว่า ๓๐ ล้านบาท
ในวันจันทร์ที่ ๓ กุมภาพันธ์ ๒๕๖๓ เวลา ๑๐.๐๐ น. ณ สำนักงาน ป.ป.ส. ถนนดินแดง กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงานมหกรรมขายทอดตลาดทรัพย์สินคดียาเสพติดทั่วประเทศ จำนวนกว่า ๘๐๐ รายการ มูลค่ารวมประมาณกว่า ๓๐ ล้านบาท ประกอบด้วย ทองรูปพรรณ เครื่องประดับ ยานพาหนะ เครื่องใช้ไฟฟ้า โทรศัพท์มือถือ และอาวุธปืน จัดโดย สำนักงาน ป.ป.ส. ร่วมกับกรมบังคับคดี สำหรับการขายทอดตลาดทรัพย์สินคดียาเสพติดทั่วประเทศในส่วนกลาง ณ สำนักงาน ป.ป.ส. (ดินแดง) และส่วนภูมิภาค ณ ที่ตั้งสำนักงาน ปปส. ภาค ๑, ภาค ๓ - ๘ และที่เก็บรักษาทรัพย์สินของสำนักงาน ป.ป.ส. ภาค ๒ และ ภาค ๙ โดยมี นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม รองศาสตราจารย์ ดร.วีริศ อัมระปาล ที่ปรึกษารัฐมนตรีว่าการกระทรวงยุติธรรม (ด้านวิชาการ) นางอรัญญา ทองน้ำตะโก อธิบดีกรมบังคับคดี และนายนิยม เติมศรีสุข เลขาธิการ ป.ป.ส. เข้าร่วมงาน
รัฐมนตรีว่าการกระทรวงยุติธรรม กล่าวว่า การขายทอดตลาดทรัพย์สินคดียาเสพติดเป็นมาตรการปราบปรามและบังคับใช้กฎหมาย เพื่อลดความเดือดร้อนของพี่น้องประชาชน เป็นไปตามตามนโยบายเร่งด่วนของพลเอก ประยุทธ์ จันทร์โอชา นายกรัฐมนตรี และนายสมศักดิ์ เทพสุทิน รัฐมนตรีว่าการกระทรวงยุติธรรม ซึ่งหนึ่งในการดำเนินงานที่สำคัญ คือ การดำเนินการต่อทรัพย์สินของนักค้ายาเสพติด โดยมีพระราชบัญญัติมาตรการในการปราบปรามผู้กระทำความผิดเกี่ยวกับคดียาเสพติด พ.ศ. ๒๕๓๔ เป็นเครื่องมือหลักในการจัดการกับทรัพย์สินของนักค้ายาเสพติดและกลุ่มผู้มีอิทธิพลที่เกี่ยวข้องกับยาเสพติด เพื่อเป็นการตัดวงจรทางการเงิน โดยทรัพย์สินที่นำมาขายทอดตลาดเป็นการรวบรวมจากการยึดอายัดทรัพย์สินจากหลายๆ คดี ซึ่งภายหลังจากคดีเข้าสู่กระบวนการตรวจสอบทรัพย์สิน โดยคณะกรรมการตรวจสอบทรัพย์สินแล้ว คดีจะเข้าสู่กระบวนการไต่สวนของศาล เพื่อมีคำสั่งริบทรัพย์สินตกเป็นของกองทุนป้องกันและปราบปรามยาเสพติดต่อไป นอกจากนี้ ยังมีกระบวนการตามกฎหมายเกี่ยวกับการบังคับโทษปรับคดียาเสพติดตามพระราชบัญญัติวิธีพิจารณาคดียาเสพติด พ.ศ.๒๕๕๐ ในอันที่จะลงโทษทางด้านทรัพย์สินกับนักค้ายาเสพติดอีกมาตรการหนึ่งด้วย
โดยการขายทอดตลาดเป็นการดำเนินการบริหารจัดการทรัพย์สินให้เป็นไปตามที่กฎหมายและระเบียบกำหนดอย่างมีประสิทธิภาพ เงินที่ได้จะนำเข้ากองทุนป้องกันและปราบปรามยาเสพติด เพื่อนำมาใช้ในการสนับสนุนงบประมาณในการป้องกันและปราบปรามยาเสพติด และถือเป็นการลดภาระค่าใช้จ่ายให้กับรัฐบาล โดยข้อมูลนับตั้งแต่มีการประกาศใช้ในปี ๒๕๓๕ มีการยึดอายัดทรัพย์สินไปแล้ว จำนวน ๔๒,๒๗๔ คดี มูลค่าของทรัพย์สินที่ยึด หรืออายัด ๒๕,๐๑๕ ล้านบาท โดยตั้งแต่ปี ๒๕๕๒ - ๒๕๖๒ ทรัพย์สินที่ขายทอดตลาดและตกเป็นของกองทุนฯ จำนวน ๒,๑๐๕,๐๗๘,๒๖๐ บาท ซึ่งนำมาใช้เพื่อประโยชน์ในการแก้ไขปัญหายาเสพติด ๔ ด้าน คือ ๑. ด้านป้องกัน ๒. ด้านปราบปราม ๓. ด้านบำบัดฟื้นฟู และ ๔. ด้านบุคลากร รวมถึงช่วยเหลือเจ้าหน้าที่ที่ได้รับบาดเจ็บ หรือเสียชีวิตจากการปฏิบัติหน้าที่ปราบปรามยาเสพติด ตลอดจนเป็นเงินสินบนรางวัลให้แก่ผู้แจ้งเบาะแสเกี่ยวกับข้อมูลทรัพย์สินของกลุ่มนักค้ายาเสพติด และเจ้าหน้าที่ผู้มีส่วนเกี่ยวข้องในการดำเนินคดีนั้นๆ ต่อไป
ทั้งนี้ มหกรรมขายทอดตลาดทรัพย์สินคดียาเสพติดฯ ในครั้งต่อไป ซึ่งเป็นการขายทอดตลาด นัดที่ ๒ กำหนดจัดขึ้นในวันที่ ๒๔ กุมภาพันธ์ ๒๕๖๓ นัดที่ ๓ ในวันที่ ๑๖ มีนาคม ๒๕๖๓ และนัดที่ ๔ ในวันที่ ๓ เมษายน ๒๕๖๓ โดยทุกนัดกำหนดขายทอดตลาดในส่วนกลางพื้นที่กรุงเทพมหานคร ณ สำนักงาน ป.ป.ส. และในส่วนภูมิภาค ณ สำนักงาน ป.ป.ส. ภาค ๑ - ๙

ที่มา : https://www.thaigov.go.th/news/contents/details/26283
