รัฐบาลไทย-ข่าวทำเนียบรัฐบาล-ที่ปรึกษา รมว.แรงงาน เปิดโครงการอาสาสมัครแรงงานต้านภัยยาเสพติด ปี 2563 พร้อมเยี่ยมผู้ประกันตน ณ รพ.กาฬสินธุ์

วันพฤหัสบดีที่ 26 ธันวาคม 2562
ที่ปรึกษา รมว.แรงงาน เปิดโครงการอาสาสมัครแรงงานต้านภัยยาเสพติด ปี 2563 พร้อมเยี่ยมผู้ประกันตน ณ รพ.กาฬสินธุ์
ที่ปรึกษา รมว.แรงงาน เปิดโครงการอาสาสมัครแรงงานต้านภัยยาเสพติด ปี 2563 พร้อมเยี่ยมผู้ประกันตน ณ รพ.กาฬสินธุ์
วันที่ 26 ธันวาคม 2562 เวลา 10.00 น. รศ.ดร. จักษ์  พันธ์ชูเพชร ที่ปรึกษารัฐมนตรีว่าการกระทรวงแรงงาน เป็นประธานเปิดโครงการอาสาสมัครแรงงานต้านภัยยาเสพติด ประจำปีงบประมาณ พ.ศ. 2563 บูรณาการร่วมกับโครงการเสริมสร้างศักยภาพเครือข่ายอาสาสมัครแรงงานเพื่อบูรณาการภารกิจกระทรวงแรงงาน ประจำปีงบประมาณ พ.ศ. 2563 ณ โครงการส่งน้ำและบำรุงรักษาลำปาว ตำบลลำคลอง อำเภอเมือง จังหวัดกาฬสินธุ์
โครงการฯ ดังกล่าว มีวัตถุประสงค์เพื่อรณรงค์สร้างจิตสำนึกแก่สถานประกอบการที่มีลูกจ้างต่ำกว่า 10 คน ให้ตระหนักในปัญหาของยาเสพติด พร้อมร่วมมือป้องกันและแก้ไขปัญหายาเสพติด สร้างภูมิคุ้มกันและป้องกันยาเสพติดในกลุ่มแรงงานซึ่งอยู่ในสถานประกอบการที่มีลูกจ้างต่ำกว่า 10 คน รวมถึงเสริมสร้างความรู้ด้านแรงงานอันจะเป็นประโยชน์ต่อการปฏิบัติภารกิจประสานการให้บริการด้านแรงงานให้แก่เครือข่ายอาสาสมัครแรงงาน อันก่อให้เกิดการบูรณาการระหว่างหน่วยงานสังกัดกระทรวงแรงงานกับเครือข่ายอาสาสมัครแรงงาน โดยมีกลุ่มเป้าหมายในการดำเนินการ ได้แก่ อาสาสมัครแรงงานระดับตำบล จำนวน 135 คน และเจ้าหน้าที่พี่เลี้ยงอาสาสมัครแรงงานจากหน่วยงานสังกัดกระทรวงแรงงานในจังหวัดกาฬสินธุ์ จำนวน 15 คน รวมจำนวนทั้งสิ้น 150 คน สำหรับการจัดโครงการดังกล่าวได้รับการจัดสรรงบประมาณจากสำนักงานปลัดกระทรวงแรงงาน เพื่อให้ดำเนินการจัดองค์ความรู้ด้านการป้องกัน แก้ไข และเฝ้าระวังปัญหายาเสพติด รวมทั้งเพื่อรองรับนโยบายรัฐบาลและนโยบายกระทรวงแรงงานที่ให้ความสำคัญในการส่งเสริมให้ผู้ประกอบการและผู้ใช้แรงงานได้เข้ามามีส่วนร่วมในการดำเนินกิจกรรมเพื่อป้องกันและแก้ไขปัญหายาเสพติดร่วมกัน รวมถึงการพัฒนาศักยภาพอาสาสมัครแรงงานให้ได้รับความรู้และนำไปเผยแพร่ประชาสัมพันธ์ให้ประชาชนได้ช่วยป้องกันและแก้ไขปัญหายาเสพติดและแก้ไขปัญหาด้านแรงงานในพื้นที่ให้มีประสิทธิภาพมากยิ่งขึ้น
สำหรับข้อมูลสถานประกอบการในจังหวัดกาฬสินธุ์ มีจำนวนทั้งสิ้น 2,542 แห่ง ส่วนใหญ่เป็นสถานประกอบการขนาดเล็กที่มีลูกจ้างต่ำกว่า 10 คน จำนวน 254 แห่ง (คิดเป็นร้อยละ 85.13)
จากนั้น เวลา 13.30 น. รศ.ดร. จักษ์  พันธ์ชูเพชร ที่ปรึกษารัฐมนตรีว่าการกระทรวงแรงงานและคณะ ได้เดินทางไปเยี่ยมและมอบสิ่งของแก่ผู้ประกันตนที่เจ็บป่วย จำนวน 3 ราย ณ โรงพยาบาลกาฬสินธุ์ อำเภอเมือง จังหวัดกาฬสินธุ์
--------------------------------

ที่มา : https://www.thaigov.go.th/news/contents/details/25496
