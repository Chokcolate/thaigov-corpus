รัฐบาลไทย-ข่าวทำเนียบรัฐบาล-นายกรัฐมนตรีย้ำ รัฐบาลมีมาตรการที่เหมาะสมในการช่วยเหลือผู้ประสบอุทกภัย กำชับเร่งจ่ายเงินเยียวยาให้เร็วที่สุดภายในสิ้นเดือนนี้

วันศุกร์ที่ 11 ตุลาคม 2562
นายกรัฐมนตรีย้ำ รัฐบาลมีมาตรการที่เหมาะสมในการช่วยเหลือผู้ประสบอุทกภัย กำชับเร่งจ่ายเงินเยียวยาให้เร็วที่สุดภายในสิ้นเดือนนี้
นายกรัฐมนตรี ลงพื้นที่จังหวัดอุบลราชธานี ติดตามการฟื้นฟูเยียวยา ซ่อมแซมบ้านเรือน และสถานที่สาธารณประโยชน์  โดยย้ำรัฐบาลมีมาตรการที่เหมาะสมในการช่วยเหลือผู้ประสบอุทกภัย กำชับเร่งจ่ายเงินเยียวยาให้เร็วที่สุดภายในสิ้นเดือนนี้
วันนี้ (11 ตุลาคม 2562) เวลา  14.00 น. ณ ศาลาประชาวาริน ตำบลวารินชำราบ  อำเภอวารินชำราบ จังหวัดอุบลราชธานี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะลงพื้นที่จังหวัดอุบลราชธานี  เพื่อติดตามการดำเนินการฟื้นฟู เยียวยา รวมถึงการซ่อมแซมบ้านเรือนและสถานที่สาธารณประโยชน์ พร้อมเยี่ยมให้กำลังใจผู้ประสบอุทกภัยในพื้นที่
สำหรับสถานการณ์น้ำล่าสุด แม่น้ำมูลได้กลับเข้าสู่ระดับตลิ่ง  ลดต่ำกว่าตลิ่ง 4.14 เมตร ตั้งแต่วันที่ 3 ตุลาคม 2562 ที่ผ่านมา ทั้งนี้ จังหวัดได้เร่งระดมทุกภาคส่วน รวมถึงจิตอาสาช่วยกันฟื้นฟูเพื่อให้สถานการณ์คลี่คลายกลับเข้าสู่สภาวะปกติ  โดยได้จัดกิจกรรม Kick off ปฏิบัติการสูบน้ำออกจากพื้นที่ท่วมขัง ทำความสะอาด เก็บกวาดขยะและตรวจสอบความเสียหาย รวมทั้งแก้ไขปัญหาน้ำเสียอย่างต่อเนื่อง  ซึ่งจังหวัดได้ดำเนินการสำรวจความเสียหายบ้านเรือนพบว่า มีบ้านเรือนได้รับความเสียหาย จำนวน 20,675 ครัวเรือน ได้รับดูแลตามหลักเกณฑ์และเงื่อนไขการจ่ายเงินช่วยเหลือฯ ครัวเรือนละ 5,000 บาท และอยู่ในระหว่างสำรวจเพิ่มเติมบ้านเรือนที่เสียหาย จำนวน 16,245 หลัง แบ่งออกเป็นเสียหายทั้งหลัง จำนวน 3 หลัง เสียหายมาก จำนวน 7,567 หลัง เสียหายน้อย จำนวน 8,675 หลัง ซึ่งได้ซ่อมแซมแล้ว จำนวน 2,002 หลัง
โอกาสนี้ นายกรัฐมนตรีพบปะและกล่าวให้กำลังใจผู้ประสบอุทกภัยตอนหนึ่งว่า นายกรัฐมนตรีมีแต่กำลังใจมามอบให้ และขอส่งกำลังใจให้แก่ผู้ประสบอุทกภัยทั้ง 32 จังหวัดด้วย และประเทศญี่ปุ่นที่ คาดการณ์จะประสบภัยพายุในช่วงวันที่ 12-14 ตุลาคม นี้  ตลอดระยะเวลาที่ผ่านมา รัฐบาลได้ติดตามสถานการณ์ผู้ประสบอุทกภัยพร้อมทั้งเสริมมาตรการที่เหมาะสมในการช่วยเหลือประชาชน โดยเฉพาะเรื่องงบประมาณ โดยได้มีการอนุมัติงบประมาณเพื่อช่วยเหลือเยียวยาประชาชนผ่านมาตรการต่างๆ และเร่งการเบิกจ่ายเงินเยียวยาให้เร็วที่สุด หากเป็นไปได้ขอให้แล้วเสร็จภายในสิ้นเดือนนี้  นายกรัฐมนตรียังขอประชาชนให้เชื่อมั่นว่า รัฐบาลจะไม่ทิ้งใครไว้ข้างหลัง หากต้องการความช่วยเหลือเพิ่มเติมให้แจ้งกับส่วนท้องถิ่นและผู้ว่าราชการจังหวัดได้เลย  เพียงให้ประชาชนมีความเข้มแข็งมีกำลังใจที่ดีในการต่อสู้กับอุทกภัย
นายกรัฐมนตรีกล่าวฝากไปยังนักการเมือง ให้ช่วยกันแก้ไขปัญหาประชาชน ร่วมมือกันเพื่อให้ประเทศเดินไปข้างหน้า โดยรัฐบาลมีหน้าที่ดูแลประชาชนทั้งประเทศให้มีความกินดีอยู่ดี กำลังศึกษาแนวทางของจีนในการเพิ่มรายได้ประชาชน ทั้งนี้ ขอให้ประชาชนร่วมมือกันทำในสิ่งที่ดีงามเกิดประโยชน์ต่อตนเอง ครอบครัว และประเทศชาติ มีความรับผิดชอบ จิตสำนึก ความรักชาติ และอย่าลืมหน้าที่ทุกคนต้องร่วมมือกันสร้างชาติให้แข็งแรงและมั่นคง
----------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23775
