รัฐบาลไทย-ข่าวทำเนียบรัฐบาล- คกก.สหภาพมิตซูบิชิ เข้าพบ อธิบดีกสร. ร่วมสร้างระบบทวิภาคีนายจ้างลูกจ้าง

วันพฤหัสบดีที่ 15 สิงหาคม 2562
คกก.สหภาพมิตซูบิชิ เข้าพบ อธิบดีกสร. ร่วมสร้างระบบทวิภาคีนายจ้างลูกจ้าง
อธิบดีกรมสวัสดิการและคุ้มครองแรงงาน ให้การต้อนรับคณะกรรมการบริหารสหภาพแรงงานรถยนต์มิตซูบิชิ แห่งประเทศไทย ชุดใหม่ เข้าหารือแนวทางการดำเนินงานเพื่อสานประโยชน์ร่วมกัน  ของนายจ้างลูกจ้างตามระบบทวิภาคี
วันที่ 15 สิงหาคม 2562 นายวิวัฒน์ ตังหงส์ อธิบดีกรมสวัสดิการและคุ้มครองแรงงาน (กสร.)  ให้การต้อนรับคณะกรรมการบริหารสหภาพแรงงานรถยนต์มิตซูบิชิ แห่งประเทศไทย ชุดใหม่ จำนวน 15 คน เข้าพบเพื่อแนะนำองค์กรและหารือแนวทางในการเรียนรู้และพัฒนาการสร้างความเจริญรุ่งเรือง รวมถึง  การประสานผลประโยชน์ร่วมกันระหว่างนายจ้างและลูกจ้าง ณ ห้องประชุมกรมสวัสดิการและคุ้มครองแรงงาน ชั้น 8 กระทรวงแรงงาน โดยกล่าวถึงการหารือกับคณะกรรมการสหภาพฯ ว่า ในการดำเนินงานของสหภาพแรงงานควรให้ความสำคัญในเรื่องระบบทวิภาคี โดยมุ่งเน้นความร่วมมือกันระหว่างนายจ้าง ลูกจ้าง และจะต้องร่วมหารือกับฝ่ายบริหารอย่างต่อเนื่อง นอกจากนี้ ได้ขอให้เตรียมความพร้อมกรณีที่จะมีการเปลี่ยนกระบวนการผลิตเข้าสู่การใช้ปัญญาประดิษฐ์ หรือ AI มากยิ่งขึ้น โดยต้องพัฒนาสมาชิกของสหภาพแรงงานให้มีความรู้ และสามารถรู้เท่าทันเทคโนโลยีได้มากยิ่งขึ้น
นายวิวัฒน์ กล่าวต่อไปว่า กสร. รู้สึกยินดีที่คณะกรรมการบริหารสหภาพแรงงานรถยนต์มิตซูบิชิ แห่งประเทศไทย ได้ให้ความสำคัญกับการสร้างระบบแรงงานสัมพันธ์ที่ดี และพร้อมที่จะพัฒนาต่อไป    อย่างไม่หยุดยั้ง ทั้งนี้ กสร. ยินดีที่จะให้คำแนะนำ และประสานความร่วมมืออย่างเต็มที่เพื่อให้การดำเนินงานของสหภาพแรงงานฯ เป็นไปอย่างราบรื่นและเกิดความสมานฉันท์ระหว่างนายจ้างลูกจ้างต่อไป

ที่มา : https://www.thaigov.go.th/news/contents/details/22262
