รัฐบาลไทย-ข่าวทำเนียบรัฐบาล-ธ.ก.ส. จับมือพันธมิตร เพิ่มช่องทางรับฝากเงินสดและสลากเกษตรยั่งยืน ผ่าน Banking Agent ที่ตู้เติมสบายพลัสและตู้บุญเติมรวมกว่า 180,000 จุด ทั่วไทย

วันอังคารที่ 17 กันยายน 2562
ธ.ก.ส. จับมือพันธมิตร เพิ่มช่องทางรับฝากเงินสดและสลากเกษตรยั่งยืน ผ่าน Banking Agent ที่ตู้เติมสบายพลัสและตู้บุญเติมรวมกว่า 180,000 จุด ทั่วไทย
ธ.ก.ส. ร่วมกับ บริษัท สบาย เทคโนโลยี จำกัด (มหาชน) และบริษัท ฟอร์ท สมาร์ท เซอร์วิส จำกัด (มหาชน) เปิดให้บริการรับฝากเงินสดและฝากสลากออมทรัพย์เกษตรยั่งยืน ที่ตู้เติมสบายพลัสและตู้บุญเติม เพิ่มช่องทางการทำธุรกรรมการเงินและอำนวยความสะดวกให้แก่ลูกค้า
วันนี้ (17 กันยายน 2562) ณ ธ.ก.ส. สำนักงานใหญ่ บางเขน นายธนารัตน์ งามวลัยรัตน์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) นายชูเกียรติ รุจนพรพจี ประธานเจ้าหน้าที่บริหาร บริษัท สบาย เทคโนโลยี จำกัด (มหาชน) และนายณรงค์ศักดิ์ เลิศทรัพย์ทวี กรรมการผู้จัดการ บริษัท ฟอร์ท สมาร์ท เซอร์วิส จำกัด (มหาชน) ร่วมลงนามในบันทึกข้อตกลง “ตัวแทนบริการฝากเงินสดและฝากสลากออมทรัพย์เกษตรยั่งยืน” ผ่านจุดบริการที่ตู้เติมสบายพลัสและตู้บุญเติม
นายธนารัตน์ งามวลัยรัตน์ รองผู้จัดการ ธ.ก.ส. กล่าวว่า การเพิ่มช่องทางการให้การบริการธุรกรรมทางการเงินที่หลากหลายแก่ลูกค้าถือเป็นสิ่งที่ธนาคารให้ความสำคัญและพัฒนาอย่างต่อเนื่อง จึงได้ร่วมกับ บริษัท สบาย เทคโนโลยี จำกัด (มหาชน) ผู้ให้บริการตู้เติมสบายพลัส และบริษัท ฟอร์ท สมาร์ท เซอร์วิส จำกัด (มหาชน) ผู้ให้บริการตู้บุญเติม ในการเป็นตัวแทนของธนาคาร หรือ Banking Agent เพื่อให้บริการทางการเงิน ทั้งการรับฝากเงินสดและฝากสลากออมทรัพย์เกษตรยั่งยืน ซึ่งทำให้ลูกค้าสามารถติดต่อใช้บริการได้ง่าย ๆ ที่ตู้เติมสบายพลัสและ   ตู้บุญเติม ใกล้บ้านท่าน ทั่วประเทศ ซึ่งเป็นการอำนวยความสะดวกแก่เกษตรกรลูกค้ากว่า 4 ล้านครัวเรือน ได้มีทางเลือกในการทำธุรกรรมทางการเงินในทุกช่วงเวลาที่ต้องการ ช่วยลดค่าใช้จ่ายในการเดินทางมาติดต่อที่ธนาคารโดยตรง
นายชูเกียรติ รุจนพรพจี ประธานเจ้าหน้าที่บริหาร บริษัท สบาย เทคโนโลยี จำกัด (มหาชน) ผู้ผลิตตู้เติมเงินออนไลน์เติมสบายพลัส กล่าวว่า มีความยินดีอย่างยิ่งที่ได้รับการอนุมัติเป็นตัวแทนสถาบันการเงิน (Banking Agent) ในการให้บริการรับฝากเงินสดและฝากสลากออมทรัพย์เกษตรยั่งยืนของ ธ.ก.ส. และถือเป็นรายแรกในธุรกิจ ตู้เติมเงินออนไลน์ ซึ่งบริการในตู้เติมสบายพลัสนับเป็นบริการที่ได้รับการตอบรับจากประชาชนเป็นอย่างมาก มีอัตราเติบโตขึ้นอย่างต่อเนื่องจากตู้เติมสบายพลัสที่มีอยู่ในทุกแหล่งชุมชน จำนวนกว่า 51,000 ตู้ทั่วประเทศ ดังนั้น การได้รับความไว้วางใจจากธ.ก.ส.ในการเปิดบริการ Banking Agent ในครั้งนี้ จึงนับเป็นการต่อยอดการให้บริการแก่ลูกค้าของเติมสบายพลัสได้ครบถ้วนมากยิ่งขึ้น เราเชื่อมั่นว่า   ตู้เติมสบายพลัสจะสามารถรองรับความต้องการและพฤติกรรรมของลูกค้าที่ใช้บริการจาก ธ.ก.ส.ได้อย่างเข้าถึง ครบถ้วน และสะดวกสบายอย่างแน่นอน และภายในสิ้นปีนี้เราจะขยายจำนวนตู้เติมเงินไปถึง 60,000 ตู้ ทั่วประเทศ
นายณรงค์ศักดิ์ เลิศทรัพย์ทวี กรรมการผู้จัดการ บริษัท ฟอร์ท สมาร์ท เซอร์วิส จำกัด (มหาชน) “FSMART”หรือ “ตู้อัจฉริยะบุญเติม” กล่าวว่า การเป็นหนึ่งในตัวแทนของธนาคาร หรือ Banking Agent ให้กับ  ธ.ก.ส. เพื่อรับฝากเงินสดและฝากสลากออมทรัพย์เกษตรยั่งยืนในครั้งนี้ ถือเป็นการเสริมศักยภาพให้กับตู้บุญเติมที่กระจายให้บริการทุกพื้นที่ตั้งแต่ระดับชุมชน หมู่บ้าน และระดับจังหวัด โดยเฉพาะในพื้นที่ห่างไกลที่ไม่สะดวกในการเดินทางสามารถเข้าถึงบริการทางการเงินได้มากขึ้นจากตู้บุญเติมกว่า 130,000 จุดทั่วประเทศ ซึ่งนอกจากจะช่วยเพิ่มความสะดวกสบายให้กับลูกค้าธนาคารแล้ว ยังช่วยเพิ่มบริการหน้าตู้บุญเติมให้เข้าถึงลูกค้าทุกกลุ่มมากขึ้นด้วย โดยปัจจุบัน FSMART มีการบริการหน้าตู้ครบวงจรกว่า 70 รายการ ทั้งการเติมเงิน การโอนเงิน การจ่ายบิลและค่าสินค้า การซื้อโปรหรือแพ็กเกจเสริมอินเทอร์เนต การซื้อสติ๊กเกอร์ไลน์ และล่าสุดกับการรับชำระค่าปรับจราจร จากระบบ ปฏิบัติการแบบออนไลน์ใช้งานง่าย สะดวก รวดเร็ว และปลอดภัย ตามแนวคิดที่จะให้ตู้บุญเติมจะเป็นตู้อัจฉริยะแบบ One Stop Service ที่จะเพิ่มบริการต่างๆให้ครอบคลุมอย่างต่อเนื่อง การเพื่อเพิ่มความสะดวกให้กับผู้ใช้งานให้มากที่สุด อาทิ ตู้บุญเติมจำหน่ายซิมมือถือ และการพิสูจน์ตัวตน (e-KYC) เริ่มทยอยออกมาในช่วงไตรมาส 4 ปีนี้ และในอนาคตบริษัทยังมีแผนที่จะต่อยอดความร่วมมือกับทาง ธ.ก.ส. ในการบริการในรูปแบบอื่น ๆ ต่อไป

ที่มา : https://www.thaigov.go.th/news/contents/details/23158
