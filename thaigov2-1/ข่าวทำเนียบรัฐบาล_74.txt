รัฐบาลไทย-ข่าวทำเนียบรัฐบาล-โฆษกรัฐบาล เผยเอกชนสหรัฐ ฯ ขานรับ EEC ประทับใจ EECi สามารถพัฒนาเทียบ Silicon vally  ได้ในอนาคต

วันอาทิตย์ที่ 18 สิงหาคม 2562
โฆษกรัฐบาล เผยเอกชนสหรัฐ ฯ ขานรับ EEC ประทับใจ EECi สามารถพัฒนาเทียบ Silicon vally  ได้ในอนาคต
ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี  เผยว่าเอกชนสหรัฐ ฯ ขานรับ EEC ประทับใจ EECi สามารถพัฒนาเทียบ Silicon vally  ได้ในอนาคต
ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เผยว่า ประเทศไทยยังคงเนื้อหอม ล่าสุดเมื่อวันที่ 16 สิงหาคมที่ผ่านมา คณะผู้บริหารสภาธุรกิจสหรัฐ -อาเซียน หรือ  USABC นำผู้บริหารบริษัทชั้นนำของสหรัฐฯ  อาทิ CISCO  P&G  Agoda  Chevron Bayer  FedEx เยี่ยมชมสถาบันวิทยสิริเมธี ในพื้นที่วังจันทร์วัลเลย์ จังหวัดระยอง ซึ่งตั้งอยู่ในเขตนวัตกรรมระเบียงเศรษฐกิจพิเศษภาคตะวันออก  EECi  ประทับใจศักยภาพและความก้าวหน้าทางวิชาการของสถาบัน ฯ ประธาน USABC เชื่อว่าวังจันทร์วัลเลย์มีความสามารถที่จะพัฒนาเช่นเดียวกับ Silicon vally ในสหรัฐ ฯ ได้ ซึ่งบริษัทสหรัฐแสดงความสนใจ พร้อมจะนำข้อมูลไปเผยแพร่แก่นักธุรกิจสหรัฐรายอื่นอีกด้วย  โดยก่อนเดินทางกลับประธาน USABC ได้กล่าวกับนายทรงศัก สายเชื้อ ที่ปรึกษาสำนัก EEC ด้วยว่าจะกลับมาเยี่ยมชมโครงการ EEC อีกครั้ง โดยจะเข้ามาศึกษาข้อมูลเชิงลึกและดูโครงสร้างอื่นๆ เพื่อนำมาประกอบการตัดสินใจในการจะเข้ามาลงทุน
ทั้งนี้ มีการรายงานตัวเลขจาก BOI ว่า ในครึ่งปีแรก2562 มียอดขอรับการส่งเสริมถึง 2.3 แสนล้านบาทโดยเป็นการลงทุนในกลุ่มอุตสาหกรรมเป้าหมายถึงร้อยละ 57 ในส่วนการขอรับการส่งเสริมการลงทุนในเขตพัฒนาพิเศษภาคตะวันออก (EEC) นั้น มีมูลค่ารวม 118,050 ล้านบาท หรือคิดเป็นร้อยละ 51 ของมูลค่าการขอรับการส่งเสริมการลงทุนทั้งหมด โดยแบ่งออกเป็นจังหวัดชลบุรี 68,210 ล้านบาท ระยอง 40,310 ล้านบาท และฉะเชิงเทรา 9,530 ล้านบาท ซึ่งเป็นไปในทิศทางการลงทุนที่สอดคล้องกับยุทธศาสตร์ที่รัฐบาลกำหนดไว้
โฆษกประจำสำนักนายกรัฐมนตรียังเปิดเผยมุมมองของนักลงทุนต่างประเทศว่า  โครงการ EEC เกิดขึ้นและถูกพัฒนาในช่วงเวลาที่เหมาะสม ขณะที่เศรษฐกิจโลกกำลังเผชิญกับความท้าทายจากปัจจัยเสี่ยงและสงครามการค้าระหว่างมหาอำนาจทางเศรษฐกิจสหรัฐ-จีน หลายบริษัทเริ่มพิจารณาย้ายฐานการผลิต และ EEC เป็นหนึ่งในโครงการแนวหน้าที่นักลงทุนต่างประเทศให้ความสนใจ ซึ่งสอดคล้องกับเจตนารมย์ของนายกรัฐมนตรีที่ต้องการส่งเสริมการลงทุนที่มีศักยภาพเพื่อผลักดันเศรษฐกิจของไทยเติบโตอย่างมีคุณภาพและยั่งยืน
-----------------
สำนักโฆษก

ที่มา : https://www.thaigov.go.th/news/contents/details/22307
