รัฐบาลไทย-ข่าวทำเนียบรัฐบาล-นายกฯ ห่วงการปกปิดข้อมูลเดินทางประเทศกลุ่มเสี่ยง ขอร่วมกันรับผิดชอบและจำกัดวงการแพร่เชื้อ

วันพุธที่ 26 กุมภาพันธ์ 2563
นายกฯ ห่วงการปกปิดข้อมูลเดินทางประเทศกลุ่มเสี่ยง ขอร่วมกันรับผิดชอบและจำกัดวงการแพร่เชื้อ
นายกฯ ห่วงการปกปิดข้อมูลเดินทางประเทศกลุ่มเสี่ยง ขอร่วมกันรับผิดชอบและจำกัดวงการแพร่เชื้อ
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และ รมว.กลาโหม ห่วงใยเรื่องการปกปิดข้อมูลการเดินทางกลับจากประเทศกลุ่มเสี่ยง โดยขอความร่วมมือประชาชนทุกคนร่วมกันรับผิดชอบต่อสังคม และจำกัดวงการระบาดของเชื้อไวรัส COVID-19 โดยให้ข้อมูลกับคณะแพทย์และเจ้าหน้าที่อย่างตรงไปตรงมา ส่วนกรณีที่เกิดขึ้นแล้วก็ขอให้เป็นบทเรียนที่ต้องช่วยกัน แต่อย่าไปซ้ำเติมกัน ควรใช้โอกาสนี้ให้กำลังใจและหาทางป้องกันแก้ไขปัญหาจะดีกว่า
สำหรับข้อแนะนำของผู้ที่เดินทางกลับจากประเทศกลุ่มเสี่ยง หากมีไข้ ไอจาม มีน้ำมูก หรือสงสัยเรื่องอาการของตนเอง ขอให้รีบไปพบแพทย์ทันทีโดยสวมหน้ากากอนามัยตั้งแต่ออกจากบ้าน เมื่อแพทย์วินิจฉัยพบว่ามีความเสี่ยงและจำเป็นต้องตรวจหาเชื้อ ผู้รับบริการอาจเสียค่าใช้จ่ายในส่วนนี้ โดยขอให้ตรวจสอบกับทางโรงพยาบาลทั้งของรัฐและเอกชน
ทั้งนี้ กระทรวงสาธารณสุขและคณะกรรมการที่เกี่ยวข้องได้เร่งติดตามผู้สัมผัสใกล้ชิดกับผู้ป่วยที่เดินทางกลับจากประเทศญี่ปุ่น และผู้โดยสารที่เดินทางด้วยเครื่องบินลำเดียวกันเพื่อให้มารับการตรวจ โดยขอให้ประชาชนเชื่อมั่นในการปฏิบัติงานของรัฐบาลและเจ้าหน้าที่ทุกคน พร้อมทั้งยืนยันด้วยว่าที่ผ่านมาได้รายงานตัวเลขผู้ติดเชื้ออย่างเปิดเผยมาโดยตลอด และมาตรการป้องกันของไทยก็ได้รับคำชมเชยจากนานาประเทศด้วย

ที่มา : https://www.thaigov.go.th/news/contents/details/26769
