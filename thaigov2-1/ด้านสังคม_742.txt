รัฐบาลไทย-ข่าวทำเนียบรัฐบาล-พม. จัดโครงการพัฒนาศักยภาพการเรียนรู้ และเสริมสร้างทักษะทางสังคม (อ่าน เอา เรื่อง)

วันจันทร์ที่ 17 กุมภาพันธ์ 2563
พม. จัดโครงการพัฒนาศักยภาพการเรียนรู้ และเสริมสร้างทักษะทางสังคม (อ่าน เอา เรื่อง)
พม. จัดโครงการพัฒนาศักยภาพการเรียนรู้ และเสริมสร้างทักษะทางสังคม (อ่าน เอา เรื่อง)
วันนี้ (17 ก.พ. 63) เวลา 13.00 น. ที่ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) รับฟังการนำเสนอหนังสือเกี่ยวกับครอบครัวและหนังสือเกี่ยวกับกระทรวง พม. โดยนักเขียนและนักแปล ภายใต้โครงการพัฒนาศักยภาพการเรียนรู้ และเสริมสร้างทักษะทางสังคม (อ่าน เอา เรื่อง) เพื่อพัฒนาและเสริมสร้างศักยภาพให้แก่บุคลากร รวมถึงเยาวชนและประชาชนทั่วไป ให้มีความรู้ ทักษะ และความคิดสร้างสรรค์ทางสังคมที่หลากหลาย สามารถนำมาคิด วิเคราะห์ มาปรับใช้ได้อย่างเป็นระบบ และมีกระบวนทัศน์ในการพัฒนาตนเองอย่างต่อเนื่อง อีกทั้งการมีจิตสาธารณะในการเป็นอาสาสมัครพัฒนาสังคมและความมั่นคงของมนุษย์ (อพม.) เพื่อนำไปสู่สังคมดี คนมีคุณภาพ ทั้งนี้ มีผู้เข้าร่วม ประกอบด้วย ข้าราชการ และเจ้าหน้าที่กระทรวง พม. นักศึกษาฝึกงาน ประชาชนทั่วไป และผู้ที่เกี่ยวข้อง จำนวน 100 คน
นายจุติ กล่าวว่า รัฐบาลให้ความสำคัญกับการพัฒนาคนในรูปแบบใหม่เพื่อสอดรับกับสังคมแห่งศตวรรษที่ 21 ด้วยการนำแนวคิดในลักษณะสหวิทยาการมาประยุกต์ใช้ในการพัฒนาระบบการเรียนรู้ตลอดชีวิต และพัฒนาคนอย่างเหมาะสมในแต่ละช่วงวัย ตามยุทธศาสตร์ชาติ 20 ปี ในยุทธศาสตร์ที่ 3 ด้านการพัฒนาและเสริมสร้างศักยภาพทรัพยากรมนุษย์ ที่มุ่งเน้นการพัฒนาคนในทุกมิติ ทุกช่วงวัยให้เป็นคนดี คนเก่ง และมีคุณภาพ สร้างโอกาสและความเสมอภาคทางสังคม เสริมสร้างทักษะทางสังคมที่หลากหลาย คำนึงถึงผลประโยชน์ส่วนรวม และมีศักยภาพในการคิด วิเคราะห์ สามารถ รู้ รับ ปรับใช้ ตามแนวคิดสหวิทยาการที่นำความรู้ และทักษะด้านสังคมที่หลากหลายมาผสมผสานเชื่อมโยง และเรียงลำดับอย่างเป็นระบบ ตลอดจนสามารถนำมาปรับใช้ในการพัฒนาประเทศได้
นายจุติ กล่าวต่อไปว่า กระทรวง พม. เป็นกระทรวงหลักที่มีพันธกิจเกี่ยวกับการพัฒนาสังคม การสร้างความเป็นธรรม และความเสมอภาคในสังคม ให้ประชาชนทุกกลุ่มเป้าหมายตามนโยบายของรัฐบาล ได้แก่ เด็ก เยาวชน สตรี ผู้สูงอายุ คนพิการ คนไร้ที่พึ่ง และผู้ด้อยโอกาส รวมถึงสถาบันครอบครัว ซึ่งตนได้ให้ความสำคัญกับการพัฒนาทรัพยากรบุคคล อันเป็นปัจจัยในการพัฒนาประเทศทุกมิติ เพื่อนำไปสู่เป้าหมายของการเป็นประเทศที่พัฒนาแล้วตามนโยบายของรัฐบาล โดยเริ่มจากการพัฒนาศักยภาพ การเรียนรู้ และเสริมสร้างทักษะด้านสังคมที่หลากหลาย ให้แก่บุคลากรในสังกัดกระทรวง พม. รวมถึงเยาวชนและประชาชนทั่วไป เพื่อเป็นแรงขับเคลื่อนการจัดสวัสดิการสังคมที่เหมาะสม และสอดรับกับสังคมที่เปลี่ยนแปลงอย่างรวดเร็วตามกระแสโลกาภิวัตน์ ที่ผ่านมา กระทรวง พม. ได้เปิดรับนักศึกษาจากสถาบันการศึกษาที่มีคณะหรือสาขาด้านสังคม เข้ามาฝึกงานในหน่วยงานต่างๆ ซึ่งนักศึกษาเลือกเข้ารับการฝึกงานตามสาขาวิชาชีพที่เกี่ยวข้องกับการศึกษาของตน จึงเป็นโอกาสที่สำคัญในการพัฒนาศักยภาพ การเรียนรู้ และเสริมสร้างทักษะ เทคนิค และการปฏิบัติงานด้านสังคม รวมถึงสร้างการสำนึกรับผิดชอบต่องานที่ตนได้รับมอบหมาย เพื่อเป็นทางเลือกในการตัดสินใจเลือกอาชีพภายหลังสำเร็จการศึกษา นอกจากนี้ ยังสร้างจิตสำนึกให้กับนักศึกษาฝึกงาน บุคลากรกระทรวง พม. และประชาชนทั่วไป ให้เกิดความตระหนักในเรื่องการช่วยเหลือเกื้อกูลกันและแบ่งปันกัน โดยมุ่งเน้นให้เกิดทัศนคติ และพฤติกรรมของการเป็นผู้ให้ ในลักษณะจิตอาสา เช่น อาสาสมัครพัฒนาสังคมและความมั่นคงของมนุษย์ (อพม.) เป็นการเสริมพลังทางสังคม ด้วยการดึงเอาพลังของภาคส่วนต่างๆ ไม่ว่าจะเป็น เด็ก เยาวชน คนทำงาน ผู้สูงอายุ และภาคีเครือข่าย เข้ามาเป็นพลัง ในการขับเคลื่อนงาน เพื่อพัฒนาชุมชนและสังคมอย่างเข้มแข็งต่อไป

ที่มา : https://www.thaigov.go.th/news/contents/details/26570
