รัฐบาลไทย-ข่าวทำเนียบรัฐบาล-รมช.มนัญญา ป้องราคาผลไม้ไทย

วันอังคารที่ 10 มีนาคม 2563
รมช.มนัญญา ป้องราคาผลไม้ไทย
รมช.มนัญญา ป้องราคาผลไม้ไทย กระตุ้นกระจายด้วยขบวนการสหกรณ์
นางสาวมนัญญา  ไทยเศรษฐ์  รัฐมนตรีช่วยว่าการกระทรวงเกษตรและสหกรณ์ พร้อมด้วย คณะที่ปรึกษา และนายพิเชษฐ์  วิริยะพาหะ อธิบดีกรมส่งเสริมสหกรณ์ รวมทั้งข้าราชการในสังกัดกระทรวงเกษตรและสหกรณ์ ลงพื้นที่ตรวจเยี่ยมผลการดำเนินงานขบวนการสหกรณ์และกลุ่มเกษตรกรในจังหวัดจันทบุรี ณ สหกรณ์การเกษตรเขาคิชฌกูฏ จังหวัดจันทบุรี
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังการเยี่ยมชมสหกรณ์การเกษตรเขาคิชฌกูฏ ว่า ขบวนการสหกรณ์และกลุ่มเกษตรกรในจังหวัดจันทบุรีถือว่าเป็นองค์กรสำคัญในการขับเคลื่อนเศรษฐกิจระดับฐานรากที่สามารถให้บริการเกษตรกรและสมาชิกได้ครบทุกมิติ โดยได้พัฒนากระบวนการผลิตเริ่มตั้งแต่การส่งเสริมสนับสนุนให้ความรู้ ด้านระบบการผลิตและการใช้ปัจจัยการผลิตที่มีคุณภาพในราคายุติธรรมเพื่อเป็นการลดต้นทุนให้แก่สมาชิกสหกรณ์และได้ผลผลิตที่มีคุณภาพรวมถึงการแก้ไขปัญหาผลไม้ของจังหวัดจันทบุรีในช่วงที่ผ่านมาจนถึงปัจจุบัน ขบวนการสหกรณ์ยังคงเป็นกระบวนการที่สำคัญในการขับเคลื่อนตามนโยบายของรัฐบาล  และกระทรวงเกษตรและสหกรณ์
ทั้งนี้"จากการลงพื้นที่เป็นที่น่ายินดีจากการได้รับฟังเกษตรกรผู้ผลิตผลไม้ในพื้นที่ ว่าการขับเคลื่อนโดยการนำเสนอมาตรการ การส่งเสริมสนับสนุนและการใช้เครือข่ายสหกรณ์ในการกระจายสินค้า เป็นการกระตุ้นให้ผู้รับซื้อติดต่อ และจองสินค้าเพื่อนำไปจัดจำหน่าย ทำให้เห็นว่าแรงขับเคลื่อนของภาครัฐและเอกชน จำเป็นต้อง
บูรณาการร่วมกัน แม้จะเป็นก้าวที่เริ่มต้นเล็กๆแต่ยิ่งใหญ่ และยั่งยืนต่อไปในอนาคต" รมช.มนัญญา กล่าว
จากนั้นรัฐมนตรีช่วยว่าการกระทรวงเกษตรและสหกรณ์ ข้าราชการในสังกัดกระทรวงเกษตรและสหกรณ์ได้เยี่ยมชมพื้นที่ปลูกผลไม้บางส่วน ของอำเภอเขาคิชฌกูฏ ซึ่งมีเนื้อที่ 75,442 ไร่ พร้อมทั้งตรวจเยี่ยมอาคารห้องเย็นและแปรรูปผลผลิตทางการเกษตร พร้อมอุปกรณ์ห้องเย็น ขนาด 2,400 ตารางเมตร ซึ่งได้รับงบประมาณจากกรมส่งเสริมสหกรณ์ร่วมสนับสนุนสมทบ 12,447,400 บาท
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/27030
