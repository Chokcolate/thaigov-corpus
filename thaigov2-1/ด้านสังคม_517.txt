รัฐบาลไทย-ข่าวทำเนียบรัฐบาล-รพ.หาดใหญ่ เตรียมพร้อมด้านการแพทย์ช่วงปีใหม่ 63 หนุนการทำงานเจ้าหน้าที่ตำรวจเจาะเลือดวัดแอลกอฮอล์ทราบผลภายใน 24 ชั่วโมง

วันจันทร์ที่ 23 ธันวาคม 2562
รพ.หาดใหญ่ เตรียมพร้อมด้านการแพทย์ช่วงปีใหม่ 63 หนุนการทำงานเจ้าหน้าที่ตำรวจเจาะเลือดวัดแอลกอฮอล์ทราบผลภายใน 24 ชั่วโมง
รองปลัดกระทรวงสาธารณสุขลงพื้นที่โรงพยาบาลหาดใหญ่ ติดตามความพร้อมด้านการแพทย์รับมืออุบัติเหตุฉุกเฉินช่วง 7 วันอันตราย ปีใหม่ 2563 พร้อมสนับสนุนการทำงานเจ้าหน้าที่ตำรวจตรวจเลือดวัดระดับแอลกอฮอล์ ทราบผลภายใน 24 ชั่วโมง
วันนี้ (23 ธันวาคม 2562) นายแพทย์ยงยศ ธรรมวุฒิ รองปลัดกระทรวงสาธารณสุข ลงพื้นที่ติดตามความพร้อมด้านการแพทย์และสาธารณสุข พร้อมให้กำลังใจเจ้าหน้าที่ผู้ปฏิบัติงานดูแลประชาชนช่วงเทศกาลปีใหม่ 2563 ที่โรงพยาบาลหาดใหญ่ จังหวัดสงขลา โดยให้สัมภาษณ์ว่า รองนายกรัฐมนตรีและรัฐมนตรีว่าการกระทรวงสาธารณสุข รัฐมนตรีช่วยว่าการกระทรวงสาธารณสุข และปลัดกระทรวงสาธารณสุข มีความห่วงใยประชาชนที่เดินทางกลับภูมิลำเนาและท่องเที่ยว ได้กำชับให้โรงพยาบาลในสังกัดกระทรวงสาธารณสุขทุกแห่งเตรียมความพร้อมดูแลประชาชนตลอด 24 ชั่วโมง โดยเฉพาะระบบบริการห้องฉุกเฉินคุณภาพ ต้องมีแพทย์ พยาบาล เวชกิจฉุกเฉิน และเจ้าหน้าที่อื่นๆ เพิ่มจากจำนวนปกติ รวมทั้งมาตรฐานรถพยาบาลที่ต้องมีเข็มขัดนิรภัยทุกที่นั่ง จำนวนผู้โดยสารต้องไม่เกิน 7 คน เน้นย้ำให้ต้องหยุดรถขณะเจ้าหน้าที่ทำหัตถการ ซึ่งพนักงานขับรถยนต์ต้องผ่านการอบรมและขับรถตามกฎจราจร
นายแพทย์ยงยศกล่าวต่อว่า สำหรับโรงพยาบาลหาดใหญ่ มีการเตรียมความพร้อมในการดูแลผู้บาดเจ็บครบวงจร ตั้งแต่รับแจ้งเหตุ 1669 การออกปฏิบัติการฉุกเฉินที่จุดเกิดเหตุ ห้องฉุกเฉิน ห้องผ่าตัด รวมทั้งได้เพิ่มจำนวนบุคลากร แพทย์ แพทย์เวชศาสตร์ฉุกเฉิน พยาบาล เจ้าหน้าที่ห้องอุบัติเหตุ ระบบสำรองเลือด ยา และเตียงผู้ป่วย รวมถึงมีแผนรับสถานการณ์อุบัติภัยหมู่ เสริมความปลอดภัยบริเวณห้องฉุกเฉิน มีกล้องวงจรปิดครอบคลุมทุกบริเวณ และมีพนักงานรักษาความปลอดภัยที่ผ่านการฝึกอบรมกรณีเกิดเหตุฉุกเฉินประจำการตลอด 24 ชั่วโมง นอกจากนี้ ได้สนับสนุนการทำงานของเจ้าหน้าที่ตำรวจในการตรวจวัดระดับแอลกอฮอล์ในเลือดของผู้บาดเจ็บ ซึ่งโรงพยาบาลหาดใหญ่ สามารถตรวจระดับแอลกอฮอล์ในเลือดได้เอง ตามมาตรฐานของศูนย์วิทยาศาสตร์การแพทย์ ทราบผลภายใน 24 ชั่วโมง
จากข้อมูลผู้ประสบอุบัติเหตุจราจร ช่วงเทศกาลปีใหม่ 2562 ตั้งแต่วันที่ 27 ธันวาคม 2561 -2 มกราคม 2562 โรงพยาบาลหาดใหญ่รับผู้ป่วยที่ประสบอุบัติเหตุจราจร จำนวน 193 ราย มีผู้เสียชีวิต 3 รายซึ่งผู้เสียชีวิตทั้งหมดเป็นผู้ขับขี่รถจักรยานยนต์ที่ไม่สวมหมวกนิรภัย ร้อยละ 15 ของผู้ประสบอุบัติเหตุมีการดื่มแอลกอฮอล์ และ 2 ใน 3 รายที่เสียชีวิตคือผู้ขับขี่ที่ใช้แอลกอฮอล์
“ขอความร่วมมือประชาชนเลี่ยงการมารับบริการที่ห้องฉุกเฉินในช่วงเทศกาลปีใหม่ เพื่อให้เจ้าหน้าที่ได้ดูแลรักษาผู้บาดเจ็บ เจ็บป่วยฉุกเฉินอย่างเต็มที่” นายแพทย์ยงยศกล่าว
********************************************* 23 ธันวาคม 2562

ที่มา : https://www.thaigov.go.th/news/contents/details/25414
