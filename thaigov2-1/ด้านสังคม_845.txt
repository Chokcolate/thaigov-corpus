รัฐบาลไทย-ข่าวทำเนียบรัฐบาล-พม. จัดประชุมอนุกรรมการฯ พิจารณาร่างรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย ฉบับไทย-อังกฤษ

วันศุกร์ที่ 13 มีนาคม 2563
พม. จัดประชุมอนุกรรมการฯ พิจารณาร่างรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย ฉบับไทย-อังกฤษ
พม. จัดประชุมอนุกรรมการฯ พิจารณาร่างรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย ฉบับไทย-อังกฤษ
วันนี้ (13 มี.ค. 63) เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ประธานการประชุมคณะอนุกรรมการกำกับและติดตามการดำเนินงานป้องกันและปราบปรามการค้ามนุษย์ ครั้งที่ 3/2563 เพื่อพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ฉบับภาษาไทยและภาษาอังกฤษโดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และผู้แทนหน่วยงานที่เกี่ยวข้องในการดำเนินงานป้องกันและปราบปรามการค้ามนุษย์ อาทิ กระทรวงยุติธรรม สำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม กระทรวงแรงงาน และผู้ทรงคุณวุฒิ จำนวน 60 คน เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
นายจุติ กล่าวว่า สืบเนื่องจากที่คณะกรรมการป้องกันและปราบปรามการค้ามนุษย์ (คณะกรรมการ ปคม.) ได้ประชุมครั้งที่ 2/2563 เมื่อวันที่ 4 มีนาคม 2563 ณ ทำเนียบรัฐบาล โดยมีพลเอก ประวิตร วงษ์สุวรรณ รองนายกรัฐมนตรี เป็นประธาน และได้เห็นชอบในหลักการร่างรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย หรือ Progress Report ซึ่งเป็นผลการดำเนินงานสำคัญในช่วง 3 เดือนแรกของปี 2563 ที่รัฐบาลจะจัดส่งให้สหรัฐอเมริกาเพิ่มเติมจากรายงานประจำปี 2562 ในวันที่ 2 เมษายน 2563 สำหรับคณะอนุกรรมการกำกับและติดตามการดำเนินงานป้องกันและปราบปรามการค้ามนุษย์ ครั้งที่ 3/2563 ในวันนี้ได้พิจารณาปรับปรุงร่างรายงานดังกล่าว ให้มีความสมบูรณ์ยิ่งขึ้น โดยมีผลความคืบหน้าสำคัญ ประกอบด้วย 1) ด้านดำเนินคดีและบังคับใช้กฎหมาย ดำเนินคดีค้ามนุษย์ 16 คดี โดยจำแนกเป็นการแสวงหาประโยชน์ทางเพศ (ค้าประเวณี สื่อลามก และทางเพศรูปแบบอื่น) 12 คดี และการแสวงหาประโยชน์ด้านแรงงาน 4 คดี จับกุมผู้กระทำผิด 25 คน ช่วยเหลือผู้เสียหายจากการค้ามนุษย์ได้ 61 คน ดำเนินคดีบังคับใช้แรงงานและช่วยเหลือผู้เสียหายได้ 39 คน ๒) ด้านคุ้มครองช่วยเหลือ ผู้เสียหายจากการค้ามนุษย์และผู้เสียหายจากการบังคับใช้แรงงานหรือบริการได้รับการคุ้มครองในสถานคุ้มครองของรัฐและเอกชน จำนวน 55 คน กองทุนเพื่อการป้องกันและปราบปรามการค้ามนุษย์จ่ายเงินเยียวยาให้แก่ผู้เสียหาย จำนวน 2.6 ล้านบาท และการเร่งประชาสัมพันธ์ Mobile Application Protect-U ซึ่งเป็นช่องทางใหม่ในการช่วยเหลือผู้เสียหายให้ครอบคลุมทุกพื้นที่ และ 3) ด้านป้องกัน การเพิ่มประสิทธิภาพการตรวจสถานประกอบการ กลุ่มเสี่ยง และเรือประมง โดยมีสถานประกอบกิจการผ่านการตรวจ จำนวน 11,674 แห่ง แรงงานได้รับการคุ้มครอง 236,636 คน และไม่พบการกระทำความผิดแรงงานบังคับหรือการค้ามนุษย์ รวมทั้งการสร้างความร่วมมือกับประเทศต้นทางในการคุ้มครองแรงงาน
นายจุติ กล่าวเพิ่มเติมว่า กระทรวง พม. จะนำร่างรายงานฯ ฉบับภาษาไทยและภาษาอังกฤษดังกล่าว เสนอนายกรัฐมนตรีให้ความเห็นชอบ ในวันที่ 23 มีนาคม 2563 ก่อนนำส่งให้สถานเอกอัครราชทูตสหรัฐอเมริกาประจำประเทศไทย ต่อไป

ที่มา : https://www.thaigov.go.th/news/contents/details/27138
