รัฐบาลไทย-ข่าวทำเนียบรัฐบาล-อนุทิน ติวเข้มแพทย์ รัฐ – เอกชน ต้องปลอดภัยรับมือโรคปอดอักเสบโคโรนาไวรัส [กระทรวงสาธารณสุข]

วันเสาร์ที่ 14 มีนาคม 2563
อนุทิน ติวเข้มแพทย์ รัฐ – เอกชน ต้องปลอดภัยรับมือโรคปอดอักเสบโคโรนาไวรัส [กระทรวงสาธารณสุข]
รองนายกรัฐมนตรีและรัฐมนตรีว่าการกระทรวงสาธารณสุข ติวเข้มบุคลากรทางการแพทย์ ภาครัฐและเอกชน แม่นยำการคัดกรอง ตรวจวินิจฉัย รักษา ควบคุมโรคได้อย่างรวดเร็ว พร้อมรับมือโรคปอดอักเสบจากไวรัสโคโรนา สายพันธุ์ใหม่
วันนี้ (17 มกราคม 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายแพทย์สมศักดิ์ อรรฆศิลป์ อธิบดีกรมการแพทย์ เปิดการประชุมเชิงปฏิบัติการเตรียมความพร้อมกรณีโรคปอดอักเสบ สงสัยปอดอักเสบจากเชื้อไวรัสโคโรนาสายพันธุ์ใหม่ (Novel Coronavirus 2019) โดยมีแพทย์ พยาบาล นักวิชาการสาธารณสุขจากส่วนกลางและโรงพยาบาลเอกชน เข้าร่วมกว่า 300 คน และบุคลากรทางการแพทย์จาก 13 เขตสุขภาพทั่วประเทศ ร่วมประชุมทางไกลผ่านเว็บลิงค์ของกรมการแพทย์
นายอนุทินกล่าวว่า ประเทศไทยยังมีความเสี่ยงที่จะรับเชื้อเข้าประเทศผ่านผู้เดินทางที่มาจากเมืองอู่ฮั่น  ปัจจุบันมีผู้เดินทางเข้าประเทศไทยวันละ 1,200-1,400 คน และจะเพิ่มขึ้นอีกเท่าตัวในช่วงตรุษจีนสัปดาห์หน้า จึงต้องเข้มข้นการเฝ้าระวังตามมาตรฐานสากล ตรวจคัดกรองเป็นพิเศษ โดยเพิ่มการคัดกรองในสนามบินอีก 1 แห่งคือ สนามบินกระบี่ (จากเดิม 4 แห่ง คือ สนามบินสุวรรณภูมิ ดอนเมือง เชียงใหม่ และภูเก็ต) รวมทั้งเพิ่มจำนวนบุคลากรตามสัดส่วนนักท่องเที่ยวที่เพิ่มขึ้น นับเป็นการยกระดับการเฝ้าระวังสูงสุดทั้งประเทศ หากพบให้รายงานทุกเคส ไม่มีการปิดบัง และนำคนไข้เข้าสู่ระบบรักษา ที่สำคัญเจ้าหน้าที่ต้องปลอดภัยไม่ติดเชื้อระหว่างให้บริการด้วย สำหรับประชาชนต้องป้องกันตัวเอง รักษาร่างกายให้แข็งแรง หลีกเลี่ยงการอยู่ใกล้ผู้ป่วยที่เป็นหวัด ไอ จาม ยึดหลัก กินร้อน ช้อนกลาง หมั่นล้างมือ หากป่วยให้รีบไปพบแพทย์พร้อมแจ้งประวัติการเดินทาง กรณีสงสัยผู้ป่วยเข้าข่ายโรคปอดอักเสบรักษาพยาบาลที่คลินิก ให้โทรแจ้งสายด่วนกรมควบคุมโรค 1422 เพื่อให้รถพยาบาลมารับ ห้ามผู้ป่วยเดินทางด้วยรถสาธารณหรือรถแท็กซี่เอง
“เรื่องนี้เป็นเรื่องใหญ่ มีการหารือร่วมกันในระดับรัฐบาล เพื่อหาแนวทางที่เหมาะสมในการดำเนินการ ไม่ให้กระทบกับภาคส่วนอื่นๆ อย่างไรก็ตาม กระทรวงสาธารณสุข จะควบคุมไม่ให้มีการระบาดในวงกว้าง ยังไม่มีการห้ามการเดินทาง และเราไม่สามารถห้ามคนเดินทางมาพร้อมเชื้อโรคได้ แต่ต้องตรวจจับควบคุมให้ได้ ขอให้ประชาชนมั่นใจ อย่าตื่นตระหนก เรารับมือได้ เพราะรู้ต้นตอการเกิดโรค ผู้ป่วยทั้งหมดล้วนเป็นผู้ที่เดินทางมาจากเมืองอู่ฮั่น” นายอนุทินกล่าว
ด้านนายแพทย์สมศักดิ์ อรรฆศิลป์ อธิบดีกรมการแพทย์ กล่าวว่า การประชุมครั้งนี้มีวัตถุประสงค์ให้บุคลากรทางการแพทย์และสาธารณสุข ทั้งภาครัฐ เอกชน สามารถวินิจฉัย รักษาผู้ป่วยโรคปอดอักเสบจากไวรัสโคโรนาได้อย่างรวดเร็ว ซึ่งจะช่วยลดการแพร่กระจายของเชื้อและลดการสูญเสียที่อาจเกิดขึ้น เป็นไปตามหลักการขององค์การอนามัยโลกที่กำหนดไว้ คือ คัดกรองรวดเร็ว (Early detection) ตรวจวินิจฉัยรวดเร็ว (Early Diagnosis) รักษารวดเร็ว (Early Treatment) และควบคุมโรคได้อย่างรวดเร็ว (Early Containment)
ทั้งนี้ ได้รับความร่วมมือจากผู้เชี่ยวชาญจาก กรมการแพทย์ กรมควบคุมโรค กรมวิทยาศาสตร์การแพทย์ กรมสนับสนุนบริการสุขภาพ ศูนย์วิทยาศาสตร์สุขภาพโรคอุบัติใหม่ โรงพยาบาลจุฬาลงกรณ์ และสมาคมวิชาชีพ  ร่วมถ่ายทอดความรู้ให้แก่บุคลากร ทั้งในเรื่องแนวทางการเฝ้าระวัง สอบสวนโรค การตรวจทางห้องปฏิบัติการ รวมถึงแนวทางเวชปฏิบัติวินิจฉัยดูแลรักษา การป้องกันการติดเชื้อในโรงพยาบาลและการส่งต่อผู้ป่วย โดยใช้แนวทางเวชปฏิบัติสำหรับการวินิจฉัย และดูแลรักษาผู้ป่วยโรคปอดอักเสบซึ่งเป็นมาตรฐานเดียวกันทั้งประเทศ
********************************* 17 มกราคม 2563

ที่มา : https://www.thaigov.go.th/news/contents/details/27214
