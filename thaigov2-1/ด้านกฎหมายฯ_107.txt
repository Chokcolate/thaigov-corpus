รัฐบาลไทย-ข่าวทำเนียบรัฐบาล-รมว.ยุติธรรม แถลงผลการดำเนินงานของ "ศูนย์ยุติธรรมสร้างสุข"

วันศุกร์ที่ 25 ตุลาคม 2562
รมว.ยุติธรรม แถลงผลการดำเนินงานของ "ศูนย์ยุติธรรมสร้างสุข"
นายสมศักดิ์ เทพสุทิน รัฐมนตรีว่าการกระทรวงยุติธรรม แถลงผลการดำเนินงานของ "ศูนย์ยุติธรรมสร้างสุข"
ในวันพฤหัสบดีที่ ๒๔ ตุลาคม ๒๕๖๒ เวลา ๑๑.๐๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยศาสตราจารย์พิเศษวิศิษฏ์ วิศิษฎ์สรอรรถ ปลัดกระทรวงยุติธรรม พันตำรวจเอก ไพสิฐ วงศ์เมือง อธิบดีกรมสอบสวนคดีพิเศษ พันตำรวจโท วรรณพงษ์ คชรักษ์ ผู้อำนวยการสถาบันนิติวิทยาศาสตร์ พันตำรวจโท กรวัชร์ ปานประภากร รองอธิบดีกรมสอบสวนคดีพิเศษ นายปิยะศิริ วัฒนวรางกูล ผู้อำนวยการกองคดีธุรกิจการเงินนอกระบบ แถลงข่าวผลการดำเนินงานของศูนย์ยุติธรรมสร้างสุข ครั้งที่ ๑
รัฐมนตรีว่าการกระทรวงยุติธรรม กล่าวว่า กระทรวงยุติธรรมได้ทำการเปิด “ศูนย์ยุติธรรมสร้างสุข” เพื่อเป็นหน่วยรับเรื่องจากประชาชน โดยมีคณะทำงานเข้ามาทำหน้าที่ในการตรวจสอบ วิเคราะห์ปัญหาอาชญากรรมสำคัญที่ส่งผลกระทบต่อสังคมโดยรวม และปัญหาความเดือดร้อนของประชาชนในด้านต่างๆ ที่จำเป็นต้องแก้ไขโดยเร่งด่วนไปเมื่อวันที่ ๙ ตุลาคม ๒๕๖๒
โดยศูนย์ยุติธรรมสร้างสุข ได้เริ่มดำเนินการรับเรื่องราวร้องทุกข์จากประชาชน ให้คำปรึกษาทางกฎหมาย รวมไปถึงการตรวจสอบข้อเท็จจริงเพื่อดำเนินคดี ซึ่งปัจจุบันได้มีประชาชนเข้ามายื่นเรื่องกับทางศูนย์ยุติธรรมสร้างสุขแล้ว รวมเป็นจำนวนกว่า ๑๑๓ เรื่อง โดยมีความคืบหน้าในการดำเนินการในเรื่องต่างๆ ได้แก่ ความคืบหน้าการให้ความช่วยเหลือในคดีของนางสาวธิติมา นรพันธ์พิพัฒน์ (ลัลลาเบล) ที่บิดา มารดาขอให้กระทรวงยุติธรรมตรวจชันสูตรศพนางสาวธิติมา ฯ อีกครั้ง เนื่องจากยังมีความสงสัยในประเด็นการเสียชีวิต ความคืบหน้าคดีการฆาตกรรมนายพอละจี รักจงเจริญ (บิลลี่) ความคืบหน้าการแก้ไขปัญหาความเดือดร้อนของประชาชนจากการลงทุนในธุรกิจการเงินนอกระบบ หรือแชร์ลูกโซ่ และประเด็นอื่นๆ ที่ประชาชนร้องเรียนผ่านศูนย์ยุติธรรมสร้างสุข กระทรวงยุติธรรม

ที่มา : https://www.thaigov.go.th/news/contents/details/24042
