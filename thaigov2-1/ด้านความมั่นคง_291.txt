รัฐบาลไทย-ข่าวทำเนียบรัฐบาล-ทส.จัดพิธีมอบรางวัลการประกวดป่าชุมชน ประจำปี 2562

วันพฤหัสบดีที่ 24 ตุลาคม 2562
ทส.จัดพิธีมอบรางวัลการประกวดป่าชุมชน ประจำปี 2562
กระทรวงทรัพยากรธรรมชาติและสิ่งแวดล้อม โดยกรมป่าไม้ ร่วมกับบริษัท ราช กรุ๊ป จำกัด (มหาชน) จัดพิธีมอบรางวัลการประกวดป่าชุมชน ประจำปี 2562 รางวัลถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโครงการ คนรักษ์ป่า ป่าร
ทส.จัดพิธีมอบรางวัลการประกวดป่าชุมชน ประจำปี 2562
วันนี้ (24 ตุลาคม 2562) กระทรวงทรัพยากรธรรมชาติและสิ่งแวดล้อม โดยกรมป่าไม้ ร่วมกับบริษัท ราช กรุ๊ป จำกัด (มหาชน) จัดพิธีมอบรางวัลการประกวดป่าชุมชน ประจำปี 2562 รางวัลถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโครงการ คนรักษ์ป่า ป่ารักชุมชน ซึ่งเป็นโครงการต้นแบบความร่วมมือภาครัฐและเอกชน ที่มุ่งส่งเสริมการสร้างจิตสำนึกด้วยแนวคิดการปลูกป่าในใจคนและขับเคลื่อนงานด้านการอนุรักษ์ทรัพยากรป่าไม้ในรูปแบบของป่าชุมชน โดยประชาชนเป็นผู้ดูแลรักษาและบริหารจัดการป่าไม้ในท้องถิ่นตนเองด้วยกระบวนการมีส่วนร่วม บ้าน-วัด-โรงเรียน และใช้ประโยชน์จากป่าด้วยวิถีแบบพอเพียงเพื่อลดรายจ่าย เพิ่มรายได้ของชุมชน โดยมีนายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีมอบรางวัล และมีนายธเนศพล ธนบุณยวัฒน์ เลขานุการรัฐมนตรีว่าการกระทรวงทรัพยากรธรรมชาติและสิ่งแวดล้อม นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม พร้อมคณะผู้บริหาร เข้าร่วม ณ โรงแรมมิราเคิล แกรนด์ คอนเวนชั่น กรุงเทพมหานคร
รมว.ทส. กล่าวว่า ขอแสดงความยินดีและชื่นชมกับความสำเร็จของป่าชุมชนที่ได้รับรางวัลในวันนี้ ที่แสดงให้เห็นแล้วว่า ป่าและชุมชนสามารถอยู่ร่วมกันได้ เราสามารถหาประโยชน์จากป่า ควบคู่ไปกับการรักษาไว้ซึ่งความอุดมสมบูรณ์ของป่า การทำงานเชิงอนุรักษ์ และการดูแลรักษาทรัพยากรป่าไม้ จำเป็นอย่างยิ่งที่ภาครัฐจะต้องได้รับความร่วมมือจากทุกภาคส่วน โดยเฉพาะประชาชนทุกคน ซึ่งป่าชุมชนที่ได้รับรางวัล ถือเป็นแบบอย่างของการเรียนรู้การจัดการป่าชุมชนอย่างยั่งยืน ชุมชนตระหนักถึงความสำคัญ และมองเห็นประโยชน์จากการดูแลรักษาป่า จุดประกายความคิดให้กับชุมชนอื่นๆ เพื่อขยายเครือข่ายป่าชุมชนให้กว้างขวางและแข็งแกร่งต่อไป
การประกวดป่าชุมชนระดับประเทศ ประจำปี พศ. 2562 นี้ มีป่าชุมชนได้รับรางวัลในโครงการคนรักษ์ป่า ป่ารักชุมชน จำนวน 147 แห่งทั่วประเทศ โดยป่าชุมชนบ้านปี้ จังหวัดพะเยา คว้ารางวัลป่าชุมชนชนะเลิศระดับประเทศ และป่าชุมชนบ้านแม่ขมิง จังหวัดแพร่ ได้รับรางวัลชนะเลิศป่าชุมชนดีเด่น ด้าน "ป่าชุมชน : สืบสาน รักษา ต่อยอด สร้างสุขปวงประชา" ซึ่งเป็นแนวทางที่ช่วยผลักดันให้ภารกิจการเพิ่มพื้นที่ป่ามีความก้าวหน้าเป็นลำดับ และยังเป็นเกราะป้องกันการบุกรุกทำลายป่าไม้ที่มีประสิทธิภาพและประสิทธิผลอย่างดียิ่ง

ที่มา : https://www.thaigov.go.th/news/contents/details/24030
