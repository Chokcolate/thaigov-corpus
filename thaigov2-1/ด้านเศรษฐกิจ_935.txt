รัฐบาลไทย-ข่าวทำเนียบรัฐบาล-กระทรวงเกษตรฯ แถลงจัดงาน “วันดินโลก ปี 2562” ภายใต้หัวข้อ “Stop Soil Erosion, Save our Future ปกป้องอนาคต ลดการชะล้างดิน”

วันพุธที่ 27 พฤศจิกายน 2562
กระทรวงเกษตรฯ แถลงจัดงาน “วันดินโลก ปี 2562” ภายใต้หัวข้อ “Stop Soil Erosion, Save our Future ปกป้องอนาคต ลดการชะล้างดิน”
กระทรวงเกษตรฯ แถลงจัดงาน “วันดินโลก ปี 2562” ภายใต้หัวข้อ “Stop Soil Erosion, Save our Future ปกป้องอนาคต ลดการชะล้างดิน” วันที่ 5 – 8 ธ.ค.นี้ ณ ศูนย์ศึกษาวิชาการฟื้นฟูที่ดินเสื่อมโทรมเขาชะงุ้มอันเนื่องมาจากพระราชดำริ จ.ราชบุรี
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังการแถลงข่าวการจัดงาน “วันดินโลก ปี 2562” ภายใต้หัวข้อ “Stop Soil Erosion, Save our Future ปกป้องอนาคต ลดการชะล้างดิน” ณ กรมพัฒนาที่ดิน ว่า กระทรวงเกษตรและสหกรณ์ โดยกรมพัฒนาที่ดิน กำหนดการจัดงาน “วันดินโลก ปี 2562” ภายใต้หัวข้อ “Stop Soil Erosion, Save our Future ปกป้องอนาคต ลดการชะล้างดิน” ระหว่างวันที่ 5 – 8 ธันวาคม 2562  ณ ศูนย์ศึกษาวิชาการฟื้นฟูที่ดินเสื่อมโทรมเขาชะงุ้มอันเนื่องมาจากพระราชดำริ อำเภอโพธาราม จังหวัดราชบุรี เพื่อน้อมรำลึกถึงพระมหากรุณาธิคุณของ พระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร “นักวิทยาศาสตร์ดินเพื่อมนุษยธรรม” (Humanitarian Soil Scientist Award) พระองค์แรกและพระองค์เดียวในโลก  และเผยแพร่พระราชกรณียกิจด้านการพัฒนาทรัพยากรดินเพื่อการเกษตร สร้างการรับรู้และความเข้าใจถึงความสำคัญของวันดินโลก
ร้อยเอก ธรรมนัส กล่าวต่อไปว่า “ทรัพยากรดินมีความสำคัญกับการดำรงชีวิตประจำวันของมนุษย์ เพราะดินเป็นแหล่งอาหาร เป็นที่ตั้งของบ้านเรือน และดินเมื่อถูกใช้ประโยชน์โดยปราศจากการดูแลรักษาอย่างเหมาะสมแล้ว จะเกิดความเสื่อมโทรม ไม่สามารถฟื้นฟูให้กลับมาใช้ประโยชน์ได้ในเวลาอันสั้น ทาง FAO โดยกลุ่มสมัชชาความร่วมมือดินโลก หรือ Global Soil Partnership (GSP) ได้กำหนดให้วันดินโลกเป็นวาระสำคัญในการสื่อสารเรื่องราวของทรัพยากรดินให้เป็นที่รับทราบในวงกว้าง ที่ทุกภาคส่วนต้องร่วมมือกัน เพื่อให้เกิดผลลัพธ์ที่ช่วยรักษาทรัพยากรดิน
ให้สามารถใช้ประโยชน์ได้อย่างยั่งยืน”
ทั้งนี้ภายในงาน มีการจัดนิทรรศการ “ศาสตร์พระราชา พัฒนาพื้นปฐพี” ซึ่งจะแบ่งเป็น 5 โซน ได้แก่
1. นิทรรศการ โซน A นิทรรศการ “ปราชญ์แห่งดิน สู่วันดินโลก 5 ธันวาคม” 2. นิทรรศการโซน B “รู้ทันปัญหา ร่วมกันแก้ไข ใส่ใจผืนดิน” 3. นิทรรศการโซน C “พลิกแผ่นฟ้า สู่ผืนดิน ปฐพีไทยพัฒนา”
4. นิทรรศการโซน D “แฝกกาแพงที่มีชีวิต (Living wall)” 5. นิทรรศการโซน E “กิจกรรม DIY” และ “Best practice” ของแต่ละประเทศ และกิจกรรมต่างๆอีกมากมาย มีการออกร้านแสดงสินค้า จำหน่ายผลิตภัณฑ์ทางการเกษตร
ด้านนางสาวเบญจพร ชาครานนท์ อธิบดีกรมพัฒนาที่ดิน กล่าวว่า สำหรับ ปี 2562 Global Soil Partnership (GSP) ได้กำหนดหัวข้อ “Stop Soil Erosion,Save Our Future ซึ่งเน้นความสำคัญของการมีส่วนร่วมขององค์กรและบุคคล สร้างความตระหนักถึงความสำคัญของการอนุรักษ์ดินและน้ำ ป้องกันและลดการชะล้างพังทลายของดินเพื่อระบบนิเวศ ให้มีความอุดมสมบูรณ์โดยมีการสนับสนุนจากทุกภาคส่วน ทั้งภาครัฐ เอกชน ประชาสังคม ชุมชน และประชาชนทั่วโลก ในประเทศต่างๆ จะจัดกิจกรรมเพื่อรณรงค์สร้างความตระหนักถึงความสำคัญ ของทรัพยากรดิน
ในวันดินโลกโดยพร้อมเพรียงกันให้รับทราบในวงกว้าง โดยประเทศสมาชิกกว่า 200 ประเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/24866
