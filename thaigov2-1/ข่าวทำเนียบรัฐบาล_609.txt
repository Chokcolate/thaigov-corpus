รัฐบาลไทย-ข่าวทำเนียบรัฐบาล-นายกฯห่วงใยและส่งกำลังใจให้กับผู้ปฏิบัติงานสาธารณสุขและที่เกี่ยวข้อง

วันอาทิตย์ที่ 2 กุมภาพันธ์ 2563
นายกฯห่วงใยและส่งกำลังใจให้กับผู้ปฏิบัติงานสาธารณสุขและที่เกี่ยวข้อง
นายกฯห่วงใยและส่งกำลังใจให้กับผู้ปฏิบัติงานสาธารณสุขและที่เกี่ยวข้อง
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชานายกรัฐมนตรี และ รมว.กลาโหม ได้ติดตามสถานการณ์การระบาดของเชื้อไวรัสโคโรนา สายพันธุ์ใหม่ 2019 ตั้งแต่ช่วงสัปดาห์ที่ผ่านมา ซึ่งรัฐบาลไม่ได้นิ่งนอนใจ ได้ปฏิบัติตามขั้นตอนการป้องกันและควบคุมโรคตามหลักมาตรฐานสากล ซึ่งประเทศไทยได้รับการยอมรับอยู่ในอันดับ 6 ของโลก และเป็นอันดับ 1 ของเอเชีย
มีหลายเรื่องที่พี่น้องประชาชนอาจจะวิตกกังวล โดยเฉพาะสวัสดิภาพและความปลอดภัยของคนไทยที่อยู่ในเมืองอู่ฮั่นและเมืองต่าง ๆ ของจีน ซึ่งเป็นเรื่องที่น่าปลื้มใจว่าคนไทยเราเป็นห่วงเพื่อนร่วมชาติของเราไม่ว่าจะอยู่ที่ไหนก็ตาม แต่ขอให้รู้ไว้เช่นเดียวกันว่า นายกรัฐมนตรีห่วงยิ่งกว่า และเป็นหน้าที่ของผมที่ต้องดูแลคนไทยทั้งหมด ไม่ว่าจะอยู่ที่ไหนก็ตาม ขอย้ำว่าสุขภาพและความปลอดภัยของประชาชนสำคัญที่สุด รวมถึงคนชาติอื่นที่มาอยู่มาเที่ยวไทยด้วย และคนไทยก็มีความเป็นห่วงเช่นกัน
สิ่งที่ประชาชนต้องการให้เร่งรับคนไทยกลับจากอู่ฮั่นนั้น รัฐบาลได้พูดคุยกับทางการจีนมาอย่างต่อเนื่องตั้งแต่เกิดสถานการณ์ แต่ทุกอย่างมีขั้นตอน ไม่ใช่จะทำได้ทันที และในที่สุดเราจะส่งเครื่องบินพาณิชย์ไปรับคนไทยในเร็ววันนี้ ซึ่งขณะนี้ รัฐบาลโดยกระทรวงที่เกี่ยวข้องได้ ได้แก่ ทีมแพทย์สาธารณสุข กระทรวงสาธารณสุข กรมการกงสุล สอท กรุงปักกิ่ง ท่าอากาศยานดอนเมือง การท่าอากาศยานไทย สำนักงานตำรวจตรวจคนเข้าเมือง กรมศุลกากร และสายการบินแอร์เอเชีย เตรียมความพร้อมในแต่ละส่วนเพื่อรับคนไทยกลับจากเมืองอู่ฮั่น โดยนายกรัฐมนตรีกำชับทั้งเรื่องความปลอดภัยของเจ้าหน้าที่ที่กำลังจะเดินทางไปรับ และความปลอดภัยของคนไทยที่อยู่ในเมืองอู่ฮั่น
ท้ายที่สุดขอย้ำว่า รัฐบาลยังสามารถควบคุมสถานการณ์ไม่ให้มีการแพร่ระบาดในประเทศไทยได้เป็นอย่างดี โดยเริ่มแรกผู้ป่วยทุกรายล้วนติดเชื้อมาจากต่างประเทศ และขณะนี้มีหนึ่งรายที่ติดจากนักท่องเที่ยวจีนในไทย หลายรายได้รับการรักษาจนหายกลับบ้านได้แล้ว อย่างไรก็ตาม หากมีการติดเชื้อหรือแพร่ระบาดเกิดขึ้นจริง รัฐบาลก็มีมาตรการรองรับเป็นลำดับขั้นที่สอดคล้องกับสถานการณ์ไว้แล้ว จึงขอให้พี่น้องประชาชนเชื่อมั่น
นายกรัฐมนตรีขอบคุณทุกกำลังใจที่ส่งมายังผู้ปฏิบัติงาน รวมถึงกำลังใจที่ส่งไปให้เพื่อนคนไทยของเราทุกคน และเราจะก้าวข้ามผ่านวิกฤตนี้ไปด้วยกัน รวมทั้งกล่าวว่า “การช่วยเหลือเห็นใจกันยามทุกข์ยาก คือมิตรแท้ ช่วยกันดูแลซึ่งกันและกันไม่ว่าจะเป็นชาติใด ในประเทศของตนเอง ให้ดีที่สุด สักวันมันก็จะผ่านพ้นไปและรักกันยิ่งกว่าเดิม”
.........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26217
