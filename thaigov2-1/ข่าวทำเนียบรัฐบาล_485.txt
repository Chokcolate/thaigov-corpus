รัฐบาลไทย-ข่าวทำเนียบรัฐบาล-​ไทย-อิหร่าน เห็นพ้องกระชับความร่วมมืออย่างรอบด้าน

วันศุกร์ที่ 20 ธันวาคม 2562
​ไทย-อิหร่าน เห็นพ้องกระชับความร่วมมืออย่างรอบด้าน
​ไทย-อิหร่าน เห็นพ้องกระชับความร่วมมืออย่างรอบด้าน
วันนี้ (20 ธันวาคม 2562) เวลา 13.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายโมเซน มุฮัมมะดีย์ (H.E. Mr. Mohsen Mohammadi) เอกอัครราชทูตสาธารณรัฐอิสลามอิหร่านประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสที่จะพ้นจากหน้าที่ สรุปสาระสำคัญการหารือดังนี้
นายกรัฐมนตรีกล่าวยินดีในความสัมพันธ์อันดีระหว่างสองประเทศที่มีมาอย่างยาวนาน และมีการแลกเปลี่ยนการเยือนระดับสูง พร้อมขอบคุณที่เอกอัครราชทูตฯ มีบทบาทที่แข็งขันในการกระชับความสัมพันธ์ระหว่างไทยกับอิหร่าน โดยทั้งสองประเทศมีพัฒนาการความร่วมมือในหลากหลายสาขา และมุ่งหวังว่าไทยกับอิหร่านจะรักษาความสัมพันธ์ และความร่วมมือระหว่างกันทั้งในระดับทวิภาคี และกรอบเวทีพหุภาคีต่อไป
เอกอัครราชทูตอิหร่านฯ กล่าวขอบคุณรัฐบาลไทยที่ให้ความร่วมมือและสนับสนุนการทำงานในไทยเสมอมา ถือว่าเป็นส่วนสำคัญในการส่งเสริมให้ความสัมพันธ์ไทยกับอิหร่านดำเนินไปอย่างราบรื่น โดยยืนยันว่าจะทำหน้าที่เสริมสร้างความเข้าใจอันดีระหว่างกันต่อไป พร้อมเน้นย้ำว่า ไทยมีศักยภาพและความพร้อมในหลายด้าน จึงเป็นโอกาสที่จะสามารถพัฒนาความร่วมมือระหว่างกันในทุกมิติ
โอกาสนี้ ทั้งสองฝ่ายเห็นพ้องกระชับความร่วมมืออย่างรอบด้าน อาทิ ด้านสาธารณสุข ด้านวัฒนธรรม การค้าและการลงทุน และด้านสังคม โดยไทยได้เน้นย้ำกระชับความสัมพันธ์ระดับประชาชน โดยการส่งเสริมด้านการท่องเที่ยว อันจะเป็นพื้นฐานของความสัมพันธ์ของทั้งสองประเทศ
ในช่วงท้าย นายกรัฐมนตรีอวยพรให้เอกอัครราชทูตฯ ประสบความสำเร็จ และขอให้สนับสนุนความสัมพันธ์ระหว่างไทยกับอิหร่าน และมุ่งหวังว่าเอกอัครราชทูตฯ คนใหม่จะช่วยผลักดัน และสานต่อการทำงานต่างๆ ต่อไป พร้อมกล่าวฝากความปรารถนาดีไปยังประธานาธิบดีอิหร่านด้วย
*************************

ที่มา : https://www.thaigov.go.th/news/contents/details/25367
