รัฐบาลไทย-ข่าวทำเนียบรัฐบาล-นายกรัฐมนตรีห่วงใยประชาชน  แนะกินร้อน ใช้ช้อนกลาง หมั่นล้างมือเป็นประจำ และพบแพทย์ทันที หากมีอาการเจ็บป่วย

วันอังคารที่ 28 มกราคม 2563
นายกรัฐมนตรีห่วงใยประชาชน  แนะกินร้อน ใช้ช้อนกลาง หมั่นล้างมือเป็นประจำ และพบแพทย์ทันที หากมีอาการเจ็บป่วย
นายกรัฐมนตรีห่วงใยประชาชน  แนะกินร้อน ใช้ช้อนกลาง หมั่นล้างมือเป็นประจำ และพบแพทย์ทันที หากมีอาการเจ็บป่วย ไม่ต้องรอ 14 วัน
วันนี้ (28 ม.ค. 63) เวลา 8.30 น. ก่อนการประชุมคณะรัฐมนตรี ณ บริเวณด้านหลังตึกไทยคู่ฟ้า ทำเนียบรัฐบาล พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการประชาสัมพันธ์ ได้แก่ การแสดงผลงานหัตถศิลป์ไทย จากงานอัตลักษณ์แห่งสยาม ครั้งที่ 11 ผลงานประดิษฐ์และนวัตกรรม จากงานวันนักประดิษฐ์ ประจำปี 2563   วิสาหกิจดิจิทัลเริ่มต้น (Digital Startup) ด้านเทคโนโลยีดิจิทัลเพื่อการบริหารภาครัฐ (GovTech)   รวมพลังสู้ฝุ่น PM 2.5 จากกระทรวงสาธารณสุข โอกาสนี้ คุณหญิง แสงเดือน ณ นคร ประธานกรรมการมูลนิธิสงเคราะห์ครอบครัวทหารผ่านศึก นำคณะเข้าเยี่ยมคารวะนายกรัฐมนตรี พร้อมมอบดอกป๊อปปี้แด่นายกรัฐมนตรีและเลขาธิการนายกรัฐมนตรี ในโอกาสสัปดาห์ดอกป๊อบปี้บานวันทหารผ่านศึก
นายจุรินทร์ ลักษณวิศิษฏ์  รองนายกรัฐมนตรีและรัฐมนตรีว่าการกระทรวงพาณิชย์ นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ นำคณะศูนย์ส่งเสริมศิลปาชีพระหว่างประเทศ (องค์การมหาชน) หรือ SACICT  เผยแพร่และประชาสัมพันธ์การจัดงานอัตลักษณ์แห่งสยาม ครั้งที่ 11 โดยได้นำผลงานหัตถศิลป์ไทยมา ผ้าไหม ผ้าฝ้าย มาแสดง โอกาสนี้ นายกรัฐมนตรียังได้เชิดหนังใหญ่ร่วมกับครูวีระ มีเหมือน ครูศิลป์ของแผ่นดิน ประจำปี 2562  โดยนายกรัฐมนตรียังได้ยกย่องครูศิลป์แผ่นดินในการรักษามรดกวัฒนธรรมของไทยเพื่อส่งต่อให้เยาวชนคนรุ่นหลังได้สืบทอดต่อไป
จากนั้นนายกรัฐมนตรีได้เยี่ยมชมผลงานตัวอย่าง ที่จะถูกนำไปแสดงในวันนักประดิษฐ์ ประจำปี 2563 จัดขึ้นโดย สำนักงานการวิจัยแห่งชาติ กระทรวงการอุดมศึกษา วิทยาศาสตร์ วิจัยและนวัตกรรม ร่วมกับ หน่วยงานภาครัฐ ภาคเอกชน สถาบันการศึกษา และองค์กรด้านการวิจัยและการประดิษฐ์คิดค้นนานาชาติ ได้แก่ ระบบผสมปุ๋ยและจ่ายน้ำอัจฉริยะ ระบบควบคุมสภาวะแวดล้อมในโรงเรียน  ระบบควบคุมเครื่องเติมอากาศสำหรับการเพาะเลี้ยงสัตว์น้ำ  ระบบพลาสมาเย็น  ลูกบอลดับเพลิง  และ ระบบควบคุมอุณหภูมิการเผาไหม้ของเครื่องกังหันก๊าซแบบอัตโนมัติ โดยนายกรัฐมนตรีกล่าวชื่นชมทุกผลงานที่นำมาจัดแสดง โดยแนะให้นำผลงานเหล่านี้ไปต่อยอดและพัฒนาเพื่อที่จะนำไปสร้างประโยชน์ต่อไป
โอกาสนี้ นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม นำเสนอผลงานวิสาหกิจดิจิทัลเริ่มต้น (Digital Startup)  เทคโนโลยีดิจิทัลเพื่อการบริหารภาครัฐ (GovTech) ที่เป็นนวัตกรรมใหม่ อาทิเช่น หุ่นยนต์กู้ภัยและระบบทำแผนที่สามมิติ  หุ่นเย็นเก็บกู้วัตถุระเบิด  แอปพลิเคชันติดตามรถโดยสารประจำทางแบบเรียลไทม์ และ Container Truck Gate Automation หรือระบบอ่านหมายเลขตู้คอนเทนเนอร์และป้ายทะเบียนรถบรรทุกอัตโนมัติ  ซึ่งนายกรัฐมนตรีได้ทดลองใช้หุ่นเย็นเก็บกู้วัตถุระเบิด พร้อมเสนอว่า อยากให้หน่วยงานรัฐที่เกี่ยวข้องได้มีการบูรณาการงานกับนวัตกรรมด้านเทคโนโลยีดิจิทัลเพื่อการบริหารภาครัฐ (GovTech) เพื่อให้ประสิทธิภาพและอำนวยความสะดวกต่อประชาชนมากเพิ่มขึ้น
จากนั้น นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นำคณะ “รวมพลังสู้ฝุ่น PM 2.5” ประชาสัมพันธ์การทำงานของหน่วยงานในสังกัด ที่ได้ดำเนินการและติดตามสถานการณ์ปัญหาฝุ่นละอองอย่างใกล้ชิด เพื่อสุขภาพของประชาชน ประกอบด้วย แอปพลิเคชัน Air4Thai และการประชาสัมพันธ์การใส่หน้ากากอนามัย โดยนายกรัฐมนตรีได้สาธิตวิธีการสวมใส่หน้ากากอนามัยที่ถูกต้องแก่สื่อมวลชน เพื่อให้ประชาชนปฏิบัติตาม รวมถึงกำชับให้หน่วยงานที่เกี่ยวข้องควบคุมราคาหน้ากากอนามัยไม่ให้สูงเกินไปเพื่อที่ประชาชนจะสามารถจัดหาได้
ก่อนเข้าร่วมประชุมคณะรัฐมนตรี คุณหญิง แสงเดือน ณ นคร ประธานกรรมการมูลนิธิสงเคราะห์ครอบครัวทหารผ่านศึก นำคณะเข้าเยี่ยมคารวะนายกรัฐมนตรีและรัฐมนตรีว่าการกระทรวงกลาโหม เพื่อมอบกระเช้าดอกป๊อบปี้ จากมูลนิธิสงเคราะห์ครอบครัวทหารผ่านศึก พร้อมกลัดดอกป๊อปปี้แด่นายกรัฐมนตรี เพื่อร่วมประชาสัมพันธ์ เนื่องในโอกาส สัปดาห์ดอกป๊อบปี้บานวันทหารผ่านศึก ระหว่างวันที่ 25 ม.ค. – 3 ก.พ. 63 โดยนายกรัฐมนตรียังกล่าวเชิญชวนให้ประชาชนช่วยอุดหนุนและติดดอกป๊อบปี๊ เพื่อรำลึกถึงทหารผ่านศึกและอาสาสมัครที่ร่วมกันต่อสู้ป้องกันประเทศชาติ โดยรายได้จะถูกนำกลับไปใช้เพื่อทหารผ่านศึกและครอบครัวด้วย
โอกาสนี้ นายกรัฐมนตรียังกล่าวถึงสถานการณ์ไวรัสโคโรนาว่า รัฐบาลได้ดำเนินการตรวจสอบและติดตามอย่างเคร่งครัด สั่งการให้จัดตั้งวอร์รูมเพื่อสถานการณ์นี้โดยเฉพาะ พร้อมทั้งมีการแถลงข่าวต่อสื่อมวลชนอย่างต่อเนื่อง ซึ่งท่าอากาศยานทุกแห่งได้มีการตรวจคัดกรองนักท่องเที่ยวชาวจีนอย่างเข้มงวด โดยนายกรัฐมนตรีย้ำด้วยความห่วงใยขอให้ประชาชนทุกคน ทานอาหารสุกและร้อน ใช้ช้อนกลาง รวมถึงหมั่นล้างมือเป็นประจำ และหากมีอาการเจ็บป่วยให้รีบไปพบแพทย์ทันที โดยไม่ต้องรอ 14 วัน
................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26105
