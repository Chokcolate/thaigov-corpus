รัฐบาลไทย-ข่าวทำเนียบรัฐบาล-ทีมเฉพาะกิจ สมอ. ยึดสินค้าไม่ได้มาตรฐาน มูลค่ากว่า 10 ล้านบาท สกัดก่อนส่งขายออนไลน์เว็บไซต์ชื่อดัง

วันพฤหัสบดีที่ 19 กันยายน 2562
ทีมเฉพาะกิจ สมอ. ยึดสินค้าไม่ได้มาตรฐาน มูลค่ากว่า 10 ล้านบาท สกัดก่อนส่งขายออนไลน์เว็บไซต์ชื่อดัง
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) ส่งทีมเฉพาะกิจเข้าตรวจสอบแหล่งจำหน่ายสินค้าออนไลน์ ย่านแสมดำ พบสินค้าเตรียมส่งขายในเว็บตลาดขายสินค้าออนไลน์ชื่อดัง และเป็นสินค้าผิดกฎหมายที่ไม่แสดงเครื่องหมายมาตรฐาน
สมอ. ส่งทีมเฉพาะกิจเข้าตรวจสอบแหล่งจำหน่ายสินค้าออนไลน์ ย่านแสมดำ พบสินค้าเตรียมส่งขายในเว็บตลาดขายสินค้าออนไลน์ชื่อดัง และเป็นสินค้าผิดกฎหมายที่ไม่แสดงเครื่องหมายมาตรฐาน จำนวนกว่า 2,600 รายการ มูลค่าที่ยึดอายัดร่วม 10 ล้านบาท
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) เปิดเผยว่า สมอ. ส่งทีมเฉพาะกิจเข้าตรวจสอบบริษัทผู้จำหน่ายสินค้าออนไลน์ ในพื้นที่ย่านแสมดำ เขตบางขุนเทียน กทม. หลังสืบทราบเบาะแสว่ามีการจำหน่ายสินค้าผิดกฎหมาย พบว่า เป็นผู้จำหน่ายสินค้าในเว็บไชต์ตลาดขายสินค้าออนไลน์ชื่อดัง โดยเป็นสินค้าที่เป็นมาตรฐานบังคับต้องแสดงเครื่องหมายมาตรฐาน ได้แก่ เตาปิ้งขนมปัง หม้ออบลมร้อน เตาปิ้งย่าง พัดลมไฟฟ้า ตู้เย็น เครื่องเป่าผม เครื่องพ่น ไอน้ำ และก็อกน้ำ จำนวน 2,625 รายการ มูลค่าประมาณ 10 ล้านบาท จึงดำเนินการยึดอายัดไว้ทั้งหมดเพื่อดำเนินการทางกฎหมายต่อไป ทั้งนี้ ผู้จำหน่ายสินค้าที่เป็นมาตรฐานบังคับโดยไม่แสดงเครื่องหมาย มอก. จะมีโทษจำคุกไม่เกิน 6 เดือน หรือปรับไม่เกิน 500,000 บาท หรือทั้งจำทั้งปรับ นอกจากนี้ยังจะขยายผลดำเนินคดีกับผู้นำเข้าสินค้าดังกล่าวต่อไปด้วย
เลขาธิการ สมอ. กล่าวย้ำเพิ่มเติมว่า ที่ผ่านมา สมอ. ได้เชิญร้านค้าออนไลน์มาประชุมชี้แจงทำความเข้าใจถึงวิธีปฏิบัติที่ถูกต้องในการขายสินค้าที่เป็นมาตรฐานบังคับแล้ว  ดังนั้น ต่อไปนี้ สมอ. จะกวดขันการจำหน่ายสินค้าออนไลน์ให้เป็นไปตามกฎหมาย โดยเฉพาะอย่างยิ่งผลิตภัณฑ์เครื่องใช้ไฟฟ้าและของเล่น ซึ่งต้องมีความปลอดภัยต่อผู้บริโภค หากพบการกระทำความผิด สมอ. ก็จะดำเนินคดีกับผู้จำหน่ายทุกรายอย่างเข้มงวด จึงขอแนะนำไปยังผู้บริโภคเวลาจะเลือกซื้อสินค้าต่างๆ ทางออนไลน์ ให้เลือกซื้อสินค้าที่มีเครื่องหมาย มอก. ทุกครั้ง

ที่มา : https://www.thaigov.go.th/news/contents/details/23224
