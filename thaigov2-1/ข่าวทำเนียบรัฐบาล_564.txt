รัฐบาลไทย-ข่าวทำเนียบรัฐบาล-คณะโฆษกรัฐบาลร่วมกรมควบคุมมลพิษ ร่วมประชาสัมพันธ์ สร้างการรับรู้ในการป้องกันและหลีกเลี่ยงฝุ่นจิ๋ว PM 2.5

วันศุกร์ที่ 17 มกราคม 2563
คณะโฆษกรัฐบาลร่วมกรมควบคุมมลพิษ ร่วมประชาสัมพันธ์ สร้างการรับรู้ในการป้องกันและหลีกเลี่ยงฝุ่นจิ๋ว PM 2.5
คณะโฆษกรัฐบาลร่วมกรมควบคุมมลพิษ ร่วมประชาสัมพันธ์ สร้างการรับรู้ในการป้องกันและหลีกเลี่ยงฝุ่นจิ๋ว PM 2.5
วันนี้ (17 ม.ค. 63) ณ ห้องประชุม 301 ตึกบัญชาการ 1 ทำเนียบรัฐบาล ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เป็นประธานการประชุมเรื่องการสร้างแนวทางการรับรู้เรื่องการแก้ไขปัญหามลพิษด้านฝุ่นละอองร่วมกับ นาย ประลอง ดำรงค์ไทย อธิบดีกรมควบคุมมลพิษ โดยมี น.ส.รัชดา ธนาดิเรก และนางสาวไตรศุลี ไตรสรณกุล รองโฆษกประจำสำนักนายกรัฐมนตรี และตัวแทนจากหน่วยงานที่เกี่ยวข้องเข้าร่วมหารือด้วย
ภายหลังเสร็จสิ้นการหารือ ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี ได้แถลงต่อสื่อมวลชนถึงมาตราการในการแก้ไขและป้องกันปัญหามลพิษโดยฝุ่นละออง ว่า เนื่องจากแหล่งกำเนิดของฝุ่นละออง PM 2.5 นั้น 72.5% มาจากการขนส่งทางถนน ดังนั้นมาตราการที่จะใช้ป้องกันจึงมีจุดประสงค์ที่จะลดการเกิดมลพิษที่ต้นทาง อาทิเช่น การขยายเขตพื้นที่จำกัดรถบรรทุกเข้ากรุงเทพมหานคร จากวงแหวนรัชดาภิเษกเป็นวงแหวนกาญจนภิเษก หรือการห้ามรถบรรทุก เข้าพื้นที่ชั้นในของกรุงเทพมหานคร ในวันคี่ ระหว่างเดือนมกราคมถึงกุมภาพันธ์ รวมถึงการเพิ่มประสิทธิภาพในการบริหารจัดการเชิงพื้นที่ โดยกรมการขนส่งทางบกปฏิบัติการร่วมกับกองบังคับการตำรวจจราจร ในการตรวจจราจรในการตรวจสอบตรวจจับรถควันดำสำหรับรถโดยสารและรถบรรทุกเพื่อออกคำสั่งห้ามใช้รถ และตรวจวัดควันดำรถโดยสาร (ไม่ประจำทาง) โดยเพิ่มชุดตรวจเป็น 50 ชุด ครบทั้ง 50 เขตของกรุงทพมหานคร
นอกจากนี้ยังมีมาตราการการเพิ่มประสิทธิภาพการบริหารจัดการมลพิษในพื้นที่นอกกรุงเทพมหานครและปริมณฑล ที่แหล่งกำเนิดมลพิษนั้นมาจากการเผาไหม้ในที่โล่งและห้ามการเผาขยะโดยเด็ดขาด รวมถึงการควบคุมและตรวจสอบโรงงานที่ทำให้เกิดฝุ่นละออง
สุดท้ายนี้โฆษกประจำสำนักนายกรัฐมนตรียังกระชับให้ทั้งภาครัฐ ภาคเอกชน และประชาชนร่วมไม้ร่วมมือกันแก้ไขปัญหาฝุ่นละออง และสามารถดาวน์โหลดแอพพลิเคชั่น Air4Thai  เพื่อติดตามสถานการณ์ฝุ่นละออง PM 2.5 และรัฐบาลจะคอยติดตามและรายงานเพื่อเพิ่มการรับรู้และความเข้าใจให้แก่ประชาชน
...........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25890
