รัฐบาลไทย-ข่าวทำเนียบรัฐบาล-มท.2 ลงพื้นที่จังหวัดสกลนคร พร้อมมอบถุงยังชีพช่วยเหลือผู้ประสบอุทกภัย กำชับเจ้าหน้าที่เตรียมพร้อมช่วยเหลือพี่น้องประชาชน

วันศุกร์ที่ 30 สิงหาคม 2562
มท.2 ลงพื้นที่จังหวัดสกลนคร พร้อมมอบถุงยังชีพช่วยเหลือผู้ประสบอุทกภัย กำชับเจ้าหน้าที่เตรียมพร้อมช่วยเหลือพี่น้องประชาชน
มท.2 ลงพื้นที่จังหวัดสกลนคร พร้อมมอบถุงยังชีพช่วยเหลือผู้ประสบอุทกภัย กำชับเจ้าหน้าที่เตรียมพร้อมช่วยเหลือพี่น้องประชาชน
วันนี้ (30 ส.ค. 62) นายนิพนธ์ บุญญามณี รัฐมนตรีช่วยว่าการกระทรวงมหาดไทย ลงตรวจพื้นที่
และเยี่ยมให้กำลังใจผู้ประสบอุทกภัยจังหวัดสกลนคร ในพื้นที่อำเภออากาศอำนวย และ อำเภอวานรนิวาส โดยมีนายชยพล ธิติศักดิ์ อธิบดีกรมป้องกันและบรรเทาสาธารณภัย นายวิทยา จันทร์ฉลอง ผู้ว่าราชการจังหวัดสกลนคร นายชัยมงคล ไชยรบ นายกองค์การบริหารส่วนจังหวัดสกลนคร นายอำเภอ และเจ้าหน้าที่ในพื้นที่ให้การต้อนรับ พร้อมรับฟังการบรรยายสรุปสถานการณ์ฝนและน้ำท่วมจากผู้ว่าราชการจังหวัดสกลนคร และมอบถุงยังชีพแก่พี่น้องประชาชนผู้ประสบอุทกภัยในพื้นที่ จำนวนกว่า 500 ชุด
นายนิพนธ์ บุญญามณี รัฐมนตรีช่วยว่าการกระทรวงมหาดไทย กล่าวว่า ปัญหาอุทกภัยเป็นปัญหาที่ส่งผลกระทบต่อชีวิตและทรัพย์สินของพี่น้องประชาชน ซึ่งอาจส่งผลสู่การแพร่ขยายของโรคระบาดจากสารปนเปื้อนในแหล่งน้ำ จึงได้สั่งการแก่ผู้ว่าราชการจังหวัดสกลนครและเจ้าหน้าที่ทุกหน่วยที่เกี่ยวข้อง 5 ประเด็น ดังนี้
1) ขอให้เจ้าหน้าที่ทุกหน่วยน้อมนำแนวทางการแก้ไขปัญหาภัยพิบัติตามแนวพระราชดำริของพระบาทสมเด็จพระวชิรเกล้าเจ้าอยู่หัว มาบริหารจัดการ เพื่อเร่งช่วยเหลือผู้ที่ได้รับผลกระทบจากอุทกภัย พร้อมเน้นย้ำให้ฝ่ายปกครอง ต้องเป็นกลไกหลักในการแก้ไขปัญหาในพื้นที่
2) ขอให้จังหวัด ติดตามและประเมินสถานการณ์ผลกระทบที่อาจเกิดขึ้น และแนวโน้มสถานการณ์อุทกภัยในแต่ละปี เนื่องจากปัญหาของการบริหารจัดการน้ำในพื้นที่ภาคอีสาน จะมีลักษณะฝนทิ้งช่วง และฝนตกหนัก ซึ่งจะต้องร่วมกันหารือถึงการกำหนดมาตรการระยะยาวเพื่อบริหารจัดการน้ำให้เป็นไปอย่างมีประสิทธิภาพ
3) ขอให้เจ้าหน้าที่ทุกหน่วยให้ความสำคัญถึงความปลอดภัยในชีวิตทรัพย์สินของพี่น้องประชาชนในพื้นที่ โดยเฉพาะเรื่องโรคระบาด และเรื่องความปลอดภัยจากการใช้บริการไฟฟ้าของพี่น้องประชาชน
4) ขอให้จังหวัดสกลนคร วางแผนและเตรียมความพร้อมต่อสถานการณ์ ที่อาจทวีความรุนแรงขึ้นในช่วงมรสุม
5) ขอให้ทุกหน่วยกำชับเจ้าหน้าที่ต้องมีความพร้อมปฏิบัติหน้าที่ และให้อดทน เสียสละ ร่วมกันทำงานตามปณิธานแห่งการบำบัดทุกข์ บำรุงสุข เพื่อพี่น้องประชาชน
นายนิพนธ์ ได้เน้นย้ำให้ทุกจังหวัดต้องดำเนินการช่วยเหลือประชาชนให้เป็นไปตามแผนเผชิญเหตุ
ตามแนวทางการจัดการสาธารณภัย ตามแผนการป้องกันและบรรเทาสาธารณภัยแห่งชาติ โดยผู้ว่าราชการจังหวัดหรือผู้มีอำนาจตามกฎหมายต้องตัดสินใจได้ และดำเนินการเข้าให้การช่วยเหลือประชาชนทันที เพื่อป้องกัน
การสูญเสียชีวิตและทรัพย์สินของประชาชน ทั้งนี้ หากพี่น้องประชาชนได้รับความเดือดร้อนจากสาธารณภัย สามารถแจ้งสายด่วนสาธารณภัย โทร. 1784 เพื่อขอความช่วยเหลือตลอด 24 ชั่วโมง

ที่มา : https://www.thaigov.go.th/news/contents/details/22663
