รัฐบาลไทย-ข่าวทำเนียบรัฐบาล-นายกฯ สั่งการแก้ไขปัญหา รพ.สุรินทร์ ขาดน้ำเร่งด่วน เตรียมลงพื้นที่อีสานใต้เร็ว ๆ นี้

วันเสาร์ที่ 10 สิงหาคม 2562
นายกฯ สั่งการแก้ไขปัญหา รพ.สุรินทร์ ขาดน้ำเร่งด่วน เตรียมลงพื้นที่อีสานใต้เร็ว ๆ นี้
นายกฯ สั่งการแก้ไขปัญหา รพ.สุรินทร์ ขาดน้ำเร่งด่วน เตรียมลงพื้นที่อีสานใต้เร็ว ๆ นี้
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และ รมว.กลาโหม ห่วงใยสถานการณ์ภัยแล้งในหลายพื้นที่โดยเฉพาะที่ จ.สุรินทร์ ซึ่งมีรายงานว่า รพ. สุรินทร์ขาดแคลนน้ำอย่างหนัก จึงได้สั่งการให้หน่วยงานที่เกี่ยวข้องเร่งแก้ไขและให้ความช่วยเหลือโดยเร่งด่วน นอกจากนี้ นายกรัฐมนตรีมีแผนจะลงพื้นที่ตรวจติดตามการแก้ไขปัญหาและช่วยเหลือประชาชนที่จ.สุรินทร์และบุรีรัมย์ในเร็ว ๆ นี้
สำหรับการแก้ไขปัญหาระยะเร่งด่วนที่จ.สุรินทร์ ได้ผันน้ำจากอ่างเก็บน้ำอำปึล-ลำห้วยกระดาษ-อ่างเก็บน้ำห้วยเสนง 0.50 ล้าน ลบ.ม. ขุดร่องชักน้ำอ่างเก็บน้ำห้วยเสนงเข้าสู่จุดสูบประปา 26,400 ลบ.ม./วัน ผันน้ำจากบ่อหินเข้าคลองบ้านตรม ลงคลองธรรมชาติที่เชื่อมต่อกับห้วยเสนง ปริมาณน้ำต้นทุนบ่อหิน 20 ล้าน ลบ.ม. ส่วนที่ จ. บุรีรัมย์ กำลังเร่งเพิ่มปริมาณน้ำดิบสำหรับผลิตน้ำประปา อ่างเก็บน้ำห้วยตลาด และอ่างเก็บน้ำห้วยจระเข้มาก ออกปฏิบัติการฝนหลวง และพิจารณาเจาะบ่อน้ำบาดาลเพิ่ม เป็นต้น
ทั้งนี้ นายกรัฐมนตรีกำชับให้กองทัพบูรณาการความร่วมมือกับกระทรวงมหาดไทยและจังหวัด เร่งเข้าช่วยเหลือประชาชน พร้อมทั้งขอความร่วมมือผู้ใช้น้ำร่วมกันใช้น้ำอย่างประหยัด เพื่อให้ผ่านพ้นวิกฤตนี้ไปให้ได้

ที่มา : https://www.thaigov.go.th/news/contents/details/22143
