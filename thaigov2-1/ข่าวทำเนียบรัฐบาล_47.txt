รัฐบาลไทย-ข่าวทำเนียบรัฐบาล-รองนายกรัฐมนตรี พลเอกประวิตรฯ ส่งเสริมเพิ่มประสิทธิภาพของนักกีฬา เน้นพัฒนาตนเองให้เกิดความเข้มแข็ง

วันศุกร์ที่ 9 สิงหาคม 2562
รองนายกรัฐมนตรี พลเอกประวิตรฯ ส่งเสริมเพิ่มประสิทธิภาพของนักกีฬา เน้นพัฒนาตนเองให้เกิดความเข้มแข็ง
พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการบริหารกองทุนพัฒนาการกีฬาแห่งชาติ ครั้งที่ 4/2562
วันนี้ (9 สิงหาคม 2562) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการบริหารกองทุนพัฒนาการกีฬาแห่งชาติ ครั้งที่ 4/2562 ร่วมกับหน่วยงานที่เกี่ยวข้อง สรุปสาระสำคัญ ดังนี้
รองนายกรัฐมนตรีได้กำชับให้ความสำคัญในการเพิ่มประสิทธิภาพของนักกีฬา เน้นพัฒนาตนเองให้เกิดความเข้มแข็งและมีศักยภาพมากยิ่งขึ้น พร้อมทั้งให้จัดหาพื้นที่เหมาะสมในการจัดตั้งศูนย์วิทยาศาสตร์การกีฬาในจังหวัดต่าง ๆ รวมไปถึงการกลั่นกรอง จัดสรรงบประมาณให้เกิดความเหมาะสม และแสดงถึงความโปร่งใสมากที่สุด  โดยคณะกรรมการ ฯ ขอข้อเสนอต่อที่ประชุมให้มีการส่งเสริมและสนับสนุนกิจกรรม เครื่องมือด้านวิทยาศาสตร์การกีฬา ในจังหวัดต่าง ๆ ทั้งในพื้นที่ส่วนกลางและสมาคมกีฬาแห่งประเทศไทย รวมถึงส่งเสริมการเป็นเจ้าภาพจัดการแข่งขันกีฬาในระดับชาติ และระดับนานาชาติ
โดยที่ประชุมได้พิจารณามีมติเห็นชอบ การสนับสนุนตามแผนพัฒนากีฬา ประจำปี พ.ศ. 2562 ตามที่ การกีฬาแห่งประเทศไทยเสนอประกอบด้วย 1. การสนับสนุนระบบการพัฒนากีฬาสู่ความเป็นเลิศทั้งในระดับชาติ และนานาชาติ 2. การกำกับดูแลกีฬามวยให้ปฏิบัติตามกฎหมาย 3. การส่งเสริม สนับสนุนกิจกรรม และเครื่องมือด้านวิทยาศาสตร์การกีฬา และ 4. การส่งเสริมการเป็นเจ้าภาพจัดการแข่งขันระดับนานาชาติ และระดับชาติ
.......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22122
