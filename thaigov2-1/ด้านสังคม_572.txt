รัฐบาลไทย-ข่าวทำเนียบรัฐบาล-สธ. แนะประชาชนติดตามสถานการณ์ฝุ่น PM2.5 ทุกวัน

วันศุกร์ที่ 10 มกราคม 2563
สธ. แนะประชาชนติดตามสถานการณ์ฝุ่น PM2.5 ทุกวัน
กระทรวงสาธารณสุข แนะนำประชาชนติดตามสถานการณ์ฝุ่น PM2.5 ต่อเนื่องทุกวัน ขอความร่วมมือ
ปรับกิจกรรมการดำเนินชีวิตประจำวัน งดกิจกรรมกลางแจ้ง
กระทรวงสาธารณสุข แนะนำประชาชนติดตามสถานการณ์ฝุ่น PM2.5 ต่อเนื่องทุกวัน ขอความร่วมมือ
ปรับกิจกรรมการดำเนินชีวิตประจำวัน งดกิจกรรมกลางแจ้ง
นายแพทย์รุ่งเรือง กิจผาติ ที่ปรึกษาระดับกระทรวงและโฆษกกระทรวงสาธารณสุข ให้สัมภาษณ์ว่า กระทรวงสาธารณสุขขอแนะนำประชาชนให้ติดตามสถานการณ์ฝุ่นละอองอย่างใกล้ชิดและต่อเนื่อง เนื่องจากค่าฝุ่นละอองในแต่ละวันไม่เท่ากัน ควรปรับกิจกรรมการดำเนินชีวิตประจำวัน เน้นความปลอดภัยของตนเอง โดยติดตามได้ที่แอปพลิเคชัน Air4Thai (แอร์ ฟอร์ ไทย) หรือเพจ “คนรักอนามัย ใส่ใจอากาศ PM2.5” หากอยู่ในพื้นที่สีเหลือง สีส้ม สีแดง ควรหลีกเลี่ยงหรืองดกิจกรรมกลางแจ้ง หากจำเป็นต้องออกนอกบ้านให้สวมหน้ากากป้องกันฝุ่นละอองขนาดเล็ก ไม่ควรอยู่นอกบ้านเป็นเวลานาน โดยเฉพาะกลุ่มเสี่ยง ได้แก่ เด็ก ผู้สูงอายุ และผู้ที่มีโรคประจำตัว ควรพักผ่อนอยู่ในบ้าน ปิดประตูหน้าต่างให้มิดชิด ดูแลทำความสะอาดบ้านให้ปลอดฝุ่น ไม่จำเป็นไม่ควรพาไปในพื้นที่ที่มีฝุ่นละอองเยอะ
ทั้งนี้ ประชาชนควรหมั่นสังเกตอาการที่อาจเกิดขึ้น หากมีอาการผิดปกติ เช่น ไอบ่อย หายใจลำบาก หายใจถี่ หรือวิงเวียนศีรษะ ให้รีบไปพบแพทย์ สอบถามข้อมูลเพิ่มเติมได้ที่สายด่วนกรมควบคุมโรค 1422
************************** 10 มกราคม 2563

ที่มา : https://www.thaigov.go.th/news/contents/details/25706
