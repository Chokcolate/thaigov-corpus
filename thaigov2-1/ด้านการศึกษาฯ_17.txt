รัฐบาลไทย-ข่าวทำเนียบรัฐบาล-วางแผนผลิตคนทุกช่วงวัย

วันอังคารที่ 6 สิงหาคม 2562
วางแผนผลิตคนทุกช่วงวัย
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานเปิดการประชุมระดมความคิดเห็น เรื่อง กรอบแนวทางการผลิตและพัฒนากำลังคนตามช่วงวัย
เมื่อวันศุกร์ที่ 2 สิงหาคม 2562 เวลา 09.00 น. คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานเปิดการประชุมระดมความคิดเห็น เรื่อง กรอบแนวทางการผลิตและพัฒนากำลังคนตามช่วงวัย โดยมีผู้ทรงคุณวุฒิ ผู้บริหาร บุคลากรทางการศึกษา และผู้เกี่ยวกับข้องกับการผลิตและพัฒนากำลังคนตามช่วงวัย เข้าร่วม ณ ห้องกรุงเทพบอลรูม โรงแรมรอยัล ซิตี้ กรุงเทพมหานคร
นายสุภัทร จำปาทอง เลขาธิการสภาการศึกษา กล่าวถึงวัตถุประสงค์ของจัดการประชุมฯ ว่า เพื่อเป็นเวทีแลกเปลี่ยนความคิดเห็นของทุกภาคส่วนที่มีส่วนร่วมกับการผลิตและพัฒนากำลังคนในแต่ละช่วงวัย พร้อมร่วมกันกำหนดกรอบแนวทางการผลิตและพัฒนากำลังคน อันจะนำไปสู่แนวทางในการจัดทำ (ร่าง) แผนปฏิบัติการด้านการผลิตและพัฒนากำลังคนตามช่วงวัยอย่างสมบูรณ์และครอบคลุมต่อไป โดยได้รับเกียรติจากผู้ทรงคุณวุฒิเป็นวิทยากรเสวนา ได้แก่ ศาสตราจารย์กิตติคุณ นายแพทย์จรัส สุวรรณเวลา, นายตวง อันทะไชย, คุณหญิงกษมา วรวรรณ ณ อยุธยา และนายกฤษณพงศ์ กีรติกร และในช่วงบ่ายจะเปิดเวทีให้ผู้แทนหน่วยงานที่รับผิดชอบด้านการพัฒนาคนในแต่ละช่วงวัย ได้ร่วมกันแสดงความคิดเป็นและกำหนดกรอบแนวทางการผลิตและพัฒนากำลังคนในแต่ละช่วงวัย
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ กล่าวเปิดการประชุมตอนหนึ่งว่า การระดมความคิดเห็นเกี่ยวกับ “กรอบแนวทางการผลิตและพัฒนากำลังคนตามช่วงวัย” ถือเป็นเรื่องที่มีความสำคัญสำหรับทุกคน ณ ที่นี้ เพื่อรองรับกับความท้าทายของประเทศจากการเปลี่ยนแปลงหลายประการ ทั้งโครงสร้างประชากรที่เปลี่ยนไปสู่สังคมผู้สูงวัย ประชากรวัยเด็กและวัยแรงงานลดลงอย่างต่อเนื่อง ตลอดจนการเปลี่ยนแปลงด้านเทคโนโลยี
ดังนั้น การจะพัฒนาประเทศให้ก้าวทันต่อการเปลี่ยนแปลง สามารถแข่งขันและเติบโตในเวทีโลกได้อย่างยั่งยืน จึงจำเป็นอย่างยิ่งที่จะต้องสร้างสภาพแวดล้อมที่เอื้อต่อการพัฒนาศักยภาพคนไทยในทุกช่วงวัย ให้มีความพร้อมสมบูรณ์ในทุกมิติ ทั้งด้านร่างกาย จิตใจ สติปัญญา คุณธรรม จริยธรรม โดยเฉพาะการเป็นผู้ที่มีความรู้และมีทักษะในศตวรรษที่ 21 ตลอดจนมีความรักที่จะเรียนรู้อย่างต่อเนื่องตลอดชีวิต สอดคล้องตามยุทธศาสตร์ชาติ 20 ปี (พ.ศ. 2561 - 2580) รวมถึงนโยบายหลักและนโยบายเร่งด่วนของรัฐบาลที่แถลงต่อรัฐสภา ล้วนให้ความสำคัญต่อการพัฒนาคนในทุกช่วงวัย ให้เป็นคนดี เก่ง และมีคุณภาพ โดยแบ่งเป็น 4 ช่วงวัย ดังนี้
- ช่วงการตั้งครรภ์/ปฐมวัย เน้นการเตรียมความพร้อมของพ่อแม่ ส่งเสริมการพัฒนาเด็กปฐมวัยให้มีทักษะทางสมอง ทักษะด้านความคิดความจำ และการควบคุมอารมณ์ ตลอดจนยกระดับคุณภาพสถานพัฒนาเด็กปฐมวัยทั่วประเทศ ให้มีมาตรฐานและมีคุณภาพ
- ช่วงวัยเรียน/วัยรุ่น เป็นช่วงวัยที่มีความสำคัญมาก เน้นปลูกฝังความเป็นคนดี มีวินัย พัฒนาทักษะการเรียนรู้ในศตวรรษที่ 21 มีทักษะการคิดวิเคราะห์ สังเคราะห์ และสามารถแก้ปัญหาที่มีความซับซ้อน รวมไปถึงมีความคิดสร้างสรรค์และการทำงานร่วมกับผู้อื่นได้ โดยต้องปรับรูปแบบการเรียนรู้ให้เอื้อต่อการสร้างทักษะในศตวรรษที่ 21 ในรูปแบบการจัดการศึกษาเชิงบูรณาการ
- ช่วงวัยแรงงาน เป็นช่วงวัยที่จะช่วยพัฒนาและขับเคลื่อนประเทศ โดยจะเน้นการยกระดับทักษะและสมรรถนะการทำงาน ให้มีคุณภาพมาตรฐานสอดคล้องกับความสามารถเฉพาะบุคคล และความต้องการของตลาดแรงงานในศตวรรษที่ 21 รวมทั้งส่งเสริมและสนับสนุนการพัฒนาทักษะแรงงานฝีมือให้เป็นผู้ประกอบการใหม่ เพื่อสร้างความเข้มแข็งเศรษฐกิจและผลิตภาพเพิ่มขึ้นให้กับประเทศ
- ช่วงวัยผู้สูงอายุ โดยจะเน้นให้ผู้สูงอายุมีงานทำและพึ่งพาตนเองได้ ส่งเสริมการพัฒนาทักษะการประกอบอาชีพเหมาะสมตามวัยและสมรรถนะทางร่างกาย ตลอดจนการส่งเสริมระบบสุขภาพและการออม เพื่อสร้างความมั่นคงในชีวิตและอยู่ในสังคมอย่างมีความสุข
ในส่วนของกระทรวงศึกษาธิการ มีนโยบายส่งเสริมและเตรียมคนไทยสู่ศตวรรษที่ 21 สอดคล้องกับนโยบายรัฐบาล โดยเฉพาะการเรียนภาษาคอมพิวเตอร์ (Coding) ตั้งแต่ระดับประถมศึกษา เพื่อเตรียมคนให้เท่าทันต่อโลกยุคดิจิทัล ซึ่งในเร็ว ๆ นี้ ประเทศไทยจะมีการประมูลเทคโนโลยี 5G เราจึงหลีกเลี่ยงที่จะเพิ่มทักษะด้านภาษาคอมพิวเตอร์ไม่ได้ จะต้องส่งเสริมให้มีการเรียนการสอนให้เป็นภาษาที่ 3 เพื่อรองรับการเจริญเติบโตและเป็นหัวใจสำคัญของการพัฒนาประเทศ และในส่วนของการลดความเหลื่อมล้ำ ก็ต้องเร่งผลักดันให้มีการจัดการศึกษาอย่างทั่วถึง เท่าเทียมกันทุกระดับ พร้อม ๆ กันไป เพื่อสร้างพลเมืองที่มีคุณภาพให้กับประเทศ และนำพาประเทศไทยก้าวไปข้างหน้าอย่างยั่งยืน
สุดท้ายนี้ “หวังว่าแผนปฏิบัติการด้านการผลิตและพัฒนากำลังคนตามช่วงวัย จะมิใช่เป็นเพียงแค่การวางแผน (Planning) เท่านั้น แต่จะถูกนำไปใช้ประโยชน์จริง ๆ ต่อการพัฒนาทรัพยากรมนุษย์อย่างสมดุล ทั้งการพัฒนาวัตถุและจิตใจ ซึ่งสิ่งเหล่านี้จะเกิดขึ้นได้ก็ต้องอาศัยความร่วมมือร่วมใจจากทุกภาคส่วน และการร่วมกันแสดงความคิดเห็นอันเป็นประโยชน์ต่อการวางแผนการผลิตและพัฒนาศักยภาพคนของประเทศได้ตามวัตถุประสงค์ที่ได้กำหนดไว้”
ณรีรัตน์ บุญหลัง : สรุป
ทิพย์สุดา ศรีษะแก้ว : ถ่ายภาพ
นวรัตน์ รามสูต : เรียบเรียง
กลุ่มประชาสัมพันธ์ สร.ศธ. : รายงาน

ที่มา : https://www.thaigov.go.th/news/contents/details/22035
