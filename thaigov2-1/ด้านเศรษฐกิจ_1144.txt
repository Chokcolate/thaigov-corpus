รัฐบาลไทย-ข่าวทำเนียบรัฐบาล-กรมบัญชีกลางนำร่องพัฒนาระบบบริหารการเงินการคลังฯ ผ่านระบบ New GFMIS Thai

วันอังคารที่ 24 ธันวาคม 2562
กรมบัญชีกลางนำร่องพัฒนาระบบบริหารการเงินการคลังฯ ผ่านระบบ New GFMIS Thai
กรมบัญชีกลางแจงแนวทางการดำเนินการพัฒนาระบบบริหารการเงินการคลังภาครัฐแบบอิเล็กทรอนิกส์ใหม่ เพื่อเตรียมความพร้อมในการขึ้นระบบ New GFMIS Thai ของหน่วยงานนำร่อง ในวันที่ 5 พฤษภาคม 2563 ให้เป็นไปอย่างมีประสิทธิภาพ
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยว่า ระบบการบริหารการเงินการคลังภาครัฐแบบอิเล็กทรอนิกส์ (GFMIS ) เป็นระบบการจัดการด้านการเงินการคลังของรัฐให้มีความทันสมัยและมีประสิทธิภาพ ซึ่งครอบคลุม 6 ระบบงาน ได้แก่ ระบบงบประมาณ (Fund Management System : FM) ระบบจัดซื้อจัดจ้าง (Purchasing Order : PO) ระบบการเบิกจ่ายเงิน (Account Payable : AP) ระบบรับและนำส่งเงิน (Reciept Process : RP) ระบบสินทรัพย์ถาวร (Fixed Assets : FA) และระบบบัญชีแยกประเภททั่วไป (General Ledger : GL) ซึ่งระบบ GFMIS ที่ใช้งานอยู่ในปัจจุบันมีข้อจำกัดของซอฟแวร์สำเร็จรูป ทำให้ขาดความคล่องตัวในการทำงาน กรมบัญชีกลางได้พัฒนาระบบบริหารการเงินการคลังภาครัฐแบบอิเล็กทรอนิกส์ใหม่ หรือระบบ New GFMIS Thai เพื่อทดแทนระบบเดิมซึ่งจะช่วยแก้ปัญหาเรื่องค่าใช้จ่าย Indirect License ลดค่าใช้จ่ายระยะยาวในเรื่องของ MA แก้ปัญหาเชิงฟังก์ชันการทำงานของระบบ และพร้อมรองรับการจัดสรรงบประมาณลงองค์กรปกครองส่วนท้องถิ่น (อปท.) ตาม พรบ.วิธีการงบประมาณ พ.ศ. 2561
“กรมบัญชีกลางได้ประชุมชี้แจงหน่วยงานนำร่องตามแผนการขึ้นระบบ New GFMIS Thai เพื่อเป็นการเตรียมความพร้อมให้กับหน่วยงานนำร่อง 5 หน่วยงาน จำนวน 169 หน่วยเบิกจ่าย ได้แก่ กรมบัญชีกลาง (89 หน่วยเบิกจ่าย) สำนักงบประมาณ (1 หน่วยเบิกจ่าย) สำนักงานปลัดกระทรวงการคลัง (1 หน่วยเบิกจ่าย)  กรมธนารักษ์ (77 หน่วยเบิกจ่าย) สำนักงานเศรษฐกิจการคลัง (1 หน่วยเบิกจ่าย) โดยหน่วยงานนำร่องจะเริ่มใช้งานระบบ New GFMIS Thai ในวันที่ 5 พฤษภาคม 2563” อธิบดีกรมบัญชีกลางกล่าว
อธิบดีกรมบัญชีกลางกล่าวเพิ่มเติมว่า สำหรับแผนการขึ้นระบบ New GFMIS Thai ของหน่วยงานราชการที่ยังไม่ได้ขึ้นระบบ จะแบ่งออกเป็น 4 กลุ่ม ได้แก่ กลุ่ม 1 จำนวน 51 หน่วยงาน (549 หน่วยเบิกจ่าย) ขึ้นระบบวันที่ 1 สิงหาคม 2563 กลุ่ม 2 จำนวน 82 หน่วยงาน (1,417 หน่วยเบิกจ่าย) ขึ้นระบบวันที่ 2 พฤศจิกายน 2563 กลุ่ม 3 จำนวน 201 หน่วยงาน (2,667 หน่วยเบิกจ่าย) ขึ้นระบบวันที่ 4 มกราคม 2564 และกลุ่ม 4 จำนวน 257 หน่วยงาน (3,451 หน่วยเบิกจ่าย) ขึ้นระบบวันที่ 1 มีนาคม 2564 โดยจะมีผู้ประสานงานของคณะทำงานของส่วนราชการ (Core Team) ทีมสนับสนุนกรมบัญชีกลาง (CGD Team) ได้แก่ กองบัญชีภาครัฐ กองระบบการคลังภาครัฐ กองบริหารการรับ – จ่ายเงินภาครัฐ สำนักงานคลังเขต/จังหวัด และทีมสนับสนุนทางด้านเทคนิค บมจ.ธนาคารกรุงไทยและบริษัท กรุงไทย คอมพิวเตอร์ เซอร์วิสเซส จำกัด คอยให้ความช่วยเหลือ สนับสนุน และให้คำปรึกษา เพื่อให้การใช้งานระบบ New GFMIS Thai เป็นไปอย่างมีประสิทธิภาพ

ที่มา : https://www.thaigov.go.th/news/contents/details/25419
