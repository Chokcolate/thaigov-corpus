รัฐบาลไทย-ข่าวทำเนียบรัฐบาล-สรรพากรกระตุ้นการลงทุนชายแดน ลดภาษี 10 ปีหนุนพื้นที่ SEZ

วันอังคารที่ 11 กุมภาพันธ์ 2563
สรรพากรกระตุ้นการลงทุนชายแดน ลดภาษี 10 ปีหนุนพื้นที่ SEZ
กรมสรรพากรเตรียมออกมาตรการภาษีส่งเสริมการลงทุนในเขตพัฒนาเศรษฐกิจพิเศษ SEZ (Special Economic Zone) ลดอัตราภาษีให้นิติบุคคลในพื้นที่ เหลือร้อยละ 10 เพื่อสนับสนุนให้เกิดการลงทุน และส่งเสริมการค้าในพื้นที่
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “ขณะนี้กรมสรรพากรกำลังเตรียมการที่จะออกมาตรการลดหย่อนภาษีให้กับนิติบุคคลที่มีสถานประกอบกิจการตั้งอยู่ในเขตพื้นที่ SEZ โดยจะเป็นการให้อัตราภาษีพิเศษสำหรับนิติบุคคล จากเดิมที่เคยเก็บในอัตราร้อยละ 20 ลดเหลืออัตราร้อยละ 10 ของกำไรสุทธิเป็นเวลา 10 ปี หรือ 10 รอบระยะเวลาบัญชีต่อเนื่องกัน เพื่อช่วยให้ผู้ประกอบการมีการผลิตสินค้า และบริการ ในพื้นที่เพิ่มมากขึ้น อันจะเป็นการส่งเสริมให้ประชาชนในพื้นที่มีรายได้มีงานทำ และเป็นการกระจายความเจริญ และเพิ่มรายได้แก่ท้องถิ่นลดการเคลื่อนย้ายแรงงานจากประเทศเพื่อนบ้าน โดยทางกรมสรรพากรจะเปิดให้นิติบุคคลในพื้นที่ SEZ ยื่นขอรับสิทธิได้ทันที จนถึงวันที่ 30 ธันวาคม 2563”
การออกมาตรการภาษีนี้สอดคล้องกับนโยบายของรัฐบาล ที่ต้องการส่งเสริมอุตสาหกรรมการค้าชายแดนให้มีความเข้มแข็ง อีกทั้งเป็นการเพิ่มขีดความสามารถในการแข่งขันให้กับประเทศไทย และประเทศกลุ่ม CLMV ด้วย โดยกรมสรรพากรจะร่วมผลักดันไปพร้อมกับหน่วยงานอื่น ๆ เช่น คณะกรรมการส่งเสริมการลงทุน หรือ BOI ที่ให้สิทธิยกเว้นภาษีเงินได้นิติบุคคลเป็นระยะเวลา 8 ปี และลดหย่อนภาษี 50% อีก 5 ปี ในกิจการกลุ่มเป้าหมายที่กำหนด
นอกจากนี้ กรมสรรพากรยังได้เตรียมการที่จะออกมาตรการภาษีสำหรับผู้ประกอบการในเขตพื้นที่อื่น ๆ ด้วย ได้แก่ “มาตรการภาษีสนับสนุนการพัฒนาบุคลากรสำหรับอุตสาหกรรม 4.0” ซึ่งจะเป็นการให้สิทธิประโยชน์แก่นิติบุคคลที่บริจาคทรัพย์สิน ได้แก่ เครื่องจักร ส่วนประกอบอุปกรณ์ เครื่องมือ หรือโปรแกรมคอมพิวเตอร์ที่เชื่อมต่อกับเครื่องจักรเพื่อระบบอัตโนมัติ ให้แก่ศูนย์ส่งเสริมการพัฒนาบุคลากรสำหรับอุตสาหกรรม 4.0 ที่จัดตั้งโดยสถานศึกษาของรัฐ โรงเรียนเอกชน (ไม่รวมถึงโรงเรียนนอกระบบ) หรือสถาบันอุดมศึกษาเอกชน  โดยสามารถหักรายจ่ายได้สูงสุด 3 เท่า (ไม่เกินกำไรสุทธิหรือไม่เกิน 100 ล้านบาท) อีกทั้งทรัพย์สินที่บริจาคยังได้รับการยกเว้นภาษีมูลค่าเพิ่ม (VAT) ภาษีธุรกิจเฉพาะ และอากรแสตมป์อีกด้วย ทั้งนี้ นิติบุคคลสามารถบริจาคทรัพย์สินได้ตั้งแต่วันนี้ จนถึงวันที่ 31 ธันวาคม 2563

ที่มา : https://www.thaigov.go.th/news/contents/details/26431
