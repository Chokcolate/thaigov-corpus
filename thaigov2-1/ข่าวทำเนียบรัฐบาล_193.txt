รัฐบาลไทย-ข่าวทำเนียบรัฐบาล-รมต. นร. นายเทวัญ ฯ เชิญชวนพุทธศาสนิกชนร่วมงาน “เทศน์มหาชาติและปฏิบัติธรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลพระราชพิธีบรมราชาภิเษก”

วันพฤหัสบดีที่ 19 กันยายน 2562
รมต. นร. นายเทวัญ ฯ เชิญชวนพุทธศาสนิกชนร่วมงาน “เทศน์มหาชาติและปฏิบัติธรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลพระราชพิธีบรมราชาภิเษก”
รมต. นร. นายเทวัญ ฯ เชิญชวนพุทธศาสนิกชนร่วมงาน “เทศน์มหาชาติและปฏิบัติธรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลพระราชพิธีบรมราชาภิเษก”
วันนี้ (19 ก.ย.62) เวลา 09.30 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี และคณะ เฝ้ารับเสด็จสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จมาเป็นประธานในพิธีเปิดงานเทศน์มหาชาติและปฏิบัติธรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลพระราชพิธีบรมราชาภิเษก ระหว่างวันที่ 19-22 กันยายน ๒๕๖๒ ณ หอประชุมพุทธมณฑล สำนักงานพระพุทธศาสนาแห่งชาติ อำเภอพุทธมณฑล จังหวัดนครปฐม โดยโอกาสนี้ สมเด็จพระสังฆราชฯ ได้ประทานสัมโมทนียกถาแก่ผู้ร่วมพิธีเปิดด้วย
นายเทวัญ ลิปตพัลลภ รัฐมนตรีประจำสำนักนายกรัฐมนตรี เปิดเผยว่าสำนักงานพระพุทธศาสนาแห่งชาติ โดยสำนักงานพุทธมณฑล ได้กำหนดจัดงานเทศน์มหาชาติและปฏิบัติธรรมเฉลิมพระเกียรติพระบาทสมเด็จพระเจ้าอยู่หัว และพระบรมวงศานุวงศ์ เนื่องในโอกาสมหามงคลพระราชพิธีบรมราชาภิเษก ระหว่างวันที่ 19 – 22 กันยายน 2562 ณ หอประชุมพุทธมณฑล อำเภอพุทธมณฑล จังหวัดนครปฐม ซึ่งในวันนี้ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ได้เสด็จมาเป็นองค์ประธานในพิธีเปิดงานเทศน์มหาชาติฯ และในวันเสาร์ที่ 21 กันยายน 2562 เวลา 14.00 น. สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี จะเสด็จพระราชดำเนินมาทรงสดับพระธรรมเทศนามหาชาติเวสสันดรชาดกและทรงเป็นประธานกัณฑ์เทศน์มหาชาติ “กัณฑ์มหาราช” ณ หอประชุมพุทธมณฑล จังหวัดนครปฐม โอกาสนี้ รัฐมนตรีประจำสำนักนากยรัฐมนตรีได้เชิญชวนพุทธศาสนิกชนที่สนใจเข้าร่วมงาน “เทศน์มหาชาติและปฏิบัติธรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลพระราชพิธีบรมราชาภิเษก” ในครั้งนี้ด้วย
อนึ่ง ประชาชนผู้สนใจสามารถดูรายละเอียดเพิ่มเติมได้ที่ www.onab.go.th หรือติดต่อสอบถามเพิ่มเติมได้ที่ โทร. 0 2441 7965 – 6
......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23234
