รัฐบาลไทย-ข่าวทำเนียบรัฐบาล-สธ.เพิ่มทางเลือกผู้ป่วยเข้าถึงกัญชาทางการแพทย์ถูกกฎหมาย

วันอาทิตย์ที่ 24 พฤศจิกายน 2562
สธ.เพิ่มทางเลือกผู้ป่วยเข้าถึงกัญชาทางการแพทย์ถูกกฎหมาย
กระทรวงสาธารณสุข ขับเคลื่อนเพิ่มการเข้าถึงกัญชาทางการแพทย์ ตั้งเป้าหมายบรรจุเข้าบัญชียาหลักและระบบหลักประกันสุขภาพ เพิ่มทางเลือกการรักษาของผู้ป่วย เข้าถึงยากัญชาถูกกฎหมายปลอดภัย
กระทรวงสาธารณสุข ขับเคลื่อนเพิ่มการเข้าถึงกัญชาทางการแพทย์ ตั้งเป้าหมายบรรจุเข้าบัญชียาหลักและระบบหลักประกันสุขภาพ เพิ่มทางเลือกการรักษาของผู้ป่วย เข้าถึงยากัญชาถูกกฎหมายปลอดภัย และสนับสนุนการจัดการศึกษามหาวิทยาลัยราชภัฏสวนสุนันทา หลักสูตร “กัญชาเวชศาสตร์” หลักสูตรแรกในประเทศไทย
วันนี้ (24 พฤศจิกายน 2562) ที่โรงแรมมิราเคิล แกรนด์ คอนเวนชั่น หลักสี่ กทม. นายแพทย์สุขุม กาญจนพิมาย ปลัดกระทรวงสาธารณสุข ได้รับมอบจากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มาเป็นประธานเปิดการประชุมสัมมนาวิชาการ ครั้งที่ 2 เรื่อง “เทคโนโลยีการผลิตสารสกัดจากกัญชา” (Cannabis Extraction Technologies) เพื่อรวบรวมความรู้ด้านเทคโนโลยีในการสกัดกัญชาตั้งแต่อดีตจนถึงปัจจุบัน และแลกเปลี่ยนองค์ความรู้ประโยชน์กัญชาทางการแพทย์
นายแพทย์สุขุม กล่าวว่า รัฐบาลและรองนายกรัฐมนตรีและรัฐมนตรีว่าการกระทรวงสาธารณสุข มีนโยบายเสรีกัญชาทางการแพทย์ให้ประชาชนเข้าถึงการใช้กัญชาและสมุนไพรทางการแพทย์อย่างปลอดภัย มีคุณภาพและได้มาตรฐาน โดยได้จัดระบบบริหารจัดการ การแก้ไขข้อกฎหมาย ให้สามารถนำกัญชามาศึกษาวิจัยพัฒนาเป็นยากัญชา ตั้งเป้านำเข้าบัญชียาหลักและระบบหลักประกันสุขภาพ เพิ่มทางเลือกการรักษาของผู้ป่วยภายใต้การดูแลของแพทย์ เภสัชกร พยาบาล แพทย์แผนไทยที่ผ่านการอบรมและได้รับความร่วมมือจากหน่วยงานภาคการศึกษา มหาวิทยาลัยราชภัฏสวนสุนันทาเป็นสถาบันการศึกษาแห่งแรกในประเทศไทย ที่มีการจัดการเรียนการสอนในสาขาวิชาเวชศาสตร์กัญชา เพื่อให้บัณฑิตมีความรู้ความเข้าใจเกี่ยวกับ กัญชาทางการแพทย์ ถือว่าเป็นก้าวสำคัญในการสร้างความเข้มแข็งให้แก่ประเทศชาติ
สำหรับการเปิดหลักสูตรการศึกษาของมหาวิทยาลัยต่าง ๆ เกี่ยวกับกัญชาทางการแพทย์ ที่คาดว่ามีแนวโน้มเพิ่มขึ้น ตามความต้องการที่เพิ่มมากขึ้น ได้ให้กรมที่เกี่ยวข้อง เช่น สำนักงานคณะกรรมการอาหารและยา องค์การเภสัชกรรม กรมการแพทย์ กรมวิทยาศาสตร์การแพทย์ ได้เข้ามามีส่วนร่วมในการจัดทำหลักสูตร
ทั้งนี้ หลักสูตร “เวชศาสตร์กัญชา” ระดับปริญญาตรี ของวิทยาลัยสหเวชศาสตร์ มหาวิทยาลัยราชภัฏสวนสุนันทา เป็นหลักสูตรแรกในประเทศไทย ครอบคลุมตั้งแต่การควบคุมคุณภาพคัดเลือกเมล็ดพันธุ์การเพาะปลูกในระบบปิดที่เหมาะสมเพื่อให้ได้กัญชาที่มีคุณภาพ การสกัดน้ำมันกัญชาและสารสำคัญด้วยเทคโนโลยีทางวิทยาศาสตร์ที่ทันสมัยใช้เพื่อใช้ทางการแพทย์ได้ และมีเครื่องมือและอุปกรณ์โรงงานผลิตยาสมุนไพรที่ได้มาตรฐาน  นักศึกษารุ่นที่ 1 จะเปิดภาคการศึกษาในวันที่ 7-8 ธันวาคม 2562 นี้ สามารถสอบถามเพิ่มเติมได้ที่ สำนักงานหลักสูตรกัญชาเวชศาสตร์ ตึก 22 ชั้น 2 มหาวิทยาลัยราชภัฏสวนสุนันทา กรุงเทพฯ หรือติดต่อได้ที่เบอร์ 061-162-2463
************************* 24 พฤศจิกายน 2562

ที่มา : https://www.thaigov.go.th/news/contents/details/24776
