รัฐบาลไทย-ข่าวทำเนียบรัฐบาล-พม. แถลงเตรียมส่งคณะเยาวชนพิการไทย ร่วมแข่งขันเทคโนโลยีสารสนเทศระดับโลก ที่สาธารณรัฐเกาหลี และเตรียมจัดงานวันที่อยู่อาศัยโลก ภาคใต้ ปี 2562 ที่ จ.กระบี่

วันพฤหัสบดีที่ 21 พฤศจิกายน 2562
พม. แถลงเตรียมส่งคณะเยาวชนพิการไทย ร่วมแข่งขันเทคโนโลยีสารสนเทศระดับโลก ที่สาธารณรัฐเกาหลี และเตรียมจัดงานวันที่อยู่อาศัยโลก ภาคใต้ ปี 2562 ที่ จ.กระบี่
พม. แถลงเตรียมส่งคณะเยาวชนพิการไทย ร่วมแข่งขันเทคโนโลยีสารสนเทศระดับโลก ที่สาธารณรัฐเกาหลี และเตรียมจัดงานวันที่อยู่อาศัยโลก ภาคใต้ ปี 2562 ที่ จ.กระบี่
วันนี้ (21 พ.ย. 62) เวลา 13.30 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายแฉล้ม ทองเกลา ผู้อำนวยการกองเผยแพร่และประชาสัมพันธ์ สำนักงานปลัดกระทรวงการพัฒนาสังคมและความมั่นคงของมนุษย์ เป็นประธานในการแถลงข่าวการดำเนินงานตามภารกิจสำคัญของกระทรวง พม. ดังนี้ 1)  ร่วมส่งแรงใจเชียร์ “พก. ส่งผู้แทนเยาวชนพิการไทย ร่วมแข่งขันความท้าทายทางเทคโนโลยีสารสนเทศระดับสากล ประจำปี 2562” ณ เมืองปูซาน สาธารณรัฐเกาหลี โดยนางธนาภรณ์ พรมสุวรรณ อธิบดีกรมส่งเสริมและพัฒนาคุณภาพชีวิตคนพิการ และ 2) การจัดงานที่อยู่อาศัยโลก ภาคใต้ ประจำปี 2562 โดยนายสยาม นนท์คำจันทร์ โฆษกสถาบันพัฒนาองค์กรชุมชน (องค์การมหาชน)
นางธนาภรณ์ กล่าวว่า โครงการการแข่งขันความท้าทายทางเทคโนโลยีสารสนเทศระดับสากล (Global IT Challenge for Youth with Disabilities) เป็นการแข่งขันของเยาวชนพิการเพื่อวัดความสามารถด้านเทคโนโลยีสารสนเทศระดับสากลระดับประเทศภายในทวีปเอเชีย โดย Rehabilitation International Korea (RI Korea) เป็นผู้จัดการแข่งขัน โดยจัดขึ้นครั้งแรกเมื่อปี 2535 ณ สาธารณรัฐเกาหลี จากนั้นได้มีการขยายวงกว้างไปสู่ประเทศเพื่อนบ้านในภูมิภาคเอเชีย - แปซิฟิก จนกลายเป็นการแข่งขันระดับโลกเมื่อปี 2554 ณ กรุงฮานอย สาธารณรัฐสังคมนิยมเวียดนาม และมีการจัดการแข่งขันอย่างต่อเนื่องเป็นประจำทุกปี สำหรับปี 2562 กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ได้คัดเลือกเยาวชนพิการไทย เพื่อเตรียมความพร้อมสำหรับการแข่งขันความท้าทายทางเทคโนโลยีสารสนเทศระดับสากล ประจำปี 2562 เมื่อวันที่ 2 – 7 มิถุนายนที่ผ่านมา ปรากฏว่า มีผู้ที่ผ่านการคัดเลือก อายุระหว่าง 14 – 22 ปี จำนวน 8 คน และเข้าค่ายเก็บตัวเตรียมความพร้อมร่วมกับคณะข้าราชการและเจ้าหน้าที่ที่เกี่ยวข้อง จำนวน 9 คน รวมจำนวนทั้งสิ้น 17 คน ก่อนเข้าร่วมการแข่งขันฯ ระหว่างวันที่ 25 – 29 พฤศจิกายน 2562 ณ เมืองปูซาน สาธารณรัฐเกาหลี โดยแบ่งการแข่งขันออกเป็น 4 ประเภท ได้แก่ 1) eTool challenge 2) eLifeMap challenge 3) eContent challenge และ 4) eCreative challenge
นางธนาภรณ์ กล่าวต่อไปว่า วันพรุ่งนี้ (22 พ.ย. 62)  นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ให้คณะเยาวชนพิการไทยดังกล่าวเข้าพบเพื่อเข้าเยี่ยมคารวะและรับโอวาท เพื่อเป็นการสร้างขวัญและกำลังใจในฐานะตัวแทนประเทศไทย ก่อนเข้าร่วมการแข่งขันฯ พร้อมทั้งมอบทุนสนับสนุน ทั้งนี้ ขอเชิญชวนคนไทยช่วยส่งกำลังใจแรงเชียร์ให้คณะเยาวชนพิการไทย เพื่อแสดงศักยภาพและความสามารถในเวทีระดับโลก พร้อมคว้าชัยชนะและเหรียญรางวัลมาสู่ประเทศไทยด้วยความภาคภูมิใจ
นายสยาม กล่าวว่า ตามที่องค์การสหประชาชาติ กำหนดให้วันจันทร์แรกของเดือนตุลาคมของทุกปี เป็นวันที่อยู่อาศัยโลก เพื่อให้ทุกประเทศทั่วโลกตระหนักถึงความสำคัญในการแก้ไขปัญหาที่อยู่อาศัยของประชาชน โดยในปี 2562 กระทรวง พม. โดยสถาบันพัฒนาองค์กรชุมชน (องค์การมหาชน) หรือ พอช. ร่วมกับเครือข่ายขบวนองค์กรชุมชนทั่วประเทศ กำหนดจัดกิจกรรมเนื่องในวันที่อยู่อาศัยโลกตามภูมิภาคต่างๆ ทั่วประเทศ อาทิ กรุงเทพมหานคร จังหวัดขอนแก่น  เชียงราย  เพชรบุรี และสระแก้ว ตลอดเดือนตุลาคมถึงพฤศจิกายน 2562 เพื่อรณรงค์ให้ทุกภาคส่วนให้ความสำคัญและร่วมกันในการแก้ไขปัญหาที่อยู่อาศัยของประชาชนที่มีรายได้น้อย ซึ่งในวันที่ 25 พฤศจิกายน 2562  พอช. ร่วมกับขบวนเครือข่ายองค์กรชุมชนภาคใต้ กำหนดจัดงาน “มหกรรมวันที่อยู่อาศัยโลก ภาคใต้ ปี 2562” ณ ชุมชนทับตะวัน เทศบาลตำบลแหลมสัก อำเภอ่าวลึก จังหวัดกระบี่ โดยมีนายจุรินทร์ ลักษณวิศิษฎ์ รองนายกรัฐมนตรี ในฐานะประธานคณะกรรมการนโยบายที่อยู่อาศัยแห่งชาติ เป็นประธานในพิธี พร้อมมอบงบประมาณ 16 ล้านบาท สำหรับโครงการบ้านมั่นคงชนบท เทศบาลตำบลแหลมสัก จำนวน 3 ชุมชน จำนวน 390 ครัวเรือน  อีกทั้งมอบบ้านที่ปรับปรุงเสร็จแล้ว จำนวน 183 หลัง และมอบบ้านพอเพียงชนบทภาคใต้ ปี 2562 จำนวน  2,203  ครัวเรือน ภายใต้งบประมาณรวม 41 ล้านบาท รวมมอบบ้านทั้งหมด 2,386  ครัวเรือ00น นอกจากนี้ มีการจัดกิจกรรมที่น่าสนใจ อาทิ นิทรรศการกระบวนการทำงานของเครือข่ายขบวนองค์กรชุมชนจังหวัดกระบี่ ปฏิบัติการลงมือ “สร้างบ้าน สร้างชุมชน 3 วันเสร็จ 7 วันอยู่” เวทีเสวนา “สร้างบ้าน สร้างชุมชน โดยทุกคนร่วมกันสร้าง” ตลาดนัดแลกเปลี่ยนเรียนรู้ และการจำหน่ายและจัดแสดงผลิตภัณฑ์สินค้าจากชุมชนในพื้นที่
นายสยาม กล่าวเพิ่มเติมว่า สำหรับโครงการบ้านมั่นคงชนบท เทศบาลตำบลแหลมสัก อำเภออ่าวลึก จังหวัดกระบี่ ดำเนินการเพื่อแก้ไขปัญหาที่อยู่อาศัยของชุมชนชาวประมงพื้นบ้าน 3 ชุมชน ประกอบด้วย ชุมชนทรายทอง ชุมชนแหลมทอง และชุมชนทับตะวันในเขตเทศบาลตำบลแหลมสัก เนื่องจากมีปัญหาความไม่มั่นคงเรื่องที่ดินและที่อยู่อาศัยเนื่องจากปลูกสร้างบ้านในที่ดินป่าชายเลน และบางส่วนอยู่ในที่ดินของกรมเจ้าท่า กระทรวงคมนาคม ทั้งนี้ พอช. จึงได้สนับสนุนให้ชาวชุมชนรวมกลุ่มกันเพื่อแก้ไขปัญหาดังกล่าวตั้งแต่ปี 2559 และมีการแต่งตั้งคณะทำงานที่มาจากชาวชุมชน  โดยเริ่มจากการสำรวจข้อมูลพื้นฐานต่างๆ ในชุมชน พบว่า มีผู้เดือดร้อนเรื่องที่อยู่อาศัยทั้งหมด 427 ครัวเรือน แยกเป็นอยู่ในเขตที่ดินป่าชายเลน 358 ครัวเรือน อยู่ในเขตที่ดินของกรมเจ้าท่า 65 ครัวเรือน  และอยู่ในที่ดินเอกชน 4 ครัวเรือน โดยที่อยู่อาศัยมีสภาพแออัด ชำรุดทรุดโทรม นอกจากนั้น ยังมีสภาพปัญหาเรื่องสิ่งแวดล้อม อาทิ ปัญหาขยะ น้ำเสีย ไม่มีระบบการบำบัดจากครัวเรือน ปัญหาเรื่องสาธารณูปโภค อาทิ ถนน สะพานชำรุด โดย พอช. มีการสนับสนุนงบประมาณหลังละ 40,000 บาท ไม่รวมงบสาธารณูปโภค นอกจากการสนับสนุนงบประมาณของ พอช. แล้ว ชาวชุมชนที่เข้าร่วมโครงการฯ ยังได้ร่วมกันจัดตั้งกลุ่มออมทรัพย์และกองทุนที่อยู่อาศัยในเดือนเมษายน 2561 อีกทั้งร่วมกันสร้างบ้านให้ผู้ด้อยโอกาสในชุมชน เช่น  ผู้สูงอายุ คนพิการ ที่ไม่มีรายได้ ไม่มีลูกหลานดูแล ด้วยงบประมาณสร้างบ้านหลังละ 40,000-60,000 บาท โดยชาวชุมชนจะช่วยกันลงแรงก่อสร้างบ้าน  และใช้งบประมาณจากโครงการบ้านมั่นคงชนบทที่ พอช. สนับสนุน  ขณะนี้ มีการสร้างบ้านให้ผู้ด้อยโอกาสในชุมชนแล้ว 6 หลัง นอกจากนี้ พอช. ยังสนับสนุนการแก้ไขปัญหาที่ดินและที่อยู่อาศัยใน เขตป่าชายเลนและกรมเจ้าท่าในพื้นที่อื่นๆ ในภาคใต้ จำนวน 9 จังหวัด รวม 56 ชุมชน

ที่มา : https://www.thaigov.go.th/news/contents/details/24733
