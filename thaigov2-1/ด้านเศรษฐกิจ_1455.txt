รัฐบาลไทย-ข่าวทำเนียบรัฐบาล-ปลัดกอบชัยฯ ลงพื้นที่ จ.ชลบุรี เยี่ยมชมโรงงานผลิตรถยนต์ไฟฟ้า รถจักรยานยนต์ไฟฟ้า (Electric Vehicle) พร้อมขับเคลื่อนการพัฒนาอุตสาหกรรมยานยนต์ไฟฟ้ารองรับการเติบโตในอนาคต

วันพฤหัสบดีที่ 13 กุมภาพันธ์ 2563
ปลัดกอบชัยฯ ลงพื้นที่ จ.ชลบุรี เยี่ยมชมโรงงานผลิตรถยนต์ไฟฟ้า รถจักรยานยนต์ไฟฟ้า (Electric Vehicle) พร้อมขับเคลื่อนการพัฒนาอุตสาหกรรมยานยนต์ไฟฟ้ารองรับการเติบโตในอนาคต
นายกอบชัย สังสิทธิสวัสดิ์ ปลัดกระทรวงอุตสาหกรรม นำคณะทำงานสนับสนุนการขับเคลื่อนในภารกิจของกระทรวงอุตสาหกรรม (MOI Dream Team) ลงพื้นที่จังหวัดชลบุรี เยี่ยมชมโรงงานผลิตรถยนต์ไฟฟ้า รถจักรยานยนต์ไฟฟ้า (Electric Vehicle) ณ นิคมอุตสาหกรรมอมตะซิตี้ จ.ชลบุรี
จ.ชลบุรี : วันนี้ (11 กุมภาพันธ์ 2563) นายกอบชัย สังสิทธิสวัสดิ์ ปลัดกระทรวงอุตสาหกรรม นำคณะทำงานสนับสนุนการขับเคลื่อนในภารกิจของกระทรวงอุตสาหกรรม (MOI Dream Team) ลงพื้นที่จังหวัดชลบุรี เยี่ยมชมโรงงานผลิตรถยนต์ไฟฟ้า รถจักรยานยนต์ไฟฟ้า (Electric Vehicle) โดยมีนางสาวสมจิณณ์ พิลึก ผู้ว่าการการนิคมอุตสาหกรรมแห่งประเทศไทย ให้การต้อนรับ ณ นิคมอุตสาหกรรมอมตะซิตี้ จังหวัดชลบุรี
ปลัดกระทรวงอุตสาหกรรม กล่าวว่า เมื่อวันที่ 7 กุมภาพันธ์ 2563 นายกรัฐมนตรีได้ลงนามแต่งตั้งคณะกรรมการนโยบายยานยนต์ไฟฟ้าแห่งชาติ โดยมีนายกรัฐมนตรีหรือรองนายกรัฐมนตรีที่ได้รับมอบหมายเป็นประธาน รัฐมนตรีว่าการกระทรวงอุตสาหกรรม รัฐมนตรีว่าการพลังงาน รัฐมนตรีว่าการคมนาคม ปลัดกระทรวงการคลัง ปลัดกระทรวงคมนาคม ปลัดกระทรวงพลังงาน เลขาธิการคณะกรรมการส่งเสริมการลงทุน เลขาธิการสภาพัฒนาการเศรษฐกิจและสังคมแห่งชาติ และผู้บริหารภาครัฐ ภาคเอกชน ผู้ทรงคุณวุฒิจากหลายสาขาที่เกี่ยวข้องเป็นกรรมการ และมีปลัดกระทรวงอุตสาหกรรม เป็นกรรมการและเลขานุการ ซึ่งคณะกรรมการชุดนี้มีหน้าที่กำหนดทิศทางและเป้าหมายรวมทั้งบูรณาการและติดตามประเมินผลการดำเนินงานขับเคลื่อนการพัฒนายานยนต์ไฟฟ้าให้เป็นไปตามแผนงานและกรอบแนวทางที่กำหนด ให้คำแนะนำและข้อเสนอแนะเพื่อให้นโยบายการพัฒนายานยนต์ไฟฟ้า เกิดผลทางปฏิบัติอย่างเป็นรูปธรรมโดยเร็ว และรายงานผลการดำเนินงานต่อคณะรัฐมนตรี คณะกรรมการชุดนี้จะร่วมกันผลักดันขับเคลื่อนยานยนต์ไฟฟ้าให้เป็นไปตามเป้าหมายในการเป็นศูนย์กลางการผลิตยานยนต์ไฟฟ้าของอาเซียน ซึ่งจะได้ทั้งในมุมเศรษฐกิจและทำให้สิ่งแวดล้อมดีขึ้น ช่วยลดปัญหาฝุ่นละอองขนาดเล็ก PM2.5
สำหรับการลงพื้นที่ จ.ชลบุรี ในวันนี้ได้เยี่ยมชมโรงงานผลิตรถยนต์ไฟฟ้า รถจักรยานยนต์ไฟฟ้า (Electric Vehicle) โดยที่แรกได้เยี่ยมชมบริษัท ต้าถุง (ประเทศไทย) จำกัด ตั้งอยู่ที่ตำบลหนองไม้แดง อำเภอเมือง จังหวัดชลบุรี ประกอบกิจการผลิตชิ้นส่วนทางด้านอิเล็กทรอนิกส์ PCBS อุปกรณ์สื่อสารและเครื่องใช้ไฟฟ้าชนิดพกพา และล่าสุดได้ผลิตรถจักรยานยนต์ไฟฟ้า รวมทั้งชิ้นส่วนอะไหล่อุปกรณ์ โดยมีนายธงชัย จินาพันธุ์ รองประธานบริษัท ให้การต้อนรับกล่าวถึงการดำเนินของบริษัท
โดยบริษัทสามารถผลิตรถจักรยานยนต์ไฟฟ้าสูงสุดได้ประมาณ 5,000 คัน/เดือน ผลิตรถจักรยานยนต์ไฟฟ้า 2 ประเภท คือ แบบกำลังขับมอเตอร์ 1,500 วัตต์ แบตเตอรี่ 72V 20 Ah ใช้งานได้ 8 -10 ชั่วโมง ความเร็วสูงสุด 60 กม./ชั่วโมง และแบบกำลังขับมอเตอร์ 2,000 วัตต์ แบตเตอรี่ 72V 20 Ah ใช้งานได้ 8-10 ชั่วโมง ความเร็วสูงสุด 70 กม./ชั่วโมง นอกจากนี้ บริษัทยังเข้าไปให้ความรู้พื้นฐานเกี่ยวกับยานยนต์ไฟฟ้า อาทิ ชิ้นส่วนยานยนต์ไฟฟ้า การประกอบชิ้นส่วน เป็นต้น ให้กับวิทยาลัยเทคนิคทั่วประเทศ
โดยบริษัทมีข้อเสนอเกี่ยวกับการส่งเสริมการผลิตการใช้จักรยานยนต์ไฟฟ้า โดยเฉพาะวัตถุดิบในประเทศที่มีราคาแพงเมื่อเทียบกับการนำเข้าและรวมภาษี การมีมาตรการส่งเสริมสนับสนุนทางการเงิน กำหนดพื้นที่สำหรับการคมนาคมขนส่งด้วยรถไฟฟ้า และได้รับการส่งเสริมการลงทุนสำหรับการผลิตเพื่อการส่งออก โดยปลัดกระทรวงอุตสาหกรรม ได้รับเสนอและมอบหมายให้คณะทำงานฯ ดำเนินการประสานหาข้อมูลเพื่อแนะนำกลุ่มผู้ประกอบการด้านคลัสเตอร์ชิ้นส่วนยานยนต์ และการตลาดที่กระทรวงอุตสาหกรรมดำเนินการอยู่ให้กับบริษัทต่อไป
เวลา 13.30 น. ได้เยี่ยมชมบริษัท เอฟโอเอ็มเอ็ม (เอเซีย) จำกัด ตั้งอยู่ที่ตำบลพานทอง อำเภอพานทอง จังหวัดชลบุรี ประกอบกิจการผลิต ประกอบ และจำหน่ายรถยนต์ไฟฟ้า (Battery Electric Vehicle) โดยมีคณะผู้บริหารระดับสูงของบริษัทให้การต้อนรับพร้อมกล่าวถึงการเริ่มต้นดำเนินการผลิตรถยนต์ FOMM นั้น เนื่องจากที่ประเทศญี่ปุ่นได้เกิดภัยพิบัติสึนามิ จึงได้คิดค้นและพัฒนานวัตกรรมและเทคโนโลยีผลิตรถยนต์ไฟฟ้าขนาดเล็กที่สามารถลอยน้ำได้ โดยบริษัทมีกำลังการผลิตรถยนต์ไฟฟ้าสูงสุด 400 คัน/เดือน นำเข้าชิ้นส่วนยานยนต์จากประเทศญี่ปุ่น จีน เกาหลี ไต้หวัน เฉลี่ย 400 - 500 ชิ้น/เดือน ผลิตได้ 5,000 คัน/ปี สามารถชาร์จไฟฟ้าจากระบบภายในบ้านเพียง 6 ชั่วโมง คิดเป็นค่าใช้จ่ายเพียง 42 บาท สามารถวิ่งได้ถึง 160 กม. ขณะนี้มียอดจำหน่าย 200 กว่าคันแล้ว จุดเด่นของรถ FOMM ใช้อะไหล่เพียง 1,600 ชิ้น โดยบริษัทฯ อยากให้กระทรวงอุตสาหกรรม สร้างโครงสร้างพื้นฐานสำหรับรถ EV ให้การสนับสนุนให้ประชาชนใช้งานรถยนต์ EV มากขึ้น
และเวลา 15.00 น. ได้เยี่ยมชมบริษัท สโคว์ มอเตอร์ จำกัด ตั้งอยู่ที่ตำบลหนองกะขะ อำเภอพานทอง จังหวัดชลบุรี ประกอบกิจการผลิตและประกอบรถจักรยานยนต์ รถสกู๊ตเตอร์ รวมทั้งชิ้นส่วนอะไหล่อุปกรณ์ โดยมีคณะผู้บริหารระดับสูงของบริษัทให้การต้อนรับ บริษัทได้ผลิตรถจักรยานยนต์ยี่ห้อ Royal Alloy Hanway และ Hyosung มีกำลังการผลิตสูงสุด 700 คัน/เดือน และคาดว่าจะดำเนินการผลิตรถจักรยานยนต์ไฟฟ้าในปี 2564 - 2565

ที่มา : https://www.thaigov.go.th/news/contents/details/26433
