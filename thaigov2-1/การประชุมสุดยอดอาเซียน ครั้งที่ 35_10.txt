รัฐบาลไทย-ข่าวทำเนียบรัฐบาล-ไทย-อินเดีย ร่วมผลักดันการค้าการลงทุน โดยเฉพาะในเขต EEC

วันอาทิตย์ที่ 3 พฤศจิกายน 2562
ไทย-อินเดีย ร่วมผลักดันการค้าการลงทุน โดยเฉพาะในเขต EEC
ไทย-อินเดีย ร่วมผลักดันการค้าการลงทุน โดยเฉพาะในเขต EEC
วันนี้ (วันอาทิตย์ที่ 3 พฤศจิกายน 2562) เวลา 12.25 น. ณ ศูนย์แสดงสินค้าและการประชุม อิมแพค เมืองทองธานี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พบปะหารือกับนายนเรนทร โมที (H.E. Mr. Narendra Modi) นายกรัฐมนตรีสาธารณรัฐอินเดีย ระหว่างการประชุมสุดยอดอาเซียน ครั้งที่ 35 และการประชุมสุดยอดที่เกี่ยวข้อง ภายหลังเสร็จสิ้น ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี สรุปสาระสำคัญการหารือดังนี้
นายกรัฐมนตรีกล่าวขอบคุณนายกรัฐมนตรีอินเดียที่ตอบรับเชิญเข้าร่วมการประชุมครั้งนี้ และมุ่งหวังว่าจะมีโอกาสต้อนรับนายกรัฐมนตรีสาธารณรัฐอินเดียในโอกาสเยือนไทยอย่างเป็นทางการในปี 2563 พร้อมทั้งชื่นชมความสัมพันธ์ไทยอินเดีย และความสัมพันธ์อาเซียนอินเดียที่มีการพัฒนามากขึ้น
นายกรัฐมนตรีอินเดียชื่นชมความสำร็จการเป็นประธานอาเซียนของไทยในปีนี้ โดยยืนยันว่าอินเดียให้ความสำคัญกับอาเซียนและภูมิภาค ในโอกาสนี้ อินเดียขอให้ไทยเป็นสื่อกลางช่วยให้อินเดียได้ยกระดับการฝึกร่วมทางทหาร Cobra Gold จากการเข้าร่วมการฝึกแบบจำกัดกิจกรรมเป็นสมาชิก Full Participant และนายกรัฐมนตรีอินเดียได้เชิญนายกรัฐมนตรีเข้าร่วมงาน Expo ด้านการป้องกันประเทศ (DEFEXPO 2020) ที่ประเทศอินเดีย ในเดือนกุมภาพันธ์ 2563
ทั้งสองฝ่ายเห็นพ้องให้ขับเคลื่อนและส่งเสริมความร่วมมือระหว่างกันในทุกด้าน โดยทั้งสองฝ่ายควรใช้ประโยชน์จากโอกาส และลู่ทางที่ยังมีอยู่อีกมาก ทั้งนี้ เห็นว่าการจัดการประชุม JC ไทย-อินเดีย ครั้งที่ 8 จะเป็นโอกาสในการรักษาความร่วมมือโดยเฉพาะอย่างยิ่งด้านการค้า โดยนายกรัฐมนตรีขอให้อินเดียพิจารณาลดภาษีนำเข้าสินค้ายางพารา น้ำมันปาล์ม และมันสำปะหลัง ซึ่งตลาดอินเดียมีความต้องการสูง ทั้งนี้ นายกรัฐมนตรีชื่นชมความร่วมมือด้านความเชื่อมโยงระหว่างกัน ทั้งด้าน ทางบก ทางทะเล และทางอากาศ

ที่มา : https://www.thaigov.go.th/news/contents/details/24279
