รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมให้กำลังใจแพทย์ พยาบาล รพ.ราชวิถี พร้อมมอบยาต้านไวรัสโควิด – 19 เฟวิลาเวียร์ 10,000 เม็ด ให้แก่โรงพยาบาลในกทม. เชื่อมั่นกระบวนการรักษาของไทยมีประสิทธิภาพ

วันเสาร์ที่ 14 มีนาคม 2563
นายกรัฐมนตรีตรวจเยี่ยมให้กำลังใจแพทย์ พยาบาล รพ.ราชวิถี พร้อมมอบยาต้านไวรัสโควิด – 19 เฟวิลาเวียร์ 10,000 เม็ด ให้แก่โรงพยาบาลในกทม. เชื่อมั่นกระบวนการรักษาของไทยมีประสิทธิภาพ
นายกรัฐมนตรีตรวจเยี่ยมให้กำลังใจแพทย์ พยาบาล รพ.ราชวิถี พร้อมมอบยาต้านไวรัสโควิด – 19 เฟวิลาเวียร์ 10,000 เม็ด ให้แก่โรงพยาบาลในกทม. เชื่อมั่นกระบวนการรักษาของไทยมีประสิทธิภาพ
วันนี้ (12 มี.ค. 63) เวลา 15.00 น. ณ อาคารศูนย์การแพทย์ราชวิถี โรงพยาบาลราชวิถี กรุงเทพฯ   พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  พร้อมด้วยนายสาธิต ปิตุเตชะ รัฐมนตรีช่วยว่าการกระทรวงสาธารณสุข  นายแพทย์สุขุม กาญจนพิมาย ปลัดกระทรวงสาธารณสุข  ได้เดินทางมาให้กำลังใจผู้ป่วยติดเชื้อไวรัสโควิด-19 รวมถึงบุคลากรทางการแพทย์ที่ปฏิบัติหน้าที่ โดยมีนายแพทย์สมเกียรติ ลลิตวงศา ผู้อำนวยการโรงพยาบาลราชวิถี คณะผู้บริหาร เจ้าหน้าที่มารอให้การต้อนรับ โดยมีคณบดีแพทยศาสตร์ทั้งสามแห่ง โรงพยาบาลรามาธิบดี มหาวิทยาลัยมหิดล  คณะแพทยศาสตร์ จุฬาลงกรณ์มหาวิทยาลัย คณะแพทยศาสตร์ศิริราช และผู้อำนวยการสำนักการแพทย์ กรุงเทพมหานคร ร่วมคณะด้วย
นายกรัฐมนตรีตรวจเยี่ยมจุดคัดกรองด้วยเครื่องเทอร์โมสแกน บริเวณชั้น 1 และได้ชมการเต้นออกกำลังกายของโรงพยาบาล ซึ่งได้ทำเป็นประจำทุกวัน ก่อนตรวจเยี่ยมคลินิกไข้หวัด ARI clinic (Acute Respiratory Infection Clinic)  ซึ่งให้บริการแบบ One Stop Service  โดยทีมแพทย์จะตรวจ คัดกรอง วินิจฉัยและให้การรักษาในจุดบริการเดียวอย่างเบ็ดเสร็จ  โอกาสนี้ ได้มอบยาต้านไวรัสโควิด – 19 เฟวิลาเวียร์  จำนวน10,000 เม็ด ให้แก่โรงพยาบาลราชวิถี กรมการแพทย์ เพื่อนำไปกระจายให้กับโรงพยาบาลในสังกัดกรมการแพทย์  โรงพยาบาลในเครือ Uhosnet และโรงพยาบาลในสังกัดกรุงเทพมหานคร พร้อมมอบกระเช้าให้กำลังใจแก่ตัวแทนญาติผู้ป่วย แพทย์และพยาบาล  ทั้งนี้  สถาบันการแพทย์ของไทยทุกแห่งทั้งในสังกัดกระทรวงสาธารณสุข กรุงเทพมหานคร และโรงเรียนแพทย์ชั้นนำของไทย ร่วมมือสร้างความเชื่อมั่นกระบวนการรักษาของไทย
นายกรัฐมนตรีกล่าวขอบคุณทีมแพทย์พยาบาลที่เสียสละและทำงานหนักในการดูแลรักษาคนไข้ ซึ่งประชาชนต้องดูแลสุขภาพ  มีการป้องกันตนเอง งดเดินทางไปในพื้นที่เสี่ยงหรือกลุ่มประเทศที่มีการระบาด ทุกคนไม่ว่าจะเป็นดาราหรือผู้มีชื่อเสียงที่เดินทางกลับจากต่างประเทศ ขอให้กักตนเอง 14 วัน เพื่อป้องกันการแพร่เชื้อ และร่วมกันรับผิดชอบต่อสังคม  ขณะเดียวกัน รัฐบาลก็เน้นคุมเข้มสถานบันเทิงหรือสถานที่จัดงานขนาดใหญ่ที่มีประชาชนรวมตัวอยู่จำนวนมาก หรือหากจะมีการจัดงาน ต้องมีมาตรการการคัดกรองอย่างเข้มงวด พร้อมตั้งจัดหาเจลแอลกอฮอล์น้ำยาฆ่าเชื้อต้องมีพร้อมอีกด้วย
ทั้งนี้  นายกรัฐมนตรีขอให้ประชาชนเชื่อมั่นในการบริหารจัดการการแก้ไขปัญหาโควิด – 19 ของรัฐบาล การทำงานทุกกระทรวงเดินไปในทิศทางเดียวกัน โดยเฉพาะการรักษาของไทยมีมาตรฐานและเป็นที่น่าพอใจ สถานบันการแพทย์ของไทยทุกแห่งทั้งในสังกัดกระทรวงสาธารณสุข กรุงเทพมหานคร และโรงเรียนแพทย์ชั้นนำของไทย ร่วมมือย้ำความเชื่อมั่นแห่งกับกระบวนการรักษาของไทยยิ่งขึ้น รวมทั้งรัฐบาลเสริมมาตรการเข้มงวดทุกด้านทั้ง การคัดกรอง และการใช้แอปพลิเคชันติดตามเฝ้าระวังกลุ่มเสี่ยงโควิด-19  โดยจะมีการเก็บข้อมูล แจ้งเตือน ติดตามตัวผ่านทางโทรศัพท์มือถือได้ ทุกอย่างทำให้รัดกุมที่สุด  สำหรับการทำงานของศูนย์บริหารสถานการณ์การแพร่ระบาดโควิด-19 ซึ่งนายกรัฐมนตรีเป็นประธานและศูนย์ข้อมูลมาตรการแก้ไขปัญหาจากโรคติดเชื้อไวรัส COVID-19 บูรณาการงานร่วมกัน เพื่อร่วมมือร่วมใจกัน สู้ด้วยกัน และเราจะผ่านวิกฤตไวรัสนี้ไปได้อย่างแน่นอน

ที่มา : https://www.thaigov.go.th/news/contents/details/27306
