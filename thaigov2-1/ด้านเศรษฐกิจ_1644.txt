รัฐบาลไทย-ข่าวทำเนียบรัฐบาล-พาณิชย์ เตรียมฟันผิด “ศรสุวีร์  ภู่รวีรัศวัชรี”

วันพุธที่ 11 มีนาคม 2563
พาณิชย์ เตรียมฟันผิด “ศรสุวีร์  ภู่รวีรัศวัชรี”
“พาณิชย์”เตรียมฟันผิด “ศรสุวีร์  ภู่รวีรัศวัชรี” ที่กักตุนสต๊อกและจำหน่ายหน้ากากอนามัยราคาแพงเกินจริงใน 3 ข้อหา หลังได้ร่วมมือกับตำรวจในการติดตามจนเจอตัว
ล่าสุดพบปิดเฟซบุ๊กไปแล้ว เผยยังได้มีการติดตามเส้นทางการเงินย้อนหลัง และยังติดตามว่ามีการประกาศขายผ่านแพลตฟอร์มออนไลน์อื่นๆ อีกหรือไม่เพื่อเอาผิดทางกฎหมายต่อไปด้วย
นายบุณยฤทธิ์ กัลยาณมิตร ปลัดกระทรวงพาณิชย์ เปิดเผยถึงความคืบหน้าการตรวจสอบและติดตามกรณีเฟซบุ๊กชื่อ ศรสุรีว์ ภู่รวีรัศวัชรี จำหน่ายหน้ากากอนามัยในราคาสูงเกินสมควร ว่าเช้าวันนี้ (9 มี.ค.63) หลังจากได้รับทราบการประกาศขายหน้ากากอนามัยล้อตใหญ่ในหน้า Facebook ดังกล่าว  กระทรวงพาณิชย์โดยนายสุชาติ สินรัตน์ รองปลัดกระทรวงพาณิชย์ ได้ร่วมหารือกับ พ.ต.ต.ประทีป จันทร์เพชรบุรี  สว.กก.บก.ปอท. (กองบังคับการปราบปรามอาชญากรรมการกระทำความผิดทางเทคโนโลยี) เพื่อดำเนินการทางกฎหมาย ซึ่งพบว่าเฟซบุ๊กดังกล่าวได้ปิดตัวลงไปแล้ว และจากการติดต่อผ่านหมายเลขโทรศัพท์ 09-5995-9892 ที่เคยปรากฎในการซื้อขายผ่านเฟซบุ๊ก พบว่า หมายเลขดังกล่าวยังไม่ลงทะเบียนในระบบ คาดว่าจะมีการยกเลิกหมายเลขดังกล่าวก่อนหน้าไม่นาน
ทั้งนี้ จากการสืบสวนเบื้องต้นของเจ้าหน้าที่ตำรวจ บก.ปอท. พบว่า เฟซบุ๊กดังกล่าวมีการโอนเงินผ่านบัญชีธนาคารกสิกรไทย จึงได้ทำการตรวจสอบประวัติการโอนเงินเข้ามาในบัญชีและการโอนย้อนหลัง เพื่อขยายผลการสืบสวนแล้ว รวมทั้งได้มีการตรวจสอบเส้นทางการเงินว่าเกี่ยวข้องกับการจำหน่ายบนแพลตฟอร์มออนไลน์อื่นซึ่งได้มีการโพสต์จำหน่ายหน้ากากอนามัยหรือไม่
อย่างไรก็ตาม จากการตรวจสอบความผิดที่เกิดขึ้น กระทรวงพาณิชย์สามารถดำเนินการเอาผิดได้ใน 3 ข้อหา คือ 1.ความผิดฐานไม่แจ้งสต๊อก ต้นทุน ราคาจำหน่าย สถานที่เก็บและปริมาณคงเหลือ ตาม มาตรา 25 (5) มีโทษจำคุกไม่เกิน 1 ปี ปรับไม่เกิน 20,000บาท หรือทั้งจำทั้งปรับ และปรับอีกวันละ 2,000 บาทจนกว่าจะแจ้ง  2.ความผิดตามมาตรา 29 จำหน่ายในราคาสูงเกินสมควรมีโทษหนักจำคุกไม่เกิน 7 ปี ปรับไม่เกิน 1.4 แสนบาท หรือทั้งจำทั้งปรับ และ 3.ขายเกินราคาควบคุม มีความผิดตามมาตรา 25 (1) มีโทษจำคุกไม่เกิน 5 ปี ปรับไม่เกิน 1 แสนบาท หรือทั้งจำทั้งปรับ
ล่าสุดจากข่าวทราบว่าเจ้าหน้าที่ตำรวจ สภ. หนองปรือ จ.ชลบุรี ได้ควบคุมตัว  นายศรสุวีร์  ภู่รวีรัศวัชรีแล้ว ทั้งนี้ หากกระบวนการสอบสวนพบการกระทำความผิดต่อข้อกฎหมาย กระทรวงพาณิชย์จะดำเนินการกล่าวโทษเพื่อดำเนินคดีต่อไป

ที่มา : https://www.thaigov.go.th/news/contents/details/27023
