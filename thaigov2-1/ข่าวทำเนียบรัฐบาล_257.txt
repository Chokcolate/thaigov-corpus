รัฐบาลไทย-ข่าวทำเนียบรัฐบาล-นายกรัฐมนตรีห่วงใยประชาชน แนะบริโภคอาหารที่ดี “ลดหวาน ลดเค็ม” ในรายการ Government weekly

วันศุกร์ที่ 11 ตุลาคม 2562
นายกรัฐมนตรีห่วงใยประชาชน แนะบริโภคอาหารที่ดี “ลดหวาน ลดเค็ม” ในรายการ Government weekly
นายกรัฐมนตรีห่วงใยประชาชน แนะบริโภคอาหารที่ดี “ลดหวาน ลดเค็ม” ในรายการ Government weekly
วันนี้ (11 ต.ค. 62) เวลา 15.00 น. พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมกล่าวในรายการ Government weekly ช่วง PM Talk โดยศ.ดร.นฤมล ภิญโญสินวัฒน์ โฆษกประจำสำนักนายกรัฐมนตรีเป็นผู้ดำเนินรายการเกี่ยวกับมาตรการ “ชิม ช้อป ใช้” และการเยียวยาผู้ประสบอุทกภัย ดังนี้
ในช่วงแรก นายกรัฐมนตรีได้กล่าวผ่านรายการขอบคุณพี่น้องประชาชน ผู้ประกอบการ ร้านค้า ที่ให้ความสนใจเข้าร่วมมาตรการ “ชิม ช้อป ใช้” ซึ่งมีผลการตอบรับที่ดีมาก ซึ่งจะต้องประเมินผลถึงความคุ้มค่ากำหนดจากมาตรการระยะที่ 1 ทั้งนี้ ความตั้งใจของรัฐบาลคือ ต้องการให้มาตรการ “ชิม ช้อป ใช้” สร้างประโยชน์ต่อธุรกิจ เศรษฐกิจฐานรากให้มากที่สุด โดยเฉพาะอย่างยิ่งผลิตภัณฑ์ที่มาจากชุมชน และที่สำคัญเราต้องอยู่ให้ได้ด้วยตัวเราเองเพราะถือเป็นการเสริมเศรษฐกิจฐานรากด้วย
ทั้งนี้ นายกรัฐมนตรีกล่าวขอบคุณ เจ้าหน้าที่ทุกฝ่าย ทั้งพลเรือน ตำรวจ ทหาร จิตอาสาและภาคเอกชน ที่ร่วมมือร่วมใจช่วยเหลือพี่น้องประชาชนที่ประสบสถานการณ์น้ำท่วมหลายจังหวัดที่ผ่านมา ซึ่งรัฐบาลกำลังเข้าไปดูแลเยียวยาประชาชน โดยเฉพาะการซ่อมแซมบ้านเรือน รวมทั้งโครงสร้างพื้นฐาน โดยมอบหมายให้กระทรวงมหาดไทย กระทรวงเกษตรฯ และกระทรวงพาณิชย์ รวมกันหารือมาตรการเสริมช่วยเหลือพี่น้องประชาชนเพื่อเตรียมมาตรการรองรับฤดูการผลิตภายหน้า ทั้งให้ผู้ว่าราชการจังหวัดช่วยดูแลช่วยเหลือประชาชน ให้ครอบคลุมทุกพื้นที่ ซึ่งในการประชุมคณะรัฐมนตรีที่ผ่านมาได้อนุมัติในหลักการให้กระทรวงมหาดไทยดำเนินการจ่ายเงินช่วยเหลือผู้ประสบภัยพิบัติในเขตพื้นที่ที่ได้ประกาศเขตพื้นที่ประสบสาธารณภัยหรือประกาศเขตการให้ความช่วยเหลือผู้ประสบภัยพิบัติกรณีฉุกเฉิน ทุกครัวเรือน ครัวเรือนละ 5,000 บาท โดยจ่ายตรงเข้าบัญชีผ่านระบบพร้อมเพย์ ขอให้ประชาชนทุกคนช่วยกันรักษาสิทธิ์และอย่าให้การทุจริตเกิดขึ้น
ระหว่างการสนทนา นายกรัฐมนตรียังแสดงความห่วงใยสุขภาพประชาชน โดยขอให้ลดการบริโภคหวานหรือเค็มที่มากเกินไป ขอให้ประชาชนระมัดระวังการซื้ออาหารจากร้านค้าต่างๆ รวมทั้งเครื่องดื่มที่มีน้ำตาลสูง อาจทำให้เกิดโรคเบาหวาน โรคไต โรคอ้วนได้ ซึ่งกำลังหามาตรการให้ผู้ผลิตลดน้ำตาลลงให้อยู่ในเกณฑ์ที่ปลอดภัย พร้อมฝากไปถึงผู้ประกอบการร้านค้าขอให้คำนึงถึงรสชาติอาหารอย่าให้หวานหรือเค็มเกินไป การบริโภคอาหารที่ดีจะช่วยสุขภาพที่ดีทั้งยังป้องกันการเกิดโรคอีกด้วย
นายกรัฐมนตรียังกล่าวในท้ายช่วง PM Talk ว่า ขณะนี้รัฐบาลได้ศึกษาแนวทางจากในประเทศและต่างประเทศ มุ่งเป้ายกระดับประชาชนให้พ้นจากความยากจน โดยมีการศึกษาแนวทางการยกระดับประชาชนให้พ้นจากความยากจน โอกาสต่อไปจะมีการจัดคณะทำงานจากกระทรวงที่มีส่วนเกี่ยวข้องกับประชาชนทั้งหมด ไปศึกษาดูงาน เพื่อหาแนวทางการแก้ไขปัญหาตรงตามความต้องการของแต่ละพื้นที่ทั้งตั้งแต่ระดับภาค จังหวัด ชุมชน และท้องถิ่น ซึ่งในอนาคตเทคโนโลยีจะเข้ามามีบทบาทมากขึ้น หวังว่าประชาชนและภาครัฐร่วมมือกันเพื่อยกระดับประเทศให้ดียิ่งขึ้น
โดยก่อนหน้านั้น ช่วงเปิดรายการ นายกรัฐมนตรีได้นำชมสวนไม้หอมที่นำมาปลูกบริเวณหน้าตึกไทยคู่ฟ้า ทำเนียบรัฐบาล ซึ่งมีทั้งหอมไม้เลื้อย ไม้น้ำ ไม้ยืนต้น ไม้ดอกที่มีสีสันตามห้วงฤดูกาล เพื่อสร้างสีสัน ทั้งหมด 42 ชนิด เช่น พุดเศรษฐีสยาม พุทธชาดสามสี คัดเค้า มะลิ สายหยุด หอมหมื่นลี้ ว่า “ต้นไม้เหล่านี้เป็นไม้มีค่าที่เราต้องช่วยกันอนุรักษ์ทรัพยากรป่าไม้ไว้ให้ลูกหลานของเรา” นายกรัฐมนตรีกล่าวฝากผ่านรายการ
...................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23771
