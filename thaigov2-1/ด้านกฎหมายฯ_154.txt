รัฐบาลไทย-ข่าวทำเนียบรัฐบาล- กระทรวงยุติธรรม โดยกรมบังคับคดีร่วมกับบริษัท อินโฟเสิร์ช จำกัด แถลงข่าวผลการสำรวจความเชื่อมั่นของประชาชนผู้รับบริการที่มีต่อกระบวนการบังคับคดี

วันพฤหัสบดีที่ 26 ธันวาคม 2562
กระทรวงยุติธรรม โดยกรมบังคับคดีร่วมกับบริษัท อินโฟเสิร์ช จำกัด แถลงข่าวผลการสำรวจความเชื่อมั่นของประชาชนผู้รับบริการที่มีต่อกระบวนการบังคับคดี
กรมบังคับคดีร่วมกับบริษัท อินโฟเสิร์ช จำกัด แถลงข่าวผลการสำรวจความเชื่อมั่นของประชาชนผู้รับบริการที่มีต่อกระบวนการบังคับคดี
วันนี้ (๒๕ ธันวาคม ๒๕๖๒) เวลา ๑๐.๐๐ น. นางอรัญญา ทองน้ำตะโก อธิบดีกรมบังคับคดี ร่วมกับนายพรหเมศร์ เบ็ญจรงค์กิจ ผู้จัดการโครงการวิจัย บริษัท อินโฟเสิร์ช จำกัด แถลงผลการสำรวจความเชื่อมั่นของประชาชนผู้รับบริการที่มีต่อกระบวนการบังคับคดี โดยผลจากการสำรวจพบร้อยละ ๘๘.๒ เชื่อมั่นในการดำเนินงานของกรมบังคับคดี และร้อยละ ๘๖.๖ มีความพึงพอใจต่อกระบวนการบังคับคดีในภาพรวม
นางอรัญญา ทองน้ำตะโก อธิบดีกรมบังคับคดี แถลงว่า ภารกิจหลักของกรมบังคับคดีเป็นการบังคับคดีตามคำพิพากษาหรือคำสั่งของศาล เป็นกระบวนการยุติธรรมทางแพ่ง ดำเนินการตามขั้นตอนที่กฎหมายกำหนด เพื่อสร้างความเป็นธรรม และอำนวยความสะดวกแก่คู่ความทุกฝ่ายในคดี รวมถึงประชาชนผู้รับบริการ ตามแผนปฏิบัติราชการ ๕ ปี (พ.ศ. ๒๕๖๐ - ๒๕๖๔) กรมบังคับคดีกำหนดยุทธศาสตร์การเสริมสร้างภาพลักษณ์องค์กรและยกระดับธรรมาภิบาล เพื่อให้มีภาพลักษณ์องค์กรที่น่าเชื่อถือ โปร่งใส เป็นธรรม เสมอภาค และทันสมัย เป็นองค์กรที่มีระบบการบังคับคดีที่มีประสิทธิภาพ ลดขั้นตอนการปฏิบัติงานที่เกินความจำเป็น ประชาชนได้รับการอำนวยความสะดวก และได้รับการตอบสนองความต้องการ รวมทั้งมีการประเมินผลการปฏิบัติราชการอย่างสม่ำเสมอ โดยมุ่งเน้นถึงความต้องการและความพึงพอใจของประชาชนผู้รับบริการเป็นหลักสำคัญ และเพื่อให้เกิดการปรับปรุงและพัฒนาอย่างต่อเนื่องไปสู่ LED - Thailand ๔.๐ ยกระดับประสิทธิภาพการให้บริการประชาชนตามนโยบายการอำนวยความสะดวกแก่ประชาชน เสริมสร้างความเชื่อมั่นของการบังคับคดี สนับสนุนให้ประเทศไทยเป็นประเทศที่น่าลงทุน เพิ่มขีดความสามารถในการแข่งขัน สร้างมูลค่าทางเศรษฐกิจของประเทศได้อย่างมั่งคั่ง ยั่งยืน จึงทำให้กรมบังคับคดีเป็นหน่วยงานภาครัฐต้นแบบการสร้างและพัฒนากำลังคนภาครัฐเชิงกลยุทธ์เพื่อนำไปสู่ดิจิทัลไทยแลนด์
ดังนั้น การนำความเห็นจากผู้รับบริการผู้มีส่วนได้เสียมาปรับปรุงให้เกิดประสิทธิภาพของงานราชการและบริการประชาชน เพื่อเป็นการสนับสนุนการปรับปรุงการให้บริการโดยเน้นประชาชนเป็นศูนย์กลาง จึงให้มีการสำรวจวิจัย "โครงการสำรวจความเชื่อมั่นของประชาชนผู้รับบริการที่มีต่อกระบวนการบังคับคดี ประจำปีงบประมาณ พ.ศ. ๒๕๖๒" โดยมอบหมายให้บริษัท อินโฟเสิร์ช จำกัด เป็นผู้ดำเนินการตามโครงการนี้ เพื่อให้การสำรวจมีความเป็นมาตรฐาน น่าเชื่อถือ เป็นที่ยอมรับ มีความเป็นกลาง และปราศจากอคติ ในการสำรวจจึงต้องมีผู้ประเมินอิสระจากหน่วยงานภายนอกเป็นผู้ดำเนินการ
นายพรหเมศร์ เบ็ญจรงค์กิจ ผู้จัดการโครงการวิจัย บริษัท อินโฟเสิร์ช จำกัด แถลงว่าการวิจัยสำรวจครั้งนี้เป็นการสำรวจความคิดเห็นเกี่ยวกับกระบวนการบังคับคดี ใน ๕ กระบวนการ ได้แก่
๑. กระบวนการบังคับคดีแพ่ง ๒. กระบวนการบังคับคดีล้มละลาย ๓. กระบวนการฟื้นฟูกิจการของลูกหนี้ ๔. กระบวนการไกล่เกลี่ยข้อพิพาทชั้นบังคับคดี และ ๕. กระบวนการติดตามและเฉลี่ยทรัพย์สินในคดีล้มละลาย และสำรวจการรับรู้และความคิดเห็นต่อการให้บริการ e-Service ของกรมบังคับคดี รวมถึงการสำรวจกลุ่มบุคลากรกรมบังคับคดีในเรื่องการพัฒนาทักษะความเข้าใจและการใช้เทคโนโลยีดิจิทัล (Digital Literacy) สู่ยุค ๔.๐ ซึ่งเป็นการนำระบบเทคโนโลยีมาใช้ในการให้บริการเพื่อมุ่งเน้นการอำนวยความสะดวก รวดเร็ว และประหยัดแก่ผู้รับบริการและผู้เกี่ยวข้อง อีกทั้งยังช่วยส่งเสริมความโปร่งใส เป็นธรรมในการดำเนินงาน
โดยผลการสำรวจความเชื่อมั่นของประชาชนผู้รับบริการที่มีต่อกระบวนการบังคับคดี จากกลุ่มประชากรเป้าหมาย จำนวนทั้งสิ้น ๒,๓๒๒ รายทั่วประเทศ โดยการสำรวจครั้งนี้ใช้วิธีการดำเนินการเก็บข้อมูล ๓ ส่วน คือ การสัมภาษณ์แบบเผชิญหน้า (Face-to-face Interview) การสัมภาษณ์เชิงลึก (In-depth Interview) และการจัดสนทนากลุ่ม (Focus Group) โดยสรุปผลการสำรวจได้ ดังนี้
๑. ความเชื่อมั่นของผู้รับบริการหรือมีส่วนเกี่ยวข้องกับกรมบังคับคดีต่อกระบวนการบังคับคดี
▪ ร้อยละ ๘๘.๒ มีความเชื่อมั่นต่อกระบวนการบังคับคดีโดยภาพรวม
▪ ร้อยละ ๘๘.๑ มีความเชื่อมั่นต่อกระบวนการบังคับคดีแพ่ง
▪ ร้อยละ ๘๒.๗ มีความเชื่อมั่นต่อกระบวนการบังคับคดีล้มละลาย
▪ ร้อยละ ๘๒.๖ มีความเชื่อมั่นต่อกระบวนการฟื้นฟูกิจการของลูกหนี้
▪ ร้อยละ ๘๒.๗ มีความเชื่อมั่นต่อกระบวนการไกล่เกลี่ยข้อพิพาทชั้นบังคับคดี
▪ ร้อยละ ๗๐.๙ มีความเชื่อมั่นต่อกระบวนการติดตามและเฉลี่ยทรัพย์สินในคดีล้มละลาย
▪ ร้อยละ ๘๓.๖ มีความเชื่อมั่นต่อการขายทอดตลาดทรัพย์
▪ ร้อยละ ๘๓.๖ มีความเชื่อมั่นต่อการวางทรัพย์
๒. ความพึงพอใจของประชาชนต่อกระบวนการบังคับคดี
▪ ร้อยละ ๘๖.๖ มีความพึงพอใจต่อกระบวนการบังคับคดีโดยภาพรวม
▪ ร้อยละ ๘๔.๑ มีความพึงพอใจต่อกระบวนการบังคับคดีแพ่ง
▪ ร้อยละ ๗๙.๗ มีความพึงพอใจต่อกระบวนการบังคับคดีล้มละลาย
▪ ร้อยละ ๙๒.๕ มีความพึงพอใจต่อกระบวนการไกล่เกลี่ยข้อพิพาทชั้นบังคับคดี
▪ ร้อยละ ๗๔.๓ มีความพึงพอใจต่อกระบวนการติดตามและเฉลี่ยทรัพย์สินในคดีล้มละลาย
▪ ร้อยละ ๙๗.๒ มีความพึงพอใจต่อกระบวนการฟื้นฟูกิจการของลูกหนี้
▪ ร้อยละ ๘๒.๓ มีความพึงพอใจต่อการขายทอดตลาดทรัพย์
ทั้งนี้  กรมบังคับคดีจะได้สำรวจความเชื่อมั่นของประชาชนผู้รับบริการที่มีต่อกระบวนการบังคับคดี อย่างต่อเนื่องต่อไปในทุกๆปี เพื่อพัฒนาปรับปรุงการให้บริการ เพื่อสร้างความเชื่อมั่น และความพึงพอใจให้กับประชาชนผู้รับบริการ รวมถึงเพื่อเป็นการขับเคลื่อนยุทธศาสตร์กรมบังคับคดีที่สอดคล้องกับพระราชกฤษฎีกาว่าด้วยหลักเกณฑ์ละวิธีการบริหารกิจการบ้านเมืองที่ดี พ.ศ. ๒๕๔๖ ในการเสริมสร้างการรับรู้ความเข้าใจ ความเชื่อมั่นและการสนับสนุนของสาธารณชนต่อภารกิจสำคัญในกระบวนการบังคับคดี

ที่มา : https://www.thaigov.go.th/news/contents/details/25497
