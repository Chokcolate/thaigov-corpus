รัฐบาลไทย-ข่าวทำเนียบรัฐบาล-ผช.รมว.พม. พร้อมสายด่วน พม. 1300 ลงพื้นที่ช่วยชาวชุมชนกว่า 80 ครัวเรือน หลังถูกน้ำท่วมขังหลายเดือนจากทะเลหนุน ย่านบางขุนเทียน กทม. พร้อมช่วยครอบครัวหญิงชราพิการ ย่านบางบอน กทม.

วันจันทร์ที่ 30 กันยายน 2562
ผช.รมว.พม. พร้อมสายด่วน พม. 1300 ลงพื้นที่ช่วยชาวชุมชนกว่า 80 ครัวเรือน หลังถูกน้ำท่วมขังหลายเดือนจากทะเลหนุน ย่านบางขุนเทียน กทม. พร้อมช่วยครอบครัวหญิงชราพิการ ย่านบางบอน กทม.
ผช.รมว.พม. พร้อมสายด่วน พม. 1300 ลงพื้นที่ช่วยชาวชุมชนกว่า 80 ครัวเรือน หลังถูกน้ำท่วมขังหลายเดือนจากทะเลหนุน ย่านบางขุนเทียน กทม. พร้อมช่วยครอบครัวหญิงชราพิการ ย่านบางบอน กทม.
วันนี้ (30 ก.ย. 62) เวลา 10.00 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยเจ้าหน้าที่ศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ลงพื้นที่ช่วยเหลือชุมชนหลวงพ่อขาว ซึ่งประสบปัญหาน้ำท่วมชุมชนหลายเดือน เนื่องจากน้ำทะเลหนุน ณ ซอยเทียนทะเล 19 แยก 2 - 6 แขวงท่าข้าม เขตบางขุนเทียน กรุงเทพมหานคร และลงพื้นที่ให้ความช่วยเหลือครอบครัว ผู้ด้อยโอกาสทางสังคม กรณีครอบครัวหญิงชราวัย 62 ปี พิการทางการเคลื่อนไหว นอนป่วยติดเตียง ไม่สามารถช่วยเหลือตัวเองได้ ซึ่งมีฐานะยากจน อาศัยอยู่ในซอยเอกชัย 132 แขวงบางบอน เขตบางบอน กรุงเทพมหานคร  อีกทั้ง
นายสากล กล่าวว่า วันนี้ ได้ลงพื้นที่เยี่ยมชุมชนหลวงพ่อขาว ภายในซอยเทียนทะเล 19 แยก 2 – 6 แขวงท่าข้าม เขตบางขุนเทียน กรุงเทพมหานคร ซึ่งประสบปัญหาน้ำท่วมชุมชนได้รับความเดือดร้อนอย่างมาก เนื่องจากน้ำทะเลหนุนเป็นประจำ ทำให้น้ำท่วมบ้าน และถนนจนเกิดความเสียหายและความยากลำบากในการดำเนินชีวิต พร้อมทั้งมอบถุงยังชีพที่เป็นเครื่องอุปโภคบริโภคที่จำเป็น ซึ่งจากการลงพื้นที่ตรวจสอบข้อเท็จจริง พบว่าชุมชนดังกล่าวเป็นชุมชนตั้งอยู่บนพื้นที่และอยู่ในการดูแลของการเคหะแห่งชาติ (กคช.) มีประชาชนอาศัยอยู่ประมาณ 88 ครัวเรือน ติดกับคลองหัวกระบือ โดยในช่วงเดือนกันยายนถึงธันวาคมของทุกปี จะประสบปัญหาน้ำท่วมชุมชนเป็นประจำ ทั้งน้ำท่วมขังในชั้นล่างของบ้านและพื้นที่สาธารณะในชุมชน เช่น ถนนและศูนย์เด็กเล็กก่อนวัยเรียนที่ดูแลเด็กประมาณ 50 คน ทั้งในชุมชนและพื้นที่ใกล้เคียง ซึ่งหากน้ำท่วมจะมีการนำเรือออกมารับ - ส่งเด็ก นอกจากนี้ ยังพบว่ามีผู้สูงอายุที่ป่วยติดเตียงอีก จำนวน 6 คน ทั้งนี้ กระทรวง พม. ได้ประสานความช่วยเหลือไปยังสำนักงานเขตบางขุนเทียน ทราบว่าชุมชนดังกล่าว กคช. ได้จัดสรรที่ดินให้อยู่อาศัยที่ประมาณปี 2532 โดยได้รับเงินบริหารพัฒนาชุมชนจากสำนักงานเขตบางขุนเทียนเป็นประจำ เดือนละ 5,000 บาท รวมทั้งการดูแลถนนในชุมชน หากมีการชำรุด วันนี้ ตนได้มอบหมายให้ กคช. หารือร่วมกับ ผู้แทนสำนักงานเขตบางขุนเทียน และผู้แทนชุมชนหลวงพ่อขาว รวมทั้งหน่วยงานที่เกี่ยวข้องสังกัดกระทรวง พม. เพื่อสรุปแนวทางแก้ไขปัญหาน้ำท่วมดังกล่าว ซึ่งชาวชุมชนส่วนใหญ่ยืนยันให้มีการสร้างปรับถนนให้สูงขึ้นแทนการสร้างเขื่อนกั้นน้ำ เพื่อเป็นทางออกของการแก้ปัญหาน้ำท่วมชุมชนในระยะยาว ถึงแม้ว่าบ้านเรือนบางหลังจะยังคงถูกน้ำท่วมขัง รวมทั้งการพิจารณางบประมาณสนับสนุนจาก กคช. หรือ สำนักงานเขตบางขุนเทียน ทั้งนี้ ตนได้เน้นย้ำกับผู้แทนชุมชนหลวงพ่อขาวว่า ชาวชุมชนทุกคนต้องมีส่วนร่วมเพื่อการแก้ไขปัญหาในชุมชนอย่างยั่งยืน
นายสากล กล่าวอีกว่า นอกจากนี้ ได้ลงพื้นที่เยี่ยมครอบครัวผู้ประสบปัญหาทางสังคมในวันนี้ เพื่อติดตามการให้ความช่วยเหลือครอบครัวของหญิงชราวัย 62 ปี พิการทางการเคลื่อนไหว นอนป่วยติดเตียง ไม่สามารถช่วยเหลือตัวเองได้ ครอบครัวมีฐานะยากจน อาศัยอยู่กับสามีวัย 76 ปี และลูกชายทำงานเป็นพนักงานบริษัทเอกชน โดยทั้งสองสามี - ภรรยา มีรายได้จากการเก็บของเก่าขาย รวมทั้งเบี้ยยังชีพผู้สูงอายุ เบี้ยความพิการ  และบัตรสวัสดิการแห่งรัฐ ซึ่งในแต่ละเดือนต้องจ่ายค่าเช่าที่ดินที่ปลูกเพิงพัก แต่ขณะนี้ กำลังถูกให้รื้อถอนเนื่องจากเจ้าของที่ดินกำลังขอที่ดินคืน อีกทั้งต้องจ่ายพาหนะเดินทางไปโรงพยาบาล เพื่อไปพบแพทย์เดือนละ 1-2 ครั้ง ครั้งละ 400 - 500 บาท ซึ่งที่ผ่านมา ประธานกรรมการชุมชนการเกษตรบ้านนายผล อาสาสมัครพัฒนาสังคมและความมั่นคงของมนุษย์ (อพม.) อาสาสมัครสาธารณสุข (อสส.) ศูนย์บริการสาธารณสุข 65 รักษาศุข บางบอน และตำรวจชุมชน ได้ให้ความช่วยเหลืออย่างต่อเนื่อง และจากการตรวจสอบข้อมูลในระบบรับแจ้งเรื่องศูนย์ช่วยเหลือสังคม สายด่วน พม. 1300 พบว่า ครอบครัวหญิงชราพิการดังกล่าวเคยติดต่อแจ้งเรื่องขอความช่วยเหลือและมีการลงพื้นที่เพื่อให้การช่วยเหลือเรียบร้อยแล้ว โดยได้มอบเครื่องอุปโภคบริโภคที่จำเป็น และเงินสงเคราะห์ครอบครัวยากจนจำนวน 2 ครั้ง อีกทั้งมีนักสังคมสงเคราะห์ลงพื้นที่เยี่ยมบ้านเป็นระยะ สำหรับวันนี้ ได้ลงพื้นที่เพื่อติดตามการช่วยเหลือครอบครัวดังกล่าวในระยะต่อไป โดยมีการหารือร่วมกันระหว่างกระทรวง พม. โดย ศูนย์ช่วยเหลือสังคมสายด่วน พม. 1300  กรมส่งเสริมและพัฒนาคุณภาพชีวิตคนพิการ (พก.) และกรมกิจการผู้สูงอายุ (ผส.) และ กรุงเทพมหานคร โดย นายบวรสิน นิยมตรง ผู้อำนวยการเขตบางบอน รวมทั้งประธานกรรมการชุมชนการเกษตรบ้านนายผล เพื่อร่วมกันหาแนวทางช่วยเหลือครอบครัวหญิงชราพิการดังกล่าวในระยะยาวต่อไป โดยเฉพาะเรื่องการหาที่พักอาศัยใหม่ที่มีความปลอดภัย ถูกสุขลักษณะและเหมาะสมสำหรับผู้สูงอายุและคนพิการ
"ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. 1300 ตลอด 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่” นายสากล กล่าวในตอนท้าย

ที่มา : https://www.thaigov.go.th/news/contents/details/23509
