รัฐบาลไทย-ข่าวทำเนียบรัฐบาล-รมช.มหาดไทย แถลงข่าวจัดงาน OTOP City 2019 ระหว่างวันที่ 15 - 23 ธ.ค. ยกขบวนสินค้า OTOP ร่วมฉลองปีใหม่ กระตุ้นเศรษฐกิจไทย ตั้งเป้าเงินสะพัด 1,400 ล้านบาท

วันจันทร์ที่ 9 ธันวาคม 2562
รมช.มหาดไทย แถลงข่าวจัดงาน OTOP City 2019 ระหว่างวันที่ 15 - 23 ธ.ค. ยกขบวนสินค้า OTOP ร่วมฉลองปีใหม่ กระตุ้นเศรษฐกิจไทย ตั้งเป้าเงินสะพัด 1,400 ล้านบาท
รมช.มหาดไทย แถลงข่าวจัดงาน OTOP City 2019 ระหว่างวันที่ 15 - 23 ธ.ค. ยกขบวนสินค้า OTOP ร่วมฉลองปีใหม่ กระตุ้นเศรษฐกิจไทย ตั้งเป้าเงินสะพัด 1,400 ล้านบาท
วันนี้ (9 ธ.ค.62) เวลา 14.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล นายทรงศักดิ์ ทองศรี รัฐมนตรีช่วยว่าการกระทรวงมหาดไทย เป็นประธานแถลงข่าวการจัดงาน OTOP City 2019 ภายใต้แนวคิด “เทศกาลของขวัญปีใหม่ ของฝากถูกใจ ผลิตภัณฑ์ทั่วไทยรวมไว้ใน OTOP City 2019” โดยมี  นายสุทธิพงษ์  จุลเจริญ อธิบดีกรมการพัฒนาชุมชน นายประวิช สุขุม เลขานุการร่วมภาคเอกชน คณะทำงานการพัฒนาเศรษฐกิจฐานรากและประชารัฐ สรุปสาระสำคัญ ดังนี้
นายทรงศักดิ์ ทองศรี รัฐมนตรีช่วยว่าการกระทรวงมหาดไทย กล่าวว่า การจัดงาน OTOP City 2019 เป็นงานส่งเสริมการตลาดให้แก่ผู้ผลิต ผู้ประกอบการ OTOP เพื่อขับเคลื่อนเศรษฐกิจฐานรากให้เชื่อมโยงเศรษฐกิจมหภาค สร้างงาน สร้างอาชีพ สร้างรายได้ให้กับประชาชน ลดความเหลื่อมล้ำ เพื่อให้บรรลุเป้าหมายตามแผนยุทธศาสตร์ชาติ 20 ปี ในปีนี้คาดว่าจะมียอดจำหน่ายในงานไม่น้อยกว่า 1,400 ล้านบาท มีผู้เข้าร่วมงานไม่น้อยกว่า 5 แสนคน และมีผู้ผลิตผู้ประกอบการเข้าร่วมงานไม่น้อยกว่า 3,500 ราย โดยกำหนดให้มีพิธีเปิดงานอย่างเป็นทางการในวันจันทร์ที่ 16 ธันวาคม 2562 เวลา 15.00 น. ซึ่งกระทรวงมหาดไทยมุ่งหวังว่าจะนำไปสู่การสร้างงาน สร้างรายได้ให้ผู้ผลิตผู้ประกอบการมากยิ่งขึ้น เพื่อความมั่นคง มั่งคั่ง และยั่งยืน ตามนโยบายของรัฐบาลต่อไป
นายสุทธิพงษ์ จุลเจริญ อธิบดีกรมการพัฒนาชุมชน กล่าวถึงรูปแบบการจัดงาน ประกอบด้วย 1. นิทรรศการเฉลิมพระเกียรติ พระบาทสมเด็จพระวชิรเกล้าเจ้าอยู่หัว รัชกาลที่ 10 ภายใต้แนวคิด “จิตอาสา ทำความดีด้วยหัวใจ” 2. การจัดแสดงและจำหน่ายสินค้า OTOP 5 ประเภท หรือ OTOP Classic จาก 77 จังหวัด 3. กิจกรรมนิทรรศการกรมฯ และหน่วยงานภาคี 4. กิจกรรมส่งเสริมการขาย เช่นการแสดงศิลปะพื้นบ้าน และมินิคอนเสิร์ตจากศิลปินชื่อดัง และ 5. กิจกรรมการบริการ เช่น ธนาคาร/ไปรษณีย์, บริการขนส่งสินค้า เป็นต้น
สำหรับกิจกรรม Highlight ในปีนี้ ได้แก่ 1) โซนของขวัญปีใหม่ การจัดแสดงและจำหน่ายผลิตภัณฑ์ OTOP ของขวัญของฝาก จาก 40 จังหวัด 2) โซนหมู่บ้านท่องเที่ยว OTOP นวัตวิถี พบกับการจำลองชุมชนท่องเที่ยว OTOP นวัตวิถี 4 ภาค จำนวน 8 หมู่บ้าน 3) OTOP Masterpiece นำเสนอผลงานที่มีความโดดเด่น  4) ผลิตภัณฑ์ที่ชนะการประกวด Knowledge based OTOP (KBO) 5) โซนตัดเย็บเสื้อผ้า ให้บริการตัดเย็บเสื้อผ้าสำเร็จรูปในงาน
รัฐบาลได้ดำเนินนโยบายกระตุ้นเศรษฐกิจ ผ่านมาตรการส่งเสริมการบริโภคภายในประเทศ ในมาตรการ “ชิม ช้อป ใช้” ทั้ง 3 เฟส โดยขยายช่องทางการซื้อสินค้าของประชาชนไปสู่   E-Marketplace ผ่านช่องทางของ thailandpostmart.com ซึ่งถือเป็นแหล่งรวมสินค้า OTOP จากชุมชน และผลิตผลทางการเกษตร ในระบบ E-Commerce ที่ใหญ่ที่สุด และยังเป็นการส่งเสริมการจ่ายเงินผ่านระบบอิเล็กทรอนิกส์ เพื่อเป็นการกระจายรายได้สู่ท้องถิ่นและผู้ประกอบการรายย่อยโดยตรงด้วย เพื่อให้เกิดการหมุนเวียนเศรษฐกิจในระดับฐานรากต่อไป
**************************************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25123
