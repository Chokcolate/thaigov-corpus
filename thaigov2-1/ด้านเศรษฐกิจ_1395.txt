รัฐบาลไทย-ข่าวทำเนียบรัฐบาล-“ชิมช้อปใช้”กระตุ้นเศรษฐกิจผลสำเร็จสูงยอดใช้จ่ายพุ่ง2.8หมื่นล้าน  กว่า12ล้านสิทธิ์ลุ้นโชครอบสุดท้ายรางวัลใหญ่รถยนต์ –รถกระบะ

วันจันทร์ที่ 3 กุมภาพันธ์ 2563
“ชิมช้อปใช้”กระตุ้นเศรษฐกิจผลสำเร็จสูงยอดใช้จ่ายพุ่ง2.8หมื่นล้าน  กว่า12ล้านสิทธิ์ลุ้นโชครอบสุดท้ายรางวัลใหญ่รถยนต์ –รถกระบะ
รมว.คลังเป็นประธานพิธีจับรางวัล “ชิมช้อปใช้ลุ้นโชคใหญ่” รอบสุดท้าย แจกรางวัลใหญ่รถยนต์ Toyota Altis (limo) มูลค่า 829,000 บาท และรถกระบะ Toyota Hilux Revo มูลค่า 595,000 บาท ให้กับผู้ใช้จ่ายผ่านกระเป๋า G - Wallet 2 ระหว่างวันที่ 27 ก.ย.62-31 ม.ค.63
นายอุตตม สาวนายน รัฐมนตรีว่าการกระทรวงการคลัง เป็นประธานในพิธีจับรางวัล “ชิมช้อปใช้ลุ้นโชคใหญ่” ในรอบสุดท้าย แจกรางวัลใหญ่รถยนต์ Toyota Altis (limo) มูลค่า 829,000 บาท และรถกระบะ Toyota Hilux Revo มูลค่า 595,000 บาท  ให้กับผู้ใช้จ่ายผ่านกระเป๋า G - Wallet 2 ระหว่างวันที่ 27 กันยายน 2562 - วันที่ 31 มกราคม 2563  จำนวนสิทธิ์ในการลุ้นรางวัลในครั้งนี้กว่า 12 ล้านสิทธิ์ จากยอดการใช้จ่ายกว่า 17,000 ล้านบาท ที่กระทรวงการคลัง เมื่อวันที่ 3 กุมภาพันธ์ 2563
นายผยง  ศรีวณิช  กรรมการผู้จัดการใหญ่ ธนาคารกรุงไทย  ให้รายละเอียดเกี่ยวกับรางวัลชิมช้อปใช้ลุ้นโชคใหญ่ ครั้งที่ 6  ซึ่งเป็นรอบสุดท้ายของโครงการว่า นอกจากรางวัลรถยนต์ Toyota Altis  (limo) และรถกระบะToyota Hilux Revo คันที่ 3 แล้ว  ยังมีรางวัลอื่นๆ  แบ่งเป็นรางวัลของผู้ใช้จ่ายผ่านกระเป๋า G - Wallet 2  จำนวน 74 รางวัล ประกอบด้วย รถมอเตอร์ไซค์ Honda New PCX150 จำนวน 2 รางวัล  TV Sumsung TV55RU7400  จำนวน 4 รางวัล ทองคำหนัก 1 บาท จำนวน 8 รางวัล และทองคำหนัก 50 สตางค์ จำนวน 58 รางวัล และเป็นรางวัลสำหรับร้านค้า 17 รางวัล  ได้แก่ ทองคำหนัก 1 บาท จำนวน 2 รางวัล และทองคำหนัก 50 สตางค์ จำนวน 15 รางวัล  โดยตลอดระยะเวลาของโครงการ มียอดการใช้จ่ายกว่า 28,500 ล้านบาท แบ่งเป็นการใช้จ่ายผ่านกระเป๋าแรกประมาณ 11,500 ล้านบาท  และผ่านกระเป๋า G – Wallet 2 กว่า 17,000 ล้านบาท  จากประชาชนที่ได้รับสิทธิ์ทั้งสิ้น 12.6 ล้านคน  และมีร้านค้าเข้าร่วมโครงการ 170,000 ราย
โครงการชิมช้อปใช้ นับว่าประสบความสำเร็จอย่างล้นหลาม ประชาชนให้ความสนใจเข้าร่วมโครงการจำนวนมาก   จากยอดลงทะเบียนรับสิทธิ์ ทั้งเฟส 1-3 เปิดให้ลงทะเบียนเพียงไม่กี่ชั่วโมง ก็เต็มตามจำนวนที่กำหนดไว้ในแต่ละวัน  ส่วนร้านค้าที่เข้าร่วมโครงการ มีปริมาณมากเพียงพอครอบคลุมทุกอุตสาหกรรมบริการ และกระจายทุกภูมิภาคของประเทศที่มีมากกว่า 170,000 ราย ส่งผลให้ยอดการใช้จ่ายผ่านกระเป๋า G-Wallet 2 เพิ่มขึ้นอย่างต่อเนื่อง จากยอดผู้รับสิทธิที่ร่วมลุ้นรางวัลในทุกสัปดาห์ ตลอดระยะเวลา 5 ครั้งที่ผ่านมา มีจำนวนมากกว่า 4 แสนสิทธิ์ต่อครั้ง  และยอดรวมการใช้จ่ายตั้งแต่วันที่ 27 กันยายน 2562 – 31 มกราคม  2563  รับสิทธิ์ลุ้นรางวัลรถยนต์และรถกระบะ มีจำนวนมากกว่า  12 ล้านสิทธิ์  โดยนับจากยอดการใช้จ่ายสะสมทุกๆ 1,000 บาท รับ 1  สิทธิ์
สำหรับผู้โชคดีที่ได้รับรางวัลรถยนต์ Toyota Altis  (limo)  ได้แก่  คุณเสถียร วิไพบูลย์ และรางวัลรถกระบะToyota Hilux Revo ได้แก่  คุณธานินทร์  มะโร ส่วนรางวัลอื่นๆ สามารถตรวจสอบรายชื่อได้ทาง www.ชิมช้อปใช้.com ซึ่งผู้โชคดีที่ได้รับรางวัล นำหลักฐานมาแสดงเพื่อรับรองภายใน 30 วัน นับจากวันที่ประกาศรายชื่อผู้โชคดี
ทั้งนี้ โครงการชิมช้อปใช้ เป็นหนึ่งในมาตรการกระตุ้นเศรษฐกิจ เพื่อให้เกิดการใช้จ่ายภายในประเทศ และกระจายรายได้สู่ฐานรากของประเทศ รวมทั้งเป็นการสร้างประสบการณ์ให้กับประชาชนในการชำระเงินผ่านช่องทางอิเล็กทรอนิกส์  ซึ่งเป็นส่วนหนึ่งในการผลักดันสังคมไร้เงินสด ตามนโยบาย Thailand 4.0 ของรัฐบาล
ฝ่ายกลยุทธ์การตลาด
โทร.02-208-4174-8

ที่มา : https://www.thaigov.go.th/news/contents/details/26249
