รัฐบาลไทย-ข่าวทำเนียบรัฐบาล-นายกรัฐมนตรีเปิดทดลองวิ่ง BTS  ห้าแยกลาดพร้าว-สถานีมหาวิทยาลัยเกษตร เพิ่มเติม 4 สถานี ให้บริการฟรีถึง 2 ม.ค 63

วันพุธที่ 4 ธันวาคม 2562
นายกรัฐมนตรีเปิดทดลองวิ่ง BTS  ห้าแยกลาดพร้าว-สถานีมหาวิทยาลัยเกษตร เพิ่มเติม 4 สถานี ให้บริการฟรีถึง 2 ม.ค 63
นายกรัฐมนตรีเปิดทดลองวิ่ง BTS  ห้าแยกลาดพร้าว-สถานีมหาวิทยาลัยเกษตร เพิ่มเติม 4 สถานี ให้บริการฟรีถึง 2 ม.ค 63
วันนี้ (3 ธันวาคม 2562) เวลา 11.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในการทดสอบความพร้อมการให้บริการเดินรถไฟฟ้าสายสีเขียว เพิ่มเติม จำนวน  4 สถานี  จากสถานีห้าแยกลาดพร้าวถึงสถานีมหาวิทยาลัยเกษตรศาสตร์  ณ บริเวณสถานีห้าแยกลาดพร้าว  กรุงเทพมหานคร โดยมีพลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายศักดิ์สยาม ชิดชอบ รัฐมนตรีว่าการกระทรวงคมนาคม นายทรงศักดิ์ ทองศรี รัฐมนตรีช่วยว่าการกระทรวงมหาดไทย  และ พลตำรวจเอก อัศวิน ขวัญเมือง ผู้ว่าราชการกรุงเทพมหานคร ผู้บริหารบริษัท กรุงเทพธนาคมจำกัด ผู้บริหารบริษัท ระบบขนส่งมวลชน-กรุงเทพ จำกัด (มหาชน) และผู้ที่เกี่ยวข้องให้การต้อนรับและร่วมในพิธีเปิด
โอกาสนี้ นายกรัฐมนตรีกล่าวแสดงความยินดีที่ได้มาเห็นถึงความก้าวหน้าการดำเนินโครงการรถไฟฟ้าสายสีเขียว เพิ่มเติม จำนวน  4 สถานี รัฐบาลที่ต้องการจะพัฒนาโครงข่ายคมนาคมขนส่ง ซึ่งเป็นปัจจัยพื้นฐานที่สำคัญในการอำนวยความสะดวกให้กับประชาชนและเป็นการเพิ่มขีดความสามารถในการแข่งขันของประเทศด้วย  โดยเฉพาะการพัฒนาโครงข่ายระบบรถไฟฟ้าขนส่งมวลชนในเมืองที่ส่งผลต่อประชาชนผู้อยู่อาศัยในเมืองโดยตรงระบบขนส่งมวลชนทางรางที่ทั่วถึงและมีประสิทธิภาพ ช่วยบรรเทาปัญหาการจราจร อำนวยความสะดวกในการเดินทางและยกระดับคุณภาพชีวิตให้แก่ประชาชน  โดยเมื่อวันที่ 9 สิงหาคมที่ผ่านมา ได้มาเป็นประธานในงานทดสอบเดินรถไฟฟ้าจากสถานีห้าแยกลาดพร้าวไปยังสถานีหมอชิตแล้ว และวันนี้ได้เปิดทดลองเพิ่มเติมจำนวน 4 สถานี (ห้าแยกลาดพร้าว -สถานีมหาวิทยาลัยเกษตรศาสตร์)  ซึ่งจะให้บริการฟรีไม่เสียค่าโดยสาร จนถึงวันที่ 2 มกราคม  2563 ทั้งนี้ยังขาดอีก 11 สถานีที่ต้องเร่งดำเนินการตามกรอบระยะเวลาที่กำหนดภายในปี 2563
พร้อมกันนี้ ในตอนท้าย นายกรัฐมนตรียังแสดงความห่วงใยประชาชนที่สัญจรไปมาระหว่างการดำเนินการก่อสร้าง โดยย้ำว่าต้องระมัดระวังเรื่องความปลอดภัยของทุกคนเป็นหลัก รวมทั้ง ปัญหาฝุ่นละอองและการจัดการเศษวัสดุจากการก่อสร้าง ต้องไม่กระทบกับประชาชนที่สัญจรไปมาตลอดเส้นทางด้วย
…………………………..
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25008
