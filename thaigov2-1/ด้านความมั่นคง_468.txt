รัฐบาลไทย-ข่าวทำเนียบรัฐบาล-‘หม่อมเต่า’ห่วงแรงงานไทยในอิรัก - อิหร่าน สั่งทูตแรงงานสร้างการรับรู้ ประสาน กต.ใกล้ชิด

วันจันทร์ที่ 6 มกราคม 2563
‘หม่อมเต่า’ห่วงแรงงานไทยในอิรัก - อิหร่าน สั่งทูตแรงงานสร้างการรับรู้ ประสาน กต.ใกล้ชิด
รัฐมนตรีว่าการกระทรวงแรงงาน ห่วงใยแรงงานไทยในอิรักและอิหร่าน กำชับทูตแรงงานเฝ้าระวัง ติดตามสถานการณ์สร้างการรับรู้แก่แรงงานไทย พร้อมประสานสถานเอกอัครราชทูต กระทรวงการต่างประเทศอย่างใกล้ชิด อำนวยความสะดวกตามแผนอพยพคนไทยหากสถานการณ์ไม่ดีขึ้น
เมื่อวันที่ 6 มกราคม 2563 หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน เปิดเผยถึงสถานการณ์ความสัมพันธ์ที่ตึงเครียดระหว่างสหรัฐอเมริกากับอิหร่านและอิรัก กรณีการสังหารนายกอซิม สุไลมานี นายพลเชื้อสายอิหร่านในอิรักว่า กระทรวงแรงงานมีความห่วงใยพี่น้องแรงงานไทยที่ทำงานอยู่ในประเทศอิรักและอิหร่าน โดยได้สั่งการให้อัครราชทูตที่ปรึกษา (ฝ่ายแรงงาน) สำนักงานแรงงานในประเทศซาอุดิอาระเบีย (กรุงริยาด) ซึ่งเป็นเขตพื้นที่รับผิดชอบดูแลแรงงานไทยในประเทศอิรัก และอัครราชทูตที่ปรึกษา (ฝ่ายแรงงาน) ประจำสถานเอกอัครราชทูต ณ กรุงอาบูดาบี สหรัฐอาหรับเอมิเรตส์ ซึ่งเป็นเขตพื้นที่รับผิดชอบดูแลแรงงานไทยในประเทศอิหร่าน เฝ้าระวัง ติดตามสถานการณ์ สร้างการรับรู้และประชาสัมพันธ์แจ้งข่าวสารให้แรงงานไทยทั้งสองประเทศรับทราบเป็นระยะ
ม.ร.ว.จัตุมงคลฯ กล่าวต่อว่า กระทรวงแรงงาน ยังได้สั่งการให้อัครราชทูตที่ปรึกษาฝ่ายแรงงานฯ ทั้งสองประเทศ ประสานการดำเนินงานอย่างใกล้ชิดกับสถานกงสุล และเอกอัครราชทูตไทยประจำประเทศนั้นๆ เพื่อเตรียมความพร้อมในการอำนวยความสะดวกแรงงานไทยและคนไทยในการอพยพหากสถานการณ์ความขัดแย้งรุนแรงขึ้นนอกจากนี้ กระทรวงแรงงาน โดยกรมการจัดหางาน ยังมีเงินกองทุนเพื่อช่วยเหลือคนหางานไปทำงานในต่างประเทศเพื่อให้การช่วยเหลือแรงงานไทยที่ได้รับความเดือดร้อนในการไปทำงานในต่างประเทศตามขั้นตอนของกฎหมายอีกด้วย
ทั้งนี้ ปัจจุบันมีแรงงานไทยที่เดินทางไปทำงานในประเทศอิหร่านจำนวน 257 คน และเดินทางไปทำงานในประเทศอิรักจำนวนประมาณ 25 คน ส่วนใหญ่ไปทำงานในตำแหน่งช่างเทคนิค กุ๊ก บริการนวด พนักงานบริการ ช่างเชื่อม งานประมง ผู้ปฏิบัติงานในโรงงาน เป็นต้น

ที่มา : https://www.thaigov.go.th/news/contents/details/25620
