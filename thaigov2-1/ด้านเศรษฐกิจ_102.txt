รัฐบาลไทย-ข่าวทำเนียบรัฐบาล-ธอส. จับมือสำนักงานสลากกินแบ่งรัฐบาล ประกาศความพร้อมในการออกรางวัลสลากออมทรัพย์ ธอส.

วันอังคารที่ 6 สิงหาคม 2562
ธอส. จับมือสำนักงานสลากกินแบ่งรัฐบาล ประกาศความพร้อมในการออกรางวัลสลากออมทรัพย์ ธอส.
พิธีลงนามบันทึกข้อตกลงความร่วมมือ (MOU) การออกรางวัลสลากออมทรัพย์ ธนาคารอาคารสงเคราะห์ (ธอส.) ระหว่าง สำนักงานสลากกินแบ่งรัฐบาล และ ธนาคารอาคารสงเคราะห์
วันนี้ (6 สิงหาคม 2562) นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) และพันตำรวจเอก บุญส่ง จันทรีศรี ผู้อำนวยการสำนักงานสลากกินแบ่งรัฐบาล ร่วมลงนามบันทึกข้อตกลงความร่วมมือ (MOU) การออกรางวัลสลากออมทรัพย์ ธนาคารอาคารสงเคราะห์ (ธอส.) ระหว่าง สำนักงานสลากกินแบ่งรัฐบาล และ ธนาคารอาคารสงเคราะห์ ซึ่งจัดทำขึ้นเพื่อให้สำนักงานสลากกินแบ่งรัฐบาลดำเนินการออกรางวัลสลากออมทรัพย์ ตามขั้นตอนและวิธีการออกรางวัลด้วยชุดอุปกรณ์ของสำนักงานสลากให้แก่ธนาคาร ด้วยการใช้เครื่องออกรางวัลอัตโนมัติ Multipick ทุกวันที่ 16 ของเดือน เริ่มออกรางวัลเวลาประมาณ 17.30 น. ณ ห้องออกรางวัล อาคารออกรางวัลสลากกินแบ่งรัฐบาล (กรณีเปลี่ยนแปลงธนาคารจะแจ้งให้ทราบล่วงหน้า) และสำนักงานสลากกินแบ่งรัฐบาลจะแจ้งผลการออกรางวัลให้แก่ธนาคารทราบ ซึ่งธนาคารจะรับผิดชอบค่าใช้จ่ายในการผลิตและออกรางวัล ตามที่สำนักงานสลากกินแบ่งรัฐบาลกำหนดต่อไป
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) กล่าวว่า ความร่วมมือระหว่าง ธอส. และสำนักงานงานสลากฯ ในครั้งนี้ จะมีส่วนช่วยให้ลูกค้าประชาชนมีความเชื่อมั่นในกระบวนการออกรางวัลสลากออมทรัพย์ ธอส. เนื่องจากสำนักงานสลากฯ ถือเป็นหน่วยงานภาครัฐ ที่มีความเชี่ยวชาญในการออกรางวัลสลากกินแบ่งรัฐบาลมากว่า 80 ปี อีกทั้งยังมีระบบการปฏิบัติงานและบริหารจัดการที่ได้มาตรฐานสากล มีความโปร่งใส ตรวจสอบได้ และเป็นที่ยอมรับของสังคม โดยสลากออมทรัพย์ ธอส. ชุดแรกที่ธนาคารเริ่มจำหน่ายคือ ชุดวิมานเมฆ หน่วยละ 1 ล้านบาท จำนวน 27,000 หน่วย หรือคิดเป็นกรอบวงเงิน 27,000 ล้านบาท ซึ่งเป็นทางเลือกใหม่ในการออมของประชาชนที่ต้องการผลตอบแทนดี และมีโอกาสถูกรางวัลสูง โดยสลากแต่ละใบจะมีเลขทั้งสิ้น 7 หลัก แบ่งเป็น 3 หมวดหมายเลข หมวดละ 9,000 หน่วย ประกอบด้วย 1.หมายเลข 9181000 – 9189999, 2.หมายเลข  9191000 – 9199999 และ 3.หมายเลข 9361000 – 9369999 ซึ่งธนาคารเปิดให้ลูกค้าแจ้งความประสงค์จะซื้อสลากโดยการเปิดบัญชี “เงินฝากออมทรัพย์รับโชค” ที่สาขาของธนาคารทุกแห่งทั่วประเทศ ระหว่างวันที่ 22 กรกฎาคม - 15 สิงหาคม 2562 ล่าสุดพบว่า ณ วันจันทร์ที่ 5 สิงหาคม 2562 มีผู้เปิดบัญชีเงินฝากออมทรัพย์รับโชคแล้วจำนวน 14,178 บัญชี คิดเป็นยอดจองซื้อสลากจำนวน 27,339 หน่วย หรือ 27,339 ล้านบาท แต่ธนาคารจะยังเปิดให้ผู้สนใจสามารถเปิดบัญชีเพื่อแจ้งความประสงค์จะซื้อสลากได้จนถึงวันที่ 15 สิงหาคม 2562 และจะ Random รายชื่อผู้ที่ได้รับสิทธิ์ซื้อสลากกรณีมียอดจองซื้อสูงกว่าจำนวนที่ธนาคารกำหนดในวันที่ 19 สิงหาคม 2562 ซึ่งผู้เปิดบัญชีเงินฝากออมทรัพย์รับโชคสามารถตรวจสอบผลการ Random รายชื่อผู้ที่ได้รับสิทธิ์ซื้อสลากและรายชื่อสำรอง รวมถึงวันที่ธนาคารกำหนดให้ผู้ที่ได้รับสิทธิ์ซื้อสลากต้องฝากเงินเข้าบัญชีให้ครบตามจำนวนหน่วย ที่ได้รับสิทธิ์ได้ที่ Mobile Application : GHB All ต่อไป
สำหรับการออกรางวัล ธนาคารกำหนดให้มีการออกรางวัลทุกวันที่ 16 ของเดือน ภายหลังกฎกระทรวงว่าด้วยการออกและขายสลากออมทรัพย์ พ.ศ. ... มีผลบังคับใช้ เดือนละ 27 รางวัล มูลค่ารางวัลละ 200,000 บาท หรือคิดเป็นโอกาสในการลุ้นรางวัลตลอด 3 ปี คือ 972 รางวัล ทำให้โอกาสในการถูกรางวัลสูงถึง 0.1% โดยมีจำนวนเงินรางวัลรวมถึง 194.4 ล้านบาท ส่วนผลตอบแทนเมื่อฝากครบ 3 ปี จะได้รับเงินต้นพร้อมดอกเบี้ยหน่วยละ 42,000 บาท หรือคิดเป็น 1.4% ต่อปี ฝากครบ 2 ปี แต่ไม่ครบ 3 ปี ได้รับเงินต้นพร้อมดอกเบี้ยหน่วยละ 20,000 บาท หรือคิดเป็น 1% ต่อปี ฝากครบ 1 ปี แต่ไม่ครบ 2 ปีได้รับเงินต้นพร้อมดอกเบี้ยหน่วยละ 10,000 บาท หรือคิดเป็น 1% ต่อปี และฝากครบ 3 เดือนแต่ไม่ครบ 1 ปี ได้รับเงินต้นแต่ไม่ได้รับดอกเบี้ย ส่วนกรณีฝากไม่ครบ 3 เดือนจะถูกหักเงินต้นหน่วยละ 10,000 บาท ซึ่งธนาคารจะนำเงินที่ได้รับจากการจำหน่ายสลากออมทรัพย์ไปสนับสนุนการปล่อยสินเชื่อบ้านอัตราดอกเบี้ยต่ำและคงที่ระยะยาวให้แก่ประชาชน โดยเฉพาะผู้มีรายได้น้อยและปานกลางได้มีที่อยู่อาศัยเป็นของตนเองต่อไป
“สำหรับการออกแบบและจัดพิมพ์สลากออมทรัพย์ ธอส. แบบพรีเมี่ยม ชุดวิมานเมฆ ธนาคารได้จัดทำโดยได้รับข้อเสนอแนะด้านเทคนิคจากสำนักงานสลากกินแบ่งรัฐบาลที่ร่วมออกแบบภาพตามแนวทางที่ ธอส. กำหนด โดยมีการสร้างลวดลายที่สวยงามพร้อมกับป้องกันการปลอมแปลงในจุดต่าง ๆ อาทิ การจัดทำสลากด้วยขนาดใหญ่เท่ากับกระดาษ A4 ผลิตด้วยกระดาษปอนด์ ลายน้ำ TWO TONE พิมพ์ 4 สี ด้วยหมึกซีเคียวริตี้ โดยมีลวดลายของวิมานเมฆที่สวยงามด้วยเทคโนโลยีสร้างภาพเสมือนจริง(Augmented Reality : AR) ที่สามารถป้องกันการปลอมแปลง อีกทั้งยังมีการพิมพ์ชื่อผู้ฝาก และบาร์โค้ดลงบนสลาก พร้อมทั้งมีการจัดพิมพ์สีทองหรือปั๊มทอง นอกจากนี้สลากจะอยู่ภายในบรรจุภัณฑ์ที่ภายนอกหุ้มด้วยผ้าไหมสีส้ม หน้าปกติดตราสัญลักษณ์วิมานเมฆที่จัดทำจากโลหะชุบทอง ความสูง 5.20 เซนติเมตร โดยเชื่อว่ารูปแบบสลากที่จัดทำในครั้งนี้จะช่วยเพิ่มความสวยงามและความมีคุณค่าให้แก่สลากของธนาคารได้” นายฉัตรชัยกล่าว
ด้าน พันตำรวจเอกบุญส่ง จันทรีศรี ผู้อำนวยการสำนักงานสลากกินแบ่งรัฐบาล กล่าวว่า สำนักงานสลากฯ มีความยินดีและรู้สึกเป็นเกียรติอย่างยิ่งที่ได้รับความไว้วางใจจาก ธอส.ให้ดำเนินการจัดพิมพ์สลากออมทรัพย์ ธอส. รวมทั้งได้รับความเชื่อมั่นให้ดำเนินการออกรางวัล ซึ่งมีขั้นตอนและกระบวนการตามมาตรฐานสากล ISO 9001:2015 เช่นเดียวกับกระบวนการออกรางวัลสลากกินแบ่งรัฐบาล ดังนั้น จึงมั่นใจได้ว่า การออกรางวัลสลากออมทรัพย์ ธอส. จะเป็นไปด้วยความโปร่งใส บริสุทธิ์ ยุติธรรม และสามารถตรวจสอบได้อย่างแน่นอน ทั้งนี้ สำนักงานสลากฯ กับ ธอส. ได้มีการประสานเกี่ยวกับการออกรางวัลมาอย่างต่อเนื่อง และมีการเตรียมความพร้อมทั้งด้านอุปกรณ์ ตลอดจนบุคลากร รวมทั้งได้ทำการฝึกซ้อมตามขั้นตอนมาเป็นระยะ เพื่อให้การออกรางวัลเป็นไปอย่างราบรื่น
ทั้งนี้ การออกรางวัลสลากออมทรัพย์ ธอส. ครั้งแรกจะมีการถ่ายทอดสดผ่านทางสถานีโทรทัศน์ ช่อง 9 MCOT HD หมายเลข 30 ส่วนการออกรางวัลครั้งที่ 2-36 จะถ่ายทอดสดผ่านทาง Facebook Fanpage ธนาคารอาคารสงเคราะห์ หรือกรณีมีช่องทางการถ่ายทอดสดเพิ่มเติมธนาคารจะแจ้งให้ทราบต่อไป และสามารถตรวจสอบผลการออกรางวัลได้ทาง Mobile Application : GHB ALL หรือเว็บไซต์ www.ghbank.co.th หรือสอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ ศูนย์ลูกค้าสัมพันธ์ (Call Center) โทร 0-2645-9000

ที่มา : https://www.thaigov.go.th/news/contents/details/22013
