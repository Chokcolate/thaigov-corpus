รัฐบาลไทย-ข่าวทำเนียบรัฐบาล-รัฐบาลยกระดับคุณภาพชีวิต หวังสร้างความยั่งยืนให้ผู้พิการ

วันพฤหัสบดีที่ 26 ธันวาคม 2562
รัฐบาลยกระดับคุณภาพชีวิต หวังสร้างความยั่งยืนให้ผู้พิการ
รัฐบาลยกระดับคุณภาพชีวิต หวังสร้างความยั่งยืนให้ผู้พิการ
วันนี้ (26 ธ.ค. 62) เวลา 10.10 น. ณ ทำเนียบรัฐบาล นางสาวรัชดา ธนาดิเรก รองโฆษกประจำสำนักนายกรัฐมนตรี แถลงแก่สื่อมวลชน ถึงผลการประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ โดยมีนายจุรินทร์ ลักษณะวิศิษฏ์ รองนายกรัฐมนตรี เป็นประธานการประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ
รองโฆษกประจำสำนักนายกรัฐมนตรีเปิดเผยว่า โดยที่ประชุมมีมติเห็นชอบเสนอคณะรัฐมนตรีพิจารณาการเพิ่มเบี้ยคนพิการจาก 800บาท/เดือน เป็น1,000บาท/เดือน เพื่อให้สอดคล้องกับค่าครองชีพและฐานะของผู้พิการ ซึ่งส่วนมากเป็นผู้มีรายได้น้อยมากรายได้เฉลี่ยต่อเดือน 4,000 บาท ตามรายงานการศึกษาการพัฒนาแนวทางการจัดสวัสดิการเบี้ยความพิการ ที่ผ่านการเห็นชอบจากคณะอนุกรรมการส่งเสริมการจัดสวัสดิการให้แก่คนพิการและผู้ดูแลคนพิการ ทั้งนี้มีผู้พิการที่มีบัตรประจำตัวคนพิการ 2.06 ล้านคน คิดเป็นวงเงินงบประมาณที่ต้องใช้ 2.06 พันล้านบาท เพิ่มขึ้นจากเดิม 4.8 พันล้านบาท/ปี ซึ่งคณะรัฐมนตรีจะพิจารณาความเป็นไปได้ที่จะใช้งบกลางของปีงบประมาณ2563 หรือ งบประมาณปี2564
ที่ประชุมยังมีมติให้เร่งรัดการดำเนินการศึกษาสวัสดิการแก่ผู้พิการในภาพรวมทั้งระบบและพัฒนาฐานข้อมูลผู้พิการที่ครอบคลุมทั้งความรุนแรงของความพิการและสถานะทางเศรษฐกิจ และรวบรวมแผนงานงบประมาณที่เกี่ยวข้องกับผู้พิการ  เพื่อประเมินความใส่ใจของส่วนราชการในการส่งเสริมคุณภาพชีวิตผู้พิการ อีกทั้ง  ให้กระทรวงแรงงานเร่งดำเนินงานเรื่องการส่งเสริมอาชีพผู้พิการ และนำมารายงานในการประชุมครั้งต่อไป ซึ่งมีเป้าหมายเร่งด่วนคือ การส่งเสริมให้ผู้พิการมีงานทำ เพราะเป็นสิ่งที่ยั่งยืนและมั่นคง
นอกจากนี้ยังได้เสนอชื่อ นางสาวเสาวลักษณ์ ทองก๊วย นายกสมาคมส่งเสริมศักยภาพ สตรีพิการเป็นผู้แทนไทยในการลงสมัครเลือกตั้งเป็นกรรมการว่าด้วยสิทธิคนพิการแห่งสหประชาชาติ แทน ส.ว.มณเฑียร บุญตัน ซึ่งจะหมดวาระในวันที่ 31 ธันวาคม 2563 นี้ด้วย
*****************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25486
