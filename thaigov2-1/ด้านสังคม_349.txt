รัฐบาลไทย-ข่าวทำเนียบรัฐบาล-รัฐบาลไทยชวนประเทศสมาชิกอาเซียน เตรียมพร้อมรับมือสังคมผู้สูงวัยอย่างมีศักยภาพ

วันอาทิตย์ที่ 3 พฤศจิกายน 2562
รัฐบาลไทยชวนประเทศสมาชิกอาเซียน เตรียมพร้อมรับมือสังคมผู้สูงวัยอย่างมีศักยภาพ
กระทรวงสาธารณสุข เปิดตัวศูนย์อาเซียนเพื่อผู้สูงอายุอย่างมีศักยภาพและนวัตกรรมในการประชุมสุดยอดผู้นำอาเซียน ครั้งที่ 35 ที่ประเทศไทยได้ริเริ่มและผลักดันให้เกิดความร่วมมือในภูมิภาค พร้อมให้ทุกประเทศสมาชิกก้าวสู่สังคมสูงวัยอย่างมีศักยภาพ
กระทรวงสาธารณสุข เปิดตัวศูนย์อาเซียนเพื่อผู้สูงอายุอย่างมีศักยภาพและนวัตกรรม (ASEAN Centre for Active Aging and Innovation : ACAI) ในการประชุมสุดยอดผู้นำอาเซียน ครั้งที่ 35  ที่ประเทศไทยได้ริเริ่มและผลักดันให้เกิดความร่วมมือในภูมิภาค พร้อมให้ทุกประเทศสมาชิกก้าวสู่สังคมสูงวัยอย่างมีศักยภาพ
วันนี้ (3 พฤศจิกายน 2562) ในพิธีเปิดการประชุมสุดยอดผู้นำอาเซียนครั้งที่ 35 มีการเปิดตัวศูนย์ ACAI โดย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลังร่วม
พิธีเปิดว่า รัฐบาลไทยได้มอบให้กระทรวงสาธารณสุข ดำเนินการเตรียมพร้อมรับมือสังคมผู้สูงอายุ ทั้งการส่งเสริมสุขภาพ ป้องกันโรค โดยประเทศไทยได้เป็นผู้ริเริ่มชักชวนกลุ่มประเทศอาเซียนให้ตระหนักถึงความสำคัญของผู้สูงอายุ เพื่อเตรียมความพร้อมสำหรับการเข้าสู่สังคมผู้สูงวัยที่จะเกิดขึ้นอย่างสมบูรณ์ในหลายประเทศ นำมาสู่ความร่วมมือในการจัดตั้งศูนย์ ACAI เพื่อให้ประเทศสมาชิกอาเซียนได้ทำงานร่วมกันอย่างใกล้ชิด โดยได้รวบรวมความเชี่ยวชาญจากหลากหลายสาขาทั่วอาเซียน ร่วมมือกันทำโครงการวิจัย พัฒนา ออกแบบกลยุทธ์และแนวทางสำหรับผู้สูงอายุ เพื่อเป็นศูนย์ความรู้ของอาเซียน ให้บริการความรู้ด้านวิชาการ นโยบายสาธารณะ ยุทธศาสตร์ นวัตกรรม และแนวทางด้านผู้สูงอายุที่มีศักยภาพ ในการส่งเสริมให้เกิดสังคมผู้สูงอายุที่มีสุขภาพดี สามารถจัดการความเสี่ยงและสร้างความมั่นคงด้านสุขภาพที่จะเกิดขึ้น โดยศูนย์แห่งนี้ได้ตั้งอยู่ภายในกระทรวงสาธารณสุข จังหวัดนนทบุรี
นายอนุทิน กล่าวต่อว่า การจัดตั้งศูนย์ ACAI นับเป็นการลงทุนเพื่ออนาคตของอาเซียน ที่ยึดประชาชนเป็นศูนย์กลางโดยไม่ทิ้งใครไว้ข้างหลัง มองสู่อนาคต และเป็นอีกหนึ่งผลลัพธ์ที่สนับสนุนแนวคิดหลัก “ร่วมมือ ร่วมใจ ก้าวไกล ยั่งยืน”ภายใต้การเป็นประธานอาเซียนของไทยในปี 2562 และเป็นหนึ่งในจำนวนไม่กี่ศูนย์ที่มุ่งให้มีสถานะทางกฎหมายระหว่างประเทศ
ทั้งนี้ ประเทศสมาชิกอาเซียนมีประชากรรวมกันประมาณ 650 ล้านคน ครึ่งหนึ่งอาศัยอยู่ในประเทศอินโดนีเซีย และมีประชากรอายุ 60 ปีขึ้นไป มีจำนวน 59 ล้านคน หรือร้อยละ 9 ของประชากรทั้งภูมิภาค
โดย 3 ประเทศ ที่มีประชากรสูงอายุมากกว่าร้อยละ 10 ของประชากรทั้งประเทศ ได้แก่  สิงคโปร์ (ร้อยละ 18) ประเทศไทย (ร้อยละ 16) และเวียดนาม (ร้อยละ 10) สำหรับอินโดนีเซียมีประชากรสูงอายุจำนวน 21 ล้านคนหรือร้อยละ 8  ของประชากรทั้งประเทศ
***************************************  3 พฤศจิกายน 2562

ที่มา : https://www.thaigov.go.th/news/contents/details/24269
