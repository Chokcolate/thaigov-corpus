รัฐบาลไทย-ข่าวทำเนียบรัฐบาล-นายกรัฐมนตรีสั่งติดตามสถานการณ์ภัยแล้ง พร้อมเสนอปลูกพืชพลังงานเป็นทางเลือกแก่เกษตรกร

วันพฤหัสบดีที่ 2 มกราคม 2563
นายกรัฐมนตรีสั่งติดตามสถานการณ์ภัยแล้ง พร้อมเสนอปลูกพืชพลังงานเป็นทางเลือกแก่เกษตรกร
พลเอก ประยุทธ์ จันทร์โอชา นายกรัฐมนตรี สั่งติดตามสถานการณ์ภัยแล้ง พร้อมเสนอปลูกพืชพลังงานเป็นทางเลือกแก่เกษตรกร
วันนี้ (2 ม.ค.63) เวลา 13.00 น. ณ บริเวณห้องโถง ตึกบัญชาการ 1 ทำเนียบรัฐบาล  ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมกล่าวถึงสถานการณ์ภัยแล้งในปีนี้ว่า มีการประเมินว่าในปีนี้ภัยแล้งจะมีความรุนแรงมากกว่าปีที่ผ่านมา จากสถิติที่ผ่านมาแม่น้ำหลายสายมีปริมาณน้ำน้อยลง  และแม่น้ำบางสายมีปริมาณน้ำทะเลหนุนลึกเข้ามา ซึ่งเป็นเหตุการณ์ธรรมชาติเนื่องจากปริมาณฝนที่ตกน้อยลง  ซึ่งได้เร่งแก้ไขพร้อมให้ข้อมูลเกษตรกรเพื่อระวังการเพาะปลูกอย่างต่อเนื่อง  พร้อมทั้งพิจารณาแนวทางช่วยเหลือ ทั้งการขุดบ่อน้ำบาดาล การจัดหาแหล่งน้ำสำรอง  การตั้งจุดแจกจ่ายน้ำประปา จ้างงานและหาอาชีพเสริมให้แก่เกษตรกร  ทั้งนี้ การบริหารจัดการน้ำต้องอาศัยความร่วมมือจากทุกภาคส่วน  โดยรัฐบาลได้เสนอแนวทางการจัดตั้งโรงไฟฟ้าชุมชน ซึ่งเป็นโรงไฟฟ้าขนาดเล็กมีกำลังการผลิตไม่มากนัก โดยหวังให้ประชาชนในพื้นที่ที่มีการตั้งโรงไฟฟ้าเข้ามามีส่วนร่วม เกษตรกรสามารถปรับเปลี่ยนมาปลูกพืชพลังงาน เพื่อป้อนให้กับโรงไฟฟ้าเหล่านี้ ซึ่งจะเป็นอีกหนึ่งทางเลือกให้กับเกษตรกรด้วย
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25583
