รัฐบาลไทย-ข่าวทำเนียบรัฐบาล-กระทรวงยุติธรรม โดยสถาบันนิติวิทยาศาสตร์จัดพิธีลงนามบันทึกข้อตกลงความร่วมมือ ระหว่างสถาบันนิติวิทยาศาสตร์ และกรมราชทัณฑ์ ว่าด้วยความร่วมมือการจัดทำระบบฐานข้อมูลผู้กระทำความผิด/ผู้ต

วันพฤหัสบดีที่ 13 กุมภาพันธ์ 2563
กระทรวงยุติธรรม โดยสถาบันนิติวิทยาศาสตร์จัดพิธีลงนามบันทึกข้อตกลงความร่วมมือ ระหว่างสถาบันนิติวิทยาศาสตร์ และกรมราชทัณฑ์ ว่าด้วยความร่วมมือการจัดทำระบบฐานข้อมูลผู้กระทำความผิด/ผู้ต
พันตำรวจเอก ดุษฎี อารยวุฒิ รองปลัดกระทรวงยุติธรรม เป็นประธานในพิธีลงนามบันทึกข้อตกลงความร่วมมือระหว่างสถาบันนิติวิทยาศาสตร์ และกรมราชทัณฑ์ ว่าด้วยความร่วมมือการจัดทำระบบฐานข้อมูลผู้กระทำความผิด/ผู้ต้องขัง การใช้ประโยชน์จากข้อมูลด้านนิติวิทยาศาสตร์
ในวันพฤหัสบดีที่ ๑๓ กุมภาพันธ์ ๒๕๖๓ เวลา ๐๙.๓๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ พันตำรวจเอก ดุษฎี อารยวุฒิ รองปลัดกระทรวงยุติธรรม เป็นประธานในพิธีลงนามบันทึกข้อตกลงความร่วมมือระหว่างสถาบันนิติวิทยาศาสตร์ และกรมราชทัณฑ์ ว่าด้วยความร่วมมือการจัดทำระบบฐานข้อมูลผู้กระทำความผิด/ผู้ต้องขัง การใช้ประโยชน์จากข้อมูลด้านนิติวิทยาศาสตร์ เพื่อสนับสนุนการปฏิบัติหน้าที่ของทั้งสองหน่วยงานในการจัดทำระบบฐานข้อมูลและการเชื่อมโยงข้อมูลด้านนิติวิทยาศาสตร์ของผู้กระทำความผิดและผู้ต้องขังให้สามารถนำมาใช้ประโยชน์จากข้อมูลด้านนิติวิทยาศาสตร์กรณีที่มีการกระทำความผิดซ้ำได้ โดยมี พันตำรวจโท วรรณพงษ์  คชรักษ์ ผู้อำนวยการสถาบันนิติวิทยาศาสตร์ พันตำรวจเอก ณรัชต์ เศวตนันทน์ อธิบดีกรมราชทัณฑ์ พร้อมด้วยคณะผู้บริหารกระทรวงยุติธรรม รวมทั้งผู้ที่เกี่ยวข้อง เข้าร่วมฯ
รองปลัดกระทรวงยุติธรรม กล่าวว่า กระทรวงยุติธรรม มีบทบาทสำคัญในการพัฒนาระบบการให้บริการประชาชน เพื่อให้สามารถเข้าถึงกระบวนการยุติธรรม การบังคับใช้กฎหมายและการบริหารความยุติธรรมได้อย่างมีประสิทธิภาพ อันจะเป็นการป้องกันปัญหาอาชญากรรมและสร้างความปลอดภัยให้กับสังคม โดยแนวทางในการดำเนินการของกระทรวงยุติธรรมได้ให้ความสำคัญทั้งในเรื่อง การอำนวยการยุติธรรม การลดความเหลื่อมล้ำ ขจัดความทุกข์ยาก สร้างความสามัคคีและส่งเสริมคนดีสู่สังคม รวมถึงเรื่องจำเป็นเร่งด่วนในการเร่งรัดต้านภัยยาเสพติด การปราบปรามทุจริต คุ้มครองสิทธิเสรีภาพ และการสร้างกระบวนการยุติธรรมให้ยั่งยืน
สำหรับการจัดทำบันทึกข้อตกลงว่าด้วยความร่วมมือการจัดทำระบบฐานข้อมูลผู้กระทำความผิด/ผู้ต้องขัง การใช้ประโยชน์จากข้อมูลด้านนิติวิทยาศาสตร์ ระหว่างสถาบันนิติวิทยาศาสตร์ และกรมราชทัณฑ์ จะทำให้กระทรวงยุติธรรมมีฐานข้อมูลสารพันธุกรรมของผู้ต้องขังที่ถูกคุมขังในเรือนจำทั่วประเทศ สามารถใช้เป็นกลไกในการป้องปรามและปราบปรามการกระทำความผิดซ้ำของผู้ที่พ้นโทษเสริมสร้างความมั่นใจให้ประชาชนและสังคมในกระบวนการการคืนคนดีสู่สังคมของกรมราชทัณฑ์ และสามารถนำไปใช้ในการตรวจเปรียบเทียบสารพันธุกรรมที่เกี่ยวข้องกับคดีต่างๆ โดยใช้กระบวนการตรวจพิสูจน์และเปรียบเทียบทางนิติวิทยาศาสตร์ รวมถึงเป็นศูนย์กลางฐานข้อมูล สารพันธุกรรมมีจำนวนฐานข้อมูลเพิ่มขึ้น สำหรับการตรวจเปรียบเทียบสารพันธุกรรมใช้ในการสืบสวน สอบสวน ป้องปราม ปราบปรามอาชญากรรม และอาชญากรรมข้ามชาติ ร่วมกับสำนักงานตำรวจแห่งชาติ สำหรับการหาตัวผู้กระทำผิดมาลงโทษและป้องกัน ผู้ที่จะกระทำความผิดไม่ให้กระทำความผิดซ้ำ รวมถึงการนำไปสู่ความร่วมมือระหว่างกันในด้านอื่นๆ ที่เกี่ยวข้อง
**********************************

ที่มา : https://www.thaigov.go.th/news/contents/details/26507
