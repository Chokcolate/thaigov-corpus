รัฐบาลไทย-ข่าวทำเนียบรัฐบาล-ธ.ออมสิน ปิดปรับปรุงระบบ ATM ชั่วคราว 13 ถึง 15 ธันวาคมนี้ ยกระดับการบริการลูกค้าให้มีประสิทธิภาพยิ่งขึ้น

วันจันทร์ที่ 9 ธันวาคม 2562
ธ.ออมสิน ปิดปรับปรุงระบบ ATM ชั่วคราว 13 ถึง 15 ธันวาคมนี้ ยกระดับการบริการลูกค้าให้มีประสิทธิภาพยิ่งขึ้น
ธ.ออมสินปิดปรับปรุงระบบ ATM เป็นการชั่วคราว ใน 2 ช่วงเวลา คือ วันศุกร์ที่ 13 ธ.ค.2562 เวลา 23.30 น. – วันเสาร์ที่ 14 ธ.ค.2562 เวลา 08.30 น.  และวันเสาร์ที่ 14 ธ.ค.2562 เวลา 23.30 น. – วันอาทิตย์ที่ 15ธ.ค.2562 เวลา 08.30 น.
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า ธนาคารออมสินได้พัฒนาระบบและเพิ่มประสิทธิภาพการให้บริการ จึงขอดำเนินการปิดปรับปรุงระบบ ATM เป็นการชั่วคราว ใน 2 ช่วงเวลา คือ ตั้งแต่วันศุกร์ที่ 13 ธันวาคม 2562 เวลา 23.30 น. – วันเสาร์ที่ 14 ธันวาคม 2562 เวลา 08.30 น. (รวมระยะเวลา 9 ชั่วโมง) และวันเสาร์ที่ 14 ธันวาคม 2562 เวลา 23.30 น. – วันอาทิตย์ที่ 15 ธันวาคม 2562 เวลา 08.30 น. (รวมระยะเวลา 9 ชั่วโมง) ส่งผลให้ตู้ ATM และ ADM ธนาคารออมสินไม่สามารถให้บริการลูกค้าได้ในวันและช่วงเวลาดังกล่าว รวมถึงบัตรเดบิตธนาคารออมสินไม่สามารถใช้งานได้ทุกช่องทาง ทั้งในประเทศและต่างประเทศ ส่วนบัตรเครดิตและบัตรเงินสดธนาคารออมสินไม่สามารถทำรายการผ่านตู้ ATM และ ADM ของต่างธนาคาร, ตู้รับฝาก CDM ธนาคารออมสินและต่างธนาคารไม่สามารถฝากเงินเข้าบัญชีธนาคารออมสิน และตู้ ATM ทุกธนาคารไม่สามารถโอนเงินเข้าบัญชีธนาคารออมสิน ขณะที่ระบบ MyMo MyCard ไม่สามารถทำรายการถอนเงินที่ตู้ ATM ธนาคารออมสินเช่นกัน ธนาคารจึงขออภัยลูกค้าทุกท่านในความไม่สะดวกในครั้งนี้ด้วย
สอบถามข้อมูลเพิ่มเติม สามารถติดตามได้ตามสื่อประชาสัมพันธ์ของธนาคารออมสินทุกช่องทาง ได้แก่ Website : www.gsb.or.th, Line Official, Facebook : GSB Society หรือสอบถามรายละเอียดเพิ่มเติมจากเจ้าหน้าที่ธนาคารออมสินทุกสาขาทั่วประเทศ หรือ ศูนย์ลูกค้าสัมพันธ์ธนาคารออมสิน Call Center โทร.1115

ที่มา : https://www.thaigov.go.th/news/contents/details/25108
