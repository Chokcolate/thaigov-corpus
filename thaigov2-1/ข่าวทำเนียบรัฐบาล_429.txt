รัฐบาลไทย-ข่าวทำเนียบรัฐบาล-นายกรัฐมนตรีเชิญชวนประชาชนทุกหมู่เหล่าทั้งในและต่างประเทศ สวมเสื้อเหลือง ร่วมกิจกรรมวันพ่อแห่งชาติ 5 ธันวาคม 2562

วันอาทิตย์ที่ 1 ธันวาคม 2562
นายกรัฐมนตรีเชิญชวนประชาชนทุกหมู่เหล่าทั้งในและต่างประเทศ สวมเสื้อเหลือง ร่วมกิจกรรมวันพ่อแห่งชาติ 5 ธันวาคม 2562
นายกรัฐมนตรีเชิญชวนประชาชนทุกหมู่เหล่าทั้งในและต่างประเทศ สวมเสื้อเหลือง ร่วมกิจกรรมวันพ่อแห่งชาติ 5 ธันวาคม 2562
วันนี้ (1 ธ.ค. 62) นางนฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ขอเชิญชวนประชาชนคนไทยทุกหมู่เหล่าทั่วประเทศ และที่อาศัยอยู่ต่างประเทศร่วมกิจกรรมเนื่องในวันพ่อแห่งชาติ 5 ธันวาคม 2562 โดยในส่วนกลางจัด ณ ท้องสนามหลวง ส่วนต่างจังหวัดและต่างประเทศ จัด ณ สถานที่ที่กำหนดตามความเหมาะสม
สำหรับกำหนดการ มีดังนี้ เวลา 07:00 น. พิธีทำบุญตักบาตร พระสงฆ์ 89 รูป ณ สถานที่ที่จังหวัดกำหนด เวลา 08:00 น. พิธีถวายพานพุ่มดอกไม้และถวายบังคม และจะมีการจัดกิจกรรมจิตอาสาถวายเป็นพระราชกุศล เนื่องในวันพ่อแห่งชาติ 5 ธันวาคม 2562
นายกรัฐมนตรี ได้เน้นย้ำให้ผู้ว่าราชการจังหวัดทุกจังหวัดเตรียมความพร้อมการจัดกิจกรรมวันพ่อแห่งชาติให้เป็นไปด้วยความเรียบร้อย เนื่องในโอกาสอันเป็นมหามงคล ขอเชิญประชาชนแต่งกายด้วยเสื้อสีเหลือง พร้อมร่วมกิจกรรมต่าง ๆ ที่รัฐบาล ส่วนราชการ และภาคเอกชนจัดขึ้นในพื้นที่ต่าง ๆ เพื่อเฉลิมพระเกียรติและแสดงความจงรักภักดีโดยพร้อมเพรียงกัน
--------------------------------

ที่มา : https://www.thaigov.go.th/news/contents/details/24955
