รัฐบาลไทย-ข่าวทำเนียบรัฐบาล-เฉลิมชัย ย้ำ "เทคโนโลยีสมัยใหม่" จะเข้ามาเพิ่มความสะดวกให้ผู้บริโภค

วันพุธที่ 20 พฤศจิกายน 2562
เฉลิมชัย ย้ำ "เทคโนโลยีสมัยใหม่" จะเข้ามาเพิ่มความสะดวกให้ผู้บริโภค
เฉลิมชัย ย้ำ "เทคโนโลยีสมัยใหม่" จะเข้ามาเพิ่มความสะดวกให้ผู้บริโภค ด้วยการเชื่อมโยงการซื้อขายในโลกออนไลน์และออฟไลน์เข้าด้วยกัน
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เยี่ยมชมรูปแบบร้านค้าปลีกแนวใหม่ “HEMA” (เหอหม่า) ซูเปอร์มาร์เก็ตติดแอร์ระบบ “ดิจิทัล”เต็มรูปแบบที่ผสมผสานการช้อปปิ้งออนไลน์ และออฟไลน์เป็นหนึ่งเดียว โดยทำหน้าที่เป็นศูนย์กระจายสินค้าขนาดย่อมในการจัดส่งอาหารสดที่จำหน่ายผ่านเว็บไซต์ “ทีมอลล์” ไปยังผู้บริโภคชาวจีนในรัศมี 3 กิโลเมตร ภายในเวลาครึ่งชั่วโมง ซึ่งทั้งขบวนการสามารถทำได้ผ่านแพลตฟอร์มดิจิทัลของอาลีบาบาทั้งหมด อย่ไรก็ตาม จุดเด่นของ “เหอหม่า” มีหลายอย่าง เช่น ระบบ Cashless Supermarket ไม่ต้องพกเงินสดมา แต่จ่ายผ่านโมบายแอปพลิเคชั่น “เถาเป่า” หรืออาลีเพย์ได้ทันที รวมทั้งระบบจ่ายเงินแบบสแกนใบหน้า (Face recognition) โดยสินค้าทุกชิ้นจะมีคิวอาร์โค้ด เพื่อระบุรายละเอียดต่าง ๆ อาทิ วันผลิต วันหมดอายุ ที่มาของสินค้า การนำไปทำอาหาร การเก็บรักษา เป็นต้น
สำหรับสินค้าไทยที่เป็นที่นิยมมาก ได้แก่ ผลไม้ชนิดต่าง ๆ โดยเฉพาะมะพร้าวน้ำหอม ซึ่งมียอดจำหน่าย 40,000 ลูกต่อวัน นอกจากนี้ ยังมีสินค้าข้าวจากไทยที่ได้รับความนิยมอย่างมากด้วยเช่นกัน ปัจจุบันไทยสามารถส่งออกผลไม้ไปจีน ที่ได้รับอนุญาตแล้ว จำนวน 22 ชนิด ซึ่งผลไม้ที่ได้รับความนิยมอย่างมาก อาทิ ทุเรียน มังคุด มะพร้าว ลำไย โดยจีนมีปริมาณนำเข้าเพิ่มขึ้นจากปี 2561 มากกว่า 100 เปอร์เซ็นต์ ทุเรียน นำเข้ากว่า 430,000 ตัน มะพร้าว 160,000 ตัน มังคุด 150,000 ตัน มีมูลค่ารวมกว่า 1,600 ล้านดอลล่าร์สหรัฐ
"เราจะนำเทคโนโลยีใหม่ ๆ เข้าไปปรับใช้ เพื่อช่วยให้เกษตรกรไทย มีช่องทางในการตลาดเพิ่มมากขึ้น รวมทั้งรักษาและพัฒนาคุณภาพสินค้าเกษตรไทยให้ได้มาตรฐาน เพื่อให้ผู้บริโภคทั้งในและต่างประเทศได้บริโภคสินค้าเกษตรคุณภาพสูงจากไทย" นายเฉลิมชัย กล่าว
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/24709
