รัฐบาลไทย-ข่าวทำเนียบรัฐบาล-ก.แรงงาน นัดถกพนักงานตรวจแรงงานอาเซียน ยกระดับการตรวจแรงงานภาคประมง

วันอังคารที่ 10 ธันวาคม 2562
ก.แรงงาน นัดถกพนักงานตรวจแรงงานอาเซียน ยกระดับการตรวจแรงงานภาคประมง
กระทรวงแรงงาน จัดประชุมวิชาการว่าด้วยการตรวจแรงงานอาเซียนครั้งที่ 8 ระดมความคิดเห็นเจ้าหน้าที่ตรวจแรงงานจากประเทศสมาชิกอาเซียน ยกระดับความร่วมมือการตรวจแรงงานภาคประมง 18 ถึง 19 ธันวาคมนี้ โดยมีรมว.แรงงานเป็นประธาน ณ โรงแรมเซ็นจูรี่พาร์ค กรุงเทพฯ
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน เปิดเผยว่า กระทรวงแรงงาน โดยกรมสวัสดิการและคุ้มครองแรงงาน กำหนดจัดการประชุมวิชาการว่าด้วยการตรวจ แรงงานอาเซียนครั้งที่ 8 (The 8th ASEAN Labour Inspection Conference) ขึ้น ภายใต้หัวข้อ “การสร้างงานที่มีคุณค่าในภาคประมงผ่านการตรวจแรงงานในอาเซียน" การประชุมดังกล่าวจะเป็นการแลกเปลี่ยนองค์ความรู้ นวัตกรรม และประสบการณ์ที่เกี่ยวกับการตรวจแรงงานในภาคประมงระหว่างผู้เข้าร่วมประชุม ซึ่งประกอบด้วยผู้เชี่ยวชาญจากสมาคมตรวจแรงงานระหว่างประเทศ ประเทศโปรตุเกส ผู้แทนองค์การแรงงานระหว่างประเทศ ผู้แทนประเทศสมาชิกอาเซียนทั้งจากภาครัฐ นายจ้าง และลูกจ้าง เพื่อร่วมกันกำหนดแนวทางในการพัฒนาการตรวจแรงงานในภาคประมงและแนวปฏิบัติในห่วงโซ่อุปทานให้มีประสิทธิภาพ เป็นไปในทิศทางเดียวกัน และสอดคล้องกับมาตรฐานสากล รวมทั้งจะได้ร่วมกันกำหนดแนวทางในการประสานความร่วมมือระหว่างเจ้าหน้าที่ตรวจแรงงานและภาคประชาสังคมในภูมิภาคเพื่อให้แรงงานในภาคประมงได้รับการคุ้มครองอย่างเป็นธรรมและได้ทำงานที่มีคุณค่า โดยที่ประชุมจะนำสาระสำคัญที่ได้จากการแลกเปลี่ยนมาดำเนินการจัดทำข้อเสนอแนะเพื่อการสร้างงานที่มีคุณค่าในภาคประมงผ่านการตรวจแรงงานในอาเซียนเพื่อเสนอที่ประชุมคณะทำงานเจ้าหน้าที่อาวุโสแรงงานอาเซียนพิจารณาประกอบการจัดทำแผนงานที่เกี่ยวข้องต่อไป
นายอภิญญา กล่าวเพิ่มเติมว่า การประชุมวิชาการว่าด้วยการตรวจแรงงานอาเซียน มีวัตถุประสงค์เพื่อเป็นเวทีการประชุมระหว่างประเทศสมาชิกอาเซียนและเครือข่ายด้านแรงงานของอาเซียน ในการแลกเปลี่ยนองค์ความรู้ ประสบการณ์ และแนวปฏิบัติที่ดี เกี่ยวกับการจัดทำและพัฒนาระบบการตรวจแรงงานของประเทศสมาชิกอาเซียน เพื่อให้มีการดำเนินการเป็นไปในทิศทางเดียวกันและสอดคล้องกับมาตรฐานแรงงานสากล รวมทั้งพัฒนาศักยภาพเครือข่ายเจ้าหน้าที่ตรวจแรงงานในภูมิภาคอาเซียน การประชุมดังกล่าวจัดขึ้นเป็นประจำทุกปี ภายใต้แผนงานคณะทำงานเจ้าหน้าที่อาวุโสแรงงานอาเซียน (ASEAN Senior Labour Official Meeting Working Group: SLOM-WG พ.ศ. 2559– 2563) โดยประเทศสมาชิกอาเซียนหมุนเวียนผลัดกันเป็นเจ้าภาพจัดการประชุมตามความสมัครใจ สำหรับการประชุมวิชาการว่าด้วยการตรวจแรงงานอาเซียนครั้งที่ 8 ในวาระที่ประเทศไทยเป็นประธานอาเซียนในปี 2562 ได้กำหนดจัดขึ้นระหว่างวันที่ 18-19 ธันวาคม 2562 โดยมี หม่อมราชวงศ์จัตุมงคล โสณกุล รัฐมนตรีว่าการกระทรวงแรงงานเป็นประธานในพิธีเปิดและกล่าวต้อนรับผู้ข้าร่วมประชุม ณ โรงแรมเซ็นจูรี่พาร์ค กรุงเทพฯ

ที่มา : https://www.thaigov.go.th/news/contents/details/25129
