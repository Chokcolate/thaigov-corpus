รัฐบาลไทย-ข่าวทำเนียบรัฐบาล-‘ปลัดแรงงาน’ ย้ำ ‘การบูรณาการทำงาน รอบรู้สถานการณ์โลก อำนวยความสะดวกประชาชน บน digital platform’

วันพุธที่ 14 สิงหาคม 2562
‘ปลัดแรงงาน’ ย้ำ ‘การบูรณาการทำงาน รอบรู้สถานการณ์โลก อำนวยความสะดวกประชาชน บน digital platform’
ปลัดกระทรวงแรงงาน เน้นย้ำให้สำนักงานปลัดกระทรวงแรงงาน บูรณาการทำงานในภาพรวมของกระทรวง รอบรู้เกี่ยวกับสถานการณ์โลก นโยบายของรัฐบาล เหตุการณ์ในพื้นที่ พัฒนาและอำนวยความสะดวกประชาชน บน digital platform
วันนี้ (14 ส.ค. 62) เวลา 09.00 น. นายสุทธิ สุโกศล ปลัดกระทรวงแรงงาน เป็นประธานในพิธีเปิดการประชุมเชิงปฏิบัติการเพื่อสร้างความรู้ความเข้าใจในการถ่ายทอดยุทธศาสตร์สู่การปฏิบัติ ณ ห้องจอมพล ป.พิบูลสงคราม ชั้น 5 อาคารกระทรวงแรงงาน โดย ปลัดกระทรวงแรงงาน กล่าวว่า “สำนักงานปลัดกระทรวงแรงงาน ถือได้ว่าเป็นหน่วยงานสำคัญที่จะบูรณาการทำงานในภาพรวมของกระทรวง ซึ่งกระทรวงแรงงานนั้น มีมิติการทำงานที่หลากหลายและครอบคลุมประชาชนในหลายกลุ่ม ทั้งกำลังแรงงานทั่วไป แรงงานข้ามชาติ คนพิการ ผู้สูงอายุ แรงงานนอกระบบ ไปจนถึงนักเรียน/นักศึกษาที่จะเข้าสู่ตลาดแรงงาน ดังนั้น การทำงาน  ที่ประสานสอดคล้องกันจึงมีความสำคัญสูงสุดเพื่อขับเคลื่อนงานด้านแรงงานให้บรรลุผลสัมฤทธิ์และเกิดประโยชน์ต่อประชาชนได้อย่างแท้จริง
สำหรับการดำเนินงานในอนาคตนั้น ปลัดกระทรวงแรงงาน ได้เน้นย้ำใน 3 ประเด็นด้วยกัน ประเด็นแรก คือ เรื่องของการบูรณาการ ทั้งนี้ สำนักงานปลัดจะต้องเป็นผู้นำ เป็นผู้ริเริ่มในการแปลงนโยบายของกระทรวงแรงงานไปสู่การปฏิบัติในพื้นที่ เพื่อให้บริการของกระทรวงตอบโจทย์ความต้องการของประชาชนในพื้นที่อย่างครบวงจรทั้งการมีงานทำ การพัฒนาฝีมือแรงงาน สวัสดิการและคุ้มครองแรงงาน ความปลอดภัยในการทำงาน และประกันสังคม ประเด็นที่สอง คือ ความรอบรู้เกี่ยวกับสถานการณ์โลก นโยบายของรัฐบาล และเหตุการณ์ในพื้นที่ เจ้าหน้าที่กระทรวงแรงงานจะต้องเป็นคนทันสมัย รอบรู้สถานการณ์ และสามารถให้การช่วยเหลือประชาชนในภารกิจที่เกี่ยวข้องได้ในโอกาสแรก ตัวอย่างที่ผ่านมา เช่น การช่วยเหลือแรงงานประมงไทยในน่านน้ำโซมาเลีย เป็นต้น ในฐานะสำนักงานปลัดจะต้องรวดเร็วที่จะประสานงานกับหน่วยที่เกี่ยวข้อง รวมถึงติดตามสถานการณ์เพื่อให้ความช่วยเหลือ ซึ่งถือได้ว่าเป็นผลงานสำคัญอย่างหนึ่งของกระทรวงแรงงาน นอกจากนี้จะต้องให้ความสำคัญกับองค์ความรู้ด้านวิชาการทั้งเศรษฐกิจและสังคม ตัวเลขดัชนี หรือ ตัวชี้วัดต่างๆ ในพื้นที่ เช่น GPP การว่างงาน เงินเฟ้อในจังหวัดเป็นต้น เพราะล้วนแต่กระทบต่อการดำเนินงานของกระทรวงแรงงาน ดังนั้น "แรงงานจังหวัดจะต้องรู้ทุกเรื่องที่เกี่ยวข้องกับ
และ ประเด็นที่สาม คือ การพัฒนาและอำนวยความสะดวกประชาชน บน digital platform โดยเชื่อมโยงกับหน่วยงานในสังกัด รวมถึงหน่วยอื่นที่เกี่ยวข้อง นอกจากนี้ จะต้องพัฒนาระบบ Big Data และการวิเคราะห์ที่ส่งผลต่อการกำหนดนโยบาย เช่น จำนวนผู้ประกันที่ได้รับค่าจ้างขั้นต่ำ จำนวนสถานประกอบการ ที่มีการย้ายฐานการผลิตจากผลกระทบของค่าจ้าง ข้อมูลพวกนี้เราจะเก็บได้อย่างไร สามารถหาได้จากที่ไหน ผมอยากให้มีการจัดทำข้อมูลเหล่านี้เพิ่มเติมจากผลการดำเนินงานประจำที่เราทำอยู่ เพื่อประโยชน์ในการกำหนดนโยบายที่แม่นยำและมีประสิทธิภาพ”
การประชุมครั้งนี้ เพื่อให้บุคลากรในสังกัดสำนักงานปลัดกระทรวงแรงานทั้งในส่วนกลางและภูมิภาค มีความรู้ความเข้าใจ ทิศทางการดำเนินงานขององค์กรและสามารถนำไปใช้เป็นแนวทางในการปฏิบัติงานอันจะส่งผลต่อความสำเร็จตามพันธกิจและยุทธศาสตร์ขององค์กรได้ โดยมีบุคลากรในสังกัดสำนักงานปลัดกระทรวงแรงงานทั้งในส่วนกลางและส่วนภูมิภาค และหน่วยงานที่เกี่ยวข้องเข้าร่วมประชุมในครั้งนี้ จำนวน 200 คน
+++++++++++++++++++
กองเผยแพร่และประชาสัมพันธ์ / ปริยรณ พรหมสาขา ณ สกลนคร ภาพและข่าว / 14 สิงหาคม 2562

ที่มา : https://www.thaigov.go.th/news/contents/details/22223
