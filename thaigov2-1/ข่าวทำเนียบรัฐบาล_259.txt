รัฐบาลไทย-ข่าวทำเนียบรัฐบาล-นายกรัฐมนตรีขอบคุณทุกภาคส่วนที่ร่วมมือช่วยเหลือประชาชน ขอให้น้ำท่วมครั้งนี้ล้างใจให้บริสุทธิ์ มีแต่ความรักความสามัคคี

วันศุกร์ที่ 11 ตุลาคม 2562
นายกรัฐมนตรีขอบคุณทุกภาคส่วนที่ร่วมมือช่วยเหลือประชาชน ขอให้น้ำท่วมครั้งนี้ล้างใจให้บริสุทธิ์ มีแต่ความรักความสามัคคี
นายกรัฐมนตรีขอบคุณทุกภาคส่วนที่ร่วมมือช่วยเหลือประชาชน ขอให้น้ำท่วมครั้งนี้ล้างใจให้บริสุทธิ์ มีแต่ความรักความสามัคคี
วันนี้ (11 ตุลาคม 2562) เวลา 15.20 น. ณ บริเวณวัดท่ากกแห่ ตำบลแจระแม อำเภอเมือง จังหวัดอุบลราชธานี พลเอก ประยุทธ์ จันทร์โอชา นายกรัฐมนตรี ตรวจเยี่ยมศูนย์ปฏิบัติการสำรวจ ฟื้นฟูที่อยู่อาศัยและสาธารณสถานซึ่งพังทลายลงเนื่องจากน้ำที่ลดระดับลงอย่างรวดเร็ว ทำให้พื้นดินปรับสภาพไม่ทัน เกิดการทลายทรุดตัวลง โดยนายกรัฐมนตรีได้กล่าวขอบคุณเจ้าหน้าที่ทุกภาคส่วนที่ร่วมมือกันช่วยเหลือประชาชน และขอให้น้ำท่วมครั้งนี้ล้างจิตใจของประชาชนให้บริสุทธิ์ อย่าให้มีความขัดแย้ง มีแต่ความรักความสามัคคี ขอให้ประสบความสำเร็จในชีวิต ร่ำรวยยิ่งขึ้น
จากนั้น นายกรัฐมนตรีได้เดินทางไปเยี่ยมนางใบ แสงพฤกษ์ อายุ 73 ปี ผู้ป่วยติดเตียง โดยนายกรัฐมนตรีได้กล่าวให้กำลังใจ พร้อมมอบของใช้จำเป็นให้กับผู้ป่วย เสร็จแล้วนายกรัฐมนตรีร่วมกิจกรรมซ่อมบ้าน - คืนบ้านน่าอยู่โดยนายกรัฐมนตรีได้ตอกตะปู ช่วยซ่อมแซมบันไดบ้าน มอบตู้ยาสามัญประจำบ้าน และแขวนป้ายบ้านเลขที่ 93 หมู่ 8 พร้อมมอบอุปกรณ์ฟื้นฟูครัวเรือน ก่อนเดินทางกลับกรุงเทพมหานคร
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23779
