รัฐบาลไทย-ข่าวทำเนียบรัฐบาล-นายกรัฐมนตรีให้กำลังใจเด็กผู้พิการทางสายตา ให้มีกำลังกาย กำลังใจที่เข้มแข็ง

วันพุธที่ 14 สิงหาคม 2562
นายกรัฐมนตรีให้กำลังใจเด็กผู้พิการทางสายตา ให้มีกำลังกาย กำลังใจที่เข้มแข็ง
นายกรัฐมนตรีและภริยานำคณะรัฐมนตรีและคู่สมรส ร่วมทำกิจกรรมจิตอาสาช่วยเหลือผู้พิการทางสายตา ณ มูลนิธิช่วยคนตาบอดแห่งประเทศไทยฯ ให้กำลังใจเด็กผู้พิการทางสายตา ให้มีกำลังกาย กำลังใจที่เข้มแข็ง ให้ยิ้มสู้ รัฐบาลจะไม่ทิ้งใครไว้ข้างหลัง
วันนี้ (14 สิงหาคม 2562) เวลา 09.30 น. ณ มูลนิธิช่วยคนตาบอดแห่งประเทศไทย ในพระบรมราชินูปถัมภ์ ถนนราชเทวี แขวงทุ่งพญาไท เขตราชเทวี กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และนางนราพร จันทร์โอชา ภริยา นำคณะรัฐมนตรีพร้อมคู่สมรส และเครือข่าย ร่วมทำกิจกรรมจิตอาสาช่วยเหลือผู้พิการทางสายตา  โดยมีนางเสาวณี สุวรรณชีพ รองประธานกรรมการมูลนิธิฯ กล่าวต้อนรับ
เมื่อนายกรัฐมนตรีและภริยาเดินทางมาถึง นักเรียนโรงเรียนสอนคนตาบอดกรุงเทพให้การต้อนรับด้วยการเล่นอังกะลุง บรรเลงเพลง ใครหนอ อิ่มอุ่น ค้างคาวกินกล้วย นายกรัฐมนตรีได้ร่วมขับร้อง พร้อมกล่าวให้กำลังใจเด็กผู้พิการทางสายตา ให้มีกำลังกาย กำลังใจที่เข้มแข็ง ทุกคนมีศักยภาพ มีความสามารถเท่าเทียมกัน ขอให้ทุกคนเข้มแข็งมีกำลังใจ ขอให้ยิ้มสู้  รัฐบาลจะไม่ทิ้งใครไว้ข้างหลัง
จากนั้น นักเรียนร่วมร้องเพลงประสานเสียง “ยิ้มสู้” ซึ่งเป็นเพลงพระราชนิพนธ์ในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงพระราชนิพนธ์เมื่อ พ.ศ. 2495 เพื่อเป็นการปลอบขวัญและให้กำลังใจแก่คนตาบอด
โอกาสนี้ นายกรัฐมนตรีเปิดกรวยถวายราชสักการะหน้าพระฉายาลักษณ์สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง กล่าวคำสดุดีสำนึกในพระมหากรุณาธิคุณและถวายพระพรชัยมงคล
จากนั้น นายกรัฐมนตรี คณะรัฐมนตรี และคู่สมรส มอบของใช้ในชีวิตประจำวันให้กับนักเรียนประจำ และเดินชมศูนย์การเรียนรู้โรงเรียนสอนคนตาบอดกรุงเทพ และห้องเรียนอนุบาล ปลูกต้นไม้พุดน้ำบุศย์ และร่วมบันทึกเสียง ณ ห้องอัดเสียง ทำสมุดเขียนอักษรเบรลล์
ต่อจากนั้น นายกรัฐมนตรี รัฐมนตรีประจำสำนักนายกรัฐมนตรี  รัฐมนตรีว่าการกระทรวงดิจิทัลเพื่อเศรษฐกิจและสังคม รัฐมนตรีว่าการกระทรวงคมนาคม รัฐมนตรีช่วยว่าการคมนาคม และภาคเครือข่าย ได้ร่วมเล่นฟุตบอล และแข่งชักเย่อกับคณะครู นักเรียนที่สนามกีฬาของโรงเรียน จากนั้นนายกรัฐมนตรี คณะรัฐมนตรี และคู่สมรส ภาคีเครือข่ายได้ร่วมเลี้ยงอาหารกลางวันแก่นักเรียน และร่วมรับประทานอาหารร่วมกัน
สำหรับ มูลนิธิช่วยคนตาบอดแห่งประเทศไทยในพระบรมราชินูปถัมภ์ เป็นองค์กรสาธารณกุศลที่มุ่งให้ความช่วยเหลือคนพิการทางการเห็นโดยไม่จำกัดเชื้อชาติศาสนา ก่อตั้งเมื่อปี พ.ศ. 2482 ได้รับพระมหากรุณาธิคุณจากสมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง ทรงรับไว้ในพระบรมราชินูปถัมภ์เมื่อปี2502  นับเป็นมูลนิธิแห่งแรกที่มีวัตถุประสงค์เพื่อให้ความข่วยเหลือคนพิการทางการเห็นในด้านการศึกษาและการฝึกอาชีพ การพัฒนาสมรรถภาพความรู้ ความสามารถ ตลอดจนเรียนรู้เทคโนโลยีเพื่อให้คนพิการมีโอกาสที่ดี สามารถอยู่ในสังคมได้อย่างมีความสุข โดยมูลนิธิมี 5 ส่วนงาน ดังนี้ 1) โรงเรียนสอนคนตาบอด 2) ศูนย์พัฒนาสมรรถภาพคนตาบอด 3) ศูนย์ฝึกอาชีพหญิงตาบอดสามพราน 4) ศูนย์พัฒนาอาชีพคนตาบอด 5) ศูนย์เทคโนโลยีการศึกษาเพื่อคนตาบอด
-----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22211
