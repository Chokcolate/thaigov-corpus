รัฐบาลไทย-ข่าวทำเนียบรัฐบาล-เลขานุการรัฐมนตรีว่าการกระทรวงยุติธรรม รับเรื่องขอความเป็นธรรม กรณีนายสมบัติ นิยมมาก  ถูกกลุ่มคนร้ายรุมทำร้าย

วันอังคารที่ 26 พฤศจิกายน 2562
เลขานุการรัฐมนตรีว่าการกระทรวงยุติธรรม รับเรื่องขอความเป็นธรรม กรณีนายสมบัติ นิยมมาก  ถูกกลุ่มคนร้ายรุมทำร้าย
เลขานุการรัฐมนตรีว่าการกระทรวงยุติธรรม รับเรื่องขอความเป็นธรรม กรณีนายสมบัติ นิยมมาก ถูกกลุ่มคนร้ายรุมทำร้าย
ในวันอังคารที่ ๒๖ พฤศจิกายน ๒๕๖๒ เวลา ๑๑.๐๐ น. ณ บริเวณหน้าศูนย์ยุติธรรมสร้างสุข ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม มอบหมายให้ ว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม
พร้อมด้วย นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ รับเรื่องจากนายสงกานต์ อัจฉริยะทรัพย์ ทนายความและคณะกรรมการปฏิรูปประเทศด้านยุติธรรม ซึ่งได้พานายสมบัติ นิยมมาก ผู้เสียหายจากกรณีถูกกลุ่มคนร้ายลากลงจากรถเก๋งมาต่อยและรุมทำร้าย เพื่อขอรับความช่วยเหลือจากกระทรวงยุติธรรม
ว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม กล่าวว่า ตนได้รับมอบหมายจากนายสมศักดิ์ เทพสุทิน รัฐมนตรีว่าการกระทรวงยุติธรรม ให้มารับเรื่องร้องทุกข์ กรณีนายสมบัติ นิยมมาก ถูกกลุ่มคนร้ายรุมทำร้าย เพื่อให้ได้รับความเป็นธรรมมากที่สุด โดยดูเรื่องสิทธิประโยชน์ที่ผู้เสียหายควรได้รับ โดยเน้นย้ำและกำชับมาว่า ให้ประชาชนได้รับความเป็นธรรมและได้รับโอกาสในการเข้าถึงกระบวนการยุติธรรม รวมทั้งการประกันตัวหากตกเป็นผู้ต้องหาหรือจำเลยในคดีอาญา ให้ได้รับค่าทดแทน
โดยเหตุดังกล่าว ได้เกิดที่ เมื่อวันที่ ๒๔ พฤศจิกายน ๒๕๖๒ ในท้องที่ สภ.สวนพริกไทย จังหวัดปทุมธานี ซึ่งนายสมบัติ นิยมมาก ได้ถูกทำร้ายร่างกายด้วยการชกต่อย จากภาพข่าวนายสมบัติฯ ถูกกลุ่มคนร้ายรุมทำร้ายเป็นเหตุให้ได้รับบาดเจ็บและจมูกหัก จึงได้สอบถามไปยังนายสมบัติฯ ว่า ได้แจ้งความร้องทุกข์กล่าวโทษต่อพนักงานสอบสวน สภ.สวนพริกไทย แล้วหรือยัง และทางตำรวจได้มีการดำเนินการในการรับทราบข้อกล่าวหาอย่างไรบ้าง ซึ่งทนายสงกานต์ฯ ได้มีความเห็นว่า การกระทำดังกล่าว เป็นการกระทำในลักษณะที่ใช้ความรุนแรง ที่ส่งผลอันตรายต่อร่างกายมาก สำหรับการแจ้งข้อกล่าวหาต้องรอผลการตรวจร่างกายจากโรงพยาบาลที่ผู้เสียหายเข้ารับการตรวจรักษา
เลขานุการรัฐมนตรีว่าการกระทรวงยุติธรรม กล่าวต่อว่า กระทรวงยุติธรรม ภายใต้นโยบายรัฐมนตรีว่าการกระทรวงยุติธรรม ต้องการให้ความช่วยเหลือประชาชนให้ได้รับความเป็นธรรม สำหรับสิทธิของผู้เสียหายและจำเลยในคดีอาญา ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ (และที่แก้ไขเพิ่มเติม (ฉบับที่ ๒) พ.ศ.๒๕๕๙) จะได้สิทธิในการรับเงินช่วยเหลือของผู้เสียหายในคดีอาญา ดังนี้ ค่าใช้จ่ายในการรักษาพยาบาล จ่ายเท่าที่จ่ายจริง แต่ไม่เกิน ๔๐,๐๐๐ บาท ค่าฟื้นฟูสมรรถภาพทางร่างกายและจิตใจ จ่ายเท่าที่จ่ายจริง เป็นเงินไม่เกิน ๒๐,๐๐๐ บาท ค่าขาดประโยชน์ทำมาหาได้ในระหว่างที่ไม่สามารถประกอบการงานได้ตามปกติ จ่ายตามค่าแรงขั้นต่ำของจังหวัดที่ทำงาน แต่จ่ายเป็นระยะเวลาไม่เกิน ๑ ปี ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา เช่นค่าเยียวยาฟื้นฟูจิตใจ เป็นจำนวนเงินไม่เกิน ๕๐,๐๐๐ บาท เป็นต้น โดยให้ศูนย์ยุติธรรมสร้างสุขประสานหน่วยงานที่เกี่ยวข้องเพื่อดำเนินการให้ความช่วยเหลือต่อไป

ที่มา : https://www.thaigov.go.th/news/contents/details/24845
