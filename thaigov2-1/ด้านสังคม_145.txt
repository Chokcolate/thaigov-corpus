รัฐบาลไทย-ข่าวทำเนียบรัฐบาล-สธ.บรรจุกัญชาทางการแพทย์ ใน service plan สาขาที่ 20

วันพุธที่ 4 กันยายน 2562
สธ.บรรจุกัญชาทางการแพทย์ ใน service plan สาขาที่ 20
กระทรวงสาธารณสุข บรรจุกัญชาทางการแพทย์ ในแผนพัฒนาระบบบริการ (Service Plan) สาขาที่ 20 เพื่อประโยชน์ในการนำมาใช้อย่างเป็นระบบ
กระทรวงสาธารณสุข บรรจุกัญชาทางการแพทย์ ในแผนพัฒนาระบบบริการ (Service Plan) สาขาที่ 20 เพื่อประโยชน์ในการนำมาใช้อย่างเป็นระบบ
วันนี้ (4 กันยายน 2562) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า การขับเคลื่อนการใช้ประโยชน์จากกัญชาทางการแพทย์เป็นเพียง 1 ในนโยบายที่กระทรวงสาธารณสุขเร่งรัดดำเนินการเป็นอันดับแรกๆ หลังรับตำแหน่ง เนื่องจากกัญชาถูกกำหนดเป็นยาเสพติด มีข้อจำกัดในการนำมาใช้ ต้องศึกษาวิจัย จัดระบบการบริหารจัดการ รวมทั้งแก้ไขข้อกฎหมาย เพื่อให้นำมาใช้ประโยชน์ได้อย่างแท้จริง ไม่มีผลเสียต่อสุขภาพผู้ใช้
อย่างไรก็ตาม เรื่องกัญชาทางการแพทย์ต้องถูกปรับให้เป็นงานปกติในระบบบริการ เหมือนงานตามนโยบายอีกจำนวนมากที่กระทรวงสาธารณสุขต้องเร่งรัดดำเนินการเพื่อดูแลสุขภาพประชาชนเช่นกัน อาทิ วัคซีน การยกระดับระบบบริการ การป้องกันโรค ภัยสุขภาพ เป็นต้น โดยได้เพิ่มเป็นอีกสาขาที่ 20 ในแผนพัฒนาระบบบริการ (Service Plan) เป็นสาขาการให้บริการกัญชาทางการแพทย์ โดยมีนายแพทย์ประพนธ์ ตั้งศรีเกียรติกุล รองปลัดกระทรวงสาธารณสุข เป็นประธาน โดยขณะนี้มีการเปิดคลินิกกัญชาทางการแพทย์ มีการจัดอบรมผู้ให้บริการ มีการผลิตสารสกัดกัญชา เข้าสู่ระบบบริการเป็นที่เรียบร้อยแล้ว ทั้งนี้ เพื่อประโยชน์ในการพัฒนาและการนำมาใช้อย่างเป็นระบบ มีแผนการพัฒนาครบวงจรทั้งคน เงิน ของ
“การทำเรื่องกัญชาต้องได้ประโยชน์นำมาใช้ทางการแพทย์จริงๆ ไม่ยินยอมให้นำไปใช้เพื่อสันทนาการ  การเปิดให้บริการคลินิกกัญชาทางการแพทย์ โรงพยาบาลต้องพร้อมให้บริการได้จริง มีทั้งคน ทั้งของ และหากทำแล้วไม่มีประโยชน์ หรือเกิดผลเสียต่อสุขภาพต้องรายงานทันที” นายอนุทินกล่าว
***************************************  4 กันยายน 2562

ที่มา : https://www.thaigov.go.th/news/contents/details/22784
