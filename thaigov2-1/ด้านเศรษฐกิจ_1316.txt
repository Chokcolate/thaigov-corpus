รัฐบาลไทย-ข่าวทำเนียบรัฐบาล-จุรินทร์ บุกตลาดรังสิต เปิดงานตรุษจีน จับมือตลาดทั่วประเทศ ขายของเซ่นไหว้ ราคาเป็นธรรม พบใครโก่งราคา สั่งพาณิชย์จังหวัดจัดการทันที สายด่วน 1569 เปิดรับร้องเรียน 24 ชม.

วันพฤหัสบดีที่ 23 มกราคม 2563
จุรินทร์ บุกตลาดรังสิต เปิดงานตรุษจีน จับมือตลาดทั่วประเทศ ขายของเซ่นไหว้ ราคาเป็นธรรม พบใครโก่งราคา สั่งพาณิชย์จังหวัดจัดการทันที สายด่วน 1569 เปิดรับร้องเรียน 24 ชม.
นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์เป็นประธานเปิดกิจกรรมรณรงค์ฉลาดซื้อประหยัดใช้ “พาณิชย์ตุ้งแช่รับปีหนูทอง”ที่ศูนย์การค้าตลาดรังสิต อำเภอธัญบุรี จังหวัดปทุมธานี
โดยนายจุรินทร์ กล่าวว่า ดีใจที่ได้มีโอกาสมาเป็นประธานในพิธีเปิดงานกิจกรรมรณรงค์ฉลาดซื้อประหยัดใช้ ภายใต้ชื่องาน “พาณิชย์ตุ้งแช่รับปีหนูทอง” ณ ศูนย์การค้าตลาดรังสิต จังหวัดปทุมธานี ในวันนี้ ซึ่งก่อนหน้านี้ไม่กี่เดือนตนได้เดินทางมาที่ปทุมธานีแล้วครั้งหนึ่งเพื่อมาประชุมเรื่องมาตรการประกันรายได้ชาวนาผู้ปลูกข้าว ซึ่งขณะนี้ได้เริ่มโอนเงินส่วนต่างเรียบร้อยแล้ว ถือเป็นผลงานที่สำคัญของรัฐบาล
สำหรับวันนี้ “ตรุษจีน” เป็นเทศกาลประเพณีสำคัญของชาวจีนและพี่น้องชาวไทยเชื้อสายจีน เนื่องจากเป็นวันขึ้นปีใหม่ตามจันทรคติ โดยพี่น้องชาวจีนจะเริ่มต้นเทศกาลด้วยการตั้งเครื่องไหว้เพื่อสักการะบูชาสิ่งศักดิ์สิทธิ์ รวมทั้งแสดงความกตัญญูต่อบรรพบุรุษที่ล่วงลับไปแล้ว ซึ่งถือเป็นขนบธรรมเนียมอันดีงามยิ่งที่ยังคงสืบสานจนทุกวันนี้ และที่มาของงานวันนี้เกิดจากกระทรวงพาณิชย์ มีความห่วงใยพี่น้องประชาชนที่ต้องจับจ่ายใช้สอย และต้องการที่จะช่วยลดภาระค่าครองชีพในช่วงภาวะเศรษฐกิจเช่นนี้ จึงได้จัดงานกิจกรรมรณรงค์ฉลาดซื้อประหยัดใช้ ภายใต้ชื่องาน “พาณิชย์ตุ้งแช่รับปีหนูทอง” ขึ้นโดยกรมการค้าภายใน ร่วมกับตลาดกลางสินค้าเกษตร และตลาดสดในความส่งเสริมของกรมการค้าภายใน จำนวน 10 แห่ง ในกรุงเทพมหานครและปริมณฑล ในพื้นที่ 4 จังหวัด ได้แก่
(1) จังหวัดปทุมธานี จำนวน 1 แห่ง ได้แก่ ศูนย์การค้าตลาดรังสิต
(2) จังหวัดนนทบุรี จำนวน 2 แห่ง ได้แก่ ตลาดบางใหญ่ และตลาดพระราม 5
(3) จังหวัดนครปฐม จำนวน 1 แห่ง ได้แก่ ตลาดศาลายา
(4) กรุงเทพมหานคร จำนวน 6 แห่ง ได้แก่ ตลาดศูนย์การค้ามีนบุรี ตลาดยิ่งเจริญ ตลาดฟู้ดวิลล่า ตลาดอ่อนนุชเฟรชมาร์ท ตลาดบางขุนศรี และตลาดถนอมมิตร
รองนายกรัฐมนตรีและรมว.พาณิชย์ กล่าวด้วยว่า  นอกจากนั้นกรมการค้าภายในได้มีการประสานกับห้างและร้านค้าต่างๆ เพื่อให้ขายสินค้าในช่วงเทศกาลตรุษจีนในราคาที่เป็นธรรมและตนได้สั่งการให้พาณิชย์จังหวัดทั่วประเทศให้ตรวจสอบเพื่อให้ผู้บริโภคสามารถซื้อสินค้าได้ในราคาที่เป็นธรรมหากพบสิ่งผิดปกติจะต้องดำเนินการจัดการให้เป็นไปตามกฎหมายและรายงานให้ตนทราบโดยด่วนที่สุด
"ท่านที่มาจับจ่ายซื้อของในวันนี้จะไม่เพียงแต่จะได้สินค้าที่จำเป็นต้องใช้ในเทศกาลตรุษจีนในราคาที่เป็นธรรมแล้ว แต่ยังได้ความอิ่มใจที่ได้ช่วยเหลือเกษตรกรและผู้ค้าในตลาด ให้มีรายได้เพิ่มขึ้น เป็นการกระตุ้นให้เกิดการใช้จ่าย สร้างรายได้แก่เกษตรกร และผู้ประกอบการรายย่อย ซึ่งจะช่วยสนองต่อนโยบายของรัฐบาลในการกระตุ้นเศรษฐกิจฐานรากด้วย" นายจุรินทร์ กล่าว
นายจุรินทร์ กล่าวต่อผู้สื่อข่าวด้วยว่า ราคาข้าวของในช่วงเทศกาลตรุษจีนกระทรวงพาณิชย์ต้องเข้าไปดูแลโดยลงพื้นที่ไปตรวจสอบราคาสินค้าต่างๆ ที่เป็นส่วนที่จะต้องทำเครื่องเซ่นไหว้ในช่วงตรุษจีน ในส่วนของ กทม.
และปริมณฑลมีการจัดตลาดราคาพิเศษในการเซ่นไหว้ มี 10 ตลาด ทั้งในกรุงเทพและปริมณฑล นอกจากนี้ทั่วประเทศก็มีการขายในราคาเป็นธรรม พาณิชย์จังหวัดเข้าไปตรวจสอบเบื้องต้นนั้นราคาโดยรวมเท่าๆ กับปีที่แล้ว ส่วนตลาดนี้ถือว่าราคาเป็นธรรม สำหรับประชาชนทั่วประเทศที่จับจ่าย ถ้าพบว่าพื้นที่ใดจำหน่ายเกินราคาสามารถร้องเรียนได้ที่เบอร์ 1569 จะมีผู้รับโทรศัพท์สำหรับการแจ้งร้องทุกข์ตลอด 24 ชม.

ที่มา : https://www.thaigov.go.th/news/contents/details/26012
