รัฐบาลไทย-ข่าวทำเนียบรัฐบาล-สธ.ห่วงใยผู้สูงอายุ เด็กเล็กป่วย ช่วงอากาศเปลี่ยน เป็นเหตุให้ผู้ป่วยล้นเตียง ที่ รพ.คำชะอี

วันอังคารที่ 8 ตุลาคม 2562
สธ.ห่วงใยผู้สูงอายุ เด็กเล็กป่วย ช่วงอากาศเปลี่ยน เป็นเหตุให้ผู้ป่วยล้นเตียง ที่ รพ.คำชะอี
กระทรวงสาธารณสุข  เผยสาเหตุที่โรงพยาบาลคำชะอี ผู้ป่วยล้นเตียง เป็นความห่วงใยของแพทย์ต่อผู้สูงอายุ เด็กเล็ก ผู้ป่วยเรื้อรัง ที่ป่วยช่วงอากาศเปลี่ยน พร้อมเตรียมขยายเป็นรพ.ขนาด 60 เตียง ภายในปี 65 รองรับการขยายตัวประชากร
กระทรวงสาธารณสุข  เผยสาเหตุที่โรงพยาบาลคำชะอี ผู้ป่วยล้นเตียง เป็นความห่วงใยของแพทย์ต่อผู้สูงอายุ เด็กเล็ก ผู้ป่วยเรื้อรัง ที่ป่วยช่วงอากาศเปลี่ยน พร้อมเตรียมขยายเป็นรพ.ขนาด 60 เตียง ภายในปี 65 รองรับการขยายตัวประชากร
วันนี้ (8 ตุลาคม 2562) นายแพทย์ธงชัย  กีรติหัตถยากร ผู้ตรวจราชการกระทรวงสาธารณสุข เขตสุขภาพที่ 10 ให้สัมภาษณ์กรณีข่าวโรงพยาบาลคำชะอี จังหวัดมุกดาหาร ว่า โรงพยาบาลคำชะอี เป็นโรงพยาบาลชุมชนขนาด 30 เตียง ดูแลประชาชนประมาณ 43,000 กว่าคน ซึ่งโรงพยาบาลมีศักยภาพและจำนวนเตียงเพียงพอต่อการดูแลประชาชน ปกติจะมีผู้ป่วยนอนรักษาในโรงพยาบาลประมาณ 70-97% ของเตียงที่มีอยู่ แต่ในช่วงเดือนตุลาคมปีนี้ สภาพอากาศเปลี่ยนแปลงมีฝนตกประปราย และเข้าสู่ฤดูหนาว อากาศเริ่มเย็นลงทำให้ประชาชนเจ็บป่วยง่ายขึ้น โดยเฉพาะผู้สูงอายุ เด็กเล็ก ผู้ป่วยโรคเรื้อรัง โดยส่วนใหญ่ป่วยเป็นโรคติดเชื้อระบบทางเดินหายใจ  และโรคระบบทางเดินอาหาร เช่น ไข้หวัด ท้องเสีย ดังนั้นเพื่อความปลอดภัยของผู้ป่วย ลดความเสี่ยงอาการรุนแรง จึงได้ปรับระบบการรับผู้ป่วย โดยผู้ป่วยที่เป็นกลุ่มเสี่ยงมีอาการรุนแรง ทั้งผู้สูงอายุ เด็กเล็ก ผู้ป่วยโรคเรื้อรัง จะรับตัวไว้รักษาในโรงพยาบาลทุกราย ทำให้จำนวนผู้ป่วยนอนโรงพยาบาลในช่วงนี้มากเกินเตียงที่มีอยู่ ดังปรากฏในข่าวทางสื่อมวลชน ในส่วนผู้ป่วยที่อาการไม่รุนแรง แพทย์จะรักษาให้ยากลับไปพักผ่อนที่บ้านได้ โดยมีทีมหมอครอบครัว อาสาสมัครสาธารณสุขประจำหมู่บ้าน (อสม.) และเจ้าหน้าที่โรงพยาบาลส่งเสริมสุขภาพตำบลที่มี 14 แห่ง ออกเยี่ยมบ้านติดตามอาการจนกว่าจะหายป่วย
อย่างไรก็ตาม แนะนำประชาชนในการดูแลสุขภาพตนเองให้แข็งแรงช่วงอากาศเปลี่ยนแปลง รับประทานอาหารครบ 5หมู่ กินร้อน ใช้ช้อนกลาง หมั่นล้างมือ พักผ่อนให้เพียงพอ รักษาความอบอุ่นของร่างกาย ทั้งนี้ กระทรวงสาธารณสุขได้เตรียมขยายโรงพยาบาลคำชะอีเป็นขนาด 60 เตียง ภายในปี 2565 นี้ เพื่อรองรับการขยายตัวประชากรในพื้นที่ต่อไป
*************************************   8 ตุลาคม 2562

ที่มา : https://www.thaigov.go.th/news/contents/details/23692
