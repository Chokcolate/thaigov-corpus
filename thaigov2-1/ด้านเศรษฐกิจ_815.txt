รัฐบาลไทย-ข่าวทำเนียบรัฐบาล-รัฐมนตรีฯ สุริยะ นำคณะผู้บริหาร ก.อุตสาหกรรม เยี่ยมชมศึกษาดูงานโรงงานรีไซเคิลรถยนต์ กระบวนการ ELV

วันเสาร์ที่ 9 พฤศจิกายน 2562
รัฐมนตรีฯ สุริยะ นำคณะผู้บริหาร ก.อุตสาหกรรม เยี่ยมชมศึกษาดูงานโรงงานรีไซเคิลรถยนต์ กระบวนการ ELV
รัฐมนตรีฯ สุริยะ นำคณะผู้บริหาร ก.อุตสาหกรรม เยี่ยมชมศึกษาดูงานโรงงานรีไซเคิลรถยนต์ กระบวนการ ELV
ประเทศญี่ปุ่น- วันนี้ (9 พฤศจิกายน 2562) นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม พร้อมด้วย นายกอบชัย สังสิทธิสวัสดิ์ ปลัดกระทรวงอุตสาหกรรม นายณัฐพล รังสิตพล อธิบดีกรมส่งเสริมอุตสาหกรรม นายประกอบ วิวิธจินดา อธิบดีกรมโรงงานอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นางสาวสมจินต์ พิลึก ผู้ว่าการนิคมอุตสาหกรรมแห่งประเทศไทย และคณะผู้บริหาร เยี่ยมชมกระบวนการรีไซเคิลรถยนต์อย่างเป็นระบบ ของบริษัท MATEC Inc. โดยมี Mr.Hiroyasu Sugiyama, President , Mr.Yasutomo Koba Executive Director , และคณะผู้บริหาร ให้การต้อนรับ
สำหรับ บริษัท MATEC Inc. ก่อตั้งขึ้นเมื่อ ปี พ.ศ. 2478 วัตถุประสงค์เพื่อการรีไซเคิลรถยนต์ (ELV Total Recycling Challenge) ที่หมดอายุการใช้งาน ELV (End of Life Vehicle) หรือเรียกว่า Scrap car คือรถที่ไม่สามารถนำกลับมาใช้งานได้อีก ซึ่งประเทศญี่ปุ่นได้กำหนดการใช้งานของรถยนต์มีอายุ 13 ปี ทั้งนี้ บริษัทฯ ได้ตั้งเป้าหมายตั้งแต่เริ่มในการรีไซเคิล ELV รวมถึงการมีส่วนร่วมในธุรกิจที่เกี่ยวข้องกับ ELV ก่อนที่จะมีการกำหนดกฎหมายการรีไซเคิลรถยนต์
ด้วยเหตุนี้บริษัทฯ จึงมีการพัฒนาและดำเนินการด้าน ELV มาอย่างต่อเนื่อง อาทิ การสร้างโรงงานผลิต ELV ที่ใหญ่ที่สุดในพื้นที่ Ishikari ในจังหวัดฮอดไกโด โดยกระบวนการจัดการรีไซเคิล ELV ประกอบด้วย ขั้นตอนที่ 1 การจัดการกับอุปกรณ์ก่อนนำรถไปรื้อถอน เช่น การจำหน่ายยางรถยนต์หรือกันชนที่ใช้แล้ว ขั้นตอนที่ 2 การจัดเก็บของเหลว เช่น น้ำมันเชื้อเพลิง หรือน้ำยาหล่อเย็น ขั้นตอนที่ 3 การจัดการกับแบตเตอรี เช่น การจำหน่ายในรูปแบบอโลหะหรือวัตถุดิบ ขั้นตอนที่ 4 การรื้อถอนภายใน เช่น เครื่องเสียงรถยนต์ หรือชิ้นส่วนที่ทำมาจากพลาสติกต่างๆ และขั้นตอนที่ 5 การรื้อถอนภายนอก เช่น ถังน้ำมัน ตัวเครื่องเร่ง กระจกหน้าต่าง ชิ้นส่วนหลอดไฟฟ้า ซึ่งเป็นระบบรีไซเคิลแบบครบวงจร แต่ละชิ้นส่วนยังสามารถนำไปแปรรูปหรือขายเป็นวัสดุต่างๆ นอกจากนี้ บริษัท MATEC Inc. ยังมีโรงงานหลอมทองแดง เงิน และทองคำ อีกด้วย #รัฐมนตรีว่าการกระทรวงอุตสาหกรรม #รัฐมนตรีสุริยะ #ปลัดกระทรวงอุตสาหกรรม #ปลัดกอบชัย  #รีไซเคิลครบวงจร (PRMOI : สปอ. ภาพ/ข่าว)

ที่มา : https://www.thaigov.go.th/news/contents/details/24456
