รัฐบาลไทย-ข่าวทำเนียบรัฐบาล-ธอส. พร้อมเริ่มเปิดให้ประชาชนแจ้งความประสงค์จะซื้อสลากฯ จันทร์ที่ 22 ก.ค. นี้ เพียงเปิดบัญชีเงินฝากออมทรัพย์รับโชคขั้นต่ำ 500 บาท จองได้ไม่เกิน 5 หน่วย

วันศุกร์ที่ 19 กรกฎาคม 2562
ธอส. พร้อมเริ่มเปิดให้ประชาชนแจ้งความประสงค์จะซื้อสลากฯ จันทร์ที่ 22 ก.ค. นี้ เพียงเปิดบัญชีเงินฝากออมทรัพย์รับโชคขั้นต่ำ 500 บาท จองได้ไม่เกิน 5 หน่วย
ธอส. พร้อมเปิดให้ลูกค้าประชาชนติดต่อเปิดบัญชีและแจ้งความประสงค์ซื้อสลากออมทรัพย์ ธอส.ชุดวิมานเมฆ หน่วยละ 1 ล้านบาท ได้ ณ ที่ทำการสาขาของธนาคารทั่วประเทศ เพียงเปิดบัญชี “เงินฝากออมทรัพย์รับโชค” ตั้งแต่วันจันทร์ที่ 22 กรกฎาคม – 15 สิงหาคม 2562
ธนาคารอาคารสงเคราะห์ (ธอส.) พร้อมเปิดให้ลูกค้าประชาชนติดต่อเปิดบัญชีและแจ้งความประสงค์ซื้อสลากออมทรัพย์ ธอส.ชุดวิมานเมฆ หน่วยละ 1 ล้านบาท ได้ ณ ที่ทำการสาขาของธนาคารทั่วประเทศ เพียงเปิดบัญชี “เงินฝากออมทรัพย์รับโชค” ตั้งแต่วันจันทร์ที่ 22 กรกฎาคม – 15 สิงหาคม 2562 เปิดบัญชีขั้นต่ำเพียง 500 บาท จองซื้อสลากไม่เกิน 5 หน่วย ต่อ 1 ราย และยังไม่จำเป็นต้องฝากเงินให้ครบจำนวนที่จองซื้อทันที ผู้เปิดบัญชีรับใบแจ้งความประสงค์จะซื้อสลากออมทรัพย์ ธอส. ชุดวิมานเมฆ เพื่อเป็นหลักฐานยืนยันการจอง กรณีที่มีผู้แจ้งความประสงค์จะซื้อเกิน 27,000 หน่วย ธนาคารกำหนด Random รายชื่อผู้ที่ได้รับสิทธิ์วันที่ 19 สิงหาคม 2562
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) กล่าวว่า วันจันทร์ที่ 22 กรกฎาคม 2562 ถือเป็นวันแรกที่ธนาคารกำหนดให้ลูกค้าประชาชนติดต่อแจ้งความประสงค์จะซื้อสลากออมทรัพย์ ธอส. ชุดวิมานเมฆ หน่วยละ 1 ล้านบาท ได้ ณ ที่ทำการสาขาของธนาคารทั่วประเทศ โดยการเปิดบัญชี “เงินฝากออมทรัพย์รับโชค” ซึ่งกำหนดให้เปิดบัญชีขั้นต่ำเพียง 500 บาท เพื่อจองซื้อสลากได้ไม่เกิน 5 หน่วย ต่อ 1 ราย และยังไม่จำเป็นต้องฝากเงินให้ครบจำนวนที่จองซื้อในวันที่เปิดบัญชี โดยสามารถเปิดบัญชีได้ทั้งในนามบุคคลธรรมดา คณะบุคคล/ห้างหุ้นส่วนสามัญ สถาบันที่ไม่แสดงหาผลกำไร นิติบุคคล หจก. บจก. บมจ. และบุคคลที่มีถิ่นฐานอยู่นอกประเทศ ซึ่งผู้เปิดบัญชีและแจ้งความประสงค์จะซื้อสลากฯจะได้รับ ใบแจ้งความประสงค์จะซื้อสลากออมทรัพย์ ธอส. ชุดวิมานเมฆ เพื่อเป็นหลักฐานยืนยันการจอง โดยธนาคารกำหนดให้เปิดบัญชีและแจ้งความประสงค์จะซื้อได้จนถึงวันที่ 15 สิงหาคม 2562 เท่านั้น และผู้เปิดบัญชีเงินฝากออมทรัพย์รับโชคสามารถผูกการใช้บริการกับ Mobile Application : GHB All เพื่อรับการแจ้งเตือนผลการ Random รายชื่อผู้ที่ได้รับสิทธิ์ซื้อสลากและรายชื่อสำรอง (ในกรณีที่มีผู้จองซื้อสลากเกิน 27,000 หน่วย) ที่ธนาคารกำหนดไว้ในวันที่ 19 สิงหาคม 2562 รวมถึงสามารถตรวจสอบวันที่ธนาคารกำหนดให้ผู้ที่ได้รับสิทธิ์ซื้อสลากต้องฝากเงินเข้าบัญชีให้ครบตามจำนวนหน่วยที่ได้รับสิทธิ์ต่อไป นอกจากนี้บัญชีเงินฝากออมทรัพย์รับโชคจะเป็นบัญชีคู่โอนสำหรับการรับเงินรางวัลสลากออมทรัพย์ ธอส. ในวันถัดจากวันที่มีการออกรางวัลในแต่ละครั้ง และยังเป็นบัญชีเพื่อรับดอกเบี้ยหรือเงินต้นคืนเมื่อไถ่ถอนอีกด้วย
ทั้งนี้ สลากออมทรัพย์ ธอส. แบบพรีเมียม ชุดวิมานเมฆ ราคาจำหน่ายหน่วยละ 1 ล้านบาท จำนวน 27,000 หน่วย หรือ 27,000 ล้านบาท อายุสลาก 3 ปี ผลตอบแทนเมื่อฝากครบ 3 ปี จะได้รับเงินต้นพร้อมดอกเบี้ยหน่วยละ 42,000 บาท หรือคิดเป็น 1.4% ต่อปี ได้ลุ้นรางวัลทุกวันที่ 16 ของเดือน รางวัลละ 200,000 บาท จำนวน 27 รางวัล/เดือน  หรือตลอด 3 ปีจะได้ลุ้นรางวัลถึง 36 ครั้ง รวม 972 รางวัล หากถูกรางวัล 1 ครั้ง ผลตอบแทนเฉลี่ยจะอยู่ที่ 8.07% ต่อปี ถูกรางวัล 3 ครั้ง ผลตอบแทนเฉลี่ย 21.40% ต่อปี หรือถูกรางวัล 5 ครั้ง ผลตอบแทนเฉลี่ยจะสูงถึง 24.73% ต่อปี และเมื่อครบ 3 ปี ยังสามารถเลือกที่จะถือสลากต่อเพื่อรับผลตอบแทนตามที่ธนาคารกำหนดหรือมอบเป็นมรดกตกทอดให้แก่ลูกหลานได้ สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ         ศูนย์ลูกค้าสัมพันธ์ โทร.0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/21658
