รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ ศึกษาดูงานโครงการศูนย์สาธิตการเกษตรแบบผสมผสาน อันเนื่องมาจากพระราชดำริ

วันศุกร์ที่ 17 มกราคม 2563
รัฐมนตรีช่วยเกษตรฯ ศึกษาดูงานโครงการศูนย์สาธิตการเกษตรแบบผสมผสาน อันเนื่องมาจากพระราชดำริ
รัฐมนตรีช่วยเกษตรฯ ศึกษาดูงานโครงการศูนย์สาธิตการเกษตรแบบผสมผสาน อันเนื่องมาจากพระราชดำริ มุ่งหวังนำไปต่อยอดการพัฒนาด้านการเกษตรสู่ลูกหลานเกษตรกร
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังตรวจเยี่ยมโครงการศูนย์สาธิตการเกษตรแบบผสมผสาน อันเนื่องมาจากพระราชดำริ ต.สุขเดือนห้า อ.เนินขาม จ.ชัยนาท ว่า สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารีได้พระราชานุมัติให้รับโอนกรรมสิทธิ์ที่ดินของนายศุภชัย ผดุงเจริญ ที่มีความความประสงค์จะน้อมเกล้าฯ ถวายที่ดินดังกล่าว และพัฒนาที่ดินเป็น “ศูนย์สาธิตการเกษตรแบบผสมผสาน” โดยใช้หลักการแนวคิดทฤษฎีใหม่ เพื่อเป็นศูนย์สาธิตเทคโนโลยีการเกษตร และเป็นแหล่งขยายพันธุ์พืชพันธุ์ดีสู่เกษตรกรและประชาชนทั่วไป โดยทางจังหวัดชัยนาทได้แต่งตั้งหัวหน้าส่วนราชการที่สังกัดกระทรวงเกษตรและสหกรณ์ และหัวหน้าส่วนราชการอื่นที่เกี่ยวข้องในจังหวัดเป็นคณะกรรมการดำเนินงาน มีวัตถุประสงค์เพื่อเป็นแหล่งสาธิตการเกษตรแบบผสมผสาน ด้านพืช การเลี้ยงสัตว์ และการประมง เป็นต้นแบบ หรือดัดแปลงให้เหมาะสมในการนำไปใช้ในพื้นที่ของเกษตรกรได้ เป็นแหล่งขยายพันธุ์พืชดีสู่เกษตรกร เป็นศูนย์ฝึกอบรมและดูงานให้แก่เกษตรกรและผู้สนใจทั่วไป และดำเนินกิจกรรมที่ก่อให้เกิดรายได้ภายใต้กรอบการดำเนินงานตามแนวพระราชดำริ
ในส่วนของกระทรวงเกษตรและสหกรณ์ ทางกรมวิชาการเกษตรได้มอบหมายให้สำนักวิจัยและพัฒนาการเกษตรเขตที่ 5 (ชัยนาท) และศูนย์วิจัยพืชไร่ชัยนาทเป็นที่ปรึกษาด้านวิชาการให้คำปรึกษาแก่เจ้าหน้าที่ประจำโครงการฯ ซึ่งในส่วนของกรมวิชาการเกษตรจะให้คำปรึกษาด้านพันธุ์พืช เทคโนโลยีปลูกพืช การป้องกันกำจัดศัตรูพืช การจัดการดิน ปุ๋ยและน้ำ ในการผลิตพืชแก่เจ้าหน้าที่โครงการฯ ซึ่งกรมวิชาการเกษตรดำเนินการให้คำปรึกษาด้านพันธุ์พืชไร่ ให้ข้อมูลและแนะนำวิธีการปลูกถั่วเขียวพันธุ์ชัยนาท 72 และข้าวโพดหวานพันธุ์ชัยนาท 2 ให้คำปรึกษาด้านการจัดการศัตรูพืช การจัดการดิน ปุ๋ย และน้ำ ตามความเหมาะสมกับสภาพพื้นที่ในโครงการฯ ประสานงานติดต่อเรื่องพันธุ์พืชที่จะปลูกภายในโครงการ ตลอดจนการให้คำปรึกษาด้านการแปรรูปผลผลิตที่ได้จากโครงการฯ
"ในวันนี้ได้มาขอศึกษาดูงานในโครงการพระราชดำริ เพื่อนำกลับไปเป็นแนวทางในการพัฒนาการดำเนินงานของกระทรวงเกษตรฯ ซึ่งปัจจุบันกำลังมีโครงการพาลูกหลานเกษตรกรกลับบ้าน สานต่ออาชีพการเกษตร จึงอยากให้เกษตรกรได้มาศึกษาเรียนรู้การทำการเกษตรตามแนวคิดเกษตรทฤษฎีใหม่ และมุ่งหวังว่าศูนย์สาธิตการเกษตรฯ ที่จังหวัดชัยนาทนี้ จะเป็นศูนย์ต้นแบบ และขยายไปจังหวัดใกล้เคียงได้ อย่างไรก็ตาม ทุกหน่วยงานในสังกัดกระทรวงเกษตรและสหกรณ์ พร้อมที่จะเข้ามาสนับสนุนทั้งในเรื่องของปัจจัยการผลิต เทคโนโลยี และให้ความรู้แก่เกษตรกรด้วย" นางสาวมนัญญา กล่าว
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25876
