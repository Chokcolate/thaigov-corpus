รัฐบาลไทย-ข่าวทำเนียบรัฐบาล-นางสาวอัจฉรินทร์ พัฒนพันธ์ชัย ปลัดกระทรวงดิจิทัลฯ ประชุมหารือเพื่อเตรียมการจัดทำงบประมาณแผนงานบูรณาการรัฐบาลดิจิทัล ประจำปีงบประมาณ พ.ศ. 2564

วันอังคารที่ 24 ธันวาคม 2562
นางสาวอัจฉรินทร์ พัฒนพันธ์ชัย ปลัดกระทรวงดิจิทัลฯ ประชุมหารือเพื่อเตรียมการจัดทำงบประมาณแผนงานบูรณาการรัฐบาลดิจิทัล ประจำปีงบประมาณ พ.ศ. 2564
นางสาวอัจฉรินทร์ พัฒนพันธ์ชัย ปลัดกระทรวงดิจิทัลฯ ประชุมหารือเพื่อเตรียมการจัดทำงบประมาณแผนงานบูรณาการรัฐบาลดิจิทัล ประจำปีงบประมาณ พ.ศ. 2564
วันที่ 24 ธันวาคม 2562 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เป็นประธานการประชุมหารือเพื่อเตรียมการจัดทำงบประมาณแผนงานบูรณาการรัฐบาลดิจิทัล ประจำปีงบประมาณ พ.ศ. 2564 ณ ห้องประชุม MDES ชั้น 9 กระทรวงดิจิทัลเพื่อเศรษฐกิจและสังคม โดยมีผู้บริหารของกระทรวงเข้าร่วมด้วย อาทิ นายภุชพงค์ โนดไธสง รองปลัดกระทรวงดิจิทัลฯ และนายภูเวียง ประคำมินทร์ รองปลัดกระทรวงดิจิทัลฯ พร้อมทั้งผู้บริหารจากหน่วยงานในสังกัดกระทรวง เป็นต้น  ซึ่งการประชุมหารือครั้งนี้ ได้กล่าวถึงในเรื่อง 1) พ.ร.บ.การรักษาความมั่นคงปลอดภัยไซเบอร์ พ.ศ. 2562 ที่หน่วยงานภาครัฐต้องจัดทำแนวปฏิบัติด้านรักษาความมั่นคงปลอดภัยไซเบอร์ให้สอดคล้องกับนโยบายและแผนไซเบอร์แห่งชาติ โดยหน่วยงานภาครัฐต้องมีมาตรฐานด้านความมั่นคงปลอดภัยไซเบอร์ เช่น NIST Framework และ ISO 27001 2) พ.ร.บ.คุ้มครองข้อมูลส่วนบุคคล พ.ศ. 2562 ต้องมีการออกกฎหมายลูกภายในเดือนพฤษภาคม 2564 เพราะการเก็บรวบรวมหรือเปิดเผยข้อมูลส่วนบุคคลทั่วไปต้องเป็นไปโดยชอบด้วยกฎหมายและต้องขอความยินยอมจากเจ้าของข้อมูลด้วย เพราะเป็นเรื่องละเอียดอ่อน (Sensitive Personal Data) และทุกหน่วยงานของรัฐต้องแต่งตั้งผู้มีอำนาจในการเปิดเผยข้อมูล (DPO) 3) พ.ร.บ. การบริหารงานและการให้บริการภาครัฐภาครัฐผ่านระบบดิจิทัล (Digital Government) จัดระเบียบฐานข้อมูลและปรับเปลี่ยนข้อมูลปัจจุบันให้เป็นระบบดิจิทัลที่มีมาตรฐาน (Data Classification) และปรับปรุงกระบวนการและพัฒนาบริการดิจิทัลตามความต้องการของประชาชน บูรณาการแพลตฟอร์มดิจิทัลภาครัฐและการเปิดเผยข้อมูลดิจิทัลภาครัฐ และ 4) เรื่องธรรมาภิบาลข้อมูลภาครัฐ (Data Governance for Government) ต้องมีการกำหนดสิทธิ หน้าที่ และความรับผิดชอบของผู้มีส่วนได้เสียในการบริหารจัดการข้อมูลทุกขั้นตอนเพื่อให้การได้มาและการนำไปใช้ข้อมูลของหน่วยงานภาครัฐ ถูกต้อง ครบถ้วน เป็นปัจจุบันรักษาความเป็นส่วนบุคคลและสามารถเชื่อมโยงกันได้อย่างมีประสิทธิภาพและมั่งคงปลอดภัย
**********************

ที่มา : https://www.thaigov.go.th/news/contents/details/25441
