รัฐบาลไทย-ข่าวทำเนียบรัฐบาล-พล.อ.ประวิตร ชื่นชมความคืบหน้าการอนุรักษ์และพัฒนากรุงรัตนโกสินทร์และเมืองเก่า

วันศุกร์ที่ 13 กันยายน 2562
พล.อ.ประวิตร ชื่นชมความคืบหน้าการอนุรักษ์และพัฒนากรุงรัตนโกสินทร์และเมืองเก่า
พล.อ.ประวิตร วงษ์สุวรรณ รอง นรม. ได้เป็นประธานการประชุมคณะกรรมการอนุรักษ์และพัฒนากรุงรัตนโกสินทร์และเมืองเก่า ณ ห้องประชุม
ตึกบัญชาการ ๑ ทำเนียบรัฐบาล
ที่ประชุมได้รับทราบ ความคืบหน้าการดำเนินโครงการรักษ์คลองคูเมืองเฉลิมพระเกียรติของกระทรวงกลาโหมที่ผ่านมา ซึ่งประสบความสำเร็จด้วยดี โดย พล.อ.ณัฐ อินทรเจริญ ปล.กห. ได้ชี้แจงว่าการดำเนินการที่ผ่านมา ได้รับความร่วมมือจากทุกภาคส่วนทั้งภาครัฐ ภาคเอกชนและภาคประชาชน ชุมชน ในการพัฒนาน้ำในคลองคูเมืองเดิมให้กลับมาใสสะอาด ริมคลองและบริเวณส่วนหย่อม อาคารบ้านเรือนมีการปรับปรุงสิ่งแวดล้อมให้มีความสวยงามเชิงอนุรักษ์แบบย้อนยุค และคำนึงถึงสิ่งแวดล้อม ทำให้ประชาชนผู้พักอาศัยและชุมชนใกล้เคียงมีคุณภาพชีวิตและความเป็นอยู่ที่ดีขึ้น มีนักท่องเที่ยวจำนวนมากให้ความสนใจ และที่ประชุมเห็นชอบที่จะดำรงรักษาไว้ให้ยั่งยืนต่อไป
ทั้งนี้การประชุมยังได้เห็นชอบข้อเสนอของคณะกรรมการเรื่อง ก่อสร้างอาคารที่ทำการใหม่ของสถานีตำรวจนครบาลชนะสงคราม และการออกกฎหมายเพื่อควบคุมสีของอาคาร บริเวณเกาะรัตนโกสินทร์ชั้นใน ชั้นนอก และฝั่งธนบุรี ตรงข้ามเกาะรัตนโกสินทร์ รวมถึงการเห็นชอบ การประกาศเขตเมืองเก่าพิษณุโลก และโครงการจัดทำแผนแม่บทอนุรักษ์ และพัฒนาเมืองบริเวณเมืองเก่า ได้แก่ เมืองเก่าพิมาย เมืองเก่านครราชสีมา เมืองเก่านครศรีธรรมราช และเมืองเก่าภูเก็ต
พล.อ.ประวิตรฯ ได้กำชับให้กระทรวงทรัพยากรธรรมชาติและสิ่งแวดล้อม ประสานงานกับกระทรวงต่างๆและหน่วยงานที่เกี่ยวข้องเร่งรัดติดตามโครงการที่ได้ผ่านความเห็นชอบแล้ว มีการขับเคลื่อนงานอย่างเป็นระบบ เน้นการประชาสัมพันธ์ต้องสร้างการรับรู้ ความเข้าใจ เข้าถึงประชาชนเพื่อการมีส่วนร่วม และมองเห็นประโยชน์ร่วมกัน โดยการดำเนินงานต้องรักษาภาพลักษณ์ความปรารถนาดีของรัฐบาลที่จะน้อมนำพระราโชบาย สืบสาน รักษา ต่อยอดในการอนุรักษ์และพัฒนากรุงรัตนโกสินทร์ และเมืองเก่า

ที่มา : https://www.thaigov.go.th/news/contents/details/23071
