รัฐบาลไทย-ข่าวทำเนียบรัฐบาล-รายงานภาวะเศรษฐกิจการคลังภูมิภาคประจำเดือนพฤศจิกายน 2562

วันพฤหัสบดีที่ 26 ธันวาคม 2562
รายงานภาวะเศรษฐกิจการคลังภูมิภาคประจำเดือนพฤศจิกายน 2562
เศรษฐกิจภูมิภาค พ.ย.2562 ขยายตัวได้ในภาคตะวันออกและตะวันตก โดยได้รับปัจจัยสนับสนุนจากการใช้จ่ายเพื่อซื้อสินค้าและบริการ ซึ่งสะท้อนจากการจัดเก็บภาษีมูลค่าเพิ่ม ณ ระดับราคาคงที่ ที่จัดเก็บจากการใช้จ่ายภายในจังหวัด รวมถึงการท่องเที่ยวจากชาวต่างชาติ
“เศรษฐกิจภูมิภาคในเดือนพฤศจิกายน 2562 ขยายตัวได้ในภาคตะวันออก และภาคตะวันตก โดยได้รับปัจจัยสนับสนุนจากการใช้จ่ายเพื่อซื้อสินค้าและบริการ ซึ่งสะท้อนจากการจัดเก็บภาษีมูลค่าเพิ่ม ณ ระดับราคาคงที่ ที่จัดเก็บจากการใช้จ่ายภายในจังหวัด รวมถึงการท่องเที่ยวจากชาวต่างชาติ ที่ขยายตัวในหลายภูมิภาค อย่างไรก็ดี ควรติดตามการบริโภคในหมวดสินค้าคงทนและการลงทุนในภาคกลางและภาคเหนือ สำหรับเสถียรภาพเศรษฐกิจทุกภูมิภาคยังอยู่ในเกณฑ์ดี”
นายวุฒิพงศ์ จิตตั้งสกุล รองผู้อำนวยการสำนักงานเศรษฐกิจการคลัง รักษาการในตำแหน่งที่ปรึกษาด้านเศรษฐกิจการคลัง ในฐานะรองโฆษกสำนักงานเศรษฐกิจการคลัง พร้อมด้วยนายพิสิทธิ์ พัวพันธ์ ผู้อำนวยการสำนักนโยบายเศรษฐกิจมหภาค เปิดเผยรายงานภาวะเศรษฐกิจภูมิภาคประจำเดือนพฤศจิกายน ปี 2562 ว่า “เศรษฐกิจภูมิภาคในเดือนพฤศจิกายน 2562 ขยายตัวได้ในภาคตะวันออก และภาคตะวันตก โดยได้รับปัจจัยสนับสนุนจากการใช้จ่ายเพื่อซื้อสินค้าและบริการ ซึ่งสะท้อนจากการจัดเก็บภาษีมูลค่าเพิ่ม ณ ระดับราคาคงที่ที่จัดเก็บจากการใช้จ่ายภายในจังหวัด รวมถึงการท่องเที่ยวจากชาวต่างชาติ ที่ขยายตัวในหลายภูมิภาค อย่างไรก็ดี ควรติดตามการบริโภคในหมวดสินค้าคงทนและการลงทุนในภาคกลางและภาคเหนือ สำหรับเสถียรภาพเศรษฐกิจทุกภูมิภาคยังอยู่ในเกณฑ์ดี” โดยมีรายละเอียด สรุปได้ดังนี้
ภาคตะวันออก เศรษฐกิจขยายตัว จากการขยายตัวของการลงทุนภาคเอกชนและภาคอุตสาหกรรม ขณะที่การบริโภคภาคเอกชนในหมวดสินค้าคงทนชะลอตัวลง สะท้อนจากเครื่องชี้เศรษฐกิจด้านอุปสงค์ โดยเฉพาะการลงทุนภาคเอกชนที่ปรับตัวดีขึ้น สะท้อนจากเงินลงทุนในโรงงานที่เริ่มประกอบกิจการ ในเดือนพฤศจิกายน 2562 อยู่ที่ 7,277 ล้านบาท คิดเป็นอัตราการขยายตัวที่ร้อยละ 181.9 จากช่วงเดียวกันปีก่อน จากการลงทุนในโรงงานผลิตกรดอะมิโนสำหรับใช้ในกระบวนการผลิตอาหาร เครื่องสำอางค์ และเภสัชกรรม ในจังหวัดระยองเป็นสำคัญ สอดคล้องกับเงินลงทุนในโรงงานที่ได้รับอนุญาตให้ประกอบกิจการ อยู่ที่ 4,267 ล้านบาท หรือคิดเป็นอัตราการขยายตัวที่ร้อยละ 24.3 จากช่วงเดียวกันปีก่อน จากการลงทุนในจังหวัดชลบุรี ฉะเชิงเทรา และระยอง เป็นต้น  ในขณะที่การบริโภคภาคเอกชน ในเดือนพฤศจิกายน 2562 ปรับตัวลดลงจากเดือนก่อน โดยเฉพาะการบริโภคในหมวดสินค้าคงทน จากจำนวนรถยนต์นั่งและรถจักรยานยนต์จดทะเบียนใหม่ หดตัวลงที่ร้อยละ -22.1 และ -11.7 ตามลำดับ อย่างไรก็ดีการบริโภคสินค้าทั่วไปยังอยู่ในเกณฑ์ดี สะท้อนจากการจัดเก็บภาษีมูลค่าเพิ่ม ณ ระดับราคงที่ ที่จัดเก็บจากการใช้จ่ายภายในจังหวัด ในเดือนพฤศจิกายน 2562 ขยายตัวในอัตราเร่งที่ร้อยละ 11.7 ต่อปี จากการขยายตัวในเกือบทุกจังหวัดโดยเฉพาะชลบุรี และจันทบุรี เป็นต้น  สำหรับด้านอุปทาน โดยเฉพาะภาคการท่องเที่ยว ในเดือนพฤศจิกายน 2562 พบว่าจำนวนผู้เยี่ยมเยือนชาวต่างชาติขยายตัวที่ร้อยละ 5.9 ต่อปี แต่ผู้เยี่ยมเยือนชาวไทยปรับตัวลดลง ขณะที่ภาคอุตสาหกรรมปรับตัวดีขึ้นต่อเนื่อง สะท้อนจากดัชนีความเชื่อมั่นภาคอุตสาหกรรมภาคตะวันออก ในเดือนพฤศจิกายน 2562 ที่ยังคงอยู่เหนือระดับ 100 เป็นเดือนที่ 25 ติดต่อกัน มาอยู่ที่ 112.9 ตามการปรับตัวเพิ่มขึ้นในอุตสาหกรรมเคมี และอุตสาหกรรมอัญมณีและเครื่องประดับ เป็นต้น ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนพฤศจิกายน 2562 อยู่ที่ร้อยละ 0.2 ต่อปี และอัตราการว่างงาน ในเดือนตุลาคม 2562 อยู่ที่ร้อยละ 0.6 ของกำลังแรงงานรวมของภูมิภาค
ภาคตะวันตก เศรษฐกิจขยายตัว จากการขยายตัวของการลงทุนภาคเอกชนและการท่องเที่ยวจากชาวต่างชาติ ขณะที่การบริโภคภาคเอกชนในหมวดสินค้าคงทนชะลอตัวลง สะท้อนจากเครื่องชี้เศรษฐกิจด้านอุปสงค์ โดยเฉพาะการลงทุนภาคเอกชนที่ปรับตัวดีขึ้น สะท้อนจากเงินลงทุนในโรงงานที่ได้รับอนุญาตให้ประกอบกิจการ อยู่ที่ 794.8 ล้านบาท หรือคิดเป็นอัตราการขยายตัวที่ร้อยละ 75.2 จากช่วงเดียวกันปีก่อน จากการลงทุนในโรงงานผลิตไฟฟ้าจากพลังงานแสงอาทิตย์ในจังหวัดเพชรบุรี สอดคล้องกับจำนวนรถบรรทุกจดทะเบียนใหม่ในเดือนพฤศจิกายน 2562 ขยายตัวร้อยละ 2.9 จากช่วงเดียวกันปีก่อน จากการขยายตัวในจังหวัดราชบุรี เพชรบุรี และสมุทรสงคราม  ในขณะที่การบริโภคภาคเอกชน ในเดือนพฤศจิกายน 2562 ปรับตัวลดลงจากเดือนก่อน โดยเฉพาะการบริโภคในหมวดสินค้าคงทน จากจำนวนรถยนต์นั่งและรถจักรยานยนต์จดทะเบียนใหม่ หดตัวลงที่ร้อยละ -7.1 และ -12.5 จากช่วงเดียวกันปีก่อน ตามลำดับ อย่างไรก็ดีการบริโภคสินค้าทั่วไปยังอยู่ในเกณฑ์ดี  ส่วนหนึ่งเป็นผลมาจากมาตรการกระตุ้นเศรษฐกิจของรัฐบาล สะท้อนจากการจัดเก็บภาษีมูลค่าเพิ่ม ณ ระดับราคงที่ ที่จัดเก็บจากการใช้จ่ายภายในจังหวัด ในเดือนพฤศจิกายน 2562 ขยายตัวในอัตราเร่งที่ร้อยละ 37.8 จากช่วงเดียวกันปีก่อน จากการขยายตัวในจังหวัดราชบุรี และประจวบคีรีขันธ์ เป็นต้น สำหรับด้านอุปทาน โดยเฉพาะภาคการท่องเที่ยว ในเดือนพฤศจิกายน 2562 พบว่าจำนวนผู้เยี่ยมเยือนชาวต่างชาติขยายตัวต่อเนื่องที่ร้อยละ 3.4 จากช่วงเดียวกันปีก่อน จากเดือนก่อนที่ขยายตัวร้อยละ 3.2 อย่างไรก็ดีผู้เยี่ยมเยือนชาวไทยปรับตัวลดลง ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนพฤศจิกายน 2562 อยู่ที่ร้อยละ -0.5 ต่อปี และอัตราการว่างงาน ในเดือนตุลาคม 2562 อยู่ที่ร้อยละ 0.8 ของกำลังแรงงานรวมของภูมิภาค
ภาคตะวันออกเฉียงเหนือ เศรษฐกิจขยายตัว จากการขยายตัวของการลงทุนภาคเอกชน และภาคการท่องเที่ยว ขณะที่การบริโภคภาคเอกชนชะลอตัวลง สะท้อนจากเครื่องชี้เศรษฐกิจด้านอุปสงค์ โดยเฉพาะการลงทุนภาคเอกชนที่ปรับตัวดีขึ้น สะท้อนจากเงินลงทุนในโรงงานที่เริ่มประกอบกิจการ ในเดือนพฤศจิกายน 2562 อยู่ที่ 6,366 ล้านบาท คิดเป็นอัตราการขยายตัวที่ร้อยละ 1,123.5 จากช่วงเดียวกันปีก่อน จากการลงทุนในการผลิตน้ำตาล น้ำตาลทรายดิบ ในจังหวัดอำนาจเจริญ เป็นสำคัญ สอดคล้องกับเงินลงทุนในโรงงานที่ได้รับอนุญาตให้ประกอบกิจการ อยู่ที่ 4,095 ล้านบาท หรือคิดเป็นอัตราการขยายตัวที่ร้อยละ 425.4 จากช่วงเดียวกันปีก่อน จากการลงทุนในโรงงานโรงงานผลิต ส่ง หรือจำหน่ายพลังงานไฟฟ้า ในจังหวัดหนองคาย และการลงทุนโรงงานผลิตอุปกรณ์หรือชิ้นส่วนสำหรับกล้องถ่ายรูป ในจังหวัดนครราชสีมา เป็นต้น ในขณะที่การบริโภคภาคเอกชน ในเดือนพฤศจิกายน 2562 ชะลอตัวลงจากเดือนก่อน โดยเฉพาะการบริโภคในหมวดสินค้าคงทน จากจำนวนรถยนต์นั่งและรถจักรยานยนต์จดทะเบียนใหม่ หดตัวลงที่ร้อยละ -11.6 และ -13.9 ตามลำดับ ในขณะที่การจัดเก็บภาษีมูลค่าเพิ่ม ณ ระดับราคงที่ ที่จัดเก็บจากการใช้จ่ายภายในจังหวัด ในเดือนพฤศจิกายน 2562 ขยายตัวเล็กน้อยที่ร้อยละ 2.8 จากช่วงเดียวกันปีก่อน สำหรับด้านอุปทาน โดยเฉพาะภาคการท่องเที่ยว ในเดือนพฤศจิกายน 2562 พบว่าจำนวนผู้เยี่ยมเยือนชาวต่างชาติขยายตัวร้อยละ 2.7 จากช่วงเดียวกันปีก่อน จากเดือนก่อนที่ขยายตัวร้อยละ 3.2 อย่างไรก็ดีผู้เยี่ยมเยือนชาวไทยปรับตัวลดลง ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนพฤศจิกายน 2562 อยู่ที่ร้อยละ 1.3 ต่อปี และอัตราการว่างงาน ในเดือนตุลาคม 2562 อยู่ที่ร้อยละ 0.8 ของกำลังแรงงานรวมของภูมิภาค
กทม.และปริมณฑล เศรษฐกิจขยายตัว จากการขยายตัวของการลงทุนภาคเอกชนและการท่องเที่ยวจากชาวต่างชาติ ขณะที่การบริโภคภาคเอกชนชะลอตัวลง สะท้อนจากเครื่องชี้เศรษฐกิจด้านอุปสงค์ โดยเฉพาะการลงทุนภาคเอกชนที่ปรับตัวดีขึ้น สะท้อนจากเงินลงทุนในโรงงานที่เริ่มกิจการ ในเดือนพฤศจิกายน 2562 อยู่ที่ 5,058 ล้านบาท คิดเป็นอัตราการขยายตัวที่ร้อยละ 92.2 จากช่วงเดียวกันปีก่อน จากการลงทุนในโรงงานผลิตก๊าซชีวภาพจากน้ำหมักขยะมูลฝอยในเขตประเวศ กรุงเทพมหานคร เป็นสำคัญ สอดคล้องกับเงินลงทุนในโรงงานที่ได้รับอนุญาตให้ประกอบกิจการ อยู่ที่ 7,479 ล้านบาท หรือคิดเป็นอัตราการขยายตัวที่ร้อยละ 88.0 จากช่วงเดียวกันปีก่อน จากการลงทุนในหลายจังหวัด อาทิ นครปฐม สมุทรสาคร และ ปทุมธานี เป็นต้น  ในขณะที่การบริโภคภาคเอกชน ในเดือนพฤศจิกายน 2562 ชะลอตัวลงจากเดือนก่อน โดยเฉพาะการบริโภคในหมวดสินค้าคงทน จากจำนวนรถยนต์นั่งและรถจักรยานยนต์จดทะเบียนใหม่ หดตัวลงที่ร้อยละ -9.6 และ -1.3 ตามลำดับ ในขณะที่การจัดเก็บภาษีมูลค่าเพิ่ม ณ ระดับราคงที่ ที่จัดเก็บจากการใช้จ่ายภายในจังหวัด ในเดือนพฤศจิกายน 2562 ขยายตัวเล็กน้อยที่ร้อยละ 1.5 จากช่วงเดียวกันปีก่อน สำหรับด้านอุปทาน โดยเฉพาะภาคการท่องเที่ยว ในเดือนพฤศจิกายน 2562 พบว่าจำนวนผู้เยี่ยมเยือนชาวต่างชาติขยายตัวร้อยละ 7.5 จากช่วงเดียวกันปีก่อน อย่างไรก็ดีผู้เยี่ยมเยือนชาวไทยปรับตัวลดลง ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนพฤศจิกายน 2562 อยู่ที่ร้อยละ -0.1 ต่อปี และอัตราการว่างงาน ในเดือนตุลาคม 2562 อยู่ที่ร้อยละ 0.9 ของกำลังแรงงานรวมของภูมิภาค
ภาคใต้ เศรษฐกิจทรงตัว จากการขยายตัวจากการบริโภคภาคเอกชน แต่การลงทุนภาคเอกชนและการท่องเที่ยวชะลอตัวลง สะท้อนจากเครื่องชี้เศรษฐกิจด้านอุปสงค์ โดยเฉพาะด้านการบริโภคภาคเอกชน จากการจัดเก็บภาษีมูลค่าเพิ่ม ณ ราคาคงที่ ที่จัดเก็บจากการใช้จ่ายภายในจังหวัด ในเดือนพฤศจิกายน 2562 ขยายตัวร้อยละ7.4 จากช่วงเดียวกันปีก่อน จากการขยายตัวในหลายจังหวัด อาทิ ภูเก็ต กระบี่ และชุมพร สอดคล้องกับการบริโภคในหมวดสินค้าคงทนของผู้มีรายได้ระดับฐานราก สะท้อนจากจำนวนรถจักรยานยนต์จดทะเบียนใหม่ ในเดือนพฤศจิกายน 2562 ขยายตัวร้อยละ 7.7 จากช่วงเดียวกันปีก่อน จากการขยายตัวในหลายจังหวัด เช่น พังงา นราธิวาส และปัตตานี เป็นต้น อย่างไรก็ดี จำนวนรถยนต์นั่งจดทะเบียนใหม่ปรับตัวลดลง เช่นเดียวกันกับการลงทุนภาคเอกชนที่ชะลอตัวลงจากเดือนก่อนเช่นกัน สะท้อนจากจำนวนรถปิคอัพและรถบรรทุกจดทะเบียนใหม่หดตัวร้อยละ -0.8 และ -5.5 จากช่วงเดียวกันปีก่อน ตามลำดับ เช่นเดียวกันกับเงินลงทุนในโรงงานที่ได้รับอนุญาตให้ประกอบกิจการในเดือนพฤศจิกายน 2562 หดตัวร้อยละ -85.2 จากช่วงเดียวกันปีก่อน สำหรับด้านอุปทาน โดยเฉพาะภาคการท่องเที่ยว ในเดือนพฤศจิกายน 2562 พบว่าจำนวนผู้เยี่ยมเยือนชาวต่างชาติขยายตัวชะลอลงร้อยละ 2.8 จากช่วงเดียวกันปีก่อน จากเดือนก่อนที่ขยายตัวร้อยละ 7.5 ขณะที่ผู้เยี่ยมเยือนชาวไทยปรับตัวลดลง ส่วนด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนพฤศจิกายน 2562 อยู่ที่ 0.0 ต่อปี และอัตราการว่างงาน ในเดือนตุลาคม 2562 อยู่ที่ร้อยละ 1.9 ของกำลังแรงงานรวมของภูมิภาค
ภาคกลาง เศรษฐกิจชะลอตัว จากการขยายตัวของภาคการท่องเที่ยวจากชาวต่างชาติ แต่การบริโภคและการลงทุนภาคเอกชนชะลอตัวลง สะท้อนจากเครื่องชี้เศรษฐกิจด้านอุปทาน โดยเฉพาะภาคการท่องเที่ยว ในเดือนพฤศจิกายน 2562 พบว่าจำนวนผู้เยี่ยมเยือนชาวต่างชาติขยายตัวต่อเนื่องที่ร้อยละ 7.6 จากช่วงเดียวกันปีก่อน จากเดือนก่อนที่ขยายตัวร้อยละ 3.0 อย่างไรก็ดีผู้เยี่ยมเยือนชาวไทยปรับตัวลดลง สำหรับเศรษฐกิจด้านอุปสงค์ พบว่าการลงทุนภาคเอกชนมีปรับตัวลดลงจากเดือนก่อน สะท้อนจากจำนวนรถปิคอัพจดทะเบียนใหม่ ในเดือนพฤศจิกายน 2562 หดตัวร้อยละ -5.1 และ –9.8 ต่อปี อย่างไรก็ดีเงินลงทุนในโรงงานที่เริ่มประกอบกิจการซึ่งขยายตัวต่อเนื่องในระดับสูงที่ร้อยละ 752 จากช่วงเดียวกันปีก่อน ด้วยมูลค่า 4,787 ล้านบาท จากการลงทุนในโรงงานผลิตชิ้นส่วนและอุปกรณ์อิเล็กทรอนิกส์ในจังหวัดพระนครศรีอยุธยา ในขณะที่การบริโภคภาคเอกชนทรงตัวจากเดือนก่อน สะท้อนจากภาษีมูลค่าเพิ่ม ณ ราคาคงที่ที่จัดเก็บจากการใช้จ่ายภายในจังหวัด ในเดือนพฤศจิกายน 2562 ขยายตัวร้อยละ 7.1 จากช่วงเดียวกันปีก่อน ตามการขยายตัวในจังหวัดสระบุรี สิงห์บุรี และพระนครศรีอยุธยา แต่การบริโภคในหมวดสินค้าคงทน ที่สะท้อนจากจำนวนรถยนต์นั่งและรถจักรยานยนต์จดทะเบียนใหม่ หดตัวลงที่ร้อยละ -20.2 และ -11.9 ตามลำดับ ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนพฤศจิกายน 2562 อยู่ที่ร้อยละ 0.1 ต่อปี และอัตราการว่างงาน ในเดือนตุลาคม 2562 อยู่ที่ร้อยละ 1.6 ของกำลังแรงงานรวมของภูมิภาค
ภาคเหนือ เศรษฐกิจชะลอตัว จากการขยายตัวของการท่องเที่ยวจากชาวต่างชาติ แต่การบริโภคและลงทุนภาคเอกชนชะลอตัวลง สะท้อนจากด้านอุปทาน โดยเฉพาะภาคการท่องเที่ยว ในเดือนพฤศจิกายน 2562 พบว่าจำนวนผู้เยี่ยมเยือนชาวต่างชาติขยายตัวร้อยละ 6.8 จากช่วงเดียวกันปีก่อน อย่างไรก็ดีผู้เยี่ยมเยือนชาวไทยปรับตัวลดลง ในขณะที่ด้านอุปสงค์ปรับตัวลดลง โดยเฉพาะการบริโภคภาคเอกชนในหมวดสินค้าคงทน สะท้อนจากจำนวนรถยนต์นั่งและรถจักรยานยนต์จดทะเบียนใหม่หดตัวร้อยละ –14.6 และ -9.2 จากช่วงเดียวกันปีก่อน ตามลำดับ แต่การบริโภคสินค้าทั่วไปยังอยู่ในเกณฑ์ดี สะท้อนจากภาษีมูลค่าเพิ่ม ณ ราคาคงที่ ที่จัดเก็บจากการใช้จ่ายภายในจังหวัด ในเดือนพฤศจิกายน 2562 ขยายตัวร้อยละ 13.0 ตามการขยายตัวในหลายจังหวัด โดยเฉพาะจังหวัดพิษณุโลก กำแพงเพชร และเพชรบูรณ์ เป็นต้น ในขณะที่การลงทุนภาคเอกชนที่ปรับตัวลดลงจากเดือนก่อน สะท้อนจากจำนวนรถปิคอัพและรถบรรทุกจดทะเบียนใหม่ ในเดือนพฤศจิกายน 2562 หดตัวร้อยละ -7.7 และ -28.1 จากช่วงเดียวกันปีก่อน ตามลำดับ เช่นเดียวกันกับเงินลงทุนในโรงงานที่ได้รับอนุญาตให้ประกอบกิจการหดตัวร้อยละ -54.8 จากช่วงเดียวกันปีก่อน สำหรับด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนพฤศจิกายน 2562 อยู่ที่ร้อยละ 0.8 ต่อปี และอัตราการว่างงาน ในเดือนตุลาคม 2562 อยู่ที่ร้อยละ 0.9 ของกำลังแรงงานรวมของภูมิภาค

ที่มา : https://www.thaigov.go.th/news/contents/details/25490
