รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐสิงคโปร์ เยี่ยมคารวะ

วันจันทร์ที่ 2 กันยายน 2562
เอกอัครราชทูตสาธารณรัฐสิงคโปร์ เยี่ยมคารวะ
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ พร้อมด้วย นางสาวดุริยา อมตวิวัฒน์ รองปลัดกระทรวงศึกษาธิการ ให้การต้อนรับและหารือกับนายเควิน ฉ็อก (H.E. Mr. Kevin Cheok) เอกอัครราชทูตสาธารณรัฐสิงคโปร์ประจำประเทศไทย
เมื่อวันศุกร์ที่ 30 สิงหาคม 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ พร้อมด้วย นางสาวดุริยา อมตวิวัฒน์ รองปลัดกระทรวงศึกษาธิการ ให้การต้อนรับและหารือกับนายเควิน ฉ็อก (H.E. Mr. Kevin Cheok) เอกอัครราชทูตสาธารณรัฐสิงคโปร์ประจำประเทศไทย ณ ห้องดำรงราชานุภาพ กระทรวงศึกษาธิการ
รมว.ศึกษาธิการ กล่าวว่า ประเทศไทยและสิงคโปร์มีความร่วมมือด้านการศึกษามาอย่างต่อเนื่อง อาทิ โครงการโรงเรียนเครือข่าย (Partner School Project) ซึ่งเริ่มดำเนินการมาตั้งแต่ปี 2542 ปัจจุบันมีแนวทางที่จะขยายความร่วมมือและขยายจำนวนโรงเรียนที่เข้าร่วมโครงการดังกล่าว โดยการจับคู่โรงเรียนที่มีเอกลักษณ์และความโดดเด่นของไทยกับสถานศึกษาของสิงคโปร์ ที่มีความสนใจตรงกันหรือมีบริบทที่คล้ายกัน
สำหรับการพัฒนาด้านอาชีวศึกษานั้น ได้หารือถึงแนวทางการคงสัดส่วนผู้เรียนอาชีวศึกษา และส่งเสริมให้ผู้เรียนมีความภาคภูมิใจในการเรียนอาชีวศึกษา เพราะประเทศที่ประสบความสำเร็จด้านเศรษฐกิจ ส่วนมากจะมีสัดส่วนผู้เรียนอาชีวศึกษาจำนวนมาก กระทรวงศึกษาธิการจึงให้ความสำคัญกับการวางแผนพัฒนากำลังคนด้านอาชีวศึกษา เพื่อยกระดับประเทศไทยเป็นศูนย์กลางของอาเซียน รวมถึงมีแนวทางในการจัดตั้งศูนย์อบรมและซ่อมบำรุง โดยร่วมมือกับภาคส่วนต่าง ๆ เพื่อเตรียมกำลังคนให้เป็นผู้ที่เรียนรู้ได้ตลอดชีวิตอย่างยั่งยืน
นอกจากนี้ กระทรวงศึกษาธิการยังให้ความสำคัญกับการนำเทคโนโลยีดิจิทัล เข้ามาปรับใช้ในการจัดการเรียนการสอน การพัฒนาคุณภาพครู รวมทั้งการจัดการฐานข้อมูลต่าง ๆ ให้เป็นระบบและนำมาใช้งานได้จริง ทั้งนี้ ยินดีที่จะสานต่อความร่วมมือด้านการศึกษากับสิงคโปร์ในทุกด้าน และพร้อมที่จะขยายความร่วมมือและเรียนรู้แนวทางการพัฒนาการศึกษาของสิงคโปร์ในรูปแบบต่าง ๆ
นายเควิน ฉ็อก เอกอัครราชทูตสาธารณรัฐสิงคโปร์ประจำประเทศไทย กล่าวว่า สิงคโปร์และไทยมีความสัมพันธ์อันดีและมีความร่วมมือด้านการศึกษามาอย่างยาวนาน โดยเฉพาะอย่างยิ่งความร่วมมือในโครงการโรงเรียนเครือข่าย (Partner School Project) ซึ่งเป็นการจับคู่โรงเรียนไทยกับสิงคโปร์ในระดับชั้นประถมศึกษาและมัธยมศึกษา ปัจจุบันมี 15 คู่โรงเรียน โดยสิงคโปร์ยินดีให้ความร่วมมือและแบ่งปันความรู้รวมถึงแนวทางปฏิบัติในการพัฒนาการศึกษากับประเทศไทย
ส่วนการจัดการศึกษาด้านอาชีวศึกษานั้น สิงคโปร์ก็ให้ความสำคัญอย่างมาก เนื่องจากกำลังคนด้านอาชีวศึกษาส่งผลต่อการพัฒนาเศรษฐกิจของประเทศ เช่นเดียวกับการให้ความสำคัญกับการฝึกอบรมครู ซึ่งเป็นบุคคลที่มีบทบาทสำคัญที่สุดในการจัดการศึกษา ตลอดจนยินดีให้ความร่วมมือในการพัฒนาภูมิภาคอาเซียนให้เป็นหนึ่งเดียวกันและมีความเข้มแข็งต่อไป
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.: รายงาน

ที่มา : https://www.thaigov.go.th/news/contents/details/22705
