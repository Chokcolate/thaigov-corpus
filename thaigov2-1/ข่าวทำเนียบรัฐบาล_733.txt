รัฐบาลไทย-ข่าวทำเนียบรัฐบาล-รอง นรม. ประวิตรฯ กำชับใช้งบประมาณอย่างคุ้มค่า ให้เกิดประสิทธิภาพสูงสุดแก่บุคลากร ผู้เชี่ยวชาญ และนักกีฬา

วันจันทร์ที่ 9 มีนาคม 2563
รอง นรม. ประวิตรฯ กำชับใช้งบประมาณอย่างคุ้มค่า ให้เกิดประสิทธิภาพสูงสุดแก่บุคลากร ผู้เชี่ยวชาญ และนักกีฬา
รอง นรม. ประวิตรฯ เป็นประธานการประชุมคณะกรรมการการกีฬาแห่งประเทศไทย ครั้งที่ 3/2563 กำชับใช้งบประมาณอย่างคุ้มค่า เน้นย้ำสนับสนุนบุคลากร ผู้เชี่ยวชาญ และนักกีฬา ให้เกิดประสิทธิภาพสูงสุด
วันนี้ (9 มีนาคม 2563) เวลา 10.00 น. ณ ห้องประชุมคณะรัฐมนตรี (เดิม) ชั้น 2 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย ครั้งที่ 3/2563 ร่วมกับหน่วยงานที่เกี่ยวข้อง สรุป ดังนี้
ที่ประชุมรับทราบการจ่ายเงินอุดหนุนสมาคมกีฬาแห่งประเทศไทย ประจำปีงบประมาณ พ.ศ. 2563 เป็น 2 ระยะ ตามที่ คณะกรรมการการกีฬาแห่งประเทศไทย ในการประชุม ครั้งที่ 11/2562 มีมติเห็นชอบการจัดสรรเงินอุดหนุนสมาคมกีฬาแห่งประเทศไทย ประจำปีงบประมาณ พ.ศ. 2563 เห็นควรให้มีการกำหนดจ่ายเงินอุดหนุนสมาคมกีฬาแห่งประเทศไทย ประจำปีงบประมาณ พ.ศ. 2563 เป็น 2 ระยะ ดังนี้ ระยะที่ 1 เมื่อผ่านความเห็นชอบจากคณะกรรมการ กกท. เรียบร้อยแล้ว ให้สมาคมกีฬาแห่งประเทศไทยได้รับเงินอุดหนุนกิจการทั่วไป ได้ก่อน 50% ของ งบประมาณที่ได้รับอนุมัติ ระยะที่ 2 เบิกจ่ายหลังจากสมาคมกีฬาแห่งประเทศไทย จัดประชุมใหญ่สามัญประจำปี และส่งหลักฐานครบตามข้อบังคับ กกท. ฉบับที่ 7 กำหนด ทั้งนี้ เพื่อให้สมาคมกีฬามีงบประมาณในการดำเนินการบริหารจัดการอย่างมีประสิทธิภาพ
พร้อมกันนี้ ที่ประชุมมีมติเห็นชอบข้อเสนองบลงทุนประจำปีงบประมาณ พ.ศ. 2564 ของการกีฬาแห่งประเทศไทย ตามระเบียบสำนักนายกรัฐมนตรีว่าด้วยงบลงทุนรัฐวิสาหกิจ พ.ศ. 2550 โดยรองนายกรัฐมนตรีเน้นย้ำให้การกีฬาแห่งประเทศไทยสนับสนุนบุคลากร ผู้เชี่ยวชาญ นักกีฬา ให้เกิดประสิทธิภาพ พร้อมกำชับให้ติดตาม เร่งรัดการดำเนินงานต่าง ๆ ให้สำเร็จและบรรลุตามเป้าหมายและแผนยุทธศาสตร์ที่กำหนด
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27001
