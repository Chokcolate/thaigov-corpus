รัฐบาลไทย-ข่าวทำเนียบรัฐบาล-โรงพยาบาลชลบุรี โรงพยาบาลระยอง พร้อมรับอุบัติเหตุเส้นทางหลักภาคตะวันออก

วันพฤหัสบดีที่ 26 ธันวาคม 2562
โรงพยาบาลชลบุรี โรงพยาบาลระยอง พร้อมรับอุบัติเหตุเส้นทางหลักภาคตะวันออก
รองปลัดกระทรวงสาธารณสุข ลงพื้นที่เยี่ยมให้กำลังใจเจ้าหน้าที่ ตรวจความพร้อมห้องฉุกเฉิน รถพยาบาลของโรงพยาบาลศูนย์ชลบุรีและโรงพยาบาลระยอง บนเส้นทางหลักสู่ภาคตะวันออก ช่วงเทศกาลปีใหม่
รองปลัดกระทรวงสาธารณสุข ลงพื้นที่เยี่ยมให้กำลังใจเจ้าหน้าที่ ตรวจความพร้อมห้องฉุกเฉิน รถพยาบาลของโรงพยาบาลศูนย์ชลบุรีและโรงพยาบาลระยอง บนเส้นทางหลักสู่ภาคตะวันออก ช่วงเทศกาลปีใหม่
วันนี้ (26 ธันวาคม 2562) นายแพทย์ศุภกิจ ศิริลักษณ์ รองปลัดกระทรวงสาธารณสุข ลงพื้นที่ให้กำลังใจเจ้าหน้าที่ผู้ปฏิบัติงานดูแลประชาชนช่วงเทศกาลปีใหม่ 2563 ติดตามความพร้อมการจัดบริการของโรงพยาบาลชลบุรี และโรงพยาบาลระยอง บนเส้นทางหลักสู่พื้นที่ระเบียงเศรษฐกิจพิเศษภาคตะวันออก และสถานที่ท่องเที่ยว
นายแพทย์ศุภกิจให้สัมภาษณ์ว่า โรงพยาบาลทั้ง 2 แห่งเป็นโรงพยาบาลที่มีศักยภาพสูง มีความพร้อมดูแลประชาชนในช่วงเทศกาลปีใหม่ ทั้งการเพิ่มจำนวนแพทย์ พยาบาล เจ้าหน้าที่ 2 เท่าตัว ศูนย์รับแจ้งเหตุและสั่งการ 1669 ทีมปฏิบัติการกู้ชีพ ศูนย์ส่งต่อ รถพยาบาลฉุกเฉิน ห้องผ่าตัด ไอซียู เตียงรับผู้ป่วย คลังเลือด ออกซิเจน และสนับสนุนการทำงานของเจ้าหน้าที่ตำรวจตรวจวัดระดับแอลกอฮอล์ในเลือดของผู้ขับขี่กรณีที่เกิดอุบัติเหตุ โดยที่ห้องฉุกเฉินโรงพยาบาลชลบุรี มีระบบคัดแยกเฉพาะผู้ป่วยฉุกเฉิน  ผู้ป่วยที่ไม่ฉุกเฉินจะได้รับการตรวจรักษาที่ห้องตรวจอื่น ในกรณีอุบัติเหตุหมู่สามารถระดมเจ้าหน้าที่ได้อย่างทันท่วงที สำหรับที่โรงพยาบาลระยอง เป็นห้องฉุกเฉินคุณภาพระดับต้นของประเทศ มีประตู 2 ชั้น มีทีวีหน้าห้องบริเวณที่พักคอยญาติ บอกระดับความรุนแรงของผู้ป่วยฉุกเฉินและการให้บริการทางการแพทย์ เนื่องจากเขตสุขภาพที่ 6 พื้นที่ภาคตะวันออก มีแหล่งท่องเที่ยวที่ได้รับความนิยม และเป็นเส้นทางหลักสู่สู่พื้นที่ระเบียงเศรษฐกิจพิเศษภาคตะวันออก อุบัติเหตุที่เกิดขึ้นร้อยละ 90 มีความรุนแรงสูง ส่วนใหญ่เสียชีวิตในที่เกิดเหตุ เกิดจากการขับขี่มอเตอร์ไซค์ และดื่มเครื่องดื่มแอลกอฮอล์
******************* 26 ธันวาคม 2562

ที่มา : https://www.thaigov.go.th/news/contents/details/25506
