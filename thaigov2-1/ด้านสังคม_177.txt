รัฐบาลไทย-ข่าวทำเนียบรัฐบาล-องคมนตรี ตรวจเยี่ยม รพ.ห้วยกระเจาเฉลิมพระเกียรติ 80 พรรษา จ.กาญจนบุรี

วันพฤหัสบดีที่ 12 กันยายน 2562
องคมนตรี ตรวจเยี่ยม รพ.ห้วยกระเจาเฉลิมพระเกียรติ 80 พรรษา จ.กาญจนบุรี
นายแพทย์เกษม วัฒนชัย องคมนตรี ตรวจเยี่ยมให้กำลังใจการปฏิบัติงานเจ้าหน้าที่โรงพยาบาลห้วยกระเจาเฉลิมพระเกียรติ 80 พรรษา จังหวัดกาญจนบุรี เป็น 1 ใน 5 รพ.นำร่องให้บริการทางการแพทย์ผ่านระบบอินเทอร์เน็ตความเร็วสูงในพื้นที่ห่างไกล โดยใช้ปัญญาประดิษฐ์
นายแพทย์เกษม วัฒนชัย องคมนตรี ตรวจเยี่ยมให้กำลังใจการปฏิบัติงานเจ้าหน้าที่โรงพยาบาลห้วยกระเจาเฉลิมพระเกียรติ 80 พรรษา จังหวัดกาญจนบุรี เป็น 1 ใน 5 รพ.นำร่องให้บริการทางการแพทย์ผ่านระบบอินเทอร์เน็ตความเร็วสูงในพื้นที่ห่างไกล โดยใช้ปัญญาประดิษฐ์คัดกรองโรค ดูแลผู้ป่วยโรคตา โรคผิวหนัง จัดคลินิกใกล้หมอ ดูแลผู้ป่วยติดเตียง ผู้ป่วยระยะสุดท้ายในชุมชน เกิดกองทุนช่วยเหลือผู้ป่วย กองทุนวัสดุอุปกรณ์ให้ยืม
วันนี้ (12 กันยายน 2562) นายแพทย์เกษม วัฒนชัย องคมนตรี พร้อมด้วยนายแพทย์ปานเนตร ปางพุฒิพงศ์ ผู้ตรวจราชการกระทรวงสาธารณสุข เขตสุขภาพที่ 5 และคณะ ตรวจเยี่ยมโรงพยาบาลห้วยกระเจาเฉลิมพระเกียรติ 80 พรรษา จังหวัดกาญจนบุรี เยี่ยมผู้ป่วยและมอบของเยี่ยม พร้อมติดตามความคืบหน้าการก่อสร้างอาคารกายภาพบำบัดที่ได้รับพระราชทานงบประมาณจากมูลนิธิเทพรัตนเวชชานุกูล จำนวน 1.5 ล้านบาท
นายแพทย์ปานเนตร ปางพุฒิพงศ์ ผู้ตรวจราชการกระทรวงสาธารณสุข เขตสุขภาพที่ 5 กล่าวว่า กระทรวงสาธารณสุขได้เลือกโรงพยาบาลห้วยกระเจา เป็นโรงพยาบาลชุมชนเฉลิมพระเกียรติ 80 พรรษา เพื่อเป็นการเฉลิมพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในมหามงคลเฉลิมพระชนมพรรษา 80 พรรษา และเป็นโรงพยาบาลตัวอย่างการดำเนินงานตามแนวพระราชดำริของในหลวงรัชกาลที่ 9 ด้านเศรษฐกิจพอเพียง ตลอดจนสร้างรูปแบบการบริหารจัดการโรงพยาบาลที่ดี มีระบบบริการสุขภาพที่ดี บนพื้นฐานการมีส่วนร่วมของชุมชน โดยจัดทำโครงการด้านเกษตรกรรมร่วมกับชุมชน จัดตั้งธนาคารขยะ และเป็นศูนย์เรียนรู้ผ่าน QR Code เพื่อให้ประชาชนได้ศึกษาเรียนรู้เกี่ยวกับศาสตร์พระราชา
นอกจากนี้ ได้พัฒนาสู่โรงพยาบาล smart hospital บริการด้วยระบบคิวออนไลน์  โปรแกรมการดูแลผู้ป่วยเบาหวาน (Diamate) และได้รับคัดเลือกเป็น 1 ใน 5 ของโรงพยาบาลชุมชนนำร่องการให้บริการทางการแพทย์ผ่านระบบอินเทอร์เน็ตความเร็วสูงในพื้นที่ห่างไกล (Telehealth) โดยใช้ซอฟต์แวร์ที่มีเทคโนโลยีปัญญาประดิษฐ์ (AI)              มาช่วยในการคัดกรองโรค ระบบให้คำปรึกษาด้านสุขภาพทางไกล ดูแลผู้ป่วยโรคตาและโรคผิวหนัง ซึ่งเป็นความร่วมมือระหว่างกระทรวงสาธารณสุข กับสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ(กสทช.)
นายแพทย์ปานเนตรกล่าวต่อว่า ในด้านการส่งเสริมสุขภาพ ได้ร่วมกับภาคีเครือข่ายระดับอำเภอสร้างเสริมสุขภาพทุกกลุ่มวัย คัดกรองพัฒนาการเด็ก ส่งเสริมสุขภาพผู้สูงอายุ แก้ปัญหายาเสพติด อุบัติเหตุ ขยะ ผู้ป่วยติดเตียง และสารพิษในอาหาร รวมทั้งให้บริการดูแลรักษาโรคตา ผ่าตัดตาต้อกระจกเปลี่ยนแก้วตาเทียม โรคผิวหนัง   มีทีมสหสาขาวิชาชีพ ดูแลผู้ป่วยติดเตียง ผู้พิการ ผู้ด้อยโอกาส ผู้ป่วยระยะสุดท้ายในชุมชน ในรูปแบบ “คลินิกใกล้หมอ” ทำให้เกิดกองทุนช่วยเหลือผู้ป่วย กองทุนวัสดุอุปกรณ์ให้ยืม และนวัตกรรมสำหรับผู้ป่วย ด้านการแพทย์แผนไทย รักษาโรคข้อเข่าเสื่อมด้วยการพอกยา ลดอาการปวดเข่า ฟื้นฟูสภาพหญิงหลังคลอดในชุมชน
ทั้งนี้ ในปี 2562 ได้รับพระราชทานงบประมาณจากมูลนิธิเทพรัตนเวชชานุกูล ในการก่อสร้างอาคารกายภาพบำบัด จากมูลนิธิเทพรัตนเวชชานกูล วงเงินงบประมาณ 1,500,000 บาท อยู่ระหว่างดำเนินงานก่อสร้างงวดงานที่ 3 หากการก่อสร้างแล้วเสร็จจะสามารถเปิดให้บริการได้สมบูรณ์มากขึ้น ปัจจุบันมีผู้มารับบริการด้านกายภาพบำบัด เฉลี่ย 20 คนต่อวัน
****************************12 กันยายน 2562

ที่มา : https://www.thaigov.go.th/news/contents/details/23034
