รัฐบาลไทย-ข่าวทำเนียบรัฐบาล-วันเด็กแห่งชาติ 2563

วันศุกร์ที่ 3 มกราคม 2563
วันเด็กแห่งชาติ 2563
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานแถลงข่าวการจัดงานวันเด็กแห่งชาติ ประจำปี 2563
เมื่อวันศุกร์ที่ 3 มกราคม 2563 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานแถลงข่าวการจัดงานวันเด็กแห่งชาติ ประจำปี 2563 โดยมีนายประเสริฐ บุญเรือง ปลัดกระทรวงศึกษาธิการ, พ.ต.ท. ภษิต กะเตื้องงาน รองผู้กำกับการสถานีตำรวจนครบาลดุสิต, นายอำนาจ วิชยานุวัติ เลขาธิการคณะกรรมการการศึกษาขั้นพื้นฐาน, นายสุภัทร จำปาทอง เลขาธิการสภาการศึกษา ตลอดจนผู้บริหารกระทรวงศึกษาธิการ เจ้าหน้าที่ตำรวจ คณะครู นักเรียน และสื่อมวลชน เข้าร่วมงาน ณ ห้องประชุมราชวัลลภ กระทรวงศึกษาธิการ
รมว.ศึกษาธิการ กล่าวว่า กระทรวงศึกษาธิการจัดงานวันเด็กแห่งชาติเป็นประจำทุกปี ตั้งแต่ปี 2498 เพื่อให้ประชาชนเห็นความสำคัญของเด็กและเยาวชน ที่จะเติบโตเป็นกำลังคนสำคัญของชาติในอนาคต อีกทั้งเป็นการกระตุ้นให้เด็กตระหนักถึงความสำคัญในบทบาทและหน้าที่ของตน พร้อมเปิดโอกาสให้เด็กได้แสดงความคิดเห็น พัฒนากระบวนการคิด และส่งเสริมเด็กและเยาวชนรุ่นใหม่ให้มีศักยภาพในการช่วยพัฒนาประเทศชาติต่อไป
สำหรับวันเด็กชาติ ปี 2563 พล.อ.ประยุทธ์ จันทร์โอชา นายกรัฐมนตรี ได้มอบคำขวัญวันเด็ก ความว่า “เด็กไทยยุคใหม่ รู้รักสามัคคี รู้หน้าที่พลเมืองไทย” โดยกระทรวงศึกษาธิการขอร่วมส่งความสุขให้กับเด็กและเยาวชนไทยทุกคน พร้อมเชิญชวนพ่อแม่ผู้ปกครองพาบุตรหลานมาร่วมกิจกรรมวันเด็กแห่งชาติ ปี 2563 ในวันเสาร์ที่ 11 มกราคม 2563 ทั้งการจัดงานที่กระทรวงศึกษาธิการ และการจัดงานของหน่วยงานต่าง ๆ ในพื้นที่ทั่วประเทศ ซึ่งการจัดงานวันเด็กแห่งชาติที่กระทรวงศึกษาธิการ ประกอบด้วยกิจกรรมต่าง ๆ จำนวนมาก ซึ่งจะมีการแจกหนังสือวันเด็กแห่งชาติ ปี 2563 “เด็กไทยไปถึงฝัน” และของขวัญกว่า 100,000 ชิ้น
นายประเสริฐ บุญเรือง ปลัดกระทรวงศึกษาธิการ กล่าวว่า กระทรวงศึกษาธิการจะจัดกิจกรรมวันเด้กแห่งชาติ 2 กิจกรรมหลัก คือ การนำเด็กและเยาวชนดีเด่นและนำชื่อเสียงมาสู่ประเทศชาติ จำนวน 946 คน เข้าเยี่ยมคารวะและรับโอวาทจากนายกรัฐมนตรี ในวันพุธที่ 8 มกราคม 2563 ณ ตึกสันติไมตรี ทำเนียบรัฐบาล และการจัดงานฉลองวันเด็กแห่งชาติ ปี 2563 ในวันเสาร์ที่ 11 มกราคม 2563 ณ บริเวณกระทรวงศึกษาธิการ ตั้งแต่เวลา 07.00 – 17.00 น. ภายใต้แนวคิด Wonderful Kids “สุดยอดเด็กไทย” โดยแบ่งกิจกรรมออกเป็น 3 โซน คือ โซนที่ 1: Citizen Kids: พลเมืองเด็ก (บริเวณสนามหญ้าและในกระทรวงศึกษาธิการ) ประกอบด้วย กิจกรรมเวทีกลาง, กิจกรรมเสริมสร้างความสามัคคี, บูธเกมเด็กไทยรู้หน้าที่, สวนมหาสนุก และการแจกของรางวัลจากหน่วยงานต่าง ๆ, โซนที่ 2: Digital Kids: เด็กยุคดิจิทัล (บริเวณถนนราชดำเนินนอก) เป็นกิจกรรมที่แสดงถึงความทันสมัย การรู้จักใช้เทคโนโลยีและนวัตกรรมใหม่ ๆ เพื่อการเรียนรู้และการใช้ชีวิตประจำวัน ประกอบด้วย กิจกรรมสนุกกับ MOE Coding, เพลิดเพลินในโลกดิจิทัล กับขบวนรถดูดาว กศน. เป็นต้น และโซนที่ 3: Environmental Kids: เด็กรักษ์สิ่งแวดล้อม (บริเวณถนนลูกหลวง) เป็นกิจกรรมสร้างจิตสำนึกในการดูแลรักษาสิ่งแวดล้อมและโลกของเราให้น่าอยู่ ประกอบด้วย กิจกรรม “เก็บ แยก แลกยิ้ม”, ปณิธานเด็กไทยรักษ์โลก เป็นต้น
ซึ่งการจัดงานได้รับความร่วมมือจากหน่วยงานภาครัฐและภาคเอกชน ร่วมจัดกิจกรรมกว่า 100 บูธ อาทิ กระทรวงการท่องเที่ยวและกีฬา, กระทรวงมหาดไทย, กระทรวงพาณิชย์, กระทรวงวัฒนธรรม, สำนักงานตำรวจแห่งชาติ เป็นต้น
พ.ต.ท. ภษิต กะเตื้องงาน รองผู้กำกับการสถานีตำรวจนครบาลดุสิต กล่าวว่า สถานีตำรวจนครบาลดุสิตมีส่วนร่วมในการจัดกิจกรรมวันเด็กแห่งชาติ โดยดูแลมาตรการป้องกันเหตุต่าง ๆ ที่อาจเกิดขึ้น ทั้งการป้องกันและปราบปรามอาชญากรรมคดีประทุษร้ายต่อทรัพย์และการกระทำผิดต่อเด็ก ซึ่งสถานีตำรวจนครบาลดุสิตได้เตรียมการรักษาความปลอดภัยในพื้นที่บริเวณจัดงาน ทั้งวางกำลังเจ้าหน้าที่ตำรวจรักษาความปลอดภัย พร้อมอำนวยความสะดวกด้านการจราจรให้กับพ่อแม่ผู้ปกครองที่พาบุตรหลานมาร่วมงาน ในขณะเดียวกัน ก็ขอความร่วมมือพ่อแม่ผู้ปกครอง ในการดูแลบุตรหลานอย่างใกล้ชิด ไม่ควรปล่อยให้เด็กร่วมกิจกรรมตามลำพัง และควรจัดทำบัตรที่ระบุชื่อผู้ปกครอง พร้อมที่อยู่และเบอร์โทรศัพท์ที่ติดต่อได้ใส่ไว้ในกระเป๋าเสื้อหรือกางเกงของเด็ก เพื่อความสะดวกในกรณีพลัดหลง ทั้งนี้ หากมีเหตุด่วนเหตุร้ายสามารถติอต่อสถานีตำรวจนครบาลดุสิต โทร 0-2241-5043-4
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.: รายงาน

ที่มา : https://www.thaigov.go.th/news/contents/details/25604
