รัฐบาลไทย-ข่าวทำเนียบรัฐบาล-รมว.พม. กำชับทีม พม. One Home จ.ราชบุรี เร่งช่วยเหลือเด็กชายวัย 11 ปี ป่วยมะเร็งสมอง

วันจันทร์ที่ 25 พฤศจิกายน 2562
รมว.พม. กำชับทีม พม. One Home จ.ราชบุรี เร่งช่วยเหลือเด็กชายวัย 11 ปี ป่วยมะเร็งสมอง
รมว.พม. กำชับทีม พม. One Home จ.ราชบุรี เร่งช่วยเหลือเด็กชายวัย 11 ปี ป่วยมะเร็งสมอง
วันที่ 24 พ.ย. 62 เวลา 16.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีเพจเฟสบุ๊คของดาราสาวชื่อดัง ได้มีการแชร์เรื่องราว "น้องตะวัน" อายุ 11 ปี ป่วยด้วยโรคมะเร็งที่สมองซีกขวา ต้องการความช่วยเหลือให้อุดหนุนพริกแกงของแม่น้องที่ จังหวัดราชบุรี ล่าสุด เมื่อวันที่ 22 พ.ย. 62 กระทรวงการพัฒนาสังคมและความมั่นคงของมนุษย์ (พม.) ได้ประสานไปยังแม่ของเด็กชายดังกล่าวเพื่อสอบถามข้อเท็จจริงเพิ่มเติม ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดราชบุรี (พมจ.ราชบุรี) พร้อมด้วยทีม พม. One Home จังหวัดราชบุรี ให้ลงพื้นที่เพื่อตรวจสอบข้อเท็จจริง และให้การช่วยเหลือเด็กชายคนดังกล่าว ซึ่งจากการลงพื้นที่ตรวจสอบทางโรงเรียน พบว่า เด็กชายดังกล่าวมีพี่น้องรวม 2 คน อาศัยอยู่กับพ่อแม่ โดยพ่อประกอบอาชีพรับจ้าง ส่วนแม่ขายพริกแกง ขณะที่ทางทางโรงเรียนรับทราบปัญหาของเด็กที่ต้องรักษาตัว และมีการช่วยเหลือมาอย่างต่อเนื่อง นอกจากนี้ ทีม พม. One Home จังหวัดราชบุรี ได้ลงพื้นที่เยี่ยมครอบครัวเพื่อตรวจสอบข้อเท็จจริงและประเมินทางสังคม พร้อมทั้งให้การช่วยเหลือตามภารกิจของกระทรวง พม. ทั้งในระยะเร่งด่วนและระยะยาวต่อไป นายจุติ กล่าวเพิ่มเติมว่า หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่

ที่มา : https://www.thaigov.go.th/news/contents/details/24813
