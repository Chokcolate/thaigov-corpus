รัฐบาลไทย-ข่าวทำเนียบรัฐบาล-รอง นรม.  และ รมว. สธ. ขับเคลื่อนโครงการด้านสาธารณสุขเน้นการทำงานแบบบูรณาการเข้าถึงชุมชน เพื่อให้ประชาชนได้ประโยชน์อย่างแท้จริง

วันศุกร์ที่ 16 สิงหาคม 2562
รอง นรม.  และ รมว. สธ. ขับเคลื่อนโครงการด้านสาธารณสุขเน้นการทำงานแบบบูรณาการเข้าถึงชุมชน เพื่อให้ประชาชนได้ประโยชน์อย่างแท้จริง
นายอนุทิน ชาญวีรกุล รองนายกรัฐมนตรี และรัฐมนตรีว่าการกระทรวงสาธารณสุข เป็นประธานการประชุม คณะกรรมการกองทุนสนับสนุนการสร้างเสริมสุขภาพ ครั้งที่ 7/2562
วันนี้ ( 16 สิงหาคม 2562) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล นายอนุทิน ชาญวีรกุล รองนายกรัฐมนตรี และรัฐมนตรีว่าการกระทรวงสาธารณสุข เป็นประธานการประชุม คณะกรรมการกองทุนสนับสนุนการสร้างเสริมสุขภาพ ครั้งที่ 7/2562 ร่วมกับหน่วยงานที่เกี่ยวข้อง สรุปสาระสำคัญดังนี้
ที่ประชุมเห็นชอบ แผนการดำเนินงานประจำปี พ.ศ 2563 ซึ่งกำหนดตัวชี้วัดหลักที่สอดคล้องกับเป้าหมายและตัวชี้วัดแผนหลัก 3 ปี และสอดคล้องกับยุทธศาสตร์ชาติ 20 ปี ถึงร้อยละ 89.3 อาทิ เสริมประสิทธิภาพงานควบคุมยาสูบระดับเขตและจังหวัด ขับเคลื่อนงานศูนย์อำนวยการความปลอดภัยทางถนนเน้นอำเภอเสี่ยง 283 อำเภอ และแก้ปัญหารถจักรยานยนต์ในกลุ่มเสี่ยง เพิ่มกิจกรรมทางกายในโรงเรียน สถานประกอบการ และชุมชนตามแผนกิจกรรมทางกายชาติ ลดอัตราภาวะน้ำหนักตัวเกินและโรคอ้วนในวัยเรียนให้น้อยกว่าร้อยละ 10 สนับสนุนขับเคลื่อนยุทธศาสตร์ถุงยางอนามัยแห่งชาติและจังหวัดต้นแบบยุติเอดส์  เกิดกลไกระดับอำเภอดูแลสุขภาวะเด็กกลุ่มเปราะบางเข้าถึงสิทธิและสวัสดิการของรัฐ กลุ่มคนไร้บ้านมีศักยภาพความพร้อมในการกลับคืนสู่สังคม สนับสนุนขับเคลื่อนด้านวิชาการ การใช้กัญชาทางการแพทย์ ให้ประชาชนได้ประโยชน์สูงสุดจากการใช้กัญชา กัญชง หรือพืชสมุนไพรอื่นๆ
นอกจากนี้ ที่ประชุมได้พิจารณาเห็นชอบ โครงการควบคุมการบริโภคเครื่องดื่มแอลกอฮอล์และยาสูบ โดยมีกรมควบคุมโรค กระทรวงสาธารณสุข เป็นผู้รับผิดชอบดำเนินโครงการ โดยมีระยะดำเนินการ 20เดือน (ตั้งแต่ 1 สิงหาคม 2562-31 มีนาคม 2564)   เพื่อให้การดำเนินงานต่อเนื่องขยายครอบคลุมพื้นที่และกลุ่มเป้าหมายขับเคลื่อนกลไกการดำเนินงานควบคุมเครื่องดื่มแอลกอฮอล์และยาสูบตามยุทธศาสตร์ชาติที่เข้มแข็งผ่านคณะกรรมการทุกระดับของภาคีทุกภาคส่วน มีการบูรณาการการลงพื้นที่เฝ้าระวังบังคับใช้กฎหมาย โดยมีการรณรงค์ประชาสัมพันธ์ความรู้ กฎหมาย นโยบายการควบคุมเครื่องดื่มแอลกอฮอล์และยาสูบ แก่ประชาชน ภาคีเครือข่ายรวมถึงผู้ที่เกี่ยวข้องให้เกิดค่านิยมไม่สูบบุหรี่ในสังคม โดยมีการทำงานเชิงรุกแบบบูรณาการอย่างเป็นระบบและมีคุณภาพทั้งในสถานบริการสุขภาพและในชุมชน
ทั้งนี้ รองนายกรัฐมนตรี กำชับให้ดำเนินโครงการเป็นไปด้วยความรัดกุม ครอบคลุมสำเร็จตามเป้าหมาย แผนงานที่วางไว้  โดยมีการบูรณาการทำงานร่วมกันทุกภาคส่วนให้เกิดผลสำเร็จเป็นรูปธรรมพร้อมสนับสนุน สสส. และภาคีเครือข่าย ซึ่งหลายโครงการของ สสส. ที่ขับเคลื่อนอยู่ส่งผลให้เกิดการเปลี่ยนแปลงในระดับพื้นที่อย่างชัดเจน อาทิ สนับสนุนการขับเคลื่อนระบบสุขภาพระดับอำเภอทั่วประเทศอย่างน้อย 800 อำเภอ ผ่านกลไก คณะกรรมการพัฒนาคุณภาพชีวิต(พชอ) ซึ่งทำงานร่วมกับกระทรวงมหาดไทย และกระทรวงสาธารณสุข เพื่อเสริมสมรรถนะการจัดการสุขภาพในพื้นที่ แต่ขอให้ สสส.เน้นการทำงานลงไปถึงพื้นที่ ลงถึงชุมชน เพื่อให้ประชาชนได้ประโยชน์อย่างแท้จริง เพราะ สสส. เป็นพลังที่จะช่วยให้การทำงานตามนโยบายของรัฐบาลถูกนำไปปรับใช้อย่างแท้จริง
……………………………………………………………………..
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22294
