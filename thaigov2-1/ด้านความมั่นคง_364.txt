รัฐบาลไทย-ข่าวทำเนียบรัฐบาล-มหาดไทย จัดประชุมคณะกรรมการศูนย์อำนวยการความปลอดภัยทางถนน มุ่งสร้างความปลอดทางถนนในช่วงเทศกาลปีใหม่ 2563 พร้อมลดอุบัติเหตุทางถนนในระดับพื้นที่

วันอังคารที่ 19 พฤศจิกายน 2562
มหาดไทย จัดประชุมคณะกรรมการศูนย์อำนวยการความปลอดภัยทางถนน มุ่งสร้างความปลอดทางถนนในช่วงเทศกาลปีใหม่ 2563 พร้อมลดอุบัติเหตุทางถนนในระดับพื้นที่
มหาดไทย จัดประชุมคณะกรรมการศูนย์อำนวยการความปลอดภัยทางถนน มุ่งสร้างความปลอดทางถนนในช่วงเทศกาลปีใหม่ 2563 พร้อมลดอุบัติเหตุทางถนนในระดับพื้นที่
วันนี้ (18 พ.ย. 2562) เวลา 13.30 น. ณ ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย นายนิพนธ์ บุญญามณี รัฐมนตรีช่วยว่าการกระทรวงมหาดไทย เป็นประธานการประชุมคณะกรรมการศูนย์อำนวยความปลอดภัยทางถนน (ศปถ.) ครั้งที่ 3/2562 ภายใต้ความร่วมมือของกระทรวงมหาดไทยและหน่วยงานภาคีเครือข่าย เพื่อร่วมกันพิจารณา (ร่าง) แผนการบูรณาการป้องกันและลดอุบัติเหตุทางถนนช่วงเทศกาลปีใหม่ พ.ศ. 2563 และความคืบหน้าในการขับเคลื่อนโครงการเสริมสร้าง “ตำบลขับขี่ ปลอดภัย” โดยมี นายฉัตรชัย พรหมเลิศ ปลัดกระทรวงมหาดไทย และผู้แทนจากหน่วยงานที่เกี่ยวข้องเข้าร่วมการประชุม พร้อมกันนี้ได้มีการถ่ายทอดสดผ่านระบบวิดีโอคอนเฟอเรนซ์ไปยังผู้ว่าราชการจังหวัด ทั้ง 76 จังหวัดทั่วประเทศ ด้วย
โอกาสนี้ นายนิพนธ์ บุญญามณี เปิดเผยว่า อุบัติเหตุทางถนนถือเป็นปัญหาสำคัญที่สร้างความสูญเสียต่อชีวิตและทรัพย์สิน ก่อให้เกิดความเสียหายต่อเศรษฐกิจและส่งผลกระทบต่อการพัฒนาประเทศ ด้วยเหตุนี้รัฐบาลจึงได้ให้ความสำคัญกับการป้องกันและลดอุบัติเหตุทางถนนแบบองค์รวม พร้อมเพิ่มประสิทธิภาพการบริหารจัดการความปลอดภัยทางถนนควบคู่ไปกับการสร้างเครือข่ายความร่วมมือของทุกภาคส่วน โดยกำหนดให้การป้องกันและแก้ไขอุบัติเหตุทางถนนเป็นนโยบายสำคัญที่ต้องขับเคลื่อนการดำเนินงานอย่างจริงจังและต่อเนื่องทั้งในช่วงปกติและเทศกาลสำคัญ จึงได้จัดทำร่างแผนบูรณาการป้องกันและลดอุบัติเหตุทางถนนช่วงเทศกาลปีใหม่ พ.ศ. 2563 ขึ้น โดยมุ่งเน้นการบริหารจัดการในลักษณะยึดพื้นที่เป็นตัวตั้ง ผ่านการบูรณาการร่วมกันของทุกภาคส่วน ทั้งภาครัฐ ภาคเอกชน หน่วยงานทหารในพื้นที่ ภาคประชาสังคม องค์กรปกครองส่วนท้องถิ่น ชุมชน หมู่บ้าน อาสาสมัครต่างๆ และประชาชน ให้เข้ามามีส่วนร่วมและเป็นเจ้าภาพในการป้องกันและลดอุบัติเหตุทางถนนในพื้นที่ เพื่อลดปัจจัยเสี่ยงในการเกิดอุบัติเหตุทางถนนให้เหลือน้อยที่สุด และเพื่อดูแลความปลอดภัยในการเดินทางของประชาชนให้ครอบคลุมทุกมิติ ภายใต้แนวคิด "ขับรถมีน้ำใจ รักษาวินัยจราจร" โดยได้แบ่งการดำเนินการออกเป็น 3 ระยะ คือ ระยะที่ 1 ช่วงการรณรงค์และประชาสัมพันธ์ ระหว่างวันที่ 1 พฤศจิกายน 2562 - 2 มกราคม 2563 ระยะที่ 2 ช่วงเตรียมความพร้อม ระหว่างวันที่ 1 - 26 ธันวาคม 2562 และระยะที่ 3) ช่วงควบคุมเข้มข้น ระหว่างวันที่ 27 ธันวาคม 2562 - 2 มกราคม 2563 ผ่านมาตรการสำคัญ 6 ด้าน ประกอบด้วย (1) การลดปัจจัยเสี่ยงด้านคน (2) การลดปัจจัยเสี่ยงด้านถนนและสภาพแวดล้อม (3) การลดปัจจัยเสี่ยงด้านยานพาหนะ (4) การช่วยเหลือหลังเกิดอุบัติเหตุ (5) ความปลอดภัยทางน้ำ และ (6) การดูแลความปลอดภัยให้แก่นักท่องเที่ยว เพื่อบรรลุเป้าหมายในการดำเนินการให้ประชาชนเดินทางอย่างปลอดภัยและมีความสุขในช่วงเทศกาลปีใหม่ พ.ศ. 2563
ในส่วนของการขับเคลื่อนงานด้านการป้องกันและลดอุบัติเหตุทางถนนในระดับพื้นที่ ศูนย์อำนวยการความปลอดภัยทางถนน (ศปถ.) ได้ดำเนินงานมาอย่างต่อเนื่อง และล่าสุดได้จัดทำโครงการเสริมสร้าง "ตำบลขับขี่ ปลอดภัย" เพื่อขับเคลื่อนนโยบาย กรอบคิด ยุทธศาสตร์ มาตรการและแผนงานด้านความปลอดภัยทางถนนไปสู่การปฏิบัติในพื้นที่ให้เกิดผลอย่างเป็นรูปธรรม เพื่อให้ผู้ใช้รถใช้ถนน รวมถึงผู้ขับขี่ยานพาหนะ และประชาชนในพื้นที่ระดับตำบล มีความปลอดภัยในการสัญจร สามารถลดอุบัติเหตุทางถนนลงได้อย่างมีประสิทธิภาพ โดยมีเป้าหมายให้พื้นที่ตำบลสามารถลดผู้เสียชีวิตจากอุบัติเหตุทางถนนลงได้อย่างน้อย 1 ราย ซึ่งจะช่วยทำให้ภาพรวมของประเทศมีสถิติการเสียชีวิตจากการใช้รถใช้ถนนลดลงได้อย่างเป็นรูปธรรม
ท้ายนี้ นายนิพนธ์ บุญญามณี กล่าวเพิ่มเติมว่า ศปถ. จะได้นำข้อเสนอแนะและข้อคิดเห็นของที่ประชุมฯ ไปปรับปรุง (ร่าง) แผนการบูรณาการป้องกันและลดอุบัติเหตุทางถนนช่วงเทศกาลปีใหม่ พ.ศ. 2563 ให้มีความสมบูรณ์และครบถ้วนมากขึ้นก่อนนำเสนอคณะรัฐมนตรีพิจารณาให้ความเห็นชอบต่อไป เพื่อเป็นกรอบแนวทางในการดำเนินการป้องกันและลดอุบัติเหตุทางถนนช่วยเทศกาลปีใหม่ให้เป็นไปในทิศทางเดียวกัน พร้อมกันนี้ ได้ขอความร่วมมือจากหน่วยงานในทุกภาคส่วนมุ่งขับเคลื่อนการป้องกันและแก้ไขอุบัติเหตุทางถนนอย่างเข้มข้น และพึงให้ความสำคัญกับการลดปัจจัยเสี่ยงที่เป็นสาเหตุหลักของอุบัติเหตุทางถนน ครอบคลุมทั้งคน รถ ถนน และสิ่งแวดล้อม เพื่อลดอัตราการเสียชีวิตจากอุบัติเหตุทางถนนให้เหลือน้อยที่สุด และเสริมสร้างวัฒนธรรมความปลอดภัยทางถนนในสังคมไทยอย่างยั่งยืนต่อไป.
กองสารนิเทศ สป.มท.
ครั้งที่  196/2562

ที่มา : https://www.thaigov.go.th/news/contents/details/24670
