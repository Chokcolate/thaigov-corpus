รัฐบาลไทย-ข่าวทำเนียบรัฐบาล-มหาดไทยร่วมกับ กอช. เร่งขับเคลื่อนกองทุนการออม เผยยอดสมาชิกกว่า 1.8 ล้านคน

วันพุธที่ 14 สิงหาคม 2562
มหาดไทยร่วมกับ กอช. เร่งขับเคลื่อนกองทุนการออม เผยยอดสมาชิกกว่า 1.8 ล้านคน
มหาดไทยร่วมกับ กอช. เร่งขับเคลื่อนกองทุนการออม เผยยอดสมาชิกกว่า 1.8 ล้านคน
วันนี้ (14 ส.ค. 62) เวลา 13.30 น. ที่ห้องประชุมดำรงธรรม ชั้น 2 ศาลาว่าการกระทรวงมหาดไทย นายบุญธรรม เลิศสุขีเกษม รองปลัดกระทรวงมหาดไทย เป็นประธานการประชุมติดตามผลการขับเคลื่อนเป้าหมายสมาชิกกองทุนการออมแห่งชาติ (กอช.) ในระดับจังหวัด ปี 2562 ครั้งที่ 2/2562 ผ่านระบบวีดีทัศน์ทางไกล และการประชุมคณะอนุกรรมการขับเคลื่อนการออมแห่งชาติ ครั้งที่ 5/2562 โดยมี นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) กรรมการผู้ทรงคุณวุฒิ ผู้แทนกรมการปกครอง ผู้แทนกรมการพัฒนาชุมชน และผู้เกี่ยวข้อง เข้าประชุม โดยเป็นการประชุมผ่านระบบ Video Conference ร่วมกับรองผู้ว่าราชการจังหวัด และคณะทำงานขับเคลื่อนโครงการส่งเสริมวินัยการออมกับ กอช. จังหวัด ทั่วประเทศ
นายบุญธรรม เลิศสุขีเกษม เปิดเผยว่า ตามที่รัฐบาลได้มีนโยบายส่งเสริมให้ผู้ที่ประกอบอาชีพอิสระหรืออยู่นอกระบบบำเหน็จบำนาญของรัฐได้ออมเงินเพื่อใช้ในยามเกษียณ ภายใต้การดำเนินการของ “กองทุนการออมแห่งชาติ หรือ กอช.” ซึ่งกระทรวงมหาดไทย และ กอช. ได้ร่วมกันกำหนดแนวทางในการดำเนินงานเพื่อส่งเสริมให้ประชาชนได้สมัครเข้าเป็นสมาชิก โดยใช้กลไกความร่วมมือในการขับเคลื่อนผ่านผู้ว่าราชการจังหวัดทุกจังหวัด โดยมีคณะทำงานขับเคลื่อนโครงการส่งเสริมวินัยการออมกับ กอช. จังหวัด ขับเคลื่อนการดำเนินงานในระดับพื้นที่ ซึ่งตั้งแต่เดือนมกราคม - กรกฎาคม 2562 มีประชาชนสมัครเป็นสมาชิก กอช. จำนวน 1,158,033 คน ทำให้ปัจจุบันมีสมาชิกทั่วประเทศ รวม 1,850,102 คน
นายบุญธรรม เลิศสุขีเกษม กล่าวว่า กระทรวงมหาดไทย ให้ความสำคัญในการขับเคลื่อนการส่งเสริมวินัยการออมของประชาชนตามนโยบายรัฐบาล โดยได้สั่งการให้ทุกจังหวัดและทุกอำเภอทั่วประเทศ เร่งขับเคลื่อนการดำเนินงานส่งเสริมและเชิญชวนประชาชนในทุกหมู่บ้าน/ชุมชน สมัครเป็นสมาชิก กอช. อย่างต่อเนื่อง เพื่อบรรลุเป้าหมายสำคัญที่สุด คือ การให้คนไทยทุกคนที่อยู่นอกระบบบำเหน็จบำนาญภาครัฐได้มีความมั่นคงในชีวิตในช่วงสูงวัย ซึ่งต้องขอบคุณคณะทำงานฯ ระดับจังหวัด/อำเภอ ที่ร่วมกันขับเคลื่อนการดำเนินงานฯ ทำให้ประสบความสำเร็จอย่างดี
นายบุญธรรม เลิศสุขีเกษม เน้นย้ำว่า ขอให้คณะทำงานฯ ทุกจังหวัด เร่งประชาสัมพันธ์สร้างการรับรู้
แก่ประชาชนเกี่ยวกับการเป็นสมาชิก กอช. รวมทั้งการส่งเสริมให้สมาชิกออมเงินเข้ากองทุนฯ อย่างต่อเนื่อง ทั้งนี้
สิ่งสำคัญที่สุด คือ ต้องส่งเสริมให้ผู้เป็นสมาชิกและประชาชนคนไทยมีวินัยและค่านิยมการออมเงิน ซึ่งจะทำให้คนไทยมีเงินออมไว้ใช้ในอนาคตเพื่อมีชีวิตที่มั่นคงอย่างยั่งยืน

ที่มา : https://www.thaigov.go.th/news/contents/details/22244
