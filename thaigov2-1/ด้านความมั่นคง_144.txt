รัฐบาลไทย-ข่าวทำเนียบรัฐบาล-ครม.แต่งตั้ง "ผู้แทนพิเศษของรัฐบาล" เพื่อช่วยแก้ไขปัญหา จว.ชายแดนภาคใต้ สืบต่อจากรัฐบาลชุดที่แล้ว โดยมี พล.อ.ชัยชาญ ช้างมงคล เป็นหัวหน้าผู้แทนพิเศษ

วันจันทร์ที่ 9 กันยายน 2562
ครม.แต่งตั้ง "ผู้แทนพิเศษของรัฐบาล" เพื่อช่วยแก้ไขปัญหา จว.ชายแดนภาคใต้ สืบต่อจากรัฐบาลชุดที่แล้ว โดยมี พล.อ.ชัยชาญ ช้างมงคล เป็นหัวหน้าผู้แทนพิเศษ
ที่ประชุมคณะรัฐมนตรี เมื่อวันที่ 2 ก.ย.62 มีมติแต่งตั้ง พล.อ.ชัยชาญ ช้างมงคล รัฐมนตรีช่วยว่าการกระทรวงกลาโหม เป็นหัวหน้าผู้แทนพิเศษของรัฐบาลในการแก้ไขปัญหาจังหวัดชายแดนภาคใต้
ที่ประชุมคณะรัฐมนตรี เมื่อวันที่ 2 ก.ย.62 มีมติแต่งตั้ง พล.อ.ชัยชาญ ช้างมงคล รัฐมนตรีช่วยว่าการกระทรวงกลาโหม เป็นหัวหน้าผู้แทนพิเศษของรัฐบาลในการแก้ไขปัญหาจังหวัดชายแดนภาคใต้ โดยมี พล.อ.จำลอง คุณสงค์ เป็นรองหัวหน้าผู้แทนพิเศษของรัฐบาล พล.อ.ปราการ ชลยุทธ พล.อ.วิวรรธน์ ปฐมภาค พล.อ.มณี จันทร์ทิพย์ นายฉัตรพงศ์ ฉัตราคม และนายจำนัล เหมือนดำ เป็นผู้แทนพิเศษของรัฐบาล
.
สำหรับ "ผู้แทนพิเศษของรัฐบาล" เดิมเรียกกันติดปากว่า "ครม.ส่วนหน้า" ตั้งขึ้นครั้งแรกตามคำสั่งหัวหน้า คสช.ที่ 57/2559 เรื่องการปรับปรุงการบริหารเพื่อแก้ไขปัญหาจังหวัดชายแดนภาคใต้ โดยผู้แทนพิเศษจะทำหน้าที่ประสานงานระหว่างหน่วยปฏิบัติในพื้นที่จังหวัดชายแดนภาคใต้ และสื่อสารโดยตรงกับนายกรัฐมนตรีเพื่อลดขั้นตอนการปฏิบัติงานแก้ไขปัญหาที่ล่าช้า
.
ผู้แทนพิเศษของรัฐบาล มีอำนาจหน้าที่ในการประสานงานระหว่างคณะรัฐมนตรีและราชการส่วนกลางกับหน่วยงานในพื้นที่ ให้เกิดการบูรณาการและมีประสิทธิภาพ ประสานงานกับรัฐมนตรีที่นายกรัฐมนตรีมอบหมายให้กำกับและติดตามการปฏิบัติราชการในเขตตรวจราชการจังหวัดชายแดนภาคใต้ เพื่อให้การแก้ปัญหามีเอกภาพและเป็นไปในทิศทางเดียวกัน
.
พร้อมประสานกับคณะกรรมการขับเคลื่อนการแก้ปัญหาจังหวัดชายแดนภาคใต้ (คปต.) กองอำนวยการรักษาความมั่นคงภายในราชอาณาจักร (กอ.รมน.) ศูนย์อำนวยการบริหารจังหวัดชายแดนภาคใต้ (ศอ.บต.) ในการเชื่อมโยงงานให้เกิดการบูรณาการอย่างมีประสิทธิภาพและเป็นรูปธรรม ภายใต้ยุทธศาสตร์ชาติและแผนแม่บทภาคใต้ ในประเด็นด้านความมั่นคง พร้อมทั้งให้คำแนะนำแก่ผู้บริหารและเจ้าหน้าที่ส่วนราชการและหน่วยงานของรัฐ รายงานปัญหาอุปสรรคตลอดจนเสนอแนวทางการป้องกันเพื่อแก้ไขปัญหาต่อนายกรัฐมนตรีเป็นระยะ
.
ผู้แทนพิเศษของรัฐบาลชุดแรกมี 13 คน มี พล.อ.อุดมเดช สีตบุตร สมัยดำรงตำแหน่งรัฐมนตรีช่วยว่าการกระทรวงกลาโหม เป็นหัวหน้าผู้แทนพิเศษ ต่อมา พล.อ.อุดมเดช พ้นจากตำแหน่งรัฐมนตรี จึงแต่งตั้ง พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ ซึ่งเป็นรองหัวหน้าผู้แทนพิเศษอยู่แล้ว ขึ้นเป็นหัวหน้าผู้แทนพิเศษแทน และแต่งตั้ง นายฉัตรพงศ์ ฉัตราคม อดีตผู้อำนวยการสำนักข่าวกรองแห่งชาติ เป็นผู้แทนพิเศษด้วย
.
ต่อมาในช่วงรอยต่อของการเปลี่ยนรัฐบาล คสช. มีผู้แทนพิเศษเสียชีวิตลง คือ นายพรชาต บุนนาค อดีตรองเลขาธิการสภาความมั่นคงแห่งชาติ (สมช.) และยังมีผู้แทนพิเศษหลายคนได้รับแต่งตั้งเป็นสมาชิกวุฒิสภา หรือ ส.ว. จึงลาออกจากการเป็นผู้แทนพิเศษ รวมถึง พล.อ.สุรเชษฐ์ ด้วย ทำให้ตำแหน่งหัวหน้าผู้แทนพิเศษว่างลง จึงมีการตั้ง พล.อ.ชัยชาญ มาทำหน้าที่แทน และลดจำนวนผู้แทนพิเศษเหลือเท่าที่ยังไม่ลาออก รวมแล้ว 7 คน
.
ส่วน พล.อ.อุดมชัย ธรรมสาโรรัชต์ อดีตแม่ทัพภาคที่ 4 และอดีตหัวหน้าคณะพูดคุยเพื่อสันติสุขจังหวัดชายแดนภาคใต้ ก็ได้รับแต่งตั้งเป็น ส.ว.เช่นกัน จึงได้ลาออกจากผู้แทนพิเศษ และลาออกจากหัวหน้าคณะพูดคุยฯด้วย โดยขณะนี้ไม่มีหัวหน้าคณะพูดคุยเพื่อสันติสุขฯ ตัวแทนรัฐบาลไทย
.
หลังจาก พล.อ.วัลลภ รักเสนาะ เลขาธิการ สมช. เกษียณอายุราชการในวันที่ 30 ก.ย.นี้ จะได้รับแต่งตั้งเป็นผู้แทนพิเศษ และเป็นหัวหน้าคณะพูดคุยเพื่อสันติสุขฯคนใหม่ สืบแทน พล.อ.อุดมชัย หรือ "บิ๊กเมา"
cr. สำนักข่าวอิศรา

ที่มา : https://www.thaigov.go.th/news/contents/details/22929
