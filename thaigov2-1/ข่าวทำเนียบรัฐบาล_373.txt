รัฐบาลไทย-ข่าวทำเนียบรัฐบาล-นายกรัฐมนตรีติดตามการปรับปรุงภูมิทัศน์ พัฒนาเมืองเก่าพื้นที่ราชพัสดุแปลงโรงงานกระดาษไทย ณ จังหวัดกาญจนบุรี

วันจันทร์ที่ 11 พฤศจิกายน 2562
นายกรัฐมนตรีติดตามการปรับปรุงภูมิทัศน์ พัฒนาเมืองเก่าพื้นที่ราชพัสดุแปลงโรงงานกระดาษไทย ณ จังหวัดกาญจนบุรี
นายกรัฐมนตรีติดตามการปรับปรุงภูมิทัศน์ พัฒนาเมืองเก่าพื้นที่ราชพัสดุแปลงโรงงานกระดาษไทย ณ จังหวัดกาญจนบุรี
วันนี้ (‪11 พฤศจิกายน 2562‬) ‪เวลา 18.00 น.‬ ณ โรงงานกระดาษไทย อำเภอเมืองกาญจนบุรี จังหวัดกาญจนบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามการปรับปรุงภูมิทัศน์พัฒนาเมืองเก่าโดยพัฒนาพื้นที่ราชพัสดุแปลงโรงงานกระดาษไทย พร้อมเป็นสักขีพยานในการมอบหนังสืออนุญาตให้เข้าทำประโยชน์หรืออยู่อาศัยในเขตป่าสงวนแห่งชาติ ให้แก่ผู้ว่าราชการจังหวัดกาญจนบุรี และเป็นสักขีพยานในการมอบหนังสือแสดงโครงการป่าชุมชนให้แก่ผู้ว่าราชการจังหวัดราชบุรี ผู้ว่าราชการจังหวัดกาญจนบุรี ผู้ว่าราชการจังหวัดสุพรรณบุรี รวมทั้งการมอบสมุดประจำตัวผู้ที่ได้รับการจัดที่ดินทำกินให้ชุมชนตามนโนบายรัฐบาลในลักษณะแปลงรวม ให้แก่ผู้แทนชุมชน
นายกรัฐมนตรีกล่าวในโอกาสพบปะกับประชาชนที่มาให้การต้อนรับว่า อยากให้เห็นความตั้งใจของรัฐบาลในการทำงานในวันนี้และวันข้างหน้าเพื่อยกระดับความเป็นอยู่ที่ดีของประชาชนคนไทยทั้งประเทศ สิ่งทีพูดไม่ต้องการให้คนมารักตนเอง แต่อยากให้ทุกคนรักประเทศ รักชาติ และศาสนา
นายกรัฐมนตรีกล่าวต่อไปว่า เป็นหน้าที่ของคนไทยทุกคนที่ต้องร่วมมือร่วมใจ มีความรักความสามัคคี ที่สำคัญต้องเคารพกฎหมาย อย่าสร้างความขัดแย้ง  ถึงแม้จะเป็นรัฐบาลหลายพรรคการเมือง แต่ทุกคนต้องทำงานเพื่อประชาชน เพื่อประเทศชาติ เป็นรัฐบาลของประชาชน ซึ่งปัญหามีไว้ให้ฝ่าฟันอุปสรรคมีไว้ให้แก้ไข รัฐบาลยืนยันจะทำงานแก้ไขปัญหาให้ดีสุดเพื่อวันนี้และอนาคต  เพื่ออนาคตลูกหลาน และอนาคตของประเทศไทยในศตวรรษที่ 21 ทั้งนี้ ทุกคนต้องร่วมมือกันขับเคลื่อนประเทศไปข้างหน้า โลกมีการเปลี่ยนแปลง ทุกคนต้องรู้จักปรับตัวก้าวทันความเปลี่ยนแปลงให้ได้ พร้อมกล่าวยอมรับว่าตนเองไม่ใช่คนเก่ง แต่จะรวบรวมคนเก่งทำงานเพื่อประเทศชาติ ร่วมกันแก้ไขปัญหาต่อไป
นายกรัฐมนตรีกล่าวว่า ไทยเป็นประเทศชั้นนำด้านแหล่งท่องเที่ยว รวมทั้งจังหวัดกาญจนบุรี พวกเราจึง ต้องช่วยกันแก้ไขปัญหาไม่ว่าจะเป็นการรุกล้ำลำน้ำ แพผิดกฎหมาย เพื่อสร้างภาพลักษณ์ที่ดีด้านการท่องเที่ยว รัฐบาลยังพร้อมสนับสนุน โครงการปรับปรุงภูมิทัศน์โรงกระดาษให้เป็นแลนด์มาคแห่งใหม่ ขอให้คนเมืองกาญจน์ช่วยกันผลักดันพัฒนาต่อไป เพียงแต่ขออย่าทำลายประวัติศาสตร์
ในตอนท้ายนายกรัฐมนตรีได้ร่วมร้องเพลงลอยกระทง ขอให้ทุกคนมีความสุข ความทุกข์ทึ้งไว้กับนายกรัฐมนตรึ  ก่อนจะชี้ให้ทุกคนหันไปดูดวงจันทร์ที่เต็มดวงและบอกว่า ตรงนั่นคือพระจันทร์ แต่บนเวทีคือจันทร์โอชา พร้อมพูดว่า ตนเองอารมณ์ดี เห็นรอยยิ้มของประชาชนที่มาให้การต้อนรับ
จากนั้น นายกรัฐมนตรีได้ทักทายประชาชนที่มาให้การต้อนรับ พร้อมเยี่ยมชมบริเวณโรงงานกระดาษ ก่อนจะนั่งรถรางไปยังท่าเรือขุนแผน เทศบาลเมืองกาญจนบุรี เพื่อร่วมลอยกระทงกับชาวกาญจนบุรีเนื่องในประเพณีลอยกระทง
----------------------------------------

ที่มา : https://www.thaigov.go.th/news/contents/details/24494
