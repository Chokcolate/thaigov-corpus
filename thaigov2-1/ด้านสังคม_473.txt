รัฐบาลไทย-ข่าวทำเนียบรัฐบาล-คลินิกกัญชาทางการแพทย์ รพ.แกลง เปิดให้บริการแล้ว ทุกจันทร์ที่ 2 และ 4 ของเดือน

วันจันทร์ที่ 9 ธันวาคม 2562
คลินิกกัญชาทางการแพทย์ รพ.แกลง เปิดให้บริการแล้ว ทุกจันทร์ที่ 2 และ 4 ของเดือน
รัฐมนตรีช่วยว่าการกระทรวงสาธารณสุขเปิดคลินิกกัญชาทางการแพทย์โรงพยาบาลแกลง จังหวัดระยอง เพื่อประชาชนได้รักษาด้วยสารสกัดจากกัญชาทางแพทย์อย่างปลอดภัย ให้บริการทุกวันจันทร์ สัปดาห์ที่ 2 และ 4 ของเดือน
รัฐมนตรีช่วยว่าการกระทรวงสาธารณสุขเปิดคลินิกกัญชาทางการแพทย์โรงพยาบาลแกลง จังหวัดระยอง เพื่อประชาชนได้รักษาด้วยสารสกัดจากกัญชาทางแพทย์อย่างปลอดภัย ให้บริการทุกวันจันทร์ สัปดาห์ที่ 2 และ 4 ของเดือน
วันนี้ (9 ธันวาคม 2562) ที่โรงพยาบาลแกลง จังหวัดระยอง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ภายหลังเป็นประธานเปิดคลินิกกัญชาทางการแพทย์โรงพยาบาลแกลง จังหวัดระยอง ว่า โรงพยาบาลแกลง เป็น 1 ใน 110 แห่ง ของโรงพยาบาลสังกัดกระทรวงสาธารณสุขที่ได้เปิดให้บริการ คลินิกกัญชาทางการแพทย์ ซึ่งเป็นแห่งที่ 3 ของจังหวัดระยอง เพื่อรองรับผู้ป่วยที่มีความจำเป็นต้องใช้สารสกัดจากกัญชา ในเขตอำเภอแกลง วังจันทร์ เขาชะเมา จังหวัดระยอง ให้สามารถเข้าถึงการรักษาภายใต้การดูแลของบุคลากรทางการแพทย์ที่ผ่านการอบรม ได้แก่ แพทย์ 2 คน เภสัชกร 3 คน พยาบาลวิชาชีพ 3 คน และแพทย์แผนไทย 1 คน ด้วยระบบการบริหารจัดการตามมาตรฐาน มีความปลอดภัยสูง ให้บริการทุกวันจันทร์ สัปดาห์ที่ 2 และ 4 ของเดือน เวลา 13.00 - 16.00 น.
สำหรับคลินิกกัญชาทางการแพทย์ โรงพยาบาลแกลง เริ่มเปิดให้บริการวันที่ 25 พฤศจิกายน 2562 โดยได้รับสารสกัดน้ำมันกัญชา สูตรตำรับ 1.7% THC จากโรงพยาบาลเจ้าพระยาอภัยภูเบศร จำนวน 200 ขวด เบื้องต้นได้คัดกรองผู้ป่วยเพื่อเข้ารับบริการ ได้แก่ ผู้ป่วยภาวะปวดประสาท (Neuropathic Pain) ผู้ป่วยที่มีภาวะคลื่นไส้จากเคมีบำบัด รวมถึงผู้ป่วยมะเร็งระยะท้าย
********************************* 9 ธันวาคม 2562

ที่มา : https://www.thaigov.go.th/news/contents/details/25120
