รัฐบาลไทย-ข่าวทำเนียบรัฐบาล-วราวุธ ติดตามการฟื้นฟูน้ำตกพุม่วง เพื่อจัดหาน้ำช่วยเหลือประชาชน

วันอาทิตย์ที่ 10 พฤศจิกายน 2562
วราวุธ ติดตามการฟื้นฟูน้ำตกพุม่วง เพื่อจัดหาน้ำช่วยเหลือประชาชน
นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุมแนวทางการฟื้นฟูน้ำตกพุม่วง และการจัดตั้งสวนพฤกษศาสตร์ภาคตะวันตก
วราวุธ ติดตามการฟื้นฟูน้ำตกพุม่วง เพื่อจัดหาน้ำช่วยเหลือประชาชน
นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุมแนวทางการฟื้นฟูน้ำตกพุม่วง และการจัดตั้งสวนพฤกษศาสตร์ภาคตะวันตก
วันนี้ (10 พ.ย.62) นายวราวุธ ศิลปอาชา  รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุมเพื่อหาแนวทางการฟื้นฟูน้ำตกพุม่วงและการจัดตั้งสวนพฤกษศาสตร์ภาคตะวันตก ณ มูลนิธิสุวรรณภูมิ อำเภออู่ทอง จังหวัดสุพรรณบุรี โดยมี นายนิมิต วันไชยธนวงศ์ ผู้ว่าราชการจังหวัดสุพรรณบุรี ผู้บริหารระดับสูงของกระทรวงทรัพยากรธรรมชาติและสิ่งแวดล้อม  และผู้แทนประชาชนในพื้นที่เข้าร่วมประชุมด้วย
โดยที่ประชุมได้เสนอให้มีการจัดหาน้ำเพื่อเพิ่มน้ำต้นทุนให้กับน้ำตกพุม่วง โดยวิธีการเจาะบ่อบาดาล และการผันน้ำจากคลองจระเข้สามพัน เพื่อฟื้นฟูน้ำตกพุม่วงให้กลับมาสวยงามเหมือนเดิมและมีน้ำเพียงพอสำหรับการอุปโภคและบริโภคของประชาชนในพื้นที่
สำหรับการจัดตั้งสวนพฤกษศาสตร์ภาคตะวันตก ที่ประชุมรายงานว่า จากการสำรวจเบื้องต้นพบว่ามีความหลากหลายของพันธุ์ไม้และมีพันธุ์ไม้หายาก มีความเหมาะสมและมีศักยภาพเพียงพอในการจัดตั้งเป็นสวนพฤกษศาสตร์ภาคตะวันตก
ในโอกาสนี้ นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม  ได้กล่าวขอบคุณ ชุมชน คณะกรรมการป่าชุมชน องค์กรปกครองส่วนท้องถิ่น มูลนิธิสุวรรณภูมิ และส่วนราชการต่างๆ ที่ร่วมกันพัฒนาพื้นที่ และอนุรักษ์ทรัพยากรป่าไม้
นายวราวุธฯ รมว ทส ยังได้กล่าวต่ออีกว่า การพัฒนาพื้นที่มีหลายด้านควบคู่กัน ทั้งด้านการท่องเที่ยว การอนุรักษ์ ในการบริหารจัดการน้ำบริเวณน้ำตกพุม่วง ต้องมีการวางแผนระยะยาว เพื่อความยั่งยืน ทั้งน้ำผิวดิน และน้ำใต้ดิน สำหรับการจัดตั้งสวนพฤกษศาสตร์ภาคตะวันตก
ให้ดำเนินการ จัดทำประชาคม รับฟังความคิดเห็นโดยการมีส่วนร่วมของประชาชนในทุกภาคส่วน
ทั้งนี้ กระทรวงทรัพยากรธรรมชาติและสิ่งแวดล้อมจะสรุปผลการประชุมหารือในวันนี้นำเข้าเสนอในที่ประชุมคณะรัฐมนตรีนอกสถานที่ในวันที่ 12 พฤศจิกายน 2562 ที่จังหวัดกาญจนบุรี ต่อไป

ที่มา : https://www.thaigov.go.th/news/contents/details/24465
