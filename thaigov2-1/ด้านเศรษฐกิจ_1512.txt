รัฐบาลไทย-ข่าวทำเนียบรัฐบาล-ปลัดฯ กอบชัย เปิดการสัมมนาเชิงปฏิบัติการ “ขับเคลื่อนอุตสาหกรรม ยุคใหม่ รวดเร็ว โปร่งใส” พร้อมประกาศเจตนารมณ์สุจริต “เจตจำนงสุจริตในการบริหารงาน”

วันอังคารที่ 18 กุมภาพันธ์ 2563
ปลัดฯ กอบชัย เปิดการสัมมนาเชิงปฏิบัติการ “ขับเคลื่อนอุตสาหกรรม ยุคใหม่ รวดเร็ว โปร่งใส” พร้อมประกาศเจตนารมณ์สุจริต “เจตจำนงสุจริตในการบริหารงาน”
นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานเปิดการสัมมนาเชิงปฏิบัติการ“ขับเคลื่อนกระทรวงอุตสาหกรรม ยุคใหม่ รวดเร็ว โปร่งใส” พร้อมกล่าวนำการประกาศเจตนารมณ์สุจริต“เจตจำนงสุจริตในการบริหารงาน”ประจำปีงบประมาณ พ.ศ.2563
วันนี้ (18 กุมภาพันธ์ 2563) นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานเปิดการสัมมนาเชิงปฏิบัติการ “ขับเคลื่อนกระทรวงอุตสาหกรรม ยุคใหม่ รวดเร็ว โปร่งใส” พร้อมกล่าวนำการประกาศเจตนารมณ์สุจริต “เจตจำนงสุจริตในการบริหารงาน” ประจำปีงบประมาณ พ.ศ.2563 ว่า “ข้าพเจ้า..........ขอประกาศและแสดงเจตนารมณ์ เพื่อให้คำมั่นสัญญาว่า ข้าพเจ้าจะบริหารงานและปฏิบัติงานตามบทบาทและอำนาจหน้าที่ โดยยึดหลักธรรมาภิบาล ด้วยความซื่อสัตย์สุจริต มีคุณธรรม มีความโปร่งใส มีความพร้อมรับผิดประพฤติปฏิบัติและดำรงตนไว้ซึ่งเกียรติและศักดิ์ศรีความเป็นข้าราชการในพระบาทสมเด็จพระเจ้าอยู่หัว ส่งเสริมสนับสนุนให้บุคลากรในองค์กรสร้างวัฒนธรรมการทำงานที่มุ่งผลสัมฤทธิ์และผลประโยชน์ของส่วนรวมมากกว่าการคำนึงถึงผลประโยชน์ส่วนตน รวมถึงการปฏิบัติตนตามมาตรฐานทางจริยธรรมของเจ้าหน้าที่ของรัฐ เพื่อตอบสนองความต้องการของประชาชนหรือผู้รับบริการได้อย่างสะดวก รวดเร็ว โปร่งใส และเป็นธรรม ประชาชนมีความเชื่อมั่นศรัทธาต่อเจ้าหน้าที่ของรัฐและประเทศชาติต่อไป” โดยมีนายภานุวัฒน์ ตริยางกูรศรี นางวรวรรณ ชิตอรุณ รองปลัดกระทรวงอุตสาหกรรม นายเดชา จาตุธานันท์ ผู้ตรวจราชการกระทรวงอุตสาหกรรม คณะผู้บริหารกระทรวงอุตสาหกรรม อุตสาหกรรมจังหวัดทั่วประเทศ และผู้อำนวยการสถาบันเครือข่ายในสังกัดกระทรวงอุตสาหกรรม ร่วมงาน ณ โรงแรมเดอะ เบอร์เคลีย์ กรุงเทพฯ
ทั้งนี้การสัมมนาดังกล่าวจัดขึ้นเพื่อเสริมศักยภาพผู้บริหารของหน่วยงานให้มีพื้นฐานทางจิตใจยึดมั่นในคุณธรรม มีความซื่อสัตย์ สุจริต และสำนึกความรับผิดชอบ รวมทั้งการเสริมสร้างความรู้ความเข้าใจเกี่ยวกับแนวทางการรายงานข้อมูลการประกอบกิจการโรงงาน การรายงานผลการปฏิบัติการและการรับรองตนเองของผู้ประกอบกิจการโรงงาน และการถ่ายโอนภารกิจให้องค์กรปกครองส่วนท้องถิ่นตาม พ.ร.บ.งานอุตสาหกรรม พ.ศ.2535 และแก้ไขเพิ่มเติม การจัดการเรื่องร้องเรียนผ่านระบบกลาง และการรายงานผลการปฏิบัติราชการผ่านระบบเทคโนโลยีสารสนเทศ (l-plan) เพื่อพัฒนาประสิทธิภาพการปฏิบัติงานของสำนักงานอุตสาหกรรมจังหวัด ซึ่งเป็นหน่วยงานตัวแทนกระทรวงอุตสาหกรรมในพื้นที่ภูมิภาค ให้มีความรวดเร็ว ทันสมัย สอดคล้องกับการเปลี่ยนแปลงของโลกยุคปัจจุบัน สามารถตอบสนองความต้องการของประชาชนและผู้รับบริการได้อย่างสะดวก รวดเร็ว และโปร่งใส

ที่มา : https://www.thaigov.go.th/news/contents/details/26595
