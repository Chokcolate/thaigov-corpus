รัฐบาลไทย-ข่าวทำเนียบรัฐบาล-คำถวายพระพรชัยมงคล เนื่องในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดย พลเอก ประยุทธ์ จันทร์โอชา นายกรัฐมนตรี

วันจันทร์ที่ 12 สิงหาคม 2562
คำถวายพระพรชัยมงคล เนื่องในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดย พลเอก ประยุทธ์ จันทร์โอชา นายกรัฐมนตรี
คำถวายพระพรชัยมงคล เนื่องในโอกาสมหามงคลเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดย พลเอก ประยุทธ์ จันทร์โอชา นายกรัฐมนตรี
ขอเดชะฝ่าละอองธุลีพระบาทปกเกล้าปกกระหม่อม
เนื่องในโอกาสอภิลักขิตสมัยแห่งวันเฉลิมพระชนมพรรษาของสมเด็จพระนางเจ้าสิริกิติ์ พระบรมราชชนนีพันปีหลวง วันที่ 12 สิงหาคม พุทธศักราช 2562 นี้ ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี ในนามของคณะรัฐมนตรีและประชาชนชาวไทยทุกหมู่เหล่า มีความปลื้มปีติเป็นล้นพ้นที่ได้มาร่วมกันแสดงความจงรักภักดี และสำนึกในพระมหากรุณาธิคุณ ในวันนี้
ปวงข้าพระพุทธเจ้าล้วนประจักษ์แจ้ง และสำนึกในพระมหากรุณาธิคุณ ที่ใต้ฝ่าละอองธุลีพระบาทได้ทรงพระราชวิริยอุตสาหะปฏิบัติบำเพ็ญพระราชกรณียกิจนานัปการ เพื่อบำบัดทุกข์บำรุงสุขแก่อาณาประชาราษฎร์ ด้วยพระปรีชาสามารถ และด้วยสายพระเนตรอันยาวไกล ได้ทรงพระกรุณาริเริ่มโครงการต่าง ๆ หลากหลาย ซึ่งล้วนเป็นประโยชน์เกื้อกูลทุกสรรพสิ่งบนผืนแผ่นดินไทย ทั้งโครงการป่ารักน้ำ เพื่อสงวนรักษาทรัพยากรน้ำ ป่าไม้ ให้มีความอุดมสมบูรณ์และสืบอายุของพันธุ์สัตว์ป่านานาชนิด ทรงพระกรุณาก่อตั้งมูลนิธิศิลปาชีพเพื่อฟื้นฟูศิลปหัตถกรรมพื้นบ้าน เพื่อให้ราษฎรมีอาชีพเสริม เพิ่มพูนรายได้ ทั้งยังเป็นการอนุรักษ์และสืบทอดมรดกศิลปวัฒนธรรมอันเป็นภูมิปัญญาที่ล้ำค่าในท้องถิ่นต่าง ๆ ของไทย ให้ดำรงอยู่อย่างยั่งยืนตกทอดถึงอนุชนในชาติสืบต่อไป
ในวาระอันเป็นมิ่งมหามงคลนี้ ข้าพระพุทธเจ้าขอพระราชทาน ถวายพระพรชัยมงคล ด้วยความจงรักภักดี ขอพลานุภาพแห่งคุณพระศรีรัตนตรัย และสรรพสิ่งศักดิ์สิทธิ์ทั้งหลายโปรดดลบันดาลอภิบาลให้ใต้ฝ่าละอองธุลีพระบาท ทรงพระเจริญพระชนมายุยิ่งยืนนาน ทรงพระเกษมสำราญ ปราศจากโรคาพยาธิภัย พระพลานามัยแข็งแรงสมบูรณ์ สถิตเป็นมิ่งขวัญปกเกล้าปวงข้าพระพุทธเจ้า ตราบจิรัฐิติกาลเทอญ
ด้วยเกล้าด้วยกระหม่อม ขอเดชะ

ที่มา : https://www.thaigov.go.th/news/contents/details/22154
