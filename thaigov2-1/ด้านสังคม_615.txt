รัฐบาลไทย-ข่าวทำเนียบรัฐบาล-ผช.รมว.พม. เปิดโครงการปั่นส่งเสริมสิทธิคนพิการและมอบป้าย Accessibility for all เพื่อการเข้าถึงสิ่งอำนวยความสะดวกอย่างอิสระ ที่ จ.พะเยา

วันจันทร์ที่ 20 มกราคม 2563
ผช.รมว.พม. เปิดโครงการปั่นส่งเสริมสิทธิคนพิการและมอบป้าย Accessibility for all เพื่อการเข้าถึงสิ่งอำนวยความสะดวกอย่างอิสระ ที่ จ.พะเยา
ผช.รมว.พม. เปิดโครงการปั่นส่งเสริมสิทธิคนพิการและมอบป้าย Accessibility for all เพื่อการเข้าถึงสิ่งอำนวยความสะดวกอย่างอิสระ ที่ จ.พะเยา
เมื่อวันที่ 18 ม.ค. 63 เวลา 07.30 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานในพิธีเปิดโครงการปั่นส่งเสริมสิทธิคนพิการและมอบป้าย Accessibility for all พร้อมทั้งปล่อยขบวนปั่นส่งเสริมสิทธิคนพิการ จำนวน 250 คัน โดยมีนางสาวอณิรา ธินนท์ รองอธิบดีกรมส่งเสริมและพัฒนาคุณภาพชีวิตคนพิการ นางจิตติมา กรีอารี​ พัฒนาสังคมและความมั่นคงของมนุษย์จังหวัดพะเยา (พมจ.พะเยา) ผู้แทนองค์กรภาคีเครือข่ายภาครัฐและภาคเอกชนที่เกี่ยวข้อง และคนพิการในพื้นที่จังหวัดพะเยา เข้าร่วมงาน ณ บริเวณข่วงวัฒนธรรม สวนสาธารณะริมกว๊านพะเยา จังหวัดพะเยา
นายสากล กล่าวว่า รัฐบาลโดยกระทรวงการพัฒนาสังคมและความมั่นคงของมนุษย์ (พม.) ได้ให้ความสำคัญกับกลุ่มเป้าหมายที่เป็นคนพิการ จึงได้ประกาศใช้พระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 เพื่อให้คนพิการได้รับสิทธิประโยชน์และความคุ้มครอง เพื่อมิให้มีการเลือกปฏิบัติโดยไม่เป็นธรรม เพราะเหตุสภาพทางกายหรือสุขภาพ รวมทั้งให้คนพิการมีสิทธิได้เข้าถึงสิ่งอำนวยความสะดวกอันเป็นสาธารณะและความช่วยเหลืออื่นจากรัฐ ซึ่งรัฐต้องให้การสงเคราะห์คนพิการเพื่อคุณภาพชีวิตที่ดีและพึ่งตนเองได้อย่างยั่งยืน
นายสากล กล่าวต่อไปว่า กระทรวง พม. โดยสำนักงานพัฒนาสังคมและความมั่นคงของมนุษย์จังหวัดพะเยา ได้ส่งเสริมและสนับสนุนการปรับปรุงสภาพแวดล้อมที่เอื้อต่อการดำรงชีวิตของคนพิการด้วยการจัดทำสิ่งอำนวยความสะดวกสำหรับคนพิการและคนทั้งมวลในพื้นที่สาธารณะสำหรับการออกกำลังกาย แหล่งท่องเที่ยวศาสนสถาน หน่วยงานภาครัฐ และสถานที่บริการของภาคเอกชนให้ครอบคลุม ทั้งต้นทาง กลางทาง และปลายทาง เพื่อให้คนพิการสามารถเดินทางออกจากที่อยู่อาศัยและเข้าร่วมกิจกรรมต่างๆ ทางสังคม รวมถึงการดำรงชีวิตในสังคมได้อย่างเสมอภาคและปกติสุข
นายสากล กล่าวเพิ่มเติมว่า สำหรับโครงการปั่นส่งเสริมสิทธิคนพิการ และมอบป้าย accessibility for all นับเป็นโครงการนำร่องขยายพื้นที่ชุมชนตัวอย่างในการจัดสภาพแวดล้อมสาธารณะที่ทุกคนเข้าถึงและใช้ประโยชน์ได้ในอาคารสถานที่ และบริการต่างๆ รวมทั้งการส่งเสริมกิจกรรมในสังคมอย่างเท่าเทียมกับคนทั่วไป ซึ่งสอดคล้องกับกฎหมายและอนุสัญญาว่าด้วยสิทธิคนพิการ ทั้งนี้ กระทรวง พม. พร้อมร่วมมือกับทุกภาคส่วนในการดำเนินงานเพื่อส่งเสริมและพัฒนาคุณภาพชีวิตคนพิการ โดยขอให้ภาคีเครือข่ายทุกภาคส่วนบูรณาการร่วมมือ ร่วมใจกันในการเฝ้าระวังปัญหา และแจ้งข้อมูลด้านการละเมิดสิทธิคนพิการ การเลือกปฏิบัติโดยไม่เป็นธรรมแก่คนพิการให้กับกระทรวง พม. เพื่อดำเนินการให้ความคุ้มครองและช่วยเหลือคนพิการอย่างเหมาะสมต่อไป

ที่มา : https://www.thaigov.go.th/news/contents/details/25913
