รัฐบาลไทย-ข่าวทำเนียบรัฐบาล-สธ. รับมอบพื้นที่โรงพยาบาลวัดสมานรัตนาราม จากพระประชาธรรมนาถ เจ้าอาวาสวัดสมานรัตนาราม

วันพุธที่ 4 ธันวาคม 2562
สธ. รับมอบพื้นที่โรงพยาบาลวัดสมานรัตนาราม จากพระประชาธรรมนาถ เจ้าอาวาสวัดสมานรัตนาราม
รัฐมนตรีช่วยว่าการกระทรวงสาธารณสุข รับมอบพื้นที่โรงพยาบาลวัดสมานรัตนารามเพื่อให้บริการทางด้านการแพทย์ จากพระประชาธรรมนาถ เจ้าอาวาสวัดสมานรัตนาราม เพื่อลดแออัด รองรับสังคมผู้สูงอายุ โรคเรื้อรัง และเขตเศรษฐกิจพิเศษ
รัฐมนตรีช่วยว่าการกระทรวงสาธารณสุข รับมอบพื้นที่โรงพยาบาลวัดสมานรัตนารามเพื่อให้บริการทางด้านการแพทย์ จากพระประชาธรรมนาถ เจ้าอาวาสวัดสมานรัตนาราม เพื่อลดแออัด รองรับสังคมผู้สูงอายุ โรคเรื้อรัง และเขตเศรษฐกิจพิเศษ
เช้าวันนี้ (4 ธันวาคม 2562) ที่โรงพยาบาลวัดสมานรัตนาราม จ.ฉะเชิงเทรา ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข รับมอบพื้นที่โรงพยาบาลวัดสมานรัตนารามเพื่อให้บริการทางด้านการแพทย์จากพระประชาธรรมนาถ เจ้าอาวาสวัดสมานรัตนาราม ให้อยู่ในความดูแลของโรงพยาบาลพุทธโสธร จังหวัดฉะเชิงเทรา ขยายบริการ เพื่อลดความแออัด รองรับสังคมผู้สูงอายุ ผู้ป่วยโรคเรื้อรัง และเขตเศรษฐกิจพิเศษ
ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข กล่าวว่า โรงพยาบาลพุทธโสธรเป็นโรงพยาบาลศูนย์ ขนาด 561 เตียง มีแพทย์เฉพาะทางทุกสาขา มีผู้ป่วยรับการตรวจรักษาที่แผนกผู้ป่วยนอกวันละ 1,700–1,800 คน ได้พัฒนาระบบบริการ เพื่อลดแออัด ลดรอคอย โดยนำเทคโนโลยีสารสนเทศมาเพิ่มความสะดวกในการบริการ เช่น ระบบจองคิวออนไลน์ เชื่อมต่อไลน์ moph connect ระบบการรักษาทางไกลกับแพทย์โรงพยาบาลชุมชนและโรงพยาบาลวัดสมานรัตนารามแบบเรียลไทม์ ส่งผลการตรวจทางห้องปฏิบัติการแบบออนไลน์ โครงการรับยาใกล้บ้าน ยกระดับอาสาสมัครสาธารณสุขประจำหมู่บ้านให้มีสามารถดูแลผู้ป่วยโรคเรื้อรังที่บ้าน เป็นต้น
“ขอกราบขอบพระคุณท่านเจ้าอาวาสวัดสมานรัตนารามที่ได้สนับสนุนกระทรวงสาธารณสุข เพื่อช่วยขยายบริการของโรงพยาบาลพุทธโสธร ซึ่งจะช่วยให้ผู้ป่วยได้รับบริการที่สะดวก รวดเร็ว ใกล้บ้าน รวมทั้งมูลนิธิสมานวัฒนารามยังได้ให้ทุนการศึกษาเรียนแพทย์ พยาบาล ช่วยสงเคราะห์ผู้เจ็บป่วยยากไร้ จัดหาทุนทรัพย์ซื้อเวชภัณฑ์และอุปกรณ์มอบให้ผู้ป่วยโรคเรื้อรังติดเตียงยากไร้อีกด้วย” ดร.สาธิตกล่าว
สำหรับโรงพยาบาลวัดสมานรัตนาราม เป็นอาคารสูง 9 ชั้น ขนาด 150 เตียง อยู่ห่างจากโรงพยาบาลพุทธโสธร ประมาณ 15 กม. ขณะนี้เปิดบริการชั้นที่ 1 และ 2 มีแพทย์ พยาบาล เจ้าหน้าที่จากโรงพยาบาลพุทธโสธร ออกตรวจผู้ป่วยโรคเรื้อรังเดือนละ 1 ครั้ง ในปี 2563 จะเปิดคลินิกตรวจโรคทั่วไป ห้องฉุกเฉิน กายภาพบำบัด แพทย์แผนไทยและแพทย์ทางเลือก ในปี 2564 จะพัฒนาศูนย์การดูแลผู้สูงอายุครบวงจร หอผู้ป่วยสงฆ์อาพาธ แผนกทันตกรรม และแผนกไตเทียม คาดว่าจะเปิดให้บริการเต็มรูปแบบได้ในปี 2565
ทั้งนี้ ขอเชิญชวนประชาชนทำบุญร่วมสร้างโรงพยาบาลวัดสมานรัตนาราม ผ่านทางบัญชีธนาคารกรุงเทพ 2834620011 หรือกด *679# โทรออก ทำบุญครั้งละ 50 บาท สำหรับผู้บริจาค 10,000 บาทขึ้นไป จะได้รับการจารึกชื่อที่อาคารโรงพยาบาล
**************************  4 ธันวาคม 2562
*********************************

ที่มา : https://www.thaigov.go.th/news/contents/details/25011
