รัฐบาลไทย-ข่าวทำเนียบรัฐบาล-บีโอไอหนุนเกษตรสมัยใหม่ ยกระดับการผลิตตั้งแต่ต้นน้ำถึงปลายน้ำ

วันเสาร์ที่ 16 พฤศจิกายน 2562
บีโอไอหนุนเกษตรสมัยใหม่ ยกระดับการผลิตตั้งแต่ต้นน้ำถึงปลายน้ำ
บีโอไอหนุนเกษตรสมัยใหม่
ยกระดับการผลิตตั้งแต่ต้นน้ำถึงปลายน้ำ
บีโอไอหนุนเกษตรสมัยใหม่ ยกระดับการผลิตตั้งแต่ต้นน้ำถึงปลายน้ำ
บีโอไอมุ่งส่งเสริมเกษตรสมัยใหม่ ยกระดับผู้ประกอบการตั้งแต่ต้นน้ำ กลางน้ำ ปลายน้ำ สู่สมาร์ท ฟาร์เมอร์ เผยสถิติ 9 เดือน อุตสาหกรรมเกษตรและแปรรูปอาหารมียอดขอรับส่งเสริมการลงทุน 130 โครงการ มูลค่ากว่า 3 หมื่นล้านบาท
รายงานข่าวจากสำนักงานคณะกรรมการส่งเสริมการลงทุน (บีโอไอ) เปิดเผยว่า บีโอไอมุ่งให้ความสำคัญกับการส่งเสริมกิจการเกษตรและผลิตผลจากการเกษตร ตลอดห่วงโซ่ของการผลิต เพราะเป็นหนึ่งในอุตสาหกรรมเป้าหมาย โดยให้สิทธิประโยชน์ด้านภาษีในระดับสูง เพื่อยกระดับความสามารถในการแข่งขัน พร้อมสนับสนุนให้เกิดกระบวนการพัฒนาเทคโนโลยีการผลิตที่ทันสมัย นำไปสู่การพัฒนาระบบเกษตรสมัยใหม่ให้เกิดขึ้นในประเทศไทยอย่างแท้จริง
ปัจจุบัน กิจการในหมวดเกษตรกรรมและผลิตผลจากการเกษตร บีโอไอให้สิทธิประโยชน์ยกเว้นภาษีเงินได้นิติบุคคล สูงสุด 5 – 8 ปี รวมไปถึงการให้การส่งเสริมการผลิตหรือบริการระบบเกษตรสมัยใหม่ (Smart Farming) ได้แก่ การออกแบบระบบและซอฟต์แวร์ที่ใช้ในการบริหารจัดการทรัพยากรที่เกี่ยวข้องในลักษณะ System Integration โดยมีการเก็บข้อมูล แปลผล และวิเคราะห์ข้อมูล ระบบเกษตรอัจฉริยะยังช่วยให้เกษตรกรลดต้นทุนหรือกระบวนการผลิต เพิ่มผลผลิตต่อพื้นที่ เพิ่มมาตรฐานการผลิต การควบคุมคุณภาพผลผลิตได้ตามที่ลูกค้าต้องการ ผลผลิตที่ได้จึงมีราคาสูงกว่าฟาร์มทั่วไป
นอกจากนี้ เพื่อให้อุตสาหกรรมที่เกี่ยวเนื่องกับการเกษตรของไทยแข่งขันได้และได้มาตรฐานระดับสากล บีโอไอมีมาตรการส่งเสริมที่จะช่วยผลักดันให้ผู้ประกอบการที่ลงทุนในการยกระดับอุตสาหกรรมเกษตร  สู่มาตรฐานสากล ได้รับยกเว้นภาษีเงินได้นิติบุคคลเป็นระยะเวลา 3 ปี จากรายได้ของกิจการที่ดำเนินการอยู่ โดยผู้ประกอบการสามารถยื่นแผนการลงทุนเพื่อยกระดับอุตสาหกรรมเกษตรสู่สากล เช่น มาตรฐานความปลอดภัยด้านอาหาร ISO 22000 หรือ FSSC 22000 เป็นต้น
สำหรับการส่งเสริมกิจการในหมวดเกษตรกรรมและผลิตผลจากการเกษตร ครอบคลุมประเภทกิจการต่างๆ อย่างครบวงจร ตั้งแต่ต้นน้ำ กลางน้ำ และปลายน้ำ ดังนี้
กิจการในส่วนต้นน้ำที่ให้การส่งเสริม เช่น กิจการปรับปรุงพันธุ์พืช หรือสัตว์ กิจการปลูกไม้เศรษฐกิจ กิจการผลิตปุ๋ยชีวภาพ ปุ๋ยอินทรีย์ ปุ๋ยอินทรีย์เคมีนาโน และสารป้องกันกำจัดศัตรูพืช ชีวภัณฑ์ เป็นต้น
กิจการในส่วนกลางน้ำที่ให้การส่งเสริม เช่น กิจการแปรรูปขั้นต้น กิจการผลิตเชื้อเพลิงจากวัสดุหรือผลผลิตทางการเกษตร เป็นต้น
กิจการในส่วนปลายน้ำ เช่น กิจการสารสกัดจากวัตถุดิบทางธรรมชาติ กิจการผลิตหรือถนอมอาหารและเครื่องดื่ม ที่ใช้เทคโนโลยีที่ทันสมัย
สำหรับช่วง 9 เดือนแรกของปีนี้ (ม.ค.-ก.ย.62) อุตสาหกรรมเกษตรและแปรรูปอาหาร มียอดขอรับส่งเสริมการลงทุนรวม 132 โครงการ เพิ่มขี้นจากช่วงเดียวกันของปีก่อนร้อยละ 28 เป็นมูลค่าเงินลงทุนรวม 30,160 ล้านบาท เพิ่มขึ้นร้อยละ 46 เมื่อเทียบกับช่วงเดียวกันของปีก่อน
************************************************

ที่มา : https://www.thaigov.go.th/news/contents/details/24621
