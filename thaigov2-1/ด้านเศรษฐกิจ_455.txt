รัฐบาลไทย-ข่าวทำเนียบรัฐบาล-กรมสรรพากรทำ MOU ร่วมกับกรมส่งเสริมการเกษตร กรมพัฒนาธุรกิจการค้าเน้นเพิ่มศักยภาพวิสาหกิจชุมชนให้แข็มแข็ง และสนับสนุนให้ประกอบกิจการในรูปแบบนิติบุคคล

วันศุกร์ที่ 20 กันยายน 2562
กรมสรรพากรทำ MOU ร่วมกับกรมส่งเสริมการเกษตร กรมพัฒนาธุรกิจการค้าเน้นเพิ่มศักยภาพวิสาหกิจชุมชนให้แข็มแข็ง และสนับสนุนให้ประกอบกิจการในรูปแบบนิติบุคคล
กรมสรรพากรร่วมมือกับ 3 หน่วยงาน ซึ่งประกอบด้วย กรมส่งเสริมการเกษตร กรมพัฒนาธุรกิจการค้า และกรมสรรพากร บูรณาการความร่วมมือระหว่างหน่วยงานเพื่อส่งเสริมและสนับสนุนการพัฒนาศักยภาพวิสาหกิจชุมชนในด้านการบริหารจัดการธุรกิจ
กรมสรรพากรร่วมมือกับ 3 หน่วยงาน ซึ่งประกอบด้วย กรมส่งเสริมการเกษตร กรมพัฒนาธุรกิจการค้า และกรมสรรพากร บูรณาการความร่วมมือระหว่างหน่วยงานเพื่อส่งเสริมและสนับสนุนการพัฒนาศักยภาพวิสาหกิจชุมชนในด้านการบริหารจัดการธุรกิจ เพื่อให้กิจการวิสาหกิจชุมชนพัฒนาไปเป็นกิจการที่เข้มแข็ง เป็นส่วนสำคัญในการพัฒนาเศรษฐกิจชุมชน เป็นพื้นฐานในการพัฒนาระบบเศรษฐกิจของประเทศไทยได้ต่อไป
วันนี้ (19 กันยายน 2562) นางศิริวัลย์ แก้วมูลเนียม ที่ปรึกษาด้านพัฒนาฐานภาษี ได้ร่วมลงนามในบันทึกข้อตกลง “การเพิ่มศักยภาพการดำเนินงานวิสาหกิจชุมชน เพื่อสนับสนุนการประกอบกิจการรูปแบบนิติบุคคล” ระหว่าง 3 หน่วยงาน โดยมีเจตนารมณ์ในการดำเนินงานเพิ่มศักยภาพการประกอบกิจการของวิสาหกิจชุมชนให้เป็นรูปธรรมร่วมกัน เพื่อส่งเสริมและสนับสนุนให้วิสาหกิจชุมชนสามารถดำเนินกิจการในรูปแบบนิติบุคคลได้อย่างเหมาะสมกับลักษณะธุรกิจและศักยภาพของวิสาหกิจชุมชน
นางศิริวัลย์ แก้วมูลเนียม ที่ปรึกษาด้านพัฒนาฐานภาษี กล่าวว่า ตั้งแต่อดีตจนถึงปัจจุบัน รัฐบาลได้มีนโยบายส่งเสริมและสนับสนุนวิสาหกิจชุมชน ซึ่งถือว่าเป็นกลุ่มเศรษฐกิจพื้นฐานของสังคมชนบท ให้สามารถเติบโตอย่างเข้มแข็ง สามารถพึ่งพาตนเอง เกิดการสร้างงาน สร้างรายได้ เป็นองค์กรทางธุรกิจที่พัฒนาอย่างยั่งยืน
มีศักยภาพที่จะเติบโตต่อไปได้ในอนาคต กรมสรรพากรจึงได้มีมาตรการภาษีเพื่อสนับสนุนและส่งเสริมวิสาหกิจชุมชนให้สามารถเติบโตได้อย่างมั่นคงและยั่งยืน โดยให้มีการทำบัญชีอย่างง่ายเพื่อใช้เป็นข้อมูลในการตัดสินใจในการวางแผนการประกอบธุรกิจได้อย่างแม่นยำ และยกเว้นภาษีเงินได้สำหรับเงินได้ของวิสาหกิจชุมชน ตามกฎหมายว่าด้วยการส่งเสริมวิสาหกิจชุมชน เฉพาะที่เป็นห้างหุ้นส่วนสามัญหรือคณะบุคคลที่มิใช่นิติบุคคล ซึ่งมีเงินได้ไม่เกิน 1.8 ล้านบาทต่อปี มาตั้งแต่ปีภาษี 2552 จนถึงปัจจุบัน ซึ่งปีภาษี 2562 จะเป็นปีภาษีสุดท้ายของมาตรการดังกล่าวแล้ว กรณีวิสาหกิจชุมชนประกอบกิจการในรูปแบบของนิติบุคคล โดยมีทุนจดทะเบียนฯ ไม่เกิน 5 ล้านบาท และมีรายได้ไม่เกิน 30 ล้านบาท จะได้รับยกเว้นภาษีเงินได้นิติบุคคลสำหรับกำไรสุทธิในส่วนที่ไม่เกิน 300,000 บาทแรก และมีความน่าเชื่อถือเพิ่มขึ้น ซึ่งจะเข้าถึงแหล่งเงินทุนที่มีอัตราดอกเบี้ยเงินกู้ต่ำได้ง่าย
ที่ผ่านมา กรมสรรพากรมุ่งส่งเสริมและสนับสนุนให้ผู้ประกอบการประกอบกิจการในรูปแบบนิติบุคคล โดยมีมาตรการทางภาษีออกมาเพื่อสนับสนุนอย่างต่อเนื่อง การประกอบกิจการในรูปแบบนิติบุคคลจะทำให้สามารถบริหารจัดการกิจการได้อย่างเป็นระบบ เพิ่มความน่าเชื่อถือ และทำให้ได้รับการสนับสนุนด้านการเงินจากสถาบันการเงินอย่างเต็มที่ ทั้งนี้ ในการประกอบกิจการในรูปแบบนิติบุคคล ผู้ประกอบการจะต้องจัดทำบัญชี
ตามมาตรฐานบัญชี เพื่อสะท้อนสภาพที่แท้จริงของกิจการ (บัญชีชุดเดียว) ซึ่งถือเป็นเรื่องสำคัญที่ผู้ประกอบการต้องตระหนักตั้งแต่เริ่มต้น และจะส่งผลต่อการขอสินเชื่อกับสถาบันการเงิน ที่กำหนดให้ผู้ประกอบการต้องใช้บัญชีที่ยื่นต่อกรมสรรพากรเป็นหลักฐานในการยื่นขออนุมัติสินเชื่อ
เพื่อให้วิสาหกิจชุมชนมีความรู้ความเข้าใจในการประกอบกิจการรูปแบบนิติบุคคล รวมถึงการจัดทำบัญชีและการปฏิบัติหน้าที่ทางภาษีอากรที่ถูกต้อง ตลอดจนได้รับสิทธิประโยชน์ทางภาษีอย่างครบถ้วนโดยในบันทึกข้อตกลงฉบับนี้ กรมสรรพากรมีหน้าที่
1. ร่วมกับกรมส่งเสริมการเกษตรและหน่วยงานอื่นที่เกี่ยวข้องในการอบรมให้องค์ความรู้เกี่ยวกับการดำเนินการทางภาษีแก่วิสาหกิจชุมชน
2. ให้ความรู้ด้านภาษีอากรกับนักบัญชีชุมชนให้สามารถดำเนินงานด้านภาษีอากรได้อย่างมีประสิทธิภาพเพื่อรองรับการเป็นนิติบุคคลของวิสาหกิจชุมชน
3. พัฒนาหรือเชื่อมโยงกิจกรรมโครงการต่าง ๆ ระหว่างหน่วยงานในการส่งเสริมวิสาหกิจชุมชน
4. มอบหมายเจ้าหน้าที่ของหน่วยงานทำหน้าที่ในการประสานงานระหว่างหน่วยงานทั้งส่วนกลางและส่วนภูมิภาค เพื่อให้เกิดการประสานงานระหว่างเจ้าหน้าที่ของหน่วยงานในสังกัดในแต่ละพื้นที่ในการส่งเสริมและสนับสนุนวิสาหกิจชุมชน

ที่มา : https://www.thaigov.go.th/news/contents/details/23237
