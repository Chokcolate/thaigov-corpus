รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ตรวจเยี่ยมสำนักงาน ป.ป.ส. เพื่อรับฟังข้อมูลเกี่ยวกับงานด้านยาเสพติด

วันศุกร์ที่ 19 กรกฎาคม 2562
รัฐมนตรีว่าการกระทรวงยุติธรรม ตรวจเยี่ยมสำนักงาน ป.ป.ส. เพื่อรับฟังข้อมูลเกี่ยวกับงานด้านยาเสพติด
นายสมศักดิ์ เทพสุทิน รัฐมนตรีว่าการกระทรวงยุติธรรม ตรวจเยี่ยมสำนักงาน ป.ป.ส. เพื่อรับฟังข้อมูลเกี่ยวกับงานด้านยาเสพติด
ในวันพฤหัสบดีที่ ๑๘ กรกฎาคม ๒๕๖๒ เวลา ๐๙.๓๐ น. ณ ห้องประชุมศูนย์บัญชาการ COMMAND ROOM อาคาร ๒ ชั้น ๔ สำนักงาน ป.ป.ส. กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมคณะทำงาน เข้าตรวจเยี่ยม รับฟังการบรรยายสรุปเกี่ยวกับบทบาท ภารกิจ รวมถึงติดตามการดำเนินงานการป้องกันและแก้ไขปัญหายาเสพติด และสถานการณ์ยาเสพติดในภาพรวม พร้อมทั้งมอบนโยบายการทำงานป้องกัน และแก้ไขปัญหายาเสพติด โดยมี นายนิยม เติมศรีสุข เลขาธิการ ป.ป.ส. พร้อมด้วยผู้บริหารสำนักงาน ป.ป.ส. ให้การต้อนรับ โอกาสนี้ รัฐมนตรีว่าการกระทรวงยุติธรรม พร้อมคณะทำงาน ได้ตรวจเยี่ยมศูนย์ปฏิบัติการสำนักงาน ป.ป.ส. โดยติดตามข้อมูล สถานการณ์ การรายงานผลการดำเนินงานจากหน่วยปฏิบัติงานแบบ Real Time ส่งตรงจากในพื้นที่ พร้อมเยี่ยมชมระบบรับแจ้งข่าวสารจากประชาชน เพื่อให้ผู้บริหารสามารถบริหารสถานการณ์ที่เกิดขึ้นได้อย่างทันเหตุการณ์ และสามารถขับเคลื่อนนโยบาย/แผน/ข้อสั่งการ ประเมินผลการปฏิบัติงานและสามารถแก้ไขปัญหายาเสพติดในระดับพื้นที่ได้อย่างมีประสิทธิภาพ
ทั้งนี้ ภายหลังจากรัฐมนตรีว่าการกระทรวงยุติธรรม ได้รับฟังบรรยายสรุปเกี่ยวกับสถานการณ์ยาเสพติด โดยจากรายงานพบว่า จำนวนผู้เสพ ผู้ค้า ยังมีจำนวนสูงขึ้นทุกปี จึงเสนอให้มีศึกษาเปรียบเทียบเกี่ยวกับการดำเนินงานของต่างประเทศ เพื่อนำมาปรับใช้กับการดำเนินงานแก้ไขปัญหายาเสพติดของประเทศไทย
รัฐมนตรีว่าการกระทรวงยุติธรรม กล่าวว่า วันนี้มารับฟังข้อมูลความคิดเห็น และแลกเปลี่ยน แต่สิ่งที่ได้รับทราบ คือ เจ้าหน้าที่ของสำนักงาน ป.ป.ส. ทุกคนทำงานหนัก แม้มีข้าราชการจำนวนเพียงแค่พันกว่าคนแต่ต้องดูแลเรื่องยาเสพติดของประเทศ โดยประเทศไทยมี ๘๐,๐๐๐ กว่าหมู่บ้าน เป็นหมู่บ้านปลอดยาเสพติดถึง ๕๐,๐๐๐ หมู่บ้าน แต่จุดที่สุ่มเสี่ยงและต้องพึงระวังมีอยู่ ๒๔,๐๐๐ หมู่บ้าน และจำนวนกว่า ๒,๐๐๐ หมู่บ้านที่มีความเสี่ยงสูง จึงต้องเคลียร์ไปทีละพื้นที่ นอกจากนี้ สำนักงาน ป.ป.ส. ให้ความสำคัญในเรื่องของการจับยาเสพติดจากการส่งผ่านไปรษณีย์ต่างๆ ซึ่งถ้าหากทุกฝ่ายร่วมมือร่วมใจตนเชื่อว่าจะสามารถปราบปรามยาเสพติดได้ดีขึ้น
ส่วนนโยบายกัญชาเสรีเพื่อใช้ประโยชน์ทางการแพทย์ขณะนี้มีการขออนุญาตปลูกอย่างถูกต้องมีเพียงแค่ ๔ แห่งเท่านั้น ซึ่งเป็นสถานศึกษาและหน่วยงานของราชการ ยังไม่สามารถปลูกได้อย่างเสรี จึงฝากเตือนประชาชนที่อาจเกิดความเข้าใจผิดว่า กัญชายังไม่สามารถปลูกเองได้ ใช้ได้เพียงทางการแพทย์ไว้รักษาผู้ป่วยที่ขึ้นทะเบียนไว้เท่านั้น

ที่มา : https://www.thaigov.go.th/news/contents/details/21659
