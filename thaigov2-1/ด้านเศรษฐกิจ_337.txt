รัฐบาลไทย-ข่าวทำเนียบรัฐบาล-กระทรวงพาณิชย์เตรียมทำลายสินค้าละเมิดทรัพย์สินทางปัญญา กว่า 10 ล้านชิ้น

วันพฤหัสบดีที่ 5 กันยายน 2562
กระทรวงพาณิชย์เตรียมทำลายสินค้าละเมิดทรัพย์สินทางปัญญา กว่า 10 ล้านชิ้น
นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ เปิดเผยว่า กระทรวงพาณิชย์ โดยกรมทรัพย์สินทางปัญญา จะร่วมกับกองอำนวยการรักษาความมั่นคงภายในราชอาณาจักร กองทัพบก สำนักงานตำรวจแห่งชาติ กรมศุลกากร และกรมสอบสวนคดีพิเศษ
จัดพิธีทำลายของกลาง คดีละเมิดทรัพย์สินทางปัญญาที่คดีถึงที่สุดแล้ว ในวันที่ 12 กันยายน 2562 ณ ลานอเนกประสงค์ กองพันทหารปืนใหญ่ต่อสู้อากาศยานที่ 7 กรมทหารปืนใหญ่ต่อสู้อากาศยานที่ 1 เขตดอนเมือง กรุงเทพฯ โดยในปีนี้ นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ จะให้เกียรติเป็นประธานในพิธี
ของกลางที่จะนำมาทำลายในครั้งนี้ประกอบด้วยสินค้าหลากหลายชนิด เช่น เสื้อผ้า กระเป๋า เข็มขัด รองเท้า นาฬิกา โทรศัพท์มือถือ แผ่นซีดี/วีซีดี แว่นตา เครื่องสำอาง และบุหรี่ เป็นต้น
รวมทั้งสิ้น 10,620,825 ชิ้น มูลค่าความเสียหายรวมประมาณ 550 ล้านบาท โดยเป็นของกลางจากสำนักงานตำรวจแห่งชาติ จำนวน 251,019 ชิ้น ของกลางจาก กรมศุลกากร จำนวน 9,818,358 ชิ้น และของกลางจากกรมสอบสวนคดีพิเศษ จำนวน 551,448 ชิ้น
“สินค้าละเมิดทรัพย์สินทางปัญญาเหล่านี้เป็นของผิดกฎหมายจะต้องนำมาทำลายอย่างเหมาะสม เพื่อป้องกันไม่ให้ของเหล่านี้กลับไปหมุนเวียนขายในตลาดหรือใช้ได้อีก ซึ่งเป็นไปตามพันธกรณีระหว่างประเทศ นอกจากนี้ สินค้าละเมิดบางรายการเป็นอันตรายโดยสภาพหรือไม่ได้มาตรฐาน อาจส่งผลเสียต่อผู้บริโภค การทำลายของกลางฯ ถือเป็นขั้นตอนสุดท้ายที่มีความสำคัญในการป้องกันและปราบปรามการละเมิดทรัพย์สินทางปัญญา จึงต้องดำเนินการอย่างโปร่งใส โดยกระทรวงพาณิชย์ได้เชิญตัวแทนเจ้าของทรัพย์สินทางปัญญาทั้งไทยและต่างประเทศ และทูตานุทูตจากประเทศคู่ค้าที่สำคัญ เช่น สหรัฐอเมริกา สหภาพยุโรป ญี่ปุ่น เกาหลี และประเทศสมาชิกอาเซียน มาร่วมเป็นสักขีพยานด้วย ทั้งนี้ เพื่อสร้างความมั่นใจให้กับประเทศคู่ค้า นักลงทุนและเจ้าของทรัพย์สินทางปัญญาว่าจะไม่มีสินค้าละเมิดทรัพย์สินทางปัญญากลับไปสู่ท้องตลาดหรือส่งออกไปยังต่างประเทศ” รัฐมนตรีช่วยว่าการกระทรวงพาณิชย์ (นายวีรศักดิ์ หวังศุภกิจโกศล) กล่าว

ที่มา : https://www.thaigov.go.th/news/contents/details/22823
