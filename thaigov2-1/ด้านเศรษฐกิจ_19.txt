รัฐบาลไทย-ข่าวทำเนียบรัฐบาล-รมว.อว. เปิดบ้านจุฬาฯ หารือผู้บริหารมหาวิทยาลัยพัฒนาอุดมศึกษาไทยในศตวรรษที่ 21

วันพุธที่ 24 กรกฎาคม 2562
รมว.อว. เปิดบ้านจุฬาฯ หารือผู้บริหารมหาวิทยาลัยพัฒนาอุดมศึกษาไทยในศตวรรษที่ 21
อว. ร่วมหารือ “เปิดบ้านจุฬาฯ หารือกระทรวงการอุดมศึกษาฯ”
23 กรกฎาคม 2562 ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วยรองศาสตราจารย์ นายแพทย์สรนิต ศิลธรรม ปลัดกระทรวงฯและผู้บริหารระดับสูงของหน่วยงานที่เกี่ยวข้อง เข้าร่วมในการหารือ “เปิดบ้านจุฬาฯ หารือกระทรวงการอุดมศึกษาฯ” กับศาสตราจารย์ ดร.บัณฑิต เอื้ออาภรณ์ อธิการบดีจุฬาลงกรณ์มหาวิทยาลัย คณะผู้บริหาร อาจารย์และตัวแทนประชาคม ณ อาคารจามจุรี 4 จุฬาลงกรณ์มหาวิทยาลัย โดยรับฟังการนำเสนอสรุปแนวทางในการพัฒนาและปรับเปลี่ยนครั้งใหญ่ของจุฬาฯ การหารือร่วมกันและการพบปะพูดคุยกับตัวแทนนิสิตจุฬาฯ
รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม กล่าวว่า กระทรวงการอุดมศึกษาฯ จะขับเคลื่อนตามสัญญาประชาคม 7 ประการที่ได้ประกาศไว้ภายใต้นโยบายสร้างและพัฒนาคน สร้างและพัฒนาองค์ความรู้รวมถึงการสร้างและพัฒนานวัตกรรม เพื่อการวางรากฐานประเทศสู่อนาคตและเพื่อเป็นกลไกสำคัญในการขับเคลื่อนประเทศไทยไปสู่ประเทศที่พัฒนาแล้ว โดยกำหนดให้สถาบันอุดมศึกษาเป็นกลไกขับเคลื่อนหลักในการสร้างและพัฒนาคน องค์ความรู้และนวัตกรรม ซึ่งถือว่าเป็นการปฏิรูปอุดมศึกษาทั้งระบบด้วยการปรับเปลี่ยนบทบาทภารกิจ เติมเต็มศักยภาพสถาบันอุดมศึกษาและสร้างการเปลี่ยนแปลงที่สามารถตอบโจทย์ประเทศได้ ยกระดับคุณภาพการเรียนการสอนให้ตรงความต้องการของตลาด เน้นการพัฒนาสมรรถนะและประสบการณ์ตามมาตรฐานสากล ส่งเสริมให้เกิดการทำงานวิจัยร่วมกันในรูปแบบ Talent Mobility ระหว่างมหาวิทยาลัย สถาบันวิจัย ภาคเอกชนและชุมชน และจะให้สถาบันอุดมศึกษาเป็นแหล่งทดลองทดสอบนวัตกรรมทางการศึกษา
รัฐมนตรีว่าการกระทรวงการอุดมศึกษาฯ กล่าวต่อไปว่าวาระการขับเคลื่อนกระทรวงการอุดมศึกษาฯ เพื่อการสร้างและพัฒนาคนไทยให้เป็น Smart Citizen ในศตวรรษที่ 21 นั้น จะเน้นที่การเรียนรู้ตลอดชีวิตและมีการจัดการศึกษาสำหรับคนสูงวัยด้วย เพื่อสร้างโอกาสและความเท่าเทียมในการเข้าถึงการศึกษาและการเรียนรู้และเป็นการขจัดความเหลื่อมล้ำในสังคม ด้านการสร้างและพัฒนาองค์ความรู้ จะวางรากฐานเพื่อการปรับโครงสร้างสู่เศรษฐกิจที่เน้นคุณค่า (Value Based Economy) ด้วยการพัฒนาทุนมนุษย์ ทุนทางปัญญา บูรณาการงานวิจัยด้านวิทยาศาสตร์ สังคมศาสตร์และมนุษยศาสตร์และแปลงไปสู่นวัตกรรมเชิงรุก นวัตกรรมสังคมและนวัตกรรมชุมชน ด้านการสร้างและพัฒนานวัตกรรมก็จะยกระดับสู่ประเทศฐานนวัตกรรม (Innovation Nation) ด้วยการส่งเสริม พัฒนาระบบที่เอื้อต่อการสร้างและแปลงนวัตกรรมสู่มูลค่าทางเศรษฐกิจ สังคมและคุณภาพชีวิตคน
“วาระในการขับเคลื่อนกระทรวงการอุดมศึกษา วิทยาศาสตร์ วิจัยและนวัตกรรม มีการกำหนดอย่างชัดเจนว่าในการสร้างและพัฒนาคนจะเปิดโอกาสให้คนทุกช่วงวัยในสังคมมีส่วนร่วมในการกำหนดอนาคตของประเทศในมิติทางเศรษฐกิจ สังคม สิ่งแวดล้อม และแม้กระทั่งมิติทางการเมือง ทั่งนี้เพื่อให้กระทรวงนี้เป็นกระทรวงแห่งปัญญา เป็นกระทรวงแห่งโอกาส และเป็นกระทรวงแห่งอนาคต อย่างแท้จริง” รัฐมนตรีว่าการกระทรวงการอุดมศึกษาฯ กล่าวในตอนท้าย

ที่มา : https://www.thaigov.go.th/news/contents/details/21725
