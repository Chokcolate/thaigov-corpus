รัฐบาลไทย-ข่าวทำเนียบรัฐบาล-พม. มอบบ้านมั่นคงให้ชาวบ้านไผ่ จังหวัดขอนแก่น หลังน้ำท่วมเสียหายจากพายุโพดุล

วันจันทร์ที่ 2 มีนาคม 2563
พม. มอบบ้านมั่นคงให้ชาวบ้านไผ่ จังหวัดขอนแก่น หลังน้ำท่วมเสียหายจากพายุโพดุล
พม. มอบบ้านมั่นคงให้ชาวบ้านไผ่ จังหวัดขอนแก่น หลังน้ำท่วมเสียหายจากพายุโพดุล
เมื่อวันที่ 29 ก.พ. 63 เวลา 11.30 น. นาวาตรี สุธรรม ระหงส์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานในพิธีมอบบ้านที่ซ่อมสร้างเสร็จแล้ว จำนวน 9 หลัง ให้กับครอบครัวที่ได้รับผลกระทบภัยน้ำท่วมจากพายุโพดุล โดยมี นายรุจน์ รังศี นายอำเภอบ้านไผ่ นายสุพัฒน์ จันทนา ผู้อำนวยการสถาบันพัฒนาองค์กรชุมชน (องค์การมหาชน) หรือ พอช. ภาคตะวันออกเฉียงเหนือ นายปัญญา บัวแสน ประธานสภาเทศบาลเมืองบ้านไผ่ และประชาชนในเขตเทศบาลเมืองบ้านไผ่ จำนวน 150 คน เข้าร่วมงาน พร้อมทั้งพบปะชาวชุมชนที่กำลังก่อสร้างบ้าน จำนวน 130 หลัง ในเขตเทศบาลเมืองบ้านไผ่ ณ ชุมชนสุมนามัย ในเขตเทศบาลเมืองบ้านไผ่ อำเภอบ้านไผ่ จังหวัดขอนแก่น
นาวาตรี สุธรรม กล่าวว่า ตามที่เกิดพายุฝนโพดุลในหลายจังหวัดของพื้นที่ภาคอีสาน เมื่อช่วงปลายเดือนสิงหาคมถึงเดือนกันยายน 2562 ที่ผ่านมา ทำให้เกิดน้ำท่วมและบ้านเรือนประชาชนได้รับความเสียจำนวนมากในหลายพื้นที่ รวมทั้งเขตเทศบาลเมืองบ้านไผ่ อำเภอบ้านไผ่ จังหวัดขอนแก่น พบว่า มีบ้านเรือนของประชาชนได้รับความเสียและขอรับงบประมาณสนับสนุนการซ่อมสร้างบ้านเรือนจาก พอช. จำนวน 8 ชุมชน รวม 461 หลังคาเรือน คิดเป็นงบประมาณรวม 8,298,000 บาท โดยเริ่มซ่อมแซมตั้งแต่เดือนตุลาคม 2562 จนถึงขณะนี้ ได้ดำเนินการแล้วเสร็จ 61 หลัง ซึ่งในวันนี้ (29 ก.พ. 63) ตนได้ลงพื้นที่มอบบ้านที่ซ่อมสร้างเสร็จแล้ว 9 หลัง ให้กับครอบครัวที่ได้รับผลกระทบภัยน้ำท่วมจากพายุโพดุล ทั้งนี้ ชุมชนสุมนามัย เป็นหนึ่งชุมชนที่เข้าร่วมโครงการบ้านมั่นคงของ พอช. เพื่อแก้ไขปัญหาที่ดินและที่อยู่อาศัยในเขตเทศบาลเมืองบ้านไผ่ ซึ่งมีบ้านเรือนที่เสียหาย 63 ครอบครัว และตามแผนงานของชุมชนจะมีการซ่อมแซม 59 หลัง โดย พอช. สนับสนุนงบประมาณรวมเป็นเงิน 1,062,000 บาท ขณะนี้ ได้ซ่อมแซมเสร็จแล้ว 6 หลัง และสร้างบ้านใหม่ 4 หลัง โดยใช้แรงงานและช่างอาสา ทั้งในและนอกชุมชนร่วมกัน สำหรับการซ่อมสร้างบ้านเรือนที่ได้รับผลกระทบจากพายุโพดุลในเขตเทศบาลเมืองขอนแก่นทั้งหมด 8 ชุมชน รวม 461 หลังคาเรือน นั้น ได้แบ่งเป็นการซ่อมแซม 424 หลัง ขณะนี้ ได้ซ่อมเสร็จเรียบร้อยแล้ว 43 หลัง และสร้างใหม่ 37 หลัง ขณะนี้ ได้สร้างเสร็จแล้ว 18 หลัง รวมซ่อมสร้างเสร็จแล้ว 61 หลัง

ที่มา : https://www.thaigov.go.th/news/contents/details/26850
