รัฐบาลไทย-ข่าวทำเนียบรัฐบาล-สธ.เตือนกินอาหารสุก ๆ ดิบ ๆ ระวังพยาธิ

วันจันทร์ที่ 30 ธันวาคม 2562
สธ.เตือนกินอาหารสุก ๆ ดิบ ๆ ระวังพยาธิ
กระทรวงสาธารณสุข แนะนำประชาชนกินอาหารฉลองปีใหม่ ต้องปรุงสุก ล้างผักผลไม้ให้สะอาด ลดการเกิดโรคพยาธิ แนะหากหิวบ่อย กินอาหารมากแต่น้ำหนักลด ท้องอืด ท้องเฟ้อ ท้องเสีย ควรรีบไปพบแพทย์
นายแพทย์รุ่งเรือง กิจผาติ ที่ปรึกษาระดับกระทรวงและโฆษกกระทรวงสาธารณสุข ให้สัมภาษณ์ว่า ช่วงเทศกาลปีใหม่ การกินเลี้ยงในหมู่ญาติพี่น้อง ควรเลือกเมนูอาหารที่ปรุงสุก หลีกเลี่ยงอาหารสุก ๆ ดิบ ๆ เพราะเสี่ยงเกิดโรคอาหารเป็นพิษ หรือเป็นโรคพยาธิได้ พยาธิที่พบบ่อย ได้แก่ พยาธิไส้เดือน พยาธิใบไม้ พยาธิตัวจี๊ด พยาธิตัวตืด ซึ่งอาศัยอยู่ในดิน พื้นหญ้า ในน้ำ เนื้อสัตว์ ทั้งสัตว์บก สัตว์น้ำ สัตว์ครึ่งบกครึ่งน้ำ และอาจปนเปื้อนมากับอาหาร ผัก ผลไม้ หรือน้ำดื่ม เมื่อเข้าสู่ร่างกายจะเป็นปรสิตคอยแย่งอาหาร ทำให้คนที่มีพยาธิมีร่างกายทรุดโทรม หรือเกิดอาการแพ้สารที่ขับออกมาจากตัวพยาธิ หากเข้าสู่สมองอาจเป็นอัมพาตและเสียชีวิตได้
นายแพทย์รุ่งเรืองกล่าวต่อว่า ผู้ที่มีพยาธิในร่างกายจะมีอาการผิดปกติ เช่น รู้สึกหิวบ่อย กินอาหารมากแต่น้ำหนักลด ท้องอืด ท้องเฟ้อ ท้องเสีย เจ็บและบวมตามผิวหนัง เจ็บหน้าอก ไอเป็นเลือด มีอาการแพ้ทางผิวหนัง มีผื่นคันหรือเป็นแนวแดงๆ บนผิวหนัง มีตุ่มนูนจำนวนมากขึ้นตามผิวหนัง เป็นไข้ ปวดเมื่อยตามร่างกาย ปวดศีรษะ ตาพร่ามัว ขอรีบไปพบแพทย์เพื่อตรวจรักษา ไม่ซื้อยาถ่ายพยาธิมากินเอง เพราะพยาธิมีหลายชนิด ใช้ยารักษาต่างกันการป้องกันคือไม่รับประทานอาหารสุก ๆ ดิบ ๆ เช่น ก้อย ลาบ ลู่ ยำ พล่า แหนม ส้มปลา ปลาร้าดิบ ล้างผักและผลไม้ให้สะอาด ล้างมือด้วยน้ำและสบู่บ่อย ๆ ก่อนปรุงและรับประทานอาหาร หลังเข้าห้องน้ำห้องส้วม ดื่มน้ำสะอาด และใส่รองเท้าทุกครั้งที่ออกจากบ้าน ดูแลเด็กให้ล้างมือเพราะเด็กมักใช้มือหยิบจับอาหารเข้าปาก
************************** 30 ธันวาคม 2562

ที่มา : https://www.thaigov.go.th/news/contents/details/25547
