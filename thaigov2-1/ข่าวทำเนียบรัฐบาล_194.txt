รัฐบาลไทย-ข่าวทำเนียบรัฐบาล-นายกรัฐมนตรีลงเรือตรวจเยี่ยมผู้ประสบอุทกภัย ณ หมู่บ้านกุดชุม อุบลราชธานี ยืนยันรัฐบาลไม่ทอดทิ้ง พร้อมให้ความช่วยเหลือเต็มที่ เพราะเป็นบ้านและแผ่นดินของคนไทย

วันพฤหัสบดีที่ 19 กันยายน 2562
นายกรัฐมนตรีลงเรือตรวจเยี่ยมผู้ประสบอุทกภัย ณ หมู่บ้านกุดชุม อุบลราชธานี ยืนยันรัฐบาลไม่ทอดทิ้ง พร้อมให้ความช่วยเหลือเต็มที่ เพราะเป็นบ้านและแผ่นดินของคนไทย
นายกรัฐมนตรีลงเรือตรวจเยี่ยมผู้ประสบอุทกภัย ณ หมู่บ้านกุดชุม อุบลราชธานี ยืนยันรัฐบาลไม่ทอดทิ้ง พร้อมให้ความช่วยเหลือเต็มที่ เพราะเป็นบ้านและแผ่นดินของคนไทย
วันนี้ (19 กันยายน 2562) เวลา 16.00 น. ณ หมู่บ้านกุดชุม อำเภอวารินชำราบ จังหวัดอุบลราชธานี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงเรือตรวจเยี่ยมผู้ประสบอุทกภัย โดยนายกรัฐมนตรีได้พูดคุยทักทายให้กำลังใจพี่น้องประชาชน พร้อมสอบถามความเป็นอยู่ด้วยความห่วงใย และบอกกับประชาชนว่า หากมีอะไรต้องการให้รัฐบาลช่วยเหลือขอให้บอกผ่านกำนัน ผู้ใหญ่บ้าน รัฐบาลพร้อมให้ความช่วยเหลืออย่างเต็มที่
จากนั้น นายกรัฐมนตรีกล่าวภายหลังการลงเรือ ว่า จากการลงพื้นที่ได้เห็นสภาพความเป็นอยู่ และระดับน้ำท่วมซึ่งส่วนมากมิดหลังคาบ้าน จึงได้กำชับให้เจ้าหน้าที่ดูแล นำสิ่งของยังชีพมาแจกประชาชนในพื้นที่ดังกล่าว
นายกรัฐมนตรีกล่าวต่อไปว่า ยังรู้สึกดีที่ได้เห็นรอยยิ้มของชาวบ้าน โดยชาวบ้านดีใจที่ตนมาเยี่ยมให้กำลังใจถึงบ้าน พร้อมบอกกับตนว่าจะสู้ต่อไป ทั้งนี้ รัฐบาลยืนยันจะไม่ทอดทิ้ง เพราะเป็นบ้าน และแผ่นดินของคนไทย อย่างไรก็ตามเห็นน้ำแล้วก็รู้สึกเสียดายว่า หากมีน้ำแล้วไม่กระทบที่ทำกินก็คงจะดี เพราะจะได้นำน้ำไปใช้ประโยชน์ โดยเฉพาะนำไปทำนาปี ส่วนใหญ่ในพื้นที่ทำแต่นาปรัง
ในตอนท้ายนายกรัฐมนตรีกล่าวขอบคุณเจ้าหน้าที่ทุกภาคส่วนที่ทุ่มเทกำลังใจ กำลังกายช่วยเหลือชาวบ้านอย่างเต็มที่ รวมถึงขอบคุณรัฐมนตรีพรรคร่วมรัฐบาลที่ลงพื้นที่ให้กำลังใจซึ่งกันและกัน และขอขอบคุณชาวบ้านที่เข้าใจการทำงานของรัฐบาล
-------------------------
สำนักโฆษก

ที่มา : https://www.thaigov.go.th/news/contents/details/23242
