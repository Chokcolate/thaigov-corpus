รัฐบาลไทย-ข่าวทำเนียบรัฐบาล-แถลงข่าวกิจกรรม โครงการ “Share for Child เดิน วิ่ง ปั่น เพื่อฝันน้อง” ครั้งที่ 1

วันอังคารที่ 13 สิงหาคม 2562
แถลงข่าวกิจกรรม โครงการ “Share for Child เดิน วิ่ง ปั่น เพื่อฝันน้อง” ครั้งที่ 1
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานงานแถลงข่าวกิจกรรม โครงการ “Share for Child เดิน วิ่ง ปั่น เพื่อฝันน้อง” ครั้งที่ 1
เมื่อวันศุกร์ที่ 9 สิงหาคม 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานงานแถลงข่าวกิจกรรม โครงการ “Share for Child เดิน วิ่ง ปั่น เพื่อฝันน้อง” ครั้งที่ 1 โดยมีนายการุณ สกุลประดิษฐ์ ปลัดกระทรวงศึกษาธิการ, นายบุญรักษ์ ยอดเพชร เลขาธิการคณะกรรมการการอาชีวศึกษา, นายสุเทพ ชิตยวงษ์ เลขาธิการคณะกรรมการการศึกษาขั้นพื้นฐาน ผู้แทนมูลนิธิ ตลอดจนผู้บริหารหน่วยงานและองค์กรที่เกี่ยวข้อง เข้าร่วมงาน ณ บริเวณสวนวันครู หน้าอาคาร สพฐ. 1 กระทรวงศึกษาธิการ
รมว.ศึกษาธิการ กล่าวว่า สำหรับมูลนิธิคุณพุ่ม ในทูลกระหม่อมหญิงอุบลรัตนราชกัญญา สิริวัฒนาพรรณวดี ได้ดำเนินกิจกรรมต่าง ๆ มาเป็นเวลา 14 ปีแล้ว โดยช่วยสนับสนุนกิจกรรมของเด็กที่มีความต้องการพิเศษในหลาย ๆ ด้าน เช่นเดียวกับ ศธ . ที่มีแนวทางดูแลเด็กและเยาวชนกลุ่มนี้ซึ่งมีอยู่จำนวนมาก ให้ได้รับการเรียนรู้และมีพัฒนาการด้านต่าง ๆ ที่ดีขึ้น
สำหรับกิจกรรม “Share for child เดิน วิ่ง ปั่น เพื่อฝันน้อง” ซึ่งจัดขึ้นเป็นปีแรก เป็นโอกาสดีที่คนไทยจะได้มีส่วนร่วมในการระดมทุน เพื่อสนับสนุนเด็ก ๆ ที่อาจจะขาดโอกาส และมีความต้องการพิเศษ เพื่อให้มีคุณภาพชีวิตที่ดีต่อไป
นายบุญรักษ์ ยอดเพชร เลขาธิการคณะกรรมการการอาชีวศึกษา กล่าวว่า กิจกรรมนี้จัดขึ้นเพื่อเป็นการเฉลิมพระเกียรติ เนื่องในโอกาสวันแม่แห่งชาติ และเป็นการระลึกถึงคุณพุ่ม เจนเซน พร้อมแบ่งปันความสุขให้กับเด็กและเยาวชนที่อยู่ในกลุ่มเป้าหมาย โดยเชื่อว่าการจัดงานในวันที่ 17 สิงหาคม 2562 ณ กระทรวงสาธารณสุข ตั้งแต่เวลา 15:00 น. เป็นต้นไป จะได้รับความสนใจจากผู้ที่เกี่ยวข้องและประชาชนทั่วไปจำนวนมาก
นายสุเทพ ชิตยวงษ์ เลขาธิการคณะกรรมการการศึกษาขั้นพื้นฐาน กล่าวว่า กิจกรรมในครั้งนี้สอดคล้องกับการดำเนินงานของกระทรวงศึกษาธิการ ที่ให้ความสำคัญกับการจัดการศึกษาเพื่อเด็กพิเศษจำนวนมาก ทั้งนี้ ขอขอบคุณบุคคลและหน่วยงานที่มีส่วนเกี่ยวข้อง เพื่อร่วมจัดงานที่จะช่วยสร้างโอกาสในการเข้าถึงการศึกษา และพัฒนาคุณภาพชีวิตเด็ก ๆ อาทิ กรมสุขภาพจิต กระทรวงสาธารณสุข สำนักบริหารงานการศึกษาพิเศษ และสำนักงานคณะกรรมการการศึกษาขั้นพื้นฐาน เป็นต้น
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ทิพย์สุดา ศรีษะแก้ว: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/22202
