รัฐบาลไทย-ข่าวทำเนียบรัฐบาล-รมว.พม. โชว์ผลงาน สธค. ทำกิจกรรมเพื่อสังคม พร้อมมอบทุนการศึกษาแก่บุตรของลูกค้าและผู้มีรายได้น้อย

วันพุธที่ 28 สิงหาคม 2562
รมว.พม. โชว์ผลงาน สธค. ทำกิจกรรมเพื่อสังคม พร้อมมอบทุนการศึกษาแก่บุตรของลูกค้าและผู้มีรายได้น้อย
รมว.พม. โชว์ผลงาน สธค. ทำกิจกรรมเพื่อสังคม พร้อมมอบทุนการศึกษาแก่บุตรของลูกค้าและผู้มีรายได้น้อย
วันนี้ (28 ส.ค. 62) เวลา 10.30 น. ที่ห้องประชุมชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดโครงการ CSR Day : ส่งเสริมความรู้สู่ความรับผิดชอบต่อสังคมของชาว สธค. พร้อมมอบทุนการศึกษาแก่บุตรผู้มีรายได้น้อย ซึ่งเป็นหนึ่งในกิจกรรมตามความรับผิดชอบต่อสังคม (CSR) ของกระทรวงการพัฒนาสังคมและความมั่นคงของมนุษย์ (พม.) โดยสำนักงานธนานุเคราะห์ (สธค.) โดยมีนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหาร และประชาชนผู้ใช้บริการ เข้าร่วมงาน
นายจุติ กล่าวว่า สำนักงานธนานุเคราะห์ (สธค.) เป็นหน่วยงานรัฐวิสาหกิจ ในสังกัดกรมพัฒนาสังคมและสวัสดิการ (พส.) กระทรวง พม. ทำหน้าที่เป็นกลไกในการจัดสวัสดิการสังคมเพื่อช่วยเหลือประชาชนที่ประสบปัญหาความเดือดร้อนทางการเงิน โดยรับจำนำในอัตราดอกเบี้ยต่ำ และตรึงระดับอัตราดอกเบี้ยเพื่อไม่ให้โรงรับจำนำเอกชนเรียกค่าบริการสูงกว่าที่กฎหมายกำหนด ทั้งนี้ ได้กำหนดจัดโครงการ CSR Day : ส่งเสริมความรู้สู่ความรับผิดชอบต่อสังคมของชาว สธค. และพิธีมอบทุนการศึกษาแก่บุตรผู้มีรายได้น้อย โดยมีวัตถุประสงค์เพื่อสร้างจิตสำนึกแห่งความรับผิดชอบต่อสังคม ตามหลักการบริหารจัดการที่ดี (Good Governance) ด้วยวิธีการสร้างการรับรู้ ปลูกฝังจิตสำนึกอย่างเป็นรูปธรรมผ่านกระบวนการ "เปลี่ยนความเชื่อและทัศนคติ” "ปรับ ความคิด” และ "ปรับปรุงพฤติกรรม” ส่งเสริม และปลูกจิตสำนึกให้พนักงานรับรู้และเข้าใจในเรื่องการแสดง ความรับผิดชอบต่อสังคม
นายจุติ กล่าวต่อไปว่า สำหรับพิธีมอบทุนการศึกษาแก่บุตรผู้มีรายได้น้อย ทาง กระทรวง พม. โดย สธค. เป็นการช่วย แบ่งเบาภาระค่าใช้จ่ายด้านการศึกษาของบุตรผู้มีรายได้น้อยตามนโยบายโครงการสวัสดิการแห่งรัฐ และสนับสนุนให้เยาวชนที่เรียนดีและมีความประพฤติดี แต่ขาดแคลนทุนทรัพย์ ได้มีโอกาสศึกษาต่อในระดับอุดมศึกษา อีกทั้งเป็นการสร้างขวัญและกำลังใจให้กับครอบครัวของผู้มีรายได้น้อย ในการส่งเสริมให้บุตรหลานได้มีกำลังใจและความมุมานะตั้งใจในการเรียนเพื่ออนาคตที่มั่นคง และที่สำคัญ คือ พนักงาน สธค. ทุกแห่งได้มีส่วนร่วมในกิจกรรมสู่ชุมชนเพื่อการส่งเสริมสังคมที่ดีอย่างยั่งยืน เป็นการสร้างเสริมภาพลักษณ์ที่ดีขององค์กร สำหรับปี 2562 มีการมอบทุนการศึกษา จำนวน 67 ทุนๆ ละ 3,000 บาท โดยมีหลักเกณฑ์การพิจารณาคัดเลือก ดังนี้ 1) บุตรของผู้มีรายได้น้อยในชุมชนบริเวณใกล้เคียง สธค. ในเขตกรุงเทพมหานคร ปริมณฑล และต่างจังหวัด จำนวน 39 สาขา 2) นักเรียนที่อยู่ระหว่างศึกษาอยู่ในระดับมัธยมศึกษาตอนต้น ตอนปลาย และประกาศนียบัตรวิชาชีพ (ปวช.) 3) นักเรียนที่มีผลการเรียนเฉลี่ยสะสมล่าสุด (ปีงบประมาณ 2561) ไม่ต่ำกว่าระดับ 3.00 และ 4) นักเรียนที่มีรายได้รวมของครอบครัวไม่เกิน 25,000 บาท/เดือน
"ทั้งนี้ การจัดกิจกรรมโครงการ CSR Day : ส่งเสริมความรู้สู่ความรับผิดชอบต่อสังคมของชาว สธค. และโครงการมอบทุนการศึกษา เป็นการสร้างจิตสำนึกแห่งความรับผิดชอบต่อสังคมให้กับพนักงาน สธค. เพื่อการบริการที่ดีและสร้าง ความประทับใจแก่ผู้มาใช้บริการ อีกทั้งเป็นการช่วยเหลือประชาชนที่ประสบปัญหาด้านการเงินให้สามารถดำรงตนอยู่ในสังคม ได้อย่างมั่นคงต่อไป” นายจุติ กล่าวในตอนท้าย

ที่มา : https://www.thaigov.go.th/news/contents/details/22592
