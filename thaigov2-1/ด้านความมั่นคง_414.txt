รัฐบาลไทย-ข่าวทำเนียบรัฐบาล-กสร. ตั้งวงเงินกู้ 50 ล้าน เป็นของขวัญปีใหม่ 63  สร้างความสุขให้แรงงานทั่วหน้า พัฒนาคุณภาพชีวิตที่ดีตามศาสตร์พระราชา

วันพฤหัสบดีที่ 12 ธันวาคม 2562
กสร. ตั้งวงเงินกู้ 50 ล้าน เป็นของขวัญปีใหม่ 63  สร้างความสุขให้แรงงานทั่วหน้า พัฒนาคุณภาพชีวิตที่ดีตามศาสตร์พระราชา
กรมสวัสดิการและคุ้มครองแรงงานพร้อมมอบของขวัญปีใหม่ชิ้นที่ 2 จากกระทรวงแรงงาน ภายใต้แนวคิด “พี่น้องแรงงานไทย สุขใจถ้วนหน้ากับของขวัญปีใหม่ 2563” มากกว่าคำว่า “ให้” ด้วยรักจากใจกระทรวงแรงงานด้วยโครงการเงินกู้เพื่อวิถีแห่งคุณภาพชีวิตที่ดีตามศาสตร์พระราช
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน เปิดเผยว่า ตามที่รัฐมนตรีว่าการกระทรวงแรงงาน ได้ส่งความปรารถนาดีไปยังพี่น้องผู้ใช้แรงงาน นายจ้าง ลูกจ้าง ด้วยการมอบของขวัญปีใหม่ 2563 ให้แรงงานไทยจำนวน 5 ชิ้น ภายใต้แนวคิด “สุขใจถ้วนหน้า มากกว่าคำว่า “ให้” ด้วยรักจากใจกระทรวงแรงงาน นั้น ซึ่ง 1 ใน 5 ชิ้นเป็นของขวัญที่กรมสวัสดิการและคุ้มครองแรงงานมีความยินดี และมีความพร้อมจะมอบให้ คือโครงการเงินกู้เพื่อวิถีแห่งคุณภาพชีวิตที่ดีตามศาสตร์พระราชา ที่คณะกรรมการบริหารกองทุนเพื่อผู้ใช้แรงงาน มีมติเห็นชอบให้กองทุนเพื่อผู้ใช้แรงงานนำเงินกองทุนส่วนหนึ่งมาสร้างประโยชน์ สร้างความสุขให้กับพี่น้องแรงงาน โดยมีเงื่อนไขในการปล่อยกู้ให้กับสหกรณ์ออมทรัพย์ในสถานประกอบกิจการ และรัฐวิสาหกิจกู้ยืมไม่เกินสหกรณ์ละ 10 ล้านบาท ระยะส่งคืนสูงสุดไม่เกิน 5 ปี นำไปให้ลูกจ้างหรือพนักงานที่เป็นสมาชิกของสหกรณ์กู้ต่อในอัตราดอกเบี้ยต่ำช่วยลดภาระอัตราดอกเบี้ยที่ผู้ใช้แรงงานจ่ายให้สหกรณ์ ไม่เกินร้อยละ 5 ต่อปี เพื่อนำไปพัฒนารายได้ ลดภาระหนี้นอกระบบ หนี้บัตรเครดิต มุ่งหวังให้มีทางออกในการดำเนินชีวิตใหม่ โดยไม่มีหนี้สิน อันจะส่งผลต่อการพัฒนาคุณภาพชีวิตให้ดีขึ้น สร้างความสุขที่ยั่งยืน
อธิบดี กสร. กล่าวต่อว่า โครงการดังกล่าวเตรียมงบประมาณในการดำเนินการไว้จำนวน 50 ล้านบาท สหกรณ์ที่ประสงค์จะเข้าร่วมโครงการ สามารถยื่นคำขอได้ตั้งแต่บัดนี้ จนถึง 31 กรกฎาคม 2563 หรือสอบถามรายละเอียดเพิ่มเติมได้ที่ กองสวัสดิการแรงงาน กรมสวัสดิการและคุ้มครองแรงงาน โทรศัพท์ 0 2248 6684 หรือ 0 2246 0383

ที่มา : https://www.thaigov.go.th/news/contents/details/25165
