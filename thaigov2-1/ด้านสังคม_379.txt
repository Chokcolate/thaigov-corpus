รัฐบาลไทย-ข่าวทำเนียบรัฐบาล-รมว.พม.เป็นประธานเปิดงานประชุมสมาคมอาสาสมัครระหว่างประเทศ (IAVE) ระดับภูมิภาคเอเชียแปซิฟิก ครั้งที่ 16 พร้อมพัฒนาศักยภาพอาสาสมัครดูแลผู้สูงอายุ

วันพุธที่ 13 พฤศจิกายน 2562
รมว.พม.เป็นประธานเปิดงานประชุมสมาคมอาสาสมัครระหว่างประเทศ (IAVE) ระดับภูมิภาคเอเชียแปซิฟิก ครั้งที่ 16 พร้อมพัฒนาศักยภาพอาสาสมัครดูแลผู้สูงอายุ
รมว.พม.เป็นประธานเปิดงานประชุมสมาคมอาสาสมัครระหว่างประเทศ (IAVE) ระดับภูมิภาคเอเชียแปซิฟิก ครั้งที่ 16 พร้อมพัฒนาศักยภาพอาสาสมัครดูแลผู้สูงอายุ
วันนี้ (13 พ.ย. 62) เวลา 09.30 น. ที่โรงแรมสวิสโซเทล กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานประชุมสมาคมอาสาสมัครระหว่างประเทศ (IAVE) ระดับภูมิภาคเอเชียแปซิฟิก ครั้งที่ 16 ระหว่างวันที่ 11 - 15 พฤศจิกายน 2562 โดยมีนักวิชาการ ผู้เชี่ยวชาญ และผู้ดำเนินกิจกรรมจิตอาสาทั่วภูมิภาคเอเชียแปซิฟิกจาก 29 ประเทศร่วมอภิปราย เผยแพร่ความรู้ แบ่งปันประสบการณ์ในการทำงานจิตอาสา และหารือทิศทางของงานอาสาสมัครในอนาคต ซึ่งเป็นครั้งแรกที่ประเทศไทยได้รับเกียรติเป็นเจ้าภาพจัดการประชุม
นายจุติ กล่าวว่า สำหรับงานประชุมอาสาสมัครระหว่างประเทศจัดขึ้นในครั้งนี้ นับเป็นครั้งที่ 16 ซึ่งจัดขึ้นทุก 2 ปี โดยครั้งที่ 15 ที่ผ่านมาจัดที่ประเทศมาเลเซีย ในปี พ.ศ. 2560 โดยการประชุมในครั้งนี้ จัดขึ้นภายใต้แนวคิด “Unlocking the Power of Volunteering” ซึ่งเกิดจากความคิดที่ว่างานอาสาสมัครสามารถเกิดขึ้นได้หลายรูปแบบและเป็นไปในหลายมิติของสังคม ด้วยความเชื่อว่างานอาสาสมัครสร้างแรงบันดาลใจ มีพลังและคุณค่าเป็นกลไกขับเคลื่อนสังคม ซึ่งสามารถสร้างประโยชน์ส่วนรวมและก่อให้เกิดการเปลี่ยนแปลงที่ดีขึ้นของสังคมประเทศได้ ซึ่งงานประชุมอาสาสมัครโลกในครั้งนี้ จัดโดยมหาวิทยาลัยธรรมศาสตร์ และเป็นงานที่มาแลกเปลี่ยนประสบการณ์การแก้ปัญหาของอาสาสมัครจากทั่วโลก โดยเฉพาะในเอเชียแปซิฟิก และจะเป็นพื้นฐานที่ดีในประเทศไทยที่ต้องทำงานร่วมกับอาเซียนและประเทศในเอเชียแปซิฟิก ซึ่งเป็นสิ่งที่กระตุ้นให้พวกเราได้รับรู้ถึงปัญหาสังคม สิ่งแวดล้อมและเศรษฐกิจที่จะเกิดขึ้น
นายจุติ กล่าวต่อไปว่า ทั้งนี้ ต้องขอบคุณมหาวิทยาลัยธรรมศาสตร์และสมาคมอาสาสมัครแห่งประเทศไทย ที่ช่วยเป็นแม่งาน โดยกระทรวง พม. จะจับมือและขยายผล ขยายคุณภาพและปริมาณของงานอาสาสมัคร เพื่อให้เกิดประโยชน์ต่อสังคมและสามารถแก้ปัญหาสังคมไทยได้ เพราะสังคมไทยเป็นสังคมแห่งการให้ เราสามารถนำมาสร้างส่งเสริมให้เกิดพลังมากยิ่งขึ้นได้ อีกทั้งในวันนี้อาสาสมัครไทยมีหลายมิติ โดยเฉพาะมิติที่ต้องดูแลผู้สูงวัยเราต้องการอย่างน้อย 2 ล้านคน แต่ในขณะนี้เรายังมีไม่มากพอ ทางกระทรวง พม. ตั้งใจว่าภายในปีงบประมาณ 2563 เราจะขยายให้ได้อย่างน้อยที่สุด 2 แสนคน และภายในปีงบประมาณ 2564 จะทำให้ครบ 5 แสนคน โดยจะฝึกอาสาสมัครให้ดูแลผู้สูงอายุ ผู้ป่วยติดเตียง คนพิการ รวมถึงปัญหาของคุณแม่ที่ตั้งครรภ์โดยยังไม่มีความพร้อม ดังนั้น จึงจำเป็นต้องมีพี่เลี้ยงมีการป้องกันเฝ้าระวังและสร้างอาชีพให้เขาอยู่ได้อย่างมีศักดิ์ศรี
“ส่วนผู้ที่อยากเป็นจิตอาสานั้นสามารถติดต่อสมาคมอาสาสมัครได้ที่ศูนย์ช่วยเหลือสังคม สายด่วน โทร 1300 ได้ตลอด 24 ชั่วโมง กระทรวง พม. พร้อมที่จะให้ท่านที่สนใจเป็นส่วนหนึ่งในการให้ได้ทำตามความฝันของท่าน” นายจุติ กล่าวในตอนท้าย

ที่มา : https://www.thaigov.go.th/news/contents/details/24542
