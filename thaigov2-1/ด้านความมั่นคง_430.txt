รัฐบาลไทย-ข่าวทำเนียบรัฐบาล-มท. ชวนเที่ยวงานโอทอปซิตี้ เทศกาลของขวัญปีใหม่ ของฝากถูกใจ ผลิตภัณฑ์ทั่วไทยรวมไว้ใน OTOP City 2019

วันอังคารที่ 17 ธันวาคม 2562
มท. ชวนเที่ยวงานโอทอปซิตี้ เทศกาลของขวัญปีใหม่ ของฝากถูกใจ ผลิตภัณฑ์ทั่วไทยรวมไว้ใน OTOP City 2019
มท. ชวนเที่ยวงานโอทอปซิตี้ เทศกาลของขวัญปีใหม่ ของฝากถูกใจ ผลิตภัณฑ์ทั่วไทยรวมไว้ใน OTOP City 2019
วันที่ 16 ธันวาคม 2562 เวลา 15.00 น. นายทรงศักด์ ทองศรี รัฐมนตรีช่วยว่าการกระทรวงมหาดไทย เป็นประธานเปิดงาน OTOP City 2019 : เทศกาลของขวัญปีใหม่ ของฝากถูกใจ ผลิตภัณฑ์ทั่วไทย รวมไว้ใน OTOP City 2019 พร้อมมอบเกียรติบัตรแก่ผู้แทนคณะอนุกรรมการบริหารกองทุนพัฒนาบทบาทสตรีระดับจังหวัด ณ เวทีกลาง อาคารชาเลนเจอร์ 2 ศูนย์การแสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี โดยมี นายบุญธรรม เลิศสุขีเกษม รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายธีรภัทร ประยูรสิทธิ ปลัดสำนักนายกรัฐมนตรี นายสุทธิพงษ์ จุลเจริญ อธิบดีกรมการพัฒนาชุมชน ดร. วันดี กุญชรยาคง จุลเจริญ ประธานสภาสตรีแห่งชาติในพระบรมราชินูปถัมภ์ คณะทูตานุทูต คณะรัฐมนตรี ผู้บริหารระดับสูงของกระทรวงมหาดไทย หัวหน้าส่วนราชการและรัฐวิสาหกิจในสังกัดกระทรวงมหาดไทย ผู้ว่าราชการจังหวัด ภาคเอกชน ภาคประชาชน เข้าร่วมงาน
นายทรงศักดิ์ ทองศรี รัฐมนตรีช่วยว่าการกระทรวงมหาดไทย กล่าวว่า การจัดงาน Otop City 2019 ครั้งนี้นับได้ว่าเป็นการจัดงานครั้งยิ่งใหญ่ที่สุดเพื่อให้ประชาชนคนไทยได้ซื้อหาของขวัญของฝากที่เป็นผลิตภัณฑ์จากชุมชน เป็นการสนองตอบต่อนโยบายของรัฐบาลในการกระตุ้นเศรษฐกิจโดยเฉพาะเศรษฐกิจฐานรากของประเทศให้ดียิ่งขึ้น การพัฒนาสินค้าชุมชนหนึ่งตำบล หนึ่งผลิตภัณฑ์ OTOP มีมาเป็นระยะเวลากว่า 20 ปี เป็นผลมาจากโครงการพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงส่งเสริมราษฎรให้มีอาชีพ มีรายได้ เพื่อความเป็นอยู่ที่ดีขึ้น รัฐบาลต่อมาจึงให้ความสำคัญในการสร้างงาน สร้างอาชีพ สร้างรายได้ของประชาชน โดยขยายผลโครงการหนึ่งตำบล หนึ่งผลิตภัณฑ์ เพื่อการสนับสนุนผู้ประกอบการและพัฒนายกระดับผลิตภัณฑ์ OTOP รวมทั้งเพิ่มช่องทางตลาดมาอย่างต่อเนื่องและก้าวไกลมากยิ่งขึ้นจนถึงปัจจุบัน การจัดแสดงสินค้า OTOP ในระดับประเทศ โดยปกติจะจัดกันปีละ 3 ครั้งภายใต้ชื่อ OTOP MIDYear OTOP ศิลปาชีพ และ OTOP City
นายสุทธิพงษ์ จุลเจริญ อธิบดีกรมการพัฒนาชุมชน ได้เปิดเผยว่า การจัดงานในปีนี้ จัดขึ้นภายใต้แนวคิด เทศกาลของขวัญปีใหม่ ของฝากถูกใจ ผลิตภัณฑ์ทั่วไทยรวมไว้ใน OTOP City 2019 เพื่อรองรับเทศกาลปีใหม่ และงานยังมีโซน OTOP Lady ซึ่งจัดขึ้นเป็นปีแรก เพื่อเอาใจสาวนักช้อปที่มีเวลาน้อยให้ “ช้อปสินค้าได้ครบในที่เดียว” โดยมีกระแสตอบรับจากผู้เข้าชมงาน OTOP City 2019 ในวันแรก (15 ธันวาคม 2562 ) มีรายได้จากการจำหน่ายสินค้า จำนวนทั้งสิ้น 152,337,033 บาท
นอกจากนี้  ยังมีกิจกรรมต่าง ๆ ภายในงาน ประกอบด้วย 1. นิทรรศการเฉลิมพระเกียรติ พระบาทสมเด็จพระวชิรเกล้าเจ้าอยู่หัว รัชกาลที่ 10 ภายใต้แนวคิด “จิตอาสาทำความ ดี ด้วยหัวใจ” 2.  การจัดแสดงและจำหน่ายสินค้า OTOP Classic 5 ประเภท 3. กิจกรรม Highlight  ได้แก่ โซนของขวัญปีใหม่ โซนหมู่บ้านท่องเที่ยว OTOP นวัตวิถี โซน OTOP Masterpiece โซนผลิตภัณฑ์ที่ชนะการประกวด Knowledge based OTOP (KBO) และโซนตัดเย็บเสื้อผ้า 4. การจัดนิทรรศการของหน่วยงานภาคี ที่ขับเคลื่อนโครงการหนึ่งตำบล หนึ่งผลิตภัณฑ์ร่วมกัน 5. กิจกรรมการบริการ เช่น ธนาคาร/ไปรษณีย์, Health & Spa, บริการห่อของขวัญ และ 6. OTOP ชวนชิม นอกจากนั้น  ภายในงานยังมีกิจกรรมความบันเทิงต่าง ๆ เช่น การแสดงศิลปวัฒนธรรม การแสดงมินิคอนเสิร์ต กิจกรรมสินค้านาทีทอง กิจกรรมจับรางวัลชิงโชค เพียงช้อปสินค้า OTOP ครบทุก 1,000 บาท ลุ้นรับเครื่องใช้ไฟฟ้าและสร้อยคอทองคำหนัก 1 สลึง ทุกวัน ๆ ละ 5 เส้น รวม 45 รางวัล และวันสุดท้ายลุ้นรับรางวัลใหญ่ สร้อยคอทองคำหนัก 5 บาท จำนวน 5 รางวัล มูลค่ารวม 500,000 บาท
ในปีนี้ยังจัดให้มีพิธีมอบเกียรติบัตรแก่ผู้แทนคณะอนุกรรมการบริหารกองทุนพัฒนาบทบาทสตรี ที่มีการบริหารจัดการหนี้กองทุนพัฒนาบทบาทสตรีดีเด่น จำนวน 10 จังหวัด ได้แก่ จังหวัดเชียงใหม่ เพชรบูรณ์ พะเยา น่าน เชียงราย แพร่ สุพรรณบุรี อุตรดิตถ์ สระแก้ว และจังหวัดตาก เพื่อยกย่องเชิดชูแบบอย่างของการบริหารกองทุนฯ อีกด้วย
นายทรงศักดิ์ รัฐมนตรีช่วยว่าการกระทรวงมหาดไทย กล่าวเพิ่มเติมว่า การสนับสนุนผลิตภัณฑ์จากชุมชนในงาน OTOP City 2019 นอกจากจะได้ผลิตภัณฑ์จากภูมิปัญญาและฝีมือของคนไทยในราคายุติธรรมแล้ว ยังช่วยสร้างงาน สร้างอาชีพ สร้างรายได้ให้แก่พี่น้องในชุมชนทั้งระบบ ซึ่งขณะนี้ รัฐบาลได้ดำเนินนโยบายกระตุ้นเศรษฐกิจ ผ่านมาตรการส่งเสริมการบริโภคภายในประเทศ โดยขยายช่องทางการซื้อสินค้าของประชาชนไปสู่ E-Marketplace ผ่านช่องทางของ thailandpostmart.com ซึ่งถือเป็นแหล่งรวมสินค้า OTOP จากชุมชน และผลิตผลทางการเกษตร ในระบบ E-Commerce ที่ใหญ่ที่สุด และยังเป็นการส่งเสริมการจ่ายเงินผ่านระบบอิเล็กทรอนิกส์ เพื่อเป็นการกระจายรายได้สู่ท้องถิ่นและผู้ประกอบการรายย่อยโดยตรงด้วย จึงขอเชิญชวนให้ทุกคนเลือกซื้อกระเช้าของขวัญและสินค้า OTOP ประเภทต่าง ๆ เพื่อเพิ่มรายได้ให้แก่พี่น้องในชนบท เพื่อให้เกิดการหมุนเวียนเศรษฐกิจในระดับฐานราก ในงาน OTOP City 2019 ระหว่างวันที่ 15 – 23 ธันวาคม 2562 เวลา 10.00 - 21.00 น. ณ อาคารชาเลนเจอร์ 1 - 3 อิมแพค เมืองทองธานี.
กองสารนิเทศ สป.มท.
ครั้งที่ 216/2562  วันที่ 16 ธ.ค. 2562

ที่มา : https://www.thaigov.go.th/news/contents/details/25295
