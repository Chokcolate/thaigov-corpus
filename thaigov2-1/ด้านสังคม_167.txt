รัฐบาลไทย-ข่าวทำเนียบรัฐบาล-ดร.สาธิต สนับสนุนแม่บ้านสาธารณสุขเพิ่มพัฒนาการเด็กสมวัย

วันจันทร์ที่ 9 กันยายน 2562
ดร.สาธิต สนับสนุนแม่บ้านสาธารณสุขเพิ่มพัฒนาการเด็กสมวัย
รัฐมนตรีช่วยว่าการกระทรวงสาธารณสุขเปิดประชุมสมาคมแม่บ้านสาธารณสุข ถอดบทเรียนนำเสนอผลงาน ผู้สูงอายุจิตอาสาส่งเสริมพัฒนาการเด็กปฐมวัย คัดกรองกระตุ้นแก้ไขในศูนย์เด็กเล็กนำร่อง 20 จังหวัด
วันนี้ (9 กันยายน 2562) ที่โรงแรม เฮลท์ แลนด์ รีสอร์ท พัทยา จังหวัดชลบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานเปิดประชุมถอดบทเรียนและนำเสนอผลการดำเนินงาน การพัฒนาศักยภาพผู้สูงอายุในชุมชน เพื่อส่งเสริมพัฒนาการสมวัยในเด็ก ปี 2562 นำร่อง 20 จังหวัดในการประชุมแม่บ้านสาธารณสุขทั่วประเทศ มีผู้เข้าร่วมประชุมรวม 200 คน
ดร.สาธิต กล่าวว่า ปัจจุบันพบว่าเด็กเล็กและเด็กปฐมวัย มีพัฒนาการล่าช้าต่ำกว่ามาตรฐาน ร้อยละ 30 จำเป็นต้องเร่งค้นหาคัดกรอง เพื่อให้ได้รับการตรวจ ส่งเสริมพัฒนาการกระตุ้น แก้ไข ซึ่งมากกว่าร้อยละ 90 จะสามารถพัฒนาการให้เป็นเด็กปกติได้โดยใช้แบบคัดกรอง DSPM ของกระทรวงสาธารณสุข ซึ่งครู ผู้ดูแลเด็ก ผู้ปกครองจะช่วยกันประเมินและกระตุ้นพัฒนาการเด็กตามวัยรวมทั้งผู้สูงอายุ ในชุมชน ชมรมผู้สูงอายุ ที่ผ่านการอบรมจะเป็นแหล่งภูมิปัญญาสำคัญที่ช่วยส่งเสริมพัฒนาการเด็กได้เป็นอย่างดีด้วย
ทั้งนี้ สมาคมแม่บ้านสาธารณสุข ได้สนับสนุนนโยบายกระทรวงสาธารณสุขในการพัฒนาเด็กไทย โดยจัดทำโครงการพัฒนาศักยภาพผู้สูงอายุในชุมชน ส่งเสริมพัฒนาการสมวัยในเด็ก ดำเนินการใน 20 จังหวัดจะคัดเลือกผู้สูงอายุที่มีสุขภาพดี มีจิตอาสาจากชมรมผู้สูงอายุในพื้นที่ เข้าร่วมโครงการฯ อบรมให้ความรู้การคัดกรองพัฒนาการเด็ก ด้วยแบบคัดกรอง DSPM ช่วยส่งเสริมพัฒนาการเด็ก อาทิการทำของเล่นให้เด็กด้วยจากวัสดุธรรมชาติ การเล่านิทาน จัดกิจกรรมส่งเสริมพัฒนาการเด็กในศูนย์เด็กเล็กอย่างน้อยสัปดาห์ละ 2 วัน เป็นเวลา     3 เดือน ดังนั้นการถอดบทเรียนและนำเสนอผลการดำเนินงานการแลกเปลี่ยนเรียนรู้จะทำให้เครือข่ายแม่บ้านสาธารณสุขสาขาจังหวัด ทั่วประเทศสามารถนำไปพัฒนางานหรือต่อยอดในจังหวัดของตนเองได้ เพื่อเด็ก 2 – 5 ปี มีพัฒนาการสมวัย เป็นทรัพยากรบุคคลของชาติที่มีประสิทธิภาพต่อไป
****************************************  9 กันยายน 2562

ที่มา : https://www.thaigov.go.th/news/contents/details/22934
