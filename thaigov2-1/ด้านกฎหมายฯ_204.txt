รัฐบาลไทย-ข่าวทำเนียบรัฐบาล-รมว.ยุติธรรม ระบุ ต้องพิจารณากระท่อมเพิ่มเติม ๓ ประเด็น ยืนยันผู้เสพกระท่อมไม่เคยทำร้ายใคร

วันพฤหัสบดีที่ 12 มีนาคม 2563
รมว.ยุติธรรม ระบุ ต้องพิจารณากระท่อมเพิ่มเติม ๓ ประเด็น ยืนยันผู้เสพกระท่อมไม่เคยทำร้ายใคร
รมว.ยุติธรรม ระบุ ต้องพิจารณากระท่อมเพิ่มเติม ๓ ประเด็น ยืนยันผู้เสพกระท่อมไม่เคยทำร้ายใคร
ในวันพุธที่ ๑๑ มีนาคม ๒๕๖๓ เวลา ๑๑.๐๐ น. ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม​ นายนิยม เติมศรีสุข เลขาธิการ ป.ป.ส.​ และนายไตรยฤทธิ์ เตมหิวงศ์ รองอธิบดีกรมสอบสวนคดีพิเศษ แถลงความคืบหน้าผลประชุมผู้บริหารกระทรวงยุติธรรม
นายสมศักดิ์ฯ กล่าวว่า วันนี้มี ๓ เรื่อง เรื่องแรก เมื่อวันที่ ๑๐ มีนาคม ๒๕๖๓ ที่ผ่านมา นายกรัฐมนตรีได้อนุมัติหลักการร่าง พ.ร.บ.ยาเสพติด พืชกระท่อม โดยนำความเห็นของสำนักงานตำรวจแห่งชาติมาประกอบการพิจารณา จากนั้นจะส่งให้สำนักงานคณะกรรมการกฤษฏีกาพิจารณา จึงแจ้งผลให้กระทรวงสาธารณสุข และเสนอสภาผู้แทนราษฏร์ตามขั้นตอนต่อไป
เรื่องพืชกระท่อมนั้นต้องพิจารณา ๓ เรื่อง คือ ๑. จะควบคุมไม่ให้เยาวชนไปใช้พืชกระท่อมได้อย่างไร โดยให้สำนักงาน ป.ป.ส. ประสานหน่วยงานที่เกี่ยวข้องดำเนินการ ๒. พืชกระท่อมสามารถทำเป็นยาและอาหารเสริมได้หรือไม่ ให้สำนักงาน ป.ป.ส. ดำเนินการตรวจสอบผลวิจัยเรื่องนี้และประสานสำนักงานคณะกรรมการอาหารและยา (อย.) และ​ ๓. คนใช้จะมีผลกระทบขณะขี่รถหรือไม่ แต่ที่ผ่านมาพบว่าผู้เสพพืชกระท่อม ไม่เคยตกเป็นข่าวทำร้ายร่างกายใคร ไม่ทะเลาะวิวาท หรือก่อคดีฉกชิงวิ่งราว จึงให้สำนักงาน ป.ป.ส. ไปศึกษา
นอกจากนี้ กระทรวงการคลังได้อนุมัติสิทธิพิเศษกับกรมราชทัณฑ์ในเรื่องที่หน่วยราชการมีการจัดซื้อสิ่งประดิษฐ์ หรือสิ่งของที่กรมราชทัณฑ์ให้ผู้ต้องขังเป็นผู้ผลิต เช่น มีหน่วยงานรัฐมาซื้ออิฐตัวหนอน ที่กรมราชทัณฑ์ผลิต สามารถจัดซื้อจัดจ้างด้วยวิธีพิเศษ โดยไม่ต้องผ่านการประกวดราคาตามขั้นตอน
นายสมศักดิ์ฯ กล่าวต่ออีกว่า คดีแชร์ต่างๆ ที่กรมสอบสวนคดีพิเศษ (ดีเอสไอ) ดำเนินการอยู่ ว่า คดีแชร์แม่มณี ทางดีเอสไอดำเนินการส่งฟ้องผู้ต้องหา ๙ ราย ต่ออัยการไปแล้ว ส่วนคดีแชร์ Forex-๓D นั้น นายไตรยฤทธิ์ เตมหิวงศ์ รองอธิบดีกรมสอบสวนคดีพิเศษ รายงานว่า เป็นคดีที่มีความซับซ้อนมาก และทางธนาคารได้ตรวจเอกสารเกี่ยวกับข้อมูลเส้นทางการเงินผู้ต้องหา จำนวน ๑๐ ลัง มาให้ไม่นาน จึงต้องใช้เวลาในการตรวจสอบและพิจารณาข้อมูล คาดว่าเดือนเมษายน ๒๕๖๓ จะมีความชัดเจน และ​เดือนกรกฎาคมนี้ จะส่งสำนวนฟ้องอัยการได้ นอกจากนี้ ประสานตำรวจสากล ตามจับกุมผู้บริหาร Forex-๓D ที่หลบหนีอยู่ประเทศสิงคโปร์ และประเทศมาเลเซียมาดำเนินคดีให้ได้
ส่วนกรณีนายอัจฉริยะ เรืองรัตนพงศ์ ประธานชมรมช่วยเหลือเหยื่ออาชญากรรม จะแจ้งความกลับดีเอสไอข้อหาแจ้งความเท็จนั้น นายไตรยฤทธิ์ฯ กล่าวว่า เรื่องดังกล่าวเกิดความเสื่อมเสียต่อภาพลักษณ์ของดีเอสไอ จึงไปแจ้งความ เพราะเป็นสิทธิตามกฏหมาย ยืนยันดีเอสไอไม่แจ้งความเท็จ เพราะเป็นข้อเท็จจริงตามที่ปรากฎเป็นข่าว
ด้านนายสมศักดิ์ฯ กล่าวว่า ประเด็นยังไม่ชัดเจน พูดไปคนจะสับสน ขอให้ประเด็นชัดเจนค่อยๆ ว่ากันเป็นเรื่องๆ และขอว่ากันในชั้นศาล

ที่มา : https://www.thaigov.go.th/news/contents/details/27106
