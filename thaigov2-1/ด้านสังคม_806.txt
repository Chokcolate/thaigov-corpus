รัฐบาลไทย-ข่าวทำเนียบรัฐบาล-พม.  จัดประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 2/2563

วันพุธที่ 4 มีนาคม 2563
พม.  จัดประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 2/2563
พม.  จัดประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 2/2563
วันนี้ (4 มี.ค. 63) เวลา 10.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 2/2563 โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และผู้แทนจากหน่วยงานที่เกี่ยวข้อง รวมจำนวน 60 คน เข้าร่วมประชุม ณ ห้องประชุมคณะรัฐมนตรี ชั้น 2 สำนักเลขาธิการคณะรัฐมนตรี (ห้องประชุมคณะรัฐมนตรีเดิม) ทำเนียบรัฐบาล
นายจุติ กล่าวว่า สืบเนื่องจากกระทรวงการต่างประเทศ สหรัฐอเมริกา ได้กำหนดรอบระยะเวลาขอรับข้อมูลจากประเทศต่าง ๆ เพื่อประกอบการจัดทำรายงานสถานการณ์การค้ามนุษย์ (Trafficking in Persons Report : TIP Report) ในเดือนเมษายนของปีก่อนการประเมินจนถึงเดือนมีนาคมของปีที่จะประเมิน  ซึ่งรัฐบาลต้องจัดส่งรายงานความคืบหน้า (Progress Report)  เป็นผลงานสำคัญในช่วง 3 เดือนแรกของปี 2563 ให้กับสหรัฐอเมริกาเพิ่มเติมจากรายงานประจำปี ในวันที่ 2 เมษายน  2563 โดยการประชุมคณะกรรมการป้องกันและปราบปรามการค้ามนุษย์ (ปคม.) ครั้งนี้  ที่ประชุมได้พิจารณาเห็นชอบในหลักการร่าง Progress Report ดังกล่าวเรียบร้อยแล้ว ประกอบด้วยผลความคืบหน้าสำคัญ ได้แก่ 1) ด้านดำเนินคดีและบังคับใช้กฎหมาย สถิติคดีค้ามนุษย์ 16 คดี การจับกุมผู้ต้องหา 25 คน และการช่วยเหลือผู้เสียหาย 61 คน  2) ด้านการคุ้มครอง ผู้เสียหายจากการค้ามนุษย์และถูกบังคับใช้แรงงานหรือบริการได้รับการคุ้มครองในสถานคุ้มครองของรัฐและเอกชน จำนวน 55 คน กองทุนเพื่อการป้องกันและปราบปรามการค้ามนุษย์มีการจ่ายเงินเยียวยาให้แก่ผู้เสียหาย จำนวนกว่า 2 ล้านบาท และการประชาสัมพันธ์ Mobile Application “Protect-U” เป็นช่องทางใหม่ในการช่วยเหลือผู้เสียหายให้ครอบคลุมทุกพื้นที่ และ 3) ด้านป้องกัน การเพิ่มประสิทธิภาพการบริหารจัดการแรงงานทั้งระบบ โดยมุ่งเน้นการตรวจสถานประกอบการ กลุ่มเสี่ยง และเรือประมง  รวมทั้งการสร้างความร่วมมือกับประเทศต้นทางในการคุ้มครองแรงงาน
นายจุติ กล่าวต่อไปว่า พลเอก ประวิตร วงษ์สุวรรณ รองนายกรัฐมนตรี ในฐานะประธานการประชุมฯ ได้กล่าวขอบคุณทุกหน่วยงานที่เกี่ยวข้อง โดยเฉพาะสำนักงานตำรวจแห่งชาติ (สตช.) กระทรวงแรงงาน (รง.) และกระทรวงการพัฒนาสังคมและความมั่นคงของมนุษย์ (พม.)  ในฐานะหน่วยงานเจ้าภาพหลัก รวมทั้งกระทรวงการต่างประเทศ (กต.) ที่ได้ทำงานร่วมกันในการจัดทำรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2562 และได้จัดส่งให้สถานเอกอัครราชทูตสหรัฐอเมริกา ประจำประเทศไทย เรียบร้อยแล้ว เมื่อวันที่ 3 กุมภาพันธ์ 2563 เพื่อใช้ประกอบการพิจารณาจัดระดับประเทศในรายงานสถานการณ์การค้ามนุษย์ของสหรัฐอเมริกา (Trafficking in Persons Report: TIP Report) ประจำปี 2563
นายจุติ กล่าวเพิ่มเติมว่า กระทรวง พม. และหน่วยงานที่เกี่ยวข้องจะดำเนินการปรับปรุงร่างรายงานดังกล่าวตามข้อเสนอแนะเพิ่มเติมจากที่ประชุมให้มีความสมบูรณ์ยิ่งขึ้น เพื่อสะท้อนถึงผลการดำเนินงานที่สำคัญของรัฐบาลในการต่อต้านการค้ามนุษย์อย่างเป็นรูปธรรม ก่อนนำเสนอนายกรัฐมนตรีในวันที่ 23 มีนาคม 2563 ต่อไป ทั้งนี้ พลเอก ประวิตร วงษ์สุวรรณ รองนายกรัฐมนตรี ได้มอบให้ตนในฐานะ รมว.พม. กำกับดูแลการดำเนินงานให้เป็นไปตามกรอบระยะเวลาที่กำหนด โดยหากหน่วยงานใดมีปัญหาอุปสรรคหรือข้อติดขัดประการใด ขอให้แจ้งโดยด่วน ซึ่งตนพร้อมยินดีให้ความช่วยเหลือและสนับสนุนอย่างเต็มที่ เพื่อให้สหรัฐอเมริกาได้รับทราบผลการดำเนินงานอย่างจริงจังของประเทศไทยอย่างถูกต้องและครบถ้วน เพื่อประโยชน์ต่อการประเมินประเทศไทยในการจัดระดับที่ดีขึ้นในปีนี้ต่อไป

ที่มา : https://www.thaigov.go.th/news/contents/details/26899
