รัฐบาลไทย-ข่าวทำเนียบรัฐบาล-รัฐมนตรีฯ สุริยะ ตรวจเยี่ยมพร้อมมอบนโยบายให้กับ กรอ.

วันศุกร์ที่ 30 สิงหาคม 2562
รัฐมนตรีฯ สุริยะ ตรวจเยี่ยมพร้อมมอบนโยบายให้กับ กรอ.
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ตรวจเยี่ยมพร้อมมอบนโยบายการดำเนินงานให้แก่กรมโรงงานอุตสาหกรรม (กรอ.)
เมื่อวันที่ 29 สิงหาคม 2562 นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ตรวจเยี่ยมพร้อมมอบนโยบายการดำเนินงานให้แก่กรมโรงงานอุตสาหกรรม (กรอ.) พร้อมด้วย นายธีระยุทธ วานิชชัง ผู้ช่วยรัฐมนตรีประจำกระทรวงอุตสาหกรรม นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม และนายภิรมย์ พลวิเศษ เลขานุการรัฐมนตรีว่าการกระทรวงอุตสาหกรรม โดยมีนายพสุ โลหารชุน ปลัดกระทรวงอุตสาหกรรม นายอภิจิณ โชติกเสถียร รองปลัดกระทรวงอุตสาหกรรมและหัวหน้ากลุ่มภารกิจด้านตรวจสอบกระบวนการผลิต นายทองชัย ชวลิตพิเชฐ อธิบดีกรมโรงงานอุตสาหกรรม พร้อมคณะผู้บริหาร ให้การต้อนรับและบรรยายสรุปการดำเนินงาน
นายสุริยะฯ กล่าวว่า ขณะนี้กระทรวงอุตสาหกรรมมีนโยบายที่สำคัญ 5 ด้าน ที่จะให้ กรอ. และหน่วยงานต่าง ๆ ร่วมกันขับเคลื่อนภาคอุตสาหกรรมเพื่อเร่งพัฒนาอุตสาหกรรมไทยไปสู่การเป็นอุตสาหกรรม 4.0 รองรับการเปลี่ยนแปลงในยุคเศรษฐกิจดิจิทัลอย่างเต็มรูปแบบให้เกิดเป็นรูปธรรมโดยเร็ว รวมถึงเร่งสร้างความเชื่อมั่นนักลงทุนและดึงดูดนักลงทุนจากต่างชาติให้เข้ามาลงทุนในประเทศไทยมากขึ้นในภาวะที่เศรษฐกิจโลกประสบปัญหาชะลอตัวจากสงครามการค้าสหรัฐ-จีน
ทั้งนี้ ได้มอบนโยบายให้ กรอ. เร่งดำเนินการในเรื่องต่างๆ อาทิ 1. การปรับปรุงหลักเกณฑ์การขอรับการสนับสนุนเป็นเขตประกอบการและการกำกับดูแลเขตประกอบการและโรงงานในเขตประกอบการเพื่อสนับสนุนการเพิ่มพื้นที่อุตสาหกรรม เนื่องจากการกำกับดูแลโรงงานในเขตประกอบการอุตสาหกรรม ตามมาตรา ๓๐ แห่ง พ.ร.บ.โรงงาน พ.ศ. ๒๕๓๕ ไม่ครอบคลุมกลุ่มอุตสาหกรรมที่มีศักยภาพสูง ไม่เอื้อต่อการรวมกลุ่มอุตสาหกรรมเพื่อรับการสนับสนุนและพัฒนารวมถึงการส่งเสริมให้เกิด Circular Economy ตามนโยบายรัฐบาล และ 2. การปรับปรุงร่างกฎหมายเพื่อกำหนดประเภทหรือชนิดของโรงงานให้สอดคล้องกับสถานการณ์ และมีความทันสมัย เพื่อสร้างบรรยากาศการลงทุนรูปแบบใหม่ เสริมสร้างความมั่นคงด้านสิ่งแวดล้อมและความปลอดภัยให้มีประสิทธิภาพมากขึ้น รวมถึงสร้างศักยภาพการแข่งขันของผู้ประกอบการในด้านต่างๆ เช่น ด้านราคา สินค้า บริการ ความปลอดภัย เป็นต้น ซึ่งจะส่งผลดีต่อผู้รับบริการหรือผู้บริโภคต่อไป

ที่มา : https://www.thaigov.go.th/news/contents/details/22643
