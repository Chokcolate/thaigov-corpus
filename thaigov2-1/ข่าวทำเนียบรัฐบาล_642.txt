รัฐบาลไทย-ข่าวทำเนียบรัฐบาล-รองโฆษกรัฐบาลเผย กรมอนามัยเตือนทำความสะอาด 10 สถานที่เสี่ยง แพร่เชื้อไวรัสโคโรนา

วันพุธที่ 12 กุมภาพันธ์ 2563
รองโฆษกรัฐบาลเผย กรมอนามัยเตือนทำความสะอาด 10 สถานที่เสี่ยง แพร่เชื้อไวรัสโคโรนา
รองโฆษกรัฐบาลเผย กรมอนามัยเตือนทำความสะอาด 10 สถานที่เสี่ยง แพร่เชื้อไวรัสโคโรนา
วันที่ 12 ก.พ.63 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า กรมอนามัย กระทรวงสาธารณสุข ได้เผยแพร่ข้อมูลสถานที่เสี่ยงการแพร่กระจายเชื้อไวรัสโคโรนาสายพันธุ์ใหม่จาก 10 สถานที่ ประกอบด้วย 1. สถานที่ราชการ และสถานที่ทำงาน ขอให้ทำความสะอาดบริเวณที่สัมผัสบ่อย ๆ อย่างสม่ำเสมอ เช่น โต๊ะทำงาน คอมพิวเตอร์ อุปกรณ์ที่ใช้ทำงาน ที่จับประตู และห้องสุขา 2.รถแท็กซี่ รถตู้โดยสาร รถจักรยานยนต์รับจ้าง ขอให้ทำความสะอาดภายหลังมีการให้บริการเน้นไปที่บริเวณพื้นผิวที่ผู้โดยสารสัมผัสบ่อย ๆ เช่น ที่จับประตู เบาะที่นั่ง 3. เรือโดยสาร ให้นำแอลกอฮอล์เจลล้างมือ วางไว้พื้นที่ส่วนกลาง เช่น ห้องจำหน่ายตั๋ว และหมั่นทำความสะอาดราวจับ เก้าอี้นั่งในเรือ ที่เท้าแขน ราวบันได และท่าเทียบเรือ 4. ระบบขนส่งมวลชนทางราง เช่น รถไฟฟ้าบีทีเอส รถไฟฟ้าเอ็มอาร์ที รถไฟฟ้าแอร์พอร์ตเรียลลิงค์ และรถไฟ ให้ทำความสะอาดหลังการให้บริการเน้นไปที่บริเวณที่ผู้โดยสารสัมผัสบ่อย ๆ เช่น บริเวณที่นั่ง ที่จับ และบริเวณเหนือหัวผู้โดยสาร 5.ห้างสรรพสินค้า โรงแรม ฟิตเนส ให้นำแอลกอฮอล์เจลล้างมือวางไว้บริเวณประตูทางเข้าและทางออก บริเวณหน้าลิฟท์ รวมถึงทำความสะอาดที่จับประตู และห้องสุขขา
น.ส.ไตรศุลี กล่าวต่อว่า 6. ร้านอาหารขอให้หมั่นเช็ดทำความสะอาดที่บริเวณโต๊ะอาหารและเก้าอี้ด้วยน้ำยาฆ่าเชื้อ 7. โรงพยาบาลให้นำแอลกอฮอล์เจลล้างมือวางไว้ในบริเวณที่มีผู้ใช้บริการเป็นจำนวนมาก และให้ทำความสะอาดที่นั่ง ที่จับประตู ห้องสุขา 8. ห้องน้ำสาธารณะขอให้ทำความสะอาดที่จับสายฉีดชำระ พื้นห้องส้วม ที่รองนั่งโถส้วม ที่กดโถส้วม โถปัสสาวะ ที่เปิดก๊อกอ่างล้างมือและกลอนประตูหรือลูกบิด 9. ปั๊มน้ำมันให้ทำความสะอาดห้องสุขา ซึ่งมีผู้ใช้บริการเป็นจำนวนมาก เน้นที่สายจับฉีดชำระ บริเวณพื้นที่ห้องส้วม ที่รองนั่งโถส้วม ที่กดโถส้วม โถปัสสาวะ ที่เปิดก๊อกอ่างล้างมือ และกลอนประตูหรือลูกบิด และ 10. สถานีขนส่งผู้โดยสาร และสนามบิน ให้นำแอลกอฮอล์เจลล้างมือ วางไว้ที่บริเวณประตูทางเข้าและทางออก รวมถึงทำความสะอาดที่จับประตูห้องสุขา
“สำหรับการป้องกันไวรัสโคโรนาสายพันธ์ุใหม่นั้น ขอให้พี่น้องประชาชนสวมใส่หน้ากากอนามัยหรือหน้ากากผ้าทุกครั้งเมื่อต้องไปในพื้นที่เสี่ยงหรือมีคนแออัด รวมถึงรับประทานอาหารที่ปรุงสุกใหม่ หากจำเป็นต้องร่วมรับประทานอาหารกับผู้อื่นขอให้ใช้ช้อนกลางในการตักอาหาร นอกจากนี้ให้หมั่นล้างมือเป็นประจำโดยใช้สบู่หรือเจลล้างมือ ที่สำคัญขอให้ออกกำลังกายอย่างสม่ำเสมอเพื่อให้ร่างกายแข็งแร” น.ส.ไตรศุลี ระบุ

ที่มา : https://www.thaigov.go.th/news/contents/details/26446
