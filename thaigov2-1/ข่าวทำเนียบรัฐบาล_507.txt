รัฐบาลไทย-ข่าวทำเนียบรัฐบาล-นายกรัฐมนตรีแนะร่วมกันเผยแพร่เอกลักษณ์ความเป็นไทย ร่วมมือร่วมใจพัฒนาประเทศ

วันศุกร์ที่ 27 ธันวาคม 2562
นายกรัฐมนตรีแนะร่วมกันเผยแพร่เอกลักษณ์ความเป็นไทย ร่วมมือร่วมใจพัฒนาประเทศ
นายกรัฐมนตรีแนะร่วมกันเผยแพร่เอกลักษณ์ความเป็นไทย ร่วมมือร่วมใจพัฒนาประเทศ
วันนี้ (26 ธันวาคม 2562) เวลา 15.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมพูดคุยกับ ฟ้าใส ปวีณสุดา ดรูอิ้น ตัวแทนประเทศไทยในการประกวดมิสยูนิเวิร์ส เกี่ยวกับแรงบันดาลใจในการทำงานและอนาคตประเทศไทย พร้อมกล่าวอวยพรปีใหม่ 2563 ในรายการ Government Weekly  สรุป ดังนี้
ช่วงแรก นายกรัฐมนตรีกล่าวชื่นชมและแสดงความยินดีกับน้องฟ้าใส ปวีณสุดา ที่เป็นตัวแทนประเทศไทยในการไปประกวดมิสยูนิเวิร์สที่ประเทศสหรัฐอเมริกา และสามารถเข้าสู่รอบ 5 คนสุดท้าย สร้างชื่อเสียงให้กับคนไทยและประเทศไทยเป็นอย่างมาก ที่ผ่านมาคนไทยก็ได้ติดตามและส่งกำลังใจให้ตัวแทนประเทศไทยที่ร่วมประกวดในเวทีต่างๆ  และได้เห็นพัฒนาการของนางงามไทยในหลายด้าน ทั้งบุคลิกภาพและปฏิภาณไหวพริบ ขอเป็นกำลังใจให้น้องฟ้าใสและตัวแทนของประเทศไทยในปีต่อ ๆ ไปให้ทำหน้าที่อย่างเต็มความสามารถ และนำเอาเอกลักษณ์และวัฒนธรรมความเป็นไทยไปเผยแพร่ให้กับชาวต่างชาติได้รู้จัก
นายกรัฐมนตรีกล่าวถึงแรงบันดาลใจในการทำงานของตนเองว่า คือ สถาบันชาติ ศาสนา พระมหากษัตริย์ และสิ่งสำคัญคือการทำเพื่อประชาชน แก้ปัญหาความเดือดร้อน การพัฒนาคุณภาพชีวิต แก้ปัญหาความขัดแย้ง ความยากจน และปัญหาสังคมอื่น ๆ เพื่อประเทศไทยพัฒนาก้าวไกลไปข้างหน้า บางเรื่องจำเป็นต้องใช้เวลาและความร่วมมือจากทุกฝ่าย สำหรับรัฐบาลจะตั้งใจทำทุกอย่างอย่างเต็มที่ ไม่ย่อท้อ พร้อมพัฒนาและปรับปรุงสิ่งต่าง ๆ ให้ดีขึ้น ขณะเดียวกันก็ขอให้คนไทยทุกคนได้ศึกษาเรียนรู้ มุ่งมั่นในการทำสิ่งต่าง ๆ อย่างไม่ท้อถอย รวมถึงการมีน้ำใจ ช่วยเหลือเผื่อแผ่ผู้อื่น โครงการที่รัฐบาลวางแผนไว้ จะต้องเดินหน้าอย่างเข้มแข็ง ด้วยความร่วมมือ ร่วมใจจากทุกฝ่ายทั้งภาครัฐ ภาคเอกชน และประชาชน
ช่วงท้ายรายการ นายกรัฐมนตรียังฝากความห่วงใยถึงประชาชนผู้เดินทางกลับหรือท่องเที่ยวในช่วงเทศกาลปีใหม่ โดยขอให้เดินทางไปและกลับอย่างปลอดภัย มีสติ ไม่ประมาท มีน้ำใจกับผู้อื่น ปฏิบัติตามกฎจราจรอย่างเคร่งครัด เพื่อช่วยกันลดอุบัติเหตุ
โอกาสนี้ นายกรัฐมนตรีได้กล่าวอวยพรในโอกาสขึ้นปีใหม่ ความว่า ขอเดชะพระบารมีของพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี พระบรมวงศานุวงศ์ และสิ่งศักดิ์สิทธิ์ที่คนไทยนับถือ ได้โปรดดลบันดาลพระราชทานพรให้คนไทยทุกคนประสบแต่ความสุขความเจริญ สุขภาพร่างกายและจิตใจสมบูรณ์แข็งแรง ปลอดภัย มีชีวิตความเป็นอยู่ที่ดีขึ้น คิดหวังสิ่งใดขอให้สำเร็จผลตามความมุ่งหมายทุกเรื่อง
..........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25530
