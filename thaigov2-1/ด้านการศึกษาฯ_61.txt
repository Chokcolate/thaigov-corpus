รัฐบาลไทย-ข่าวทำเนียบรัฐบาล-MOU ส่งเสริมสอนภาษาเกาหลี

วันพุธที่ 4 กันยายน 2562
MOU ส่งเสริมสอนภาษาเกาหลี
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ และ Ms.Yoo Eun-hae รองนายกรัฐมนตรีและรัฐมนตรีว่าการกระทรวงศึกษาธิการสาธารณรัฐเกาหลี ร่วมลงนามบันทึกความเข้าใจว่าด้วยความร่วมมือด้านการศึกษาภาษาเกาหลี ระหว่าง ศธ.ไทย และ ศธ.แห่งสาธารณรัฐเกาหลี
เมื่อวันจันทร์ที่ 2 กันยายน 2562 ณ ตึกสันติไมตรีหลังใน ทำเนียบรัฐบาล นายณัฏฐพล ทีปสุวรรณ รัฐมนตรีว่าการกระทรวงศึกษาธิการ และ Ms.Yoo Eun-hae รองนายกรัฐมนตรีและรัฐมนตรีว่าการกระทรวงศึกษาธิการสาธารณรัฐเกาหลี ร่วมลงนามบันทึกความเข้าใจว่าด้วยความร่วมมือด้านการศึกษาภาษาเกาหลี ระหว่าง ศธ.ไทย และ ศธ.แห่งสาธารณรัฐเกาหลี ซึ่งจัดขึ้นในโอกาสที่ H.E. Mr. Moon Jae-in ประธานาธิบดีสาธารณรัฐเกาหลี เดินทางเยือนประเทศไทยอย่างเป็นทางการในฐานะแขกของรัฐบาล
การลงนามบันทึกความเข้าใจว่าด้วยความร่วมมือด้านการศึกษาภาษาเกาหลี ระหว่างกระทรวงศึกษาธิการแห่งราชอาณาจักรไทย และ กระทรวงศึกษาธิการแห่งสาธารณรัฐเกาหลี (Memorandum of Understanding between the Ministry of Education of the Kingdom of Thailand and the Ministry of Education of the Republic of Korea on Cooperation in the Field of Korean Language Education) มีเนื้อหาสาระเกี่ยวกับการดำเนินความร่วมมือด้านการส่งเสริมการเรียนการสอนภาษาเกาหลีในสถานศึกษาทั้งในระดับประถมศึกษาและมัธยมศึกษาของไทย อาทิ การฝึกอบรมครูสอนภาษาเกาหลีชาวไทย การพัฒนาหลักสูตรการสอนภาษาเกาหลี ตำราเรียนและสื่อการเรียนการสอน การประเมินผลการเรียนการสอนภาษาเกาหลี การจัดส่งครูชาวเกาหลีมาสอนในโรงเรียนของไทย รวมถึงการให้ทุนการศึกษาแก่นักเรียนไทยไปศึกษาต่อ ณ สาธารณรัฐเกาหลี
สำหรับความร่วมมือด้านการศึกษาระหว่างประเทศไทยกับสาธารณรัฐเกาหลีนั้น ได้ดำเนินความร่วมมือภายใต้กิจกรรมหลายรูปแบบ อาทิ การแลกเปลี่ยนการเยือนของผู้บริหารระดับสูง การแลกเปลี่ยนครู นักเรียน และนักศึกษา การพัฒนาการเรียนการสอนภาษาเกาหลี ตลอดจนทุนรัฐบาลสาธารณรัฐเกาหลีมอบให้แก่นักเรียนนักศึกษาของไทยเพื่อไปศึกษาต่อเป็นประจำทุกปี โดยล่าสุดได้มีการลงนามในบันทึกความเข้าใจว่าด้วยความร่วมมือทางการศึกษาระหว่างกระทรวงศึกษาธิการแห่งราชอาณาจักรไทยและกระทรวงศึกษาธิการแห่งสาธารณรัฐเกาหลี โดยปลัดกระทรวงศึกษาธิการของทั้งสองฝ่าย เมื่อวันที่ 11 ตุลาคม 2559 ณ ทำเนียบรัฐบาล
อรพรรณ ฤทธิ์มั่น: สรุป
นวรัตน์ รามสูต: เรียบเรียง/กราฟิก
ยุทธพงศ์ เลือกกลั่นดี: ถ่ายภาพ
ขอบคุณข้อมูล: สำนักความสัมพันธ์ต่างประเทศ สป.
กลุ่มประชาสัมพันธ์ สร.: รายงาน

ที่มา : https://www.thaigov.go.th/news/contents/details/22769
