รัฐบาลไทย-ข่าวทำเนียบรัฐบาล-กรุงไทยนำนวัตกรรมเปลี่ยนเศษอาหารเป็นดินดี เพื่อสิ่งแวดล้อมและชุมชน

วันอังคารที่ 3 มีนาคม 2563
กรุงไทยนำนวัตกรรมเปลี่ยนเศษอาหารเป็นดินดี เพื่อสิ่งแวดล้อมและชุมชน
กรุงไทยผลักดันและสร้าง Social Innovation ใช้นวัตกรรม Inno Waste ลดปริมาณขยะที่เป็นเศษอาหารจากห้องอาหารธนาคารปีละ 28 ตัน โดยแปรรูปเป็นดินคุณภาพดี แจกให้กับพนักงาน โรงเรียน ชุมชน ช่วยเพิ่มพื้นที่สีเขียว
กรุงไทยผลักดันและสร้าง Social Innovation ใช้นวัตกรรม Inno Waste ลดปริมาณขยะที่เป็นเศษอาหารจากห้องอาหารธนาคารปีละ 28 ตัน  โดยแปรรูปเป็นดินคุณภาพดี แจกให้กับพนักงาน โรงเรียน ชุมชน ช่วยเพิ่มพื้นที่สีเขียว ระบุเป็นหนึ่งในการสร้างความยั่งยืนและสร้างสิ่งแวดล้อมที่ดี
ศ.(พิเศษ) ดร.กิตติพงษ์ กิตยารักษ์ ประธานกรรมการบรรษัทภิบาลและความรับผิดชอบต่อสังคม ธนาคารกรุงไทย เปิดเผยว่า จากพันธกิจของธนาคารที่ให้ความสำคัญกับการอนุรักษ์พลังงานและลดผลกระทบที่เกิดกับสภาพแวดล้อม  เพื่อสร้างคุณภาพชีวิตที่ดี  และความเข้มแข็งอย่างยั่งยืนให้กับชุมชนนั้น  ธนาคารได้สนับสนุนการสร้างแพลตฟอร์มนวัตกรรมเพื่อสังคมหรือ Social Innovation อย่างต่อเนื่อง  ผ่านโครงการ Krungthai Young Enterprise Awards เพื่อส่งเสริมให้คนรุ่นใหม่ซึ่งมีแนวคิดที่ดีได้คิดค้นและพัฒนานวัตกรรมให้สามารถใช้งานได้จริง สร้าง Social  Start-Up และมีส่วนร่วมในการแก้ไขปัญหาสังคม  ซึ่งธนาคารได้ต่อยอดโครงการนี้ โดยนำไอเดียและนวัตกรรมของทีม Inno Waste มาบริหารทรัพยากรภายในองค์กรให้มีประสิทธิภาพสูงสุด  และตั้งเป้าลดปริมาณขยะภายในองค์กร ผ่านโครงการ กรุงไทยรักสิ่งแวดล้อม  ภายใต้แคมเปญ “กรุงไทย RELIFE เปลี่ยนคืน ฟื้นชีวิต” ด้วยการรณรงค์และเปลี่ยนพฤติกรรมของพนักงานให้รู้คุณค่าของสิ่งแวดล้อมและมีส่วนในการช่วยดูแล
“นวัตกรรม Inno Waste ชนะการประกวดจากโครงการ Krungthai Young Enterprise Awards 2017  โดยทีมได้นำเงินรางวัลที่ได้จากธนาคารไปต่อยอดงานวิจัยและพัฒนาเครื่องแปรรูปเศษอาหาร ให้มีประสิทธิภาพมากยิ่งขึ้น  โดยใช้เวลาแปรรูปเศษอาหารจำนวน 15 กิโลกรัม เป็นดินประมาณ 5 กิโลกรัม ภายในเวลา 2 ชั่วโมง 30 นาที  ซึ่งเร็วกว่าเครื่องที่นำเข้าจากต่างประเทศหลายเท่าตัว   และสามารถแปรรูปเศษอาหารในห้องอาหารธนาคารที่มีวันละกว่า 120 กิโลกรัม หรือเกือบ 28 ตันต่อปี  ให้เป็นดินที่มีคุณภาพ 100% เฉลี่ยวันละกว่า 40 กิโลกรัม หรือเกือบ 9 ตันต่อปี  ช่วยลดก๊าซเรือนกระจก  70,084 กิโลกรัมคาร์บอน  หรือเทียบเท่ากับการปลูกต้นไม้ 70 ไร่”
ศ.(พิเศษ) ดร.กิตติพงษ์ กิตยารักษ์ กล่าวในตอนท้ายว่า ปัจจุบันธนาคารได้นำดินที่ได้จากการแปรรูปเศษอาหารแจกให้กับพนักงาน โรงเรียนและชุมชน เพื่อนำไปปลูกต้นไม้ พืชผักสวนครัวช่วยเพิ่มพื้นที่สีเขียวในกรุงเทพฯ เป็นส่วนหนึ่งในการบูรณาการดำเนินธุรกิจ ที่นอกจากจะเป็นประโยชน์กับส่วนรวมแล้วยังเป็นแนวทางสู่ Sustainable Bank หรือ ธนาคารเพื่อความยั่งยืน ภายใต้โครงการ กรุงไทยรักชุมชน ตามนโยบายของธนาคาร ก่อให้เกิดการพัฒนาที่ยั่งยืน เพื่อชีวิตความเป็นอยู่ที่ดีขึ้นของคนไทย  โดยไม่ได้คำนึงถึงกำไรสูงสุด แต่มุ่งมั่นทำกำไรที่ดีที่สุดและคืนกลับไปยังชุมชน

ที่มา : https://www.thaigov.go.th/news/contents/details/26877
