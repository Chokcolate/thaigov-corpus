รัฐบาลไทย-ข่าวทำเนียบรัฐบาล-เกษตรกรเตรียมเฮ "เฉลิมชัย" บุกหนัก นำทัพกระทรวงเกษตรฯ พา กยท. ลงนาม MOU

วันศุกร์ที่ 22 พฤศจิกายน 2562
เกษตรกรเตรียมเฮ "เฉลิมชัย" บุกหนัก นำทัพกระทรวงเกษตรฯ พา กยท. ลงนาม MOU
เกษตรกรเตรียมเฮ "เฉลิมชัย" บุกหนัก นำทัพกระทรวงเกษตรฯ พา กยท. ลงนาม MOU ซื้อขายน้ำยางข้น กับ 3 บริษัทยักษ์ใหญ่ของจีน
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังลงนามความเข้าใจว่าด้วยความร่วมมือทางด้านธุรกิจระหว่างการยางแห่งประเทศไทย กับ 3 บริษัทน้ำยางข้นจีน ได้แก่ 1) บริษัทGOAMI ZHENGFENG TRADING (บริษัทนำเข้าน้ำยางข้น อันดับ1 ของจีน) 2) บริษัทNINGBO CHANGHKEN (บริษัทนำเข้าน้ำยางข้นจากไทยเป็นอันดับ1) และ 3) บริษัท SANGDONG XINGYU (บริษัทที่ใช้น้ำยางข้นผลิตถุงมือยางอันดับ 1 ของจีน) ณ กรุงปักกิ่ง สาธารณรัฐประชาชาจีน ว่า การลงนาม MOU ครั้งนี้ จะช่วยเพิ่มศักยภาพปริมาณการส่งออกน้ำยางข้นไปจีนได้เพิ่มขึ้นกว่า 60,000 ตันต่อปี คิดเป็นมูลค่ากว่า 3,000 ล้านบาท โดยที่ผ่านมา จีนเป็นคู่ค้าที่สำคัญของไทย ซึ่งไทยส่งออกน้ำยางข้นไปจีนปีละกว่า 420,000 ตัน (37.8% ของการส่งออกทั่วโลก) เป็นมูลค่ากว่า 15,500 ล้านบาทต่อปี
ทั้งนี้ ในปี 2561 อุตสาหกรรมน้ำยางข้นไทยได้รับผลกระทบอย่างมาก ไทยส่งออกน้ำยางข้นลดลง 14% โดยเฉพาะตลาดจีนลดลงกว่า 23% ซึ่งการลงนามในวันนี้จะเป็นการรักษาฐานลูกค้าจากประเทศผู้ซื้อยางเดิม อีกทั้งยังเป็นการเพิ่มมูลค่าทางการค้าให้สินค้ายางพาราของไทย และเพิ่มช่องทางหาตลาดใหม่ๆ เพื่อสร้างเสถียรภาพราคายางให้กับพี่น้องเกษตรกรชาวสวนยางของไทย
"นับเป็นนิมิตหมายอันดีในการตอกย้ำถึงคุณภาพน้ำยางข้นของไทยที่ดีที่สุดในโลกให้กับบริษัทยักษ์ใหญ่ของจีน ซึ่งฝ่ายไทยมีศักยภาพส่งออกน้ำยางคุณภาพสูง และพร้อมจะเป็นคู่ค้าที่ดีกับจีนและทุกประเทศทั่วโลก" นายเฉลิมชัยกล่าว
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/24753
