รัฐบาลไทย-ข่าวทำเนียบรัฐบาล-นายกรัฐมนตรีนำพสกนิกรชาวไทยทั่วประเทศ ร่วมจุดเทียนถวายพระพรชัยมงคลแด่พระบาทสมเด็จพระเจ้าอยู่หัว

วันศุกร์ที่ 9 สิงหาคม 2562
นายกรัฐมนตรีนำพสกนิกรชาวไทยทั่วประเทศ ร่วมจุดเทียนถวายพระพรชัยมงคลแด่พระบาทสมเด็จพระเจ้าอยู่หัว
นายกรัฐมนตรีนำพสกนิกรชาวไทยทั่วประเทศ ร่วมจุดเทียนถวายพระพรชัยมงคลแด่พระบาทสมเด็จพระเจ้าอยู่หัว
วันนี้ (28 กรกฎาคม 2562) เวลา 20.29 น. ณ บริเวณมณฑลพิธีท้องสนามหลวง พลเอก ประยุทธ์ จันทร์โอชา นายกรัฐมนตรี พร้อมด้วย รองศาสตราจารย์ นราพร จันทร์โอชา คู่สมรส เป็นประธานพิธีจุดเทียนถวายพระพรชัยมงคล และกล่าวนำถวายพระพรชัยมงคล พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว ประจำปีพุทธศักราช 2562 โดยมี ประธานรัฐสภา ประธานวุฒิสภา ประธานศาลฎีกาและภริยา ประธานองค์กรอิสระตามรัฐธรรมนูญและภริยา คณะรัฐมนตรีพร้อมคู่สมรส สมาชิกสภาผู้แทนราษฏร และสมาชิกวุฒิสภา ข้าราชการตุลาการ ข้าราชการพลเรือน ทหาร ตำรวจ รัฐวิสาหกิจ และประชาชนทุกสาขาอาชีพเข้าร่วมในพิธีเพื่อแสดงความจงรักภักดีอย่างพร้อมเพรียงกันทั่วประเทศ
เมื่อนายกรัฐมนตรีและคู่สมรส เดินทางถึง ณ มณฑลพิธีท้องสนามหลวง นายกรัฐมนตรีและคู่สมรสเดินขึ้นสู่เวที ประจำจุดยืน จากนั้น นายกรัฐมนตรีและคู่สมรสถวายความเคารพหน้าพระบรมฉายาลักษณ์พระบาทสมเด็จพระเจ้าอยู่หัว นายกรัฐมนตรีถวายเครื่องราชสักการะ เปิดกรวยกระทงดอกไม้ ถวายคำนับ จุดเทียนชัยเพื่อประกอบพิธีถวายพระพรชัยมงคล
ต่อจากนั้น นายกรัฐมนตรีกล่าวอาศิรวาทถวายราชสดุดีเฉลิมพระเกียรติ และกล่าวนำถวายพระพรชัยมงคลแด่พระบาทสมเด็จพระเจ้าอยู่หัว ความว่า ขอเดชะฝ่าละอองธุลีพระบาทปกเกล้าปกกระหม่อม ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี ในนามของคณะรัฐมนตรี และพสกนิกรชาวไทยทุกหมู่เหล่า ทั้งที่มาชุมนุมพร้อมกันอยู่ ณ ที่นี้ และที่อยู่ในสถานที่ต่าง ๆ ทั่วประเทศ มีความปลาบปลื้มปีติเป็นล้นพ้นที่ได้มาร่วมกันแสดงความจงรักภักดี และสำนึกในพระมหากรุณาธิคุณอันหาที่สุดมิได้ เนื่องในโอกาสมหามงคลเฉลิมพระชนมพรรษา วันที่ 28 กรกฎาคม พุทธศักราช 2562
ปวงข้าพระพุทธเจ้า ล้วนสำนึกในพระมหากรุณาธิคุณของใต้ฝ่าละอองธุลีพระบาทที่ทรงปฏิบัติพระราชกรณียกิจนานัปการด้วยพระราชวิริยอุตสาหะและพระราชปรารถนาอันแน่วแน่ที่จะให้พสกนิกรชาวไทยมีความอยู่ดี กินดี มีคุณภาพชีวิตที่ดี และมีสุขสวัสดิ์อย่างยั่งยืน ตลอดจนทรงส่งเสริมให้ปวงชนชาวไทยทุกหมู่เหล่ามีความรัก ความสามัคคี ร่วมแรงร่วมใจทำคุณความดีแก่สังคม และตอบแทนคุณแผ่นดินด้วยหัวใจ สร้างสรรค์ให้สังคมไทยมีความสงบสุข ร่มเย็นภายใต้ร่มพระบารมี ปวงข้าพระพุทธเจ้าจักเทิดทูนพระมหากรุณาธิคุณเป็นล้นพ้นหาที่สุดมิได้นี้ไว้เหนือเศียรเกล้าตลอดไป
ในศุภวาระมหามงคลสมัยวันเฉลิมพระชนมพรรษา 28 กรกฎาคม 2562 ข้าพระพุทธเจ้า ขอพระราชทานนำพสกนิกรทุกหมู่เหล่าทั่วพระราชอาณาจักร ถวายพระพรชัยมงคลโดยพร้อมเพรียงกัน ดังนี้   “ข้าพระพุทธเจ้าทั้งหลาย ขอพระราชทานถวายพระพรชัยมงคล ขอพลานุภาพแห่งคุณพระศรีรัตนตรัยและสรรพสิ่งศักดิ์สิทธิ์ทั้งหลายในสากล อีกทั้งพระบรมเดชานุภาพแห่งองค์สมเด็จพระบุรพมหากษัตริยาธิราชเจ้า โปรดอภิบาลรักษาใต้ฝ่าละอองธุลีพระบาท ให้ทรงพระเจริญด้วยจตุรพิธพรชัย ทรงพระเกษมสำราญ พระเกียรติคุณแผ่ไพศาล มีพระราชประสงค์จำนงใด จงสฤษดิ์ดั่งพระราชหฤทัยปรารถนา  สถิตเป็นมิ่งขวัญ ปกเกล้าเหล่าพสกนิกรชาวไทยตราบจิรัฐิติกาล”   ด้วยเกล้าด้วยกระหม่อม ขอเดชะ
หลังจากนั้น นายกรัฐมนตรีนำร้องเพลงสรรเสริญพระบารมี และนำร้องเพลงสดุดีจอมราชา พร้อมกับผู้เข้าร่วมพิธี และประชาชนทั้งในบริเวณมณฑลพิธีท้องสนามหลวงและทุกจังหวัดทั่วราชอาณาจักร จบแล้ว นายกรัฐมนตรีกล่าวนำ "ทรงพระเจริญ" 3 ครั้ง ประชาชนทุกหมู่เหล่าต่างเปล่งเสียง "ทรงพระเจริญ" ดังกึกก้องทั่วท้องสนามหลวง เป็นอันเสร็จสิ้นพิธี
---------------------------------
กลุ่มประชาสัมพันธ์และเผยแพร่

ที่มา : https://www.thaigov.go.th/news/contents/details/21823
