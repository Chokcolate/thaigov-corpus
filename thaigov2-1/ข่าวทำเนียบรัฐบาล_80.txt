รัฐบาลไทย-ข่าวทำเนียบรัฐบาล-นายกรัฐมนตรีย้ำการเรียน Coding ช่วยสร้างกระบวนการคิด เน้นเสริมทักษะสร้างคนรุ่นใหม่ให้ประเทศ

วันอังคารที่ 20 สิงหาคม 2562
นายกรัฐมนตรีย้ำการเรียน Coding ช่วยสร้างกระบวนการคิด เน้นเสริมทักษะสร้างคนรุ่นใหม่ให้ประเทศ
ภายหลังการประชุมคณะรัฐมนตรี พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหมกล่า
วันนี้ (20 สิงหาคม 2562) เวลา 14.15 น. ณ บริเวณห้องโถงชั้น 1 ตึกบัญชาการ 1  ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหมกล่าวถึง การส่งเสริมการเรียนการสอน Coding ซึ่งไม่ใช่แต่เพียงการเขียนคำสั่งคอมพิวเตอร์ แต่เป็นเรื่องการสร้างกระบวนการคิดให้กับเด็ก ตั้งแต่ระดับอนุบาลผ่านการกิจกรรมและเกมส์ต่าง ๆ เช่น การต่อเลโก้ เพื่อฝึกให้เด็กมีกระบวนการคิดอย่างเป็นระบบและมีความคิดสร้างสรรค์ และนำไปขยายผล ในเด็กโตก็สอนการเขียนโค้ดคำสั่ง Coding ภาษาคอมพิวเตอร์ ให้รู้ว่าคอมพิวเตอร์สร้างอย่างไร ใช้ประโยชน์อะไรได้บ้าง และมีบรรจุในหลักสูตรภาคบังคับบางแล้ว แต่ต้องปรับให้สอดคล้องและเหมาะสมกับเด็กในแต่ละช่วงวัยตามระดับชั้น ตั้งแต่ระดับประถมศึกษา มัธยมศึกษา และอุดมศึกษา ประยุกต์ใช้ในสอนในเรื่องของ Coding ผ่านโทรศัพท์ที่ใช้กันอยู่ในปัจจุบัน โดยไม่จำเป็นต้องไปจัดหาอุปกรณ์คอมพิวเตอร์เพิ่มเติมอีก ซึ่งการสอน Coding ช่วยพัฒนาทักษะด้านคณิตศาสตร์ ความคิดสร้างสรรค์ ทำให้มีความมั่นใจในการแก้ปัญหา ซึ่งเป็นทักษะที่ต้องเร่งสร้างให้กับคนรุ่นใหม่ รวมไปถึงคนรุ่นเก่าอย่างตนเอง ก็ต้องใช้ทักษะนี้ให้เกิดประโยชน์สูงสุด
หลังจากนั้น ศาสตราจารย์นฤมล ภิญโญสินวัฒน์  โฆษกประจำสำนักนายกรัฐมนตรี กล่าวย้ำในการแถลงผลการประชุมคณะรัฐมนตรีว่า นายกรัฐมนตรีได้มอบหมายในที่ประชุมคณะรัฐมนตรีให้กระทรวงศึกษาธิการและกระทรวงดิจิทัลเพื่อเศรษฐกิจและสังคม หารือร่วมกันในการจัดทำหลักสูตรการเรียนการสอน Coding ดังกล่าว ทั้งมอบหนังสือ Blue Ocean ให้แก่คณะรัฐมนตรี โดยเนื้อหา สำคัญของหนังสือเล่มนี้ คือ การส่งมอบนวัตกรรมให้กับคนรุ่นหลัง ซึ่งไม่เพียงเทคโนโลยีแต่ยังรวมถึงนวัตกรรมด้านคุณค่าและความคิดอีกด้วย
..................................................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22361
