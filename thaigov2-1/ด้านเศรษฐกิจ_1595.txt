รัฐบาลไทย-ข่าวทำเนียบรัฐบาล-กบข. ผนึก ททท. ทิพยประกันภัย ชวนสมาชิก กบข. และครอบครัว “บอกรักเมืองไทย” กระหน่ำจัดโปรโมชันสุดคุ้มกระตุ้นท่องเที่ยวในประเทศ รวมพลังฝ่าวิกฤติ COVID – 19

วันจันทร์ที่ 2 มีนาคม 2563
กบข. ผนึก ททท. ทิพยประกันภัย ชวนสมาชิก กบข. และครอบครัว “บอกรักเมืองไทย” กระหน่ำจัดโปรโมชันสุดคุ้มกระตุ้นท่องเที่ยวในประเทศ รวมพลังฝ่าวิกฤติ COVID – 19
กบข. การท่องเที่ยวแห่งประเทศไทย (ททท.) และ ทิพยประกันภัย ร่วมมือกันจัดหลากหลายโปรโมชัน ลดแลกแจกแถมสุดคุ้ม กระตุ้นให้สมาชิก กบข. และครอบครัวเดินทางท่องเที่ยวในประเทศ ลดความเสี่ยงโอกาสติดเชื้อไวรัส COVID-19
นายวิทัย รัตนากร เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. การท่องเที่ยวแห่งประเทศไทย (ททท.) และ ทิพยประกันภัย ร่วมมือกันจัดหลากหลายโปรโมชัน ลดแลกแจกแถมสุดคุ้ม กระตุ้นให้สมาชิก กบข. และครอบครัวเดินทางท่องเที่ยวในประเทศ ลดความเสี่ยงโอกาสติดเชื้อไวรัส COVID-19 จากการไปท่องเที่ยวต่างประเทศ อีกทั้งช่วยกระตุ้นเศรษฐกิจไทย และสร้างความผูกพันระหว่าง กบข. กับสมาชิก ตั้งเป้า มีนาคม-สิงหาคม 2563 มีสมาชิกและครอบครัวร่วมโครงการไม่ต่ำกว่า 100,000 ราย
“บอกรักเมืองไทย เป็นโครงการที่ดีและเหมาะที่จะกระตุ้นให้ประสบความสำเร็จขึ้นไปอีกในภาวะที่เราไม่ควรเดินทางไปเที่ยวต่างประเทศและค่าใช้จ่ายในการท่องเที่ยวในประเทศคุ้มกว่ามาก โครงการบอกรักเมืองไทยที่ กบข. ททท. และทิพยประกันภัย จัดร่วมกันในครั้งนี้จะเป็นหนึ่งเดียวที่คุ้มยิ่งกว่าคุ้ม เพราะ ททท. จะร่วมมือกับ กบข. เจรจาขอส่วนลดพิเศษจาก ผู้ประกอบการท่องเที่ยว โรงแรม สายการบิน อาทิ ส่วนลดค่าตั๋วเครื่องบินนกแอร์ 300 บาททุกเส้นทาง ทุกเที่ยวบิน ส่วนลด 50% เมื่อเข้าพักโรงแรมเครือเซนทารา 35 โรงแรมทั่วประเทศ ส่วนลด 50% เมื่อเข้าพักโรงแรมกลุ่ม รีเจนท์ ชะอำ และ กลุ่ม Chatrium Hotel & Residences  นอกจากนี้ ยังมีแพ็กเกจทัวร์ 5 ภาค ทั่วประเทศ ในราคาพิเศษสุด กว่า 20 เส้นทาง และสิทธิพิเศษสุดอีกมากมายหลายรายการ ขณะที่ ทิพยประกันภัย ยินดีมอบประกันอุบัติเหตุให้ในทุกการเดินทางด้วยวงเงินคุ้มครองสูงถึง 100,000 บาท สำหรับ 10,000 ท่านแรก และยังสนับสนุนส่วนลดเพิ่มเติมเพื่อให้มีความพิเศษมากขึ้นอีก” นายวิทัย กล่าว
ด้านนายยุทธศักดิ์ สุภสร ผู้ว่าการท่องเที่ยวแห่งประเทศไทย (ททท.) กล่าวว่า การจัดโครงการในครั้งนี้ เป็นการสนับสนุนให้คนไทยเที่ยวไทยเพื่อให้เกิดการหมุนเวียนในเศรษฐกิจฐานราก สร้างรายได้ให้ประชาชนทุกภาคส่วนรวมถึงผู้ประกอบการ ซึ่งจะสามารถช่วยประคองเศรษฐกิจจากผลกระทบการแพร่ระบาดของเชื้อไวรัส COVID-19 ได้ ทั้งนี้ ททท. ยินดีให้ความช่วยเหลือและสนับสนุน กบข. อย่างเต็มที่ เพราะ กบข. มีความพร้อมและสามารถดำเนินการได้ทันที โดยมีช่องทางสื่อสารผ่านแอป กบข. ที่มีสมาชิกดาวน์โหลดใช้งานแล้วกว่า 500,000 คน เป็นช่องทางหลักที่จะช่วยทำให้โครงการนี้บรรลุเป้าหมายสร้างยอดเดินทางท่องเที่ยวได้ 100,000 รายโดยไม่ยาก
ดร.สมพร สืบถวิลกุล กรรมการผู้จัดการใหญ่ บริษัท ทิพยประกันภัย จำกัด (มหาชน) เปิดเผยว่า ทิพยประกันภัย ตระหนักถึงผลกระทบการแพร่ระบาดของเชื้อไวรัส COVID-19 จึงได้ออกแบบประกันภัยไวรัสโคโรนา เพื่อช่วยป้องกันความเสี่ยงด้านค่ารักษาพยาบาลและชดเชยการเจ็บป่วยระยะสุดท้ายให้กับลูกค้าที่สนใจไปก่อนหน้านี้แล้ว ทั้งนี้ เห็นว่าการกระตุ้นเศรษฐกิจด้วยการท่องเที่ยว เป็นอีกหนึ่งแนวทางที่จะช่วยบรรเทาผลกระทบที่เกิดขึ้น จึงยินดีให้การสนับสนุนโครงการ “บอกรักเมืองไทย” ที่ กบข. จัดให้กับสมาชิกในครั้งนี้อย่างเต็มที่ ทั้งประกันอุบัติเหตุคุ้มครองตลอดการเดินทาง และการจัดเพิ่มส่วนลดพิเศษ
โครงการ “บอกรักเมืองไทย” มีระยะเวลาดำเนินการ 6 เดือน เริ่มเดือนมีนาคม ถึง เดือนสิงหาคม 2563 เป็นโครงการที่นำเสนอสิทธิพิเศษส่วนลด โปรโมชัน ให้กับสมาชิก กบข. และครอบครัว โดยสามารถใช้สิทธิได้ไม่จำกัดจำนวนครั้งตลอดอายุโครงการ สมาชิกที่สนใจ สามารถตรวจสอบรายละเอียดและกดใช้สิทธิผ่าน My GPF Application ได้ตั้งแต่วันที่ 5 มีนาคม เป็นต้นไป
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264

ที่มา : https://www.thaigov.go.th/news/contents/details/26834
