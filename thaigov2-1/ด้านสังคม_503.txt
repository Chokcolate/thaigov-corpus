รัฐบาลไทย-ข่าวทำเนียบรัฐบาล-รมว.พม. ยก “น้องมิลค์” แชมป์โลกโดรนเรซซิ่ง เป็นต้นแบบเด็กและเยาวชน สร้างชื่อเสียงระดับโลก

วันพฤหัสบดีที่ 19 ธันวาคม 2562
รมว.พม. ยก “น้องมิลค์” แชมป์โลกโดรนเรซซิ่ง เป็นต้นแบบเด็กและเยาวชน สร้างชื่อเสียงระดับโลก
รมว.พม. ยก “น้องมิลค์” แชมป์โลกโดรนเรซซิ่ง เป็นต้นแบบเด็กและเยาวชน สร้างชื่อเสียงระดับโลก
วันนี้ (19 ธ.ค. 62) เวลา 13.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบโล่ประกาศเกียรติคุณในฐานะคนเก่งและเสื้อสามารถ พร้อมทุนการศึกษาให้แก่เด็กหญิงวรรรญา วรรณผ่อง นักกีฬาบินโดรนเยาวชนหญิง ซึ่งชนะเลิศการแข่งขันโดรนเรซซิ่งชิงแชมป์โลก ประเภทหญิง รายการ “2019 FAI WORLD DRONE RACING CHAMPIONSHIP GRAND FINAL” ที่เมืองหนิงโป สาธารณรัฐประชาชนจีน เพื่อเป็นการสร้างขวัญและกำลังใจให้แก่ต้นแบบเด็กและเยาวชนที่สร้างชื่อเสียงให้กับประเทศชาติ
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ตระหนักถึงความสำคัญของเด็กและเยาวชนที่มีความขยัน ความมุ่งมั่น และความวิริยะอุตสาหะในการพัฒาตนเอง จนสามารถสร้างชื่อเสียงให้กับประเทศชาติในระดับสากล ซึ่งเด็กหญิงวรรรณา วรรณผ่อง หรือน้องมิลค์ อายุเพียง 12 ปี ที่มีความสามารถจนได้รับรางวัลชนะเลิศในการเข้าแข่งขันโดรนเรซซิ่งชิงแชมป์โลก ประเภทหญิง รายการ “2019 FAI WORLD DRONE RACING CHAMPIONSHIP GRAND FINAL” เมื่อวันเสาร์ที่ 14 ธันวาคม 2562 ที่ผ่านมา ณ เมืองหนิงโป สาธารณรัฐประชาชนจีน โดยสามารถทำเวลาในรอบชิงชนะเลิศได้เพียง 55.739 วินาที ทำให้ป้องกันแชมป์โลกได้เป็นสมัยที่ 2 นับว่าเป็นแชมป์โลกของการแข่งขันโดรนที่มีอายุน้อยที่สุดอีกด้วย
นายจุติ กล่าวต่อไปว่า สำหรับวันนี้ นอกจากการมอบโล่ประกาศเกียรติคุณในฐานะคนเก่งและเสื้อสามารถให้แก่น้องมิลค์แล้ว กระทรวง พม. ยังได้มอบทุนการศึกษาอีกด้วย เพื่อเป็นการสร้างขวัญและกำลังใจให้แก่ต้นแบบเด็กและเยาวชนที่สร้างชื่อเสียงให้กับประเทศชาติ ซึ่งเป็นแบบอย่างที่ดีของเด็กและเยาวชนในปัจจุบัน ที่มีความขยัน ความมุ่งมั่น และความวิริยะอุตสาหะในการพัฒนาตนเอง ด้วยการฝึกซ้อมอย่างจริงจังและสม่ำสมอ จนประสบความสำเร็จในระดับสากล ทั้งนี้ ต้องขอชื่นชมครอบครัวและอาจารย์ที่ให้เวลาในการดูแลเอาใจใส่และให้การสนับสนุนอย่างเต็มที่ ซึ่งประเทศไทยจะดีขึ้นทุกวันได้ ถ้าเราทุกคนในสังคมช่วยกันโอบอุ้มและสนับสนุนให้คนดีได้สามารถแสดงความสามารถ และนับว่าเป็นต้นแบบที่ดีสำหรับเด็กและเยาวชนที่มีความสามารถในด้านต่างๆ ต่อไป

ที่มา : https://www.thaigov.go.th/news/contents/details/25339
