รัฐบาลไทย-ข่าวทำเนียบรัฐบาล-ไทยและสาธารณรัฐเช็กพร้อมกระชับความร่วมมือระหว่างกันในทุกมิติที่มีศักยภาพ

วันอังคารที่ 18 กุมภาพันธ์ 2563
ไทยและสาธารณรัฐเช็กพร้อมกระชับความร่วมมือระหว่างกันในทุกมิติที่มีศักยภาพ
ไทยและสาธารณรัฐเช็กพร้อมกระชับความร่วมมือระหว่างกันในทุกมิติที่มีศักยภาพ
วันนี้ (18 กุมภาพันธ์ 2563) เวลา 16.00 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายราเดก วอนดราเชก (Mr. Radek Vondracek) ประธานสภาผู้แทนราษฎรสาธารณรัฐเช็กและคณะฯ เข้าเยี่ยมคารวะนายกรัฐมนตรี ในโอกาสเดินทางเยือนไทย สรุปสาระสำคัญของการหารือ ดังนี้
นายกรัฐมนตรีกล่าวต้อนรับและยินดีที่การเดินทางเยือนประเทศไทยในครั้งนี้มีทั้งฝ่ายนิติบัญญัติและฝ่ายบริหารร่วมกัน ซึ่งถือเป็นโอกาสอันดีที่จะได้เรียนรู้และแลกเปลี่ยนประสบการณ์ระหว่างกัน เพื่อส่งเสริมความสัมพันธ์ระหว่างสองประเทศให้แน่นแฟ้น รวมถึงขยายความร่วมมือในด้านต่างๆ ให้มากขึ้น ชื่นชมความสัมพันธ์ระหว่างรัฐสภาไทยและรัฐสภาเช็กที่มีการแลกเปลี่ยนการเยือนของบุคคลระดับสูงระหว่างกันอย่างต่อเนื่อง รวมทั้ง การที่รัฐสภาไทยมีการจัดตั้งกลุ่มมิตรภาพสมาชิกรัฐสภาไทย-เช็ก นับตั้งแต่ปี 2537
ประธานสภาผู้แทนราษฎรสาธารณรัฐเช็ก กล่าวขอบคุณที่ได้ให้เข้าพบในวันนี้ โดยยินดีที่จะส่งเสริมความสัมพันธ์และความร่วมมือระหว่างไทยกับสาธารณรัฐเช็กให้ครอบคลุมในทุกมิติ โดยเฉพาะความร่วมมือระหว่างรัฐสภาไทย-สาธารณรัฐเช็ก และด้านอื่นๆ ที่สาธารณรัฐเช็กมีศักยภาพ ความร่วมมือด้านการจัดการและเทคโนโลยีสิ่งแวดล้อม การส่งเสริมการท่องเที่ยว และการลงทุนในพื้นที่ EEC ซึ่งสาธารณรัฐเช็กมีความสนใจที่จะร่วมลงทุนเพิ่มเติมในอนาคต
ทั้งสองฝ่ายเห็นพ้องว่าจะร่วมกันแลกเปลี่ยนและผลักดันการพัฒนาทางนวัตกรรมและเทคโนโลยี ซึ่งเป็นสาขาที่สาธารณรัฐเช็กมีความเชี่ยวชาญ ผ่านการจัดตั้งสมาคมนาโนเทคโนโลยีในแวดวงต่างๆ เช่น การแก้ปัญหามลพิษทางอากาศ การทำความสะอาดอากาศและน้ำ การเก็บรักษาพลังงาน และการบริหารสิ่งปฏิกูล โดยทางรัฐบาลไทยพร้อมที่จะสร้างความร่วมมือในการทำการวิจัย รวมทั้งพัฒนานวัตกรรมสมัยใหม่เพื่อใช้ประโยชน์ร่วมกัน นอกจากนี้ นายกรัฐมนตรีได้กล่าวชื่นชมรัฐบาลเช็กที่ให้ความสำคัญกับการรักษาสิ่งแวดล้อมภายในประเทศเป็นลำดับแรก ซึ่งถือเป็นต้นแบบที่ดีให้แก่ภาครัฐในการส่งเสริมนโยบายการรักษาสิ่งแวดล้อมเพื่อการพัฒนาอย่างยั่งยืนต่อไป

ที่มา : https://www.thaigov.go.th/news/contents/details/26600
