รัฐบาลไทย-ข่าวทำเนียบรัฐบาล-กระทรวงเกษตรฯ เชิญชวนมอบความสุขเทศกาลปีใหม่ด้วยกระเช้าสินค้าสหกรณ์

วันพฤหัสบดีที่ 28 พฤศจิกายน 2562
กระทรวงเกษตรฯ เชิญชวนมอบความสุขเทศกาลปีใหม่ด้วยกระเช้าสินค้าสหกรณ์
กระทรวงเกษตรฯ เชิญชวนมอบความสุขเทศกาลปีใหม่ด้วยกระเช้าสินค้าสหกรณ์คัดสรรสินค้าคุณภาพจากทุกจังหวัด เริ่มจำหน่าย 2 ธ.ค. 62 – 12 ม.ค. 63
นางสาวมนัญญา  ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานแถลงข่าวเปิดโครงการส่งความสุขในเทศกาลปีใหม่ด้วยสินค้าสหกรณ์ ประจำปี 2563 ภายใต้แนวคิด “ส่งความสุข ส่งความห่วงใย จากใจสินค้าสหกรณ์” ณ ห้องประชุม 115 กระทรวงเกษตรและสหกรณ์ ว่า ในช่วงเทศกาลปีใหม่ของทุกปี กระทรวงเกษตรและสหกรณ์โดยหน่วยงานในสังกัดได้ร่วมจัดกิจกรรมเพื่อมอบเป็นของขวัญปีใหม่ให้กับประชาชน และเกษตรกร โดยในปีนี้กรมส่งเสริมสหกรณ์ได้จัดทำโครงการส่งความสุขในเทศกาลปีใหม่ด้วยสินค้าสหกรณ์ โดยรวบรวมสินค้าดีมีคุณภาพของสหกรณ์กลุ่มเกษตรกรและกลุ่มอาชีพจากจังหวัดต่าง ๆ มาจัดเป็นกระเช้าสินค้าเพื่อจำหน่ายในช่วงเทศกาลปีใหม่ โดยดำเนินการมาอย่างต่อเนื่องทุกปี วัตถุประสงค์เพื่อสนับสนุน และส่งเสริมกิจกรรมด้านการตลาดให้กับสินค้าของสหกรณ์และกลุ่มเกษตรกร รวมทั้งเพื่อเชื่อมโยงเครือข่ายสินค้าของสหกรณ์และกลุ่มเกษตรกรผู้ผลิตสู่ผู้บริโภคได้ทั่วถึงยิ่งขึ้น โดยคาดหวังว่าผู้บริโภคจะได้รับสินค้าดีมีคุณภาพ และมอบเป็นของขวัญในช่วงเทศกาลปีใหม่ สร้างความสุขใจทั้งผู้ให้และผู้รับ
สำหรับสินค้าที่นำมาจำหน่ายเป็นสินค้าที่มีคุณภาพคัดสรรจากแต่ละจังหวัด โดยเน้นผลิตภัณฑ์เพื่อสุขภาพ อาทิ ข้าว เช่น ข้าวหอมมะลิอินทรีย์ ข้าวไรซ์เบอรี่ ข้าวสังข์หยด  ข้าวกล้องหอมมะลิ และข้าวกข 43  รวมถึงผลไม้และอาหารแปรรูป สมุนไพรและธัญพืช นมพร้อมดื่ม ผลิตภัณฑ์จากผ้าไหมและผ้าฝ้าย สินค้าหัตถกรรม ผลิตภัณฑ์แก้วเบญจรงค์ แก้วมุก ผลิตภัณฑ์ต่าง ๆ จากยางพารา และผลิตภัณฑ์อาหารจากโครงการส่วนพระองค์สวนจิตรลดาและโครงการหลวงดอยคำ เป็นต้น
นางสาวมนัญญา กล่าวเพิ่มเติมว่า การจำหน่ายกระเช้าสินค้าสหกรณ์ครั้งนี้จะช่วยสร้างรายได้สู่เกษตรกร เม็ดเงินจะหมุนเวียนกลับคืนสู่ชุมชนในจังหวัดต่างๆ เบื้องต้นได้ตั้งเป้ายอดจำหน่ายในปีนี้ไม่น้อยกว่า 1 ล้านบาท พร้อมทั้งขอเชิญชวนให้คนไทยหันมากินของไทยใช้ของไทย  ด้วยการอุดหนุนสินค้าของเกษตรกร เพื่อมอบเป็นของขวัญปีใหม่แก่คนที่คุณรักและเพื่อสนับสนุนการสร้างอาชีพและส่งเสริมรายได้แก่เกษตรกร ตลอดจนเป็นกำลังใจให้เกษตรกรได้พัฒนาและผลิตสินค้าที่มีคุณภาพ มีประโยชน์ต่อสุขภาพและปลอดภัยสำหรับผู้บริโภคต่อไป
สำหรับประชาชนที่สนใจ สามารถเลือกชมสินค้าได้ที่ห้องจัดแสดงและจำหน่ายสินค้าที่ศูนย์จำหน่ายสินค้าสหกรณ์ อาคาร 3 ชั้น 1 กรมส่งเสริมสหกรณ์ ท่าน้ำเทเวศร์ โดยเริ่มตั้งแต่วันที่ 2 ธันวาคม 2562 – 12 มกราคม  2563 จำหน่ายทุกวัน จันทร์ – ศุกร์ ตั้งแต่เวลา 09.00 – 19.00 น. ยกเว้นวันหยุดนักขัตฤกษ์ สามารถดูรายละเอียดเพิ่มเติมได้ที่เฟสบุ๊กcoop marketและไลน์ cpd.shopหรือ โทร 02 – 2807506 และ065 – 5241124
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/24906
