รัฐบาลไทย-ข่าวทำเนียบรัฐบาล-สป.อว. เร่งสร้างความเข้าใจการจัดทำรายงานการเงินสถาบันอุดมศึกษาของรัฐ

วันศุกร์ที่ 18 ตุลาคม 2562
สป.อว. เร่งสร้างความเข้าใจการจัดทำรายงานการเงินสถาบันอุดมศึกษาของรัฐ
สป.อว. เร่งสร้างความเข้าใจการจัดทำรายงานการเงินสถาบันอุดมศึกษาของรัฐ
17 ตุลาคม 2562 รองศาสตราจารย์ นายแพทย์สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม เป็นประธานในพิธีเปิดการสัมมนา เรื่อง การจัดทำรายงานการเงิน ตามพระราชบัญญัติวินัยการเงินการคลังของรัฐ พ.ศ. 2561 ณ โรงแรมมิราเคิลแกรนด์ กรุงเทพมหานคร โดยมีวิทยากรผู้ทรงคุณวุฒิจากกรมบัญชีกลาง และสำนักงานการตรวจเงินแผ่นดินบรรยายให้ความรู้และสร้างความเข้าใจที่ถูกต้องให้แก่ผู้บริหารที่กำกับดูแลงานด้านบัญชีและเจ้าหน้าที่ผู้รับผิดชอบในการจัดทำรายงานการเงินจากมหาวิทยาลัยราชภัฏและมหาวิทยาลัยเทคโนโลยีราชมงคล รวม 47 แห่ง
ปลัดกระทรวงการอุดมศึกษาฯ กล่าวในตอนหนึ่งว่า รัฐบาลได้ให้ความสำคัญกับการบริหารการเงินการคลังของประเทศ โดยได้ออกกฎหมายพระราชบัญญัติวินัยการเงินการคลังของรัฐ พ.ศ. 2561 ซึ่งได้ให้หน่วยงานของรัฐจัดทำรายงานการเงินประจำปีงบประมาณตามหลักเกณฑ์และวิธีการที่กระทรวงการคลังกำหนด รวมถึงนำส่งรายงานการตรวจเงินให้สำนักงานการตรวจเงินแผ่นดินเพื่อตรวจสอบ และให้สำนักการตรวจเงินแผ่นดินหรือผู้สอบบัญชีที่สำนักงการตรวจเงินแผ่นดินเห็นชอบตรวจสอบรายงานการเงินที่หน่วยงานของรัฐส่งให้ โดยให้ตรวจสอบและรายงานผลการตรวจสอบตามนโยบาย หลักเกณฑ์และมาตรฐานที่คณะกรรมการตรวจเงินแผ่นดินกำหนด
ปลัดกระทรวงการอุดมศึกษาฯ กล่าวต่อไปว่า จากการตรวจสอบรายงานดังกล่าว พบว่ามหาวิทยาลัยของรัฐได้จัดทำรายการเงินยังไม่เป็นไปตามหลักเกณฑ์ที่กระทรวงการคลังกำหนด ซึ่งส่งผลกระทบต่อการนำรายงานการเงินไปใช้ในการบริหารเพื่อการตัดสินใจของผู้บริหาร หรือผู้มีส่วนได้ส่วนเสียที่นำข้อมูลไปใช้ รวมถึงการจัดทำรายงานการเงินแผ่นดินที่อาจคลาดเคลื่อนจากความเป็นจริง จึงมอบหมายให้สำนักอำนวยการและกลุ่มตรวจสอบภายใน สำนักงานปลัดกระทรวงฯ จัดโครงการประชุมสัมมนาเพื่อเสริมสร้างความรู้ความเข้าใจเกี่ยวกับแนวทางการจัดทำรายงานการเงิน ตามพระราชบัญญัติวินัยการเงินการคลังของรัฐ พ.ศ. 2561 เพื่อให้ผู้บริหารที่กำกับดูแลงานด้านการจัดทำบัญชีและผู้รับผิดชอบในการจัดทำรายงานการเงินของสถาบันอุดมศึกษาได้ตระหนักและมีความรู้ความเข้าใจที่ถูกต้องและครบถ้วนตามหลักเกณฑ์ที่กระทรวงการคลังกำหนด
“หวังว่าการประชุมสัมมนาในครั้งนี้จะช่วยพัฒนาให้การจัดทำรายงานการเงินของมหาวิทยาลัยมีความถูกต้องชัดเจนยิ่งขึ้น และคาดหวังว่าเมื่อทำได้ถูกต้องแล้วมหาวิทยาลัยก็จะเติบโตและมีความเข้มแข็งทางวินัยการเงินการคลังต่อไป ปลัดกระทรวงการอุดมศึกษาฯ” กล่าวในตอนท้าย
เผยแพร่ข่าว : นายธัชนนท์ บุญหล้า
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/23907
