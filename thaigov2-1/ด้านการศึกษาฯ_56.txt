รัฐบาลไทย-ข่าวทำเนียบรัฐบาล-ความร่วมมือการศึกษาไทย-รัสเซีย

วันจันทร์ที่ 2 กันยายน 2562
ความร่วมมือการศึกษาไทย-รัสเซีย
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ให้การต้อนรับและหารือกับนายเยฟเกนี โตมีฮิน (H.E. Mr. Evgeny Tomikhin) เอกอัครราชทูตสหพันรัฐรัสเซียประจำประเทศไทย
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ พร้อมด้วยนายไกรเสริม โตทับเที่ยง เลขานุการรัฐมนตรี​ว่าการ​กระทรวง​ศึกษาธิการ​ และนางสาวดุริยา อมตวิวัฒน์ รองปลัดกระทรวงศึกษาธิการ ให้การต้อนรับและหารือกับนายเยฟเกนี โตมีฮิน (H.E. Mr. Evgeny Tomikhin) เอกอัครราชทูตสหพันรัฐรัสเซียประจำประเทศไทย ณ ห้องดำรงราชานุภาพ กระทรวงศึกษาธิการ เมื่อเร็ว ๆ นี้
รมว.ศึกษาธิการ กล่าวว่า ประเทศไทยและรัสเซียได้ร่วมกันส่งเสริม และสนับสนุนการจัดการเรียนการสอนด้านอาชีวศึกษาอย่างต่อเนื่อง​ ซึ่งรัสเซียมีพื้นฐานความรู้และทักษะความเชี่ยวชาญด้านอาชีวศึกษา​มานาน ที่จะทำให้สถานศึกษาและเด็กไทย ได้เรียนรู้ประสบการณ์จากประเทศที่มีความเชี่ยวชาญด้านอาชีวศึกษา​ในระดับโลก จึงคาดหวังที่จะขยายผลความร่วมมือในด้านต่าง ๆ ให้กว้างขวางมากยิ่งขึ้น
อาทิ ความร่วมมือด้านธุรกิจท่องเที่ยว, การสนับสนุนการเรียนภาษารัสเซีย เพื่อรองรับนักท่องเที่ยวชาวรัสเซีย ที่เดินทางมาเที่ยวในไทยจำนวนมาก โดยวางแผนการทำงานและการให้การสนับสนุนจากทั้งสองฝ่ายอย่างเหมาะสม โดยเฉพาะในสถานศึกษาไทยทั้ง 8 แห่ง ที่มีการจัดการเรียนการสอนภาษารัสเซียอยู่แล้ว โดยรัสเซียอาจพิจารณาถึงแนวทางสร้างแรงจูงใจในการเรียนภาษารัสเซียมากขึ้น ไม่ว่าจะเป็น การให้ทุนการศึกษา, โอกาสในการเรียนต่อที่รัสเซีย, การส่งเสริมธุรกิจการท่องเที่ยว เป็นต้น เพื่อทำให้พ่อแม่ผู้ปกครองมองเห็นความก้าวหน้าของบุตรหลาน ที่จะส่งผลต่อจำนวนเด็กที่เรียนภาษารัสเซียมากขึ้นในอนาคต
ในส่วนของกระทรวงศึกษาธิการ ​มีแนวทางในการลดความเหลื่อมล้ำ และพัฒนาคุณภาพการศึกษา เพื่อให้สถานศึกษาของประเทศมีมาตรฐานการศึกษาที่เท่าเทียมกัน ในขณะเดียวกัน ได้ศึกษาและวางแผนเตรียมปรับโครงสร้างต่าง ๆ ให้มีความเหมาะสมกับบริบทโลกที่เปลี่ยนแปลงไป อันจะส่งผลต่อการจัดการศึกษาที่มีคุณภาพ และเกิดประโยชน์กับเด็กและเยาวชน​มากที่สุด เพราะสุดท้ายแล้วปลายทางของการศึกษา คือ การทำให้ผู้เรียนใช้ชีวิตและปรับตัวให้เข้ากับบริบทของโลกที่เปลี่ยนแปลงไปได้
นายเยฟเกนี โตมีฮิน เอกอัครราชทูตสหพันรัฐรัสเซียประจำประเทศไทย กล่าวว่า รัสเซียและไทยมีความร่วมมือด้านการศึกษามาอย่างต่อเนื่อง ภายใต้ความตกลงระหว่างกระทรวงศึกษาธิการไทยและกระทรวงศึกษาธิการ​และวิทยาศาสตร์​รัสเซียว่าด้วยความร่วมมือในสาขาการศึกษา เมื่อปี 2547 ซึ่งปัจจุบันอยู่ระหว่างเสนอร่างแก้ไขความตกลงฯ เพื่อขยายขอบเขตความร่วมมือด้านต่าง ๆ อาทิ ด้านอาชีวศึกษา รัสเซียศึกษา​ ศิลปศึกษา เป็นต้น
ปัจจุบันมีสถานศึกษาไทยที่จัดการเรียนการสอนภาษารัสเซีย จำนวน 8 แห่ง จึงคาดหวังว่าจะขยายผลการเรียนการสอนภาษารัสเซียในสถานศึกษาไทยให้มากขึ้น ส่วนความร่วมมือด้านอาชีวศึกษา รัสเซียยินดีให้การสนับสนุนและส่งเสริมอย่างต่อเนื่องต่อไป เพื่อร่วมพัฒนาและเรียนรู้ในส่วนที่ทั้งสองประเทศ มีความเชี่ยวชาญซึ่งกันและกัน อีกทั้ง ยังมีโครงการต่าง ๆ ที่ประสงค์จะดำเนินการร่วมกับประเทศไทย โดยมุ่งเน้นการพัฒนาเด็กและเยาวชน อาทิ การจัดค่ายให้กับเด็กและเยาวชน​เพื่อแลกเปลี่ยนเรียนรู้ประสบการณ์และวัฒนธรรมของทั้งสองประเทศ เป็นต้น เพื่อขยายผลความร่วมมือด้านการศึกษากับประเทศไทย​ให้มีความเข้มแข็ง ส่งผลให้การจัดการศึกษามีประสิทธิภาพและประสบความสําเร็จ​ในวงกว้างมากยิ่งขึ้น
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.: รายงาน

ที่มา : https://www.thaigov.go.th/news/contents/details/22706
