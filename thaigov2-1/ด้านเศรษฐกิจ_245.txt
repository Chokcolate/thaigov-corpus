รัฐบาลไทย-ข่าวทำเนียบรัฐบาล-รมต.สุริยะ มอบนโยบาย ธพว. เดินหน้าสินเชื่อดอกเบี้ยต่ำ หนุน SMEs รายย่อยเติบโต

วันอังคารที่ 27 สิงหาคม 2562
รมต.สุริยะ มอบนโยบาย ธพว. เดินหน้าสินเชื่อดอกเบี้ยต่ำ หนุน SMEs รายย่อยเติบโต
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ตรวจเยี่ยมและติดตามการดำเนินงาน พร้อมมอบนโยบายแก่ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank ณ อาคารสำนักงานใหญ่ SME D Bank
วันที่ 26 ส.ค. 62 นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ตรวจเยี่ยมและติดตามการดำเนินงาน พร้อมมอบนโยบายแก่ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  โดยมี นายธีระยุทธ วานิชชัง ผู้ช่วยรัฐมนตรีประจำกระทรวงอุตสาหกรรม นายสุชาติ ไตรแสงรุจิระ     ที่ปรึกษารัฐมนตรีว่าการกระทรวงอุตสาหกรรมและคณะผู้บริหารเข้าร่วม    มีนายพสุ  โลหารชุน ปลัดกระทรวงอุตสาหกรรม ในฐานะประธานคณะกรรมการ ธนาคารพัฒนาวิสาหกิจขนาดกลางและขนาดย่อม  แห่งประเทศไทย (ธพว). หรือ SME D Bank  นายพงชาญ  สำเภาเงิน รองกรรมการผู้จัดการ รักษาการแทนกรรมการผู้จัดการ และคณะผู้บริหารให้การต้อนรับ ณ อาคารสำนักงานใหญ่ SME D Bank
รัฐมนตรีว่าการกระทรวงอุตสาหกรรม กล่าวว่า  รัฐบาลให้ความสำคัญและห่วงใยผู้ประกอบการ SMEs รายย่อย  ซึ่งมีจำนวนมากและกระจายอยู่ทั่วประเทศ   และจากภาวะเศรษฐกิจชะลอตัว ทำให้ปัจจุบันผู้ประกอบการกลุ่มนี้ยากจะเข้าถึงแหล่งทุนในระบบ มติคณะรัฐมนตรี เมื่อวันที่ 20 สิงหาคม 2562 ได้เห็นชอบและอนุมัติมาตรการกระตุ้นเศรษฐกิจ ปี 2562  ในโครงการสินเชื่อพิเศษสนับสนุน SMEs รายย่อย ผ่านกองทุนส่งเสริมวิสาหกิจขนาดกลางและขนาดย่อม โดยสำนักงานส่งเสริมวิสาหกิจขนาดกลางและขนาดย่อม (สสว.) ดำเนินการร่วมกับธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว) หรือ SME D Bank  วงเงินรวม 10,000 ล้านบาท  อัตราดอกเบี้ยเพียง 1%ต่อปี วงเงินกู้สูงสุด 1 ล้านบาทต่อราย  ภายใต้หลักเกณฑ์และเงื่อนไขผ่อนปรนพิเศษเพื่อสนับสนุน SMEs คนตัวเล็กสามารถเข้าถึงแหล่งเงินทุนได้
ทั้งนี้ ได้มอบนโยบายให้ ธพว. เร่งดำเนินการพิจารณาและอนุมัติสินเชื่อดังกล่าวให้ถึงผู้ประกอบการรายย่อยอย่างรวดเร็วและทั่วถึง   คาดจากโครงการนี้จะช่วยเหลือผู้ประกอบการได้มากกว่า  10,000 ราย     และก่อให้เกิดเงินหมุนเวียนในระบบเศรษฐกิจไทยมากกว่า 40,000 ล้านบาท

ที่มา : https://www.thaigov.go.th/news/contents/details/22525
