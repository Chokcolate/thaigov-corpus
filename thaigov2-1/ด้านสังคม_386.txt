รัฐบาลไทย-ข่าวทำเนียบรัฐบาล-ทูลกระหม่อมหญิงอุบลรัตนราชกัญญา สิริวัฒนาพรรณวดี ทรงเป็นประธานการประชุมคณะกรรมการอำนวยการโครงการรณรงค์ป้องกันและแก้ไขปัญหายาเสพติด “ทูบีนัมเบอร์วัน” ประจำปี 2563 ครบรอบ 18 ปี

วันพฤหัสบดีที่ 14 พฤศจิกายน 2562
ทูลกระหม่อมหญิงอุบลรัตนราชกัญญา สิริวัฒนาพรรณวดี ทรงเป็นประธานการประชุมคณะกรรมการอำนวยการโครงการรณรงค์ป้องกันและแก้ไขปัญหายาเสพติด “ทูบีนัมเบอร์วัน” ประจำปี 2563 ครบรอบ 18 ปี
ทูลกระหม่อมหญิงอุบลรัตนราชกัญญา สิริวัฒนาพรรณวดี ทรงเป็นประธานการประชุมคณะกรรมการอำนวยการโครงการรณรงค์ป้องกันและแก้ไขปัญหายาเสพติด “ทูบีนัมเบอร์วัน” ประจำปี 2563 ครบรอบ 18 ปี
วันพฤหัสบดีที่ 14 พฤศจิกายน 2562 เวลา 16.35 น. ทูลกระหม่อมหญิงอุบลรัตนราชกัญญา สิริวัฒนาพรรณวดี เสด็จเป็นองค์ประธานการประชุมคณะกรรมการอำนวยการโครงการรณรงค์ป้องกันและแก้ไขปัญหายาเสพติด “ทูบีนัมเบอร์วัน” ประจำปี 2563 โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ปลัดกระทรวงสาธารณสุข อธิบดี หัวหน้าหน่วยงานภาครัฐและเอกชน เป็นคณะกรรมการ ฯ ณ ห้องประชุมชัยนาทนเรนทร ชั้น 2 อาคาร 1 สำนักงานปลัดกระทรวงสาธารณสุข
ทูลกระหม่อมหญิงอุบลรัตนราชกัญญา สิริวัฒนาพรรณวดี ทรงรับเป็นองค์ประธานคณะกรรมการอำนวยการโครงการรณรงค์ป้องกันและแก้ไขปัญหายาเสพติด TO BE NUMBER ONE ทรงมีพระดำริให้จัดการประชุมคณะกรรมการอำนวยการโครงการเป็นประจำปีละ 1 ครั้ง เริ่มตั้งแต่ปี 2547 เป็นต้นมา สำหรับการประชุมครั้งนี้มีวัตถุประสงค์เพื่อทรงติดตามผลการการสนับสนุนและผลการดำเนินงานโครงการ รวมทั้งเพื่อพระราชทานแนวทางการดำเนินงานแก่หน่วยงานที่เกี่ยวข้อง ได้แก่ กระทรวงสาธารณสุข กระทรวงมหาดไทย กระทรวงยุติธรรม กระทรวงศึกษาธิการ กระทรวงแรงงาน กระทรวงการพัฒนาสังคมและความมั่นคงของมนุษย์ กรมประชาสัมพันธ์และกรุงเทพมหานคร นอกจากนี้ ยังทรงมีพระประสงค์ให้เกิดการบูรณาการความร่วมมือในการดำเนินงานด้านการป้องกันและแก้ไขปัญหายาเสพติดในกลุ่มเยาวชน แลกเปลี่ยนประสบการณ์การดำเนินงานของทุกภาคส่วนซึ่งจะนำไปสู่การพัฒนางานให้มีประสิทธิภาพยิ่งขึ้น และเป็นขวัญกำลังใจแก่คณะกรรมการ
ในปี 2562 นี้ โครงการ TO BE NUMBER ONE มีอายุครบรอบ 18 ปี โดยก่อตั้งขึ้นเมื่อวันที่ 15 กรกฎาคม 2545 ผลสำเร็จของโครงการฯ มีสมาชิก TO BE NUMBER ONE ทั่วประเทศ จำนวน 28,960,947 คน และสมาชิกใครติดยายกมือขึ้น จำนวน 323,941 คน รวมทั้งสิ้น 29,284,888 คน มีการจัดตั้งชมรม TO BE NUMBER ONE ในสถานศึกษา  ชุมชน สถานประกอบการ  สถานพินิจฯ  เรือนจำ/ทัณฑสถาน และสำนักงานคุมประพฤติ ทั้งสิ้น 71,501 แห่ง มีศูนย์เพื่อนใจ TO BE NUMBER ONE ตามแนวคิด“ปรับทุกข์ สร้างสุข แก้ปัญหา พัฒนา EQ” 9,850 แห่ง เพิ่มขึ้น 153 แห่ง มีศูนย์เพื่อนใจฯ ในห้างสรรพสินค้าเขตกทม.และปริมณฑล 4 แห่ง ผู้มาใช้บริการรวมทั้งสิ้น 93,146 คน โดยผู้เข้ารับการบำบัดระบบสมัครใจในหน่วยบริการของกระทรวงสาธารณสุขสมัครเป็นสมาชิกเพิ่มขึ้น 32,868 ราย ร้อยละ 81 ไม่กลับไปเสพซ้ำภายใน 1 ปี และมีการใช้เวลาว่างให้เกิดประโยชน์ รวมทั้งองค์ประธานมูลนิธิโครงการ ฯ ทรงห่วงใยสมาชิกและครอบครัว ได้พระราชทานเงินสิ่งของและเงินช่วยเหลือผู้ประสบภัยน้ำท่วมจังหวัดอุบลราชธานี และผู้ประสบภัยจากเหตุคลื่นยักษ์สึนามิที่ประเทศอินโดนีเซีย พระราชทานทุนการศึกษาแก่สมาชิก
ทั้งนี้ ในปี 2563 กระทรวงสาธารณสุข หน่วยงานหลักดำเนินโครงการ TO BE NUMBER ONE ได้ให้สถานบริการในสังกัด ชักชวนผู้เข้ารับการบำบัดรักษาฟื้นฟูยาเสพติดทุกคนเป็นสมาชิกโครงการ “ใครติดยายกมือขึ้น” เพื่อร่วมกิจกรรม บำเพ็ญประโยชน์ จิตอาสา ซึ่งจะช่วยป้องกันการกลับไปเสพซ้ำ
******************************** 14 พฤศจิกายน 2562

ที่มา : https://www.thaigov.go.th/news/contents/details/24585
