รัฐบาลไทย-ข่าวทำเนียบรัฐบาล-กรมสรรพากรจับมือตลาดหลักทรัพย์ฯ ดันตราสารอิเล็กทรอนิกส์เต็มรูปแบบ สนับสนุน e-Business ของประเทศ

วันพฤหัสบดีที่ 25 กรกฎาคม 2562
กรมสรรพากรจับมือตลาดหลักทรัพย์ฯ ดันตราสารอิเล็กทรอนิกส์เต็มรูปแบบ สนับสนุน e-Business ของประเทศ
กรมสรรพากรมุ่งผลักดันการทำตราสารอิเล็กทรอนิกส์เต็มรูปแบบ สนับสนุน e-Business เพื่อตอบสนองนโยบาย “Thailand 4.0” ยกระดับบริการทางอิเล็กทรอนิกส์ของกรมสรรพากร และอำนวยความสะดวกให้กับผู้ประกอบธุรกิจ โดยมีตลาดหลักทรัพย์ฯ  เป็นผู้ให้บริการรายแรกของประเทศ
ดร.เอกนิติ นิติทัณฑ์ประภาศ อธิบดีกรมสรรพากร กล่าวว่า “เพื่อผลักดันการทำตราสารอิเล็กทรอนิกส์อย่างเต็มรูปแบบ และสนับสนุน e-Business ของประเทศไทย กรมสรรพากรจึงได้เพิ่มการให้บริการชำระอากรแสตมป์ทางอิเล็กทรอนิกส์สำหรับตราสารอิเล็กทรอนิกส์ จำนวน 5 ตราสาร ได้แก่
1. จ้างทำของ
2. กู้ยืมเงินหรือการตกลงให้เบิกเงินเกินบัญชีจากธนาคาร
3. ใบมอบอำนาจ
4. ใบมอบฉันทะสำหรับให้ลงมติในที่ประชุมของบริษัท
5. ค้ำประกัน
ตราสารอิเล็กทรอนิกส์ ทั้ง 5 ประเภท สามารถยื่นขอชำระอากรได้ทางเว็บไซต์ของกรมสรรพากร และทาง Application Programming Interface (API) ผู้เสียอากรสามารถยื่นขอชำระอากรด้วยตนเอง หรือผ่านผู้ให้บริการ (Service Provider) ให้เป็นผู้ชำระอากรแทนก็ได้ โดยได้เปิดให้บริการชำระอากรแสตมป์ทางอิเล็กทรอนิกส์สำหรับตราสารอิเล็กทรอนิกส์ตั้งแต่วันที่ 1 กรกฎาคม 2562  เป็นต้นไป ซึ่งจะสามารถชำระอากรได้อย่างสะดวก รวดเร็ว ลดขั้นตอนการจัดทำเอกสารด้วยกระดาษ ลดปัญหาการคำนวณมูลค่าอากรแสตมป์ผิดพลาด ส่งเสริมให้การทำธุรกรรมอิเล็กทรอนิกส์เป็นไปอย่างสมบูรณ์ครบวงจร
ส่วนการชำระผ่านผู้ให้บริการกรมสรรพากรได้จับมือกับตลาดหลักทรัพย์แห่งประเทศไทย (ตลท.)  ซึ่งเป็นผู้ให้บริการรับชำระอากรแสตมป์ทางอิเล็กทรอนิกส์สำหรับตราสารอิเล็กทรอนิกส์เป็นรายแรก โดยร่วมพัฒนาเชื่อมต่อระบบการนำส่งข้อมูลตราสารอิเล็กทรอนิกส์ทาง API ที่มีปริมาณข้อมูลจำนวนมาก เพื่อให้ใช้งานได้อย่างมีประสิทธิภาพ”
ดร. ภากร ปีตธวัชชัย กรรมการและผู้จัดการ ตลาดหลักทรัพย์แห่งประเทศไทย กล่าวว่า “ตลาดหลักทรัพย์ฯ มุ่งพัฒนาโครงสร้างพื้นฐานสำหรับตลาดทุนยุคดิจิทัล โดยบริษัท ฟินเน็ต อินโนเวชั่น เน็ตเวิร์ค จำกัด (FinNet) ซึ่งเป็นบริษัทย่อยของตลาดหลักทรัพย์ฯ เปิดให้บริการชำระอากรแสตมป์เป็นตัวเงินสำหรับ        ตราสารอิเล็กทรอนิกส์เป็นรายแรก ชำระอากรแสตมป์ได้โดยเรียกใช้ชุดคำสั่งคอมพิวเตอร์ที่เป็นมาตรฐาน (Application Programming Interface) โดยความร่วมมือครั้งนี้เป็นต้นแบบของการเป็นพันธมิตรระหว่างภาครัฐและเอกชน (public private partnership) เพื่ออำนวยความสะดวกทางธุรกิจ (ease of doing business) โดยตลาดหลักทรัพย์ฯ จะขยายความร่วมมือไปยังหน่วยงานราชการอื่น เพื่อเป็นสะพานเชื่อมให้เป็นประโยชน์แก่ทุกภาคส่วน ตามวิสัยทัศน์ “To Make the Capital Market ‘Work’ for Everyone”
ระบบการทำงานของ FinNet จะเชื่อมต่อกับกรมสรรพากร โดยผู้ใช้บริการจะได้รหัสรับรองการชำระอากรแสตมป์ผ่านระบบออนไลน์หลังจากทำการชำระค่าอากรแสตมป์ไปใช้อ้างอิงในเอกสารสัญญาเพื่อให้สัญญามีผลทางกฎหมาย โดยเริ่มเปิดให้บริการสำหรับธุรกรรม 3 ประเภท ได้แก่ 1) การมอบฉันทะเข้าประชุมผู้ถือหุ้น 2) การเปิดบัญชีซื้อขายหลักทรัพย์ และ 3) การกู้ยืมเงินเพื่อการซื้อขายหลักทรัพย์ และจะขยายไปยังธุรกรรมทุกประเภทในปี 2563
ในลำดับต่อไป ระบบ FinNet จะให้บริการระบบเชื่อมต่อกับแพลตฟอร์มดิจิทัลไอดี ประกอบกับบริการอื่นด้านการชำระเงินที่จะเปิดตัวในช่วงที่เหลือของปีนี้ จะทำให้บริการในตลาดทุนลดการใช้กระดาษและมีประสิทธิภาพเพิ่มขึ้นอย่างต่อเนื่อง”
ดร.เอกนิติ นิติทัณฑ์ประภาศ  อธิบดีกรมสรรพากร กล่าวสรุปทิ้งท้ายว่า ความร่วมมือกันระหว่างกรมสรรพากรและตลาดหลักทรัพย์ฯ ในครั้งนี้เป็นการร่วมกันตอบสนองนโยบาย “Thailand 4.0”  ของรัฐบาลในการนำเทคโนโลยีดิจิทัลมาใช้ในกระบวนการทำงาน ส่งเสริมการเติบโตทางเศรษฐกิจของประเทศ และกรมสรรพากรหวังเป็นอย่างยิ่งว่า การให้บริการชำระอากรแสตมป์ทางอิเล็กทรอนิกส์สำหรับตราสารอิเล็กทรอนิกส์ จะสร้างความสะดวก รวดเร็ว และลดขั้นตอนการเสียอากรได้เป็นอย่างดี

ที่มา : https://www.thaigov.go.th/news/contents/details/21757
