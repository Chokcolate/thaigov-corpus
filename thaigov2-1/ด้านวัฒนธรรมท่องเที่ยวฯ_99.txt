รัฐบาลไทย-ข่าวทำเนียบรัฐบาล-ประกาศผลการคัดเลือกวรรณกรรมในรัชสมัยพระบาทสมเด็จพระมหาภูมิพลอดุลยเดชมหาราช บรมนาถบพิตร

วันพุธที่ 18 ธันวาคม 2562
ประกาศผลการคัดเลือกวรรณกรรมในรัชสมัยพระบาทสมเด็จพระมหาภูมิพลอดุลยเดชมหาราช บรมนาถบพิตร
ประกาศผลการคัดเลือกวรรณกรรมในรัชสมัยพระบาทสมเด็จพระมหาภูมิพลอดุลยเดชมหาราช บรมนาถบพิตร
ที่มีแนวคิดตามศาสตร์พระราชา พร้อมเปิดตัวหนังสือ “วรรณกรรมยอดเยี่ยมในสมัยรัชกาลที่ ๙ ตามแนวคิดศาสตร์พระราชา” และระบบการจำหน่ายหนังสือออนไลน์ของกรมศิลปากร
ประกาศผลการคัดเลือกวรรณกรรมในรัชสมัยพระบาทสมเด็จพระมหาภูมิพลอดุลยเดชมหาราช บรมนาถบพิตร
ที่มีแนวคิดตามศาสตร์พระราชา พร้อมเปิดตัวหนังสือ “วรรณกรรมยอดเยี่ยมในสมัยรัชกาลที่ ๙ ตามแนวคิดศาสตร์พระราชา” และระบบการจำหน่ายหนังสือออนไลน์ของกรมศิลปากร
วันนี้ (วันพุธที่ ๑๘ ธันวาคม ๒๕๖๒) เวลา ๑๔.๐๐ น. ณ ห้องประชุมใหญ่ สำนักหอสมุดแห่งชาติ
นายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานการแถลงข่าวประกาศผลการพิจารณาคัดเลือกวรรณกรรม ในรัชสมัยพระบาทสมเด็จพระมหาภูมิพลอดุลยเดชมหาราช บรมนาถบพิตร ที่มีแนวคิดตามศาสตร์พระราชา พร้อมเปิดตัวหนังสือ “วรรณกรรมยอดเยี่ยมในสมัยรัชกาลที่ ๙ ตามแนวคิดศาสตร์พระราชา” และระบบ
การจำหน่ายหนังสือออนไลน์ของกรมศิลปากร โดยมีนายประทีป เพ็งตะโก อธิบดีกรมศิลปากร นายพนมบุตร จันทรโชติ
รองอธิบดีกรมศิลปากร พร้อมด้วยนางชมัยภร บางคมบาง และศาสตราจารย์รื่นฤทัย สัจจพันธุ์ กรรมการพิจารณาคัดเลือกวรรณกรรมฯ ร่วมแถลงข่าว
รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรมตระหนักในความสำคัญของแนวพระราชดำริและน้อมสำนึกในพระมหากรุณาธิคุณเป็นล้นพ้นอันหาที่สุดมิได้ของพระบาทสมเด็จพระมหาภูมิพล
อดุลยเดชมหาราช บรมนาถบพิตรที่ทรงมีต่องานด้านศาสนา ศิลปะ และวัฒนธรรม จึงมอบหมายให้กรมศิลปากร
ดำเนินโครงการพิจารณาคัดเลือกวรรณกรรมในรัชสมัยพระบาทสมเด็จพระมหาภูมิพลอดุลยเดชมหาราช
บรมนาถบพิตร ที่มีแนวคิดตามศาสตร์พระราชา โดยเชิญศิลปินแห่งชาติ นักประพันธ์ นักวิชาการ และผู้ทรงคุณวุฒิ
ด้านภาษาและวรรณกรรม ร่วมเป็นคณะกรรมการพิจารณาคัดเลือกและประกาศยกย่องวรรณกรรมในสมัยรัชกาล
ที่ ๙ ที่มีแนวคิดตามศาสตร์พระราชา ๕ ประเภท ได้แก่ นวนิยาย เรื่องสั้น กวีนิพนธ์ สารคดี และวรรณกรรมสำหรับเด็กและเยาวชน ที่มีแนวคิดตามศาสตร์พระราชา แบ่งเป็นวรรณกรรมยอดเยี่ยม ประเภทละ ๙ เรื่อง และวรรณกรรมดีเด่น ประเภทละ ๖๑ เรื่อง พร้อมทั้งจัดพิมพ์หนังสือ “วรรณกรรมยอดเยี่ยมในสมัยรัชกาลที่ ๙ ตามแนวคิดศาสตร์พระราชา” เพื่อเผยแพร่วรรณกรรมอันทรงคุณค่าแห่งรัชสมัย ซึ่งสะท้อนแนวคิดศาสตร์พระราชาที่พระบาทสมเด็จพระมหาภูมิพล‌อดุลยเดชมหาราช บรมนาถบพิตร ทรงมีพระมหากรุณาธิคุณพระราชทานไว้เป็นหลักชัยในการดำเนินชีวิตของปวงชนชาวไทย เป็นแนวทางในการพัฒนาชาติ และยังเป็นองค์ความรู้ที่นานาประเทศทั่วโลกสามารถนำไปใช้เพื่อการพัฒนาอย่างยั่งยืน ตลอดจนเชิดชูเกียรติศิลปินนักประพันธ์ผู้สร้างสรรค์ผลงานวรรณกรรมไว้เป็นมรดกทางศิลปวัฒนธรรมของชาติ
นอกจากนี้ กรมศิลปากรได้เพิ่มช่องทางในการเข้าถึงองค์ความรู้ด้านศิลปวัฒนธรรม โดยพัฒนาระบบการจำหน่ายหนังสือออนไลน์ขึ้น เพื่ออำนวยความสะดวกให้ประชาชนในการสั่งซื้อหนังสือที่กรมศิลปากรจัดพิมพ์ผ่านทาง http://bookshop.finearts.go.th โดยเฉพาะในช่วงเทศกาลปีใหม่ที่กำลังจะมาถึง ผู้สนใจสามารถสั่งซื้อหนังสือ “วรรณกรรมยอดเยี่ยมในสมัยรัชกาลที่ ๙ ตามแนวคิดศาสตร์พระราชา” และหนังสืออื่นๆ ที่น่าสนใจ
ของกรมศิลปากร ทั้งด้านโบราณคดี พิพิธภัณฑ์ วรรณกรรมและประวัติศาสตร์ หนังสือจากสำนักหอจดหมายเหตุแห่งชาติ และสำนักหอสมุดแห่งชาติ เพื่อมอบเป็นของขวัญปีใหม่ พุทธศักราช ๒๕๖๓ ได้ทางระบบดังกล่าว

ที่มา : https://www.thaigov.go.th/news/contents/details/25322
