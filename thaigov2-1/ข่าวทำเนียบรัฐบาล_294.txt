รัฐบาลไทย-ข่าวทำเนียบรัฐบาล-รองนายกฯ อนุทิน ขอบคุณทุกภาคส่วน เห็นสุขภาพประชาชนมาก่อน เผย กระทรวงเกษตรฯ เดินหน้าออกกฎกระทรวง หลัง คกก.วัตถุอันตรายมีมติแบน 3 สาร

วันพุธที่ 23 ตุลาคม 2562
รองนายกฯ อนุทิน ขอบคุณทุกภาคส่วน เห็นสุขภาพประชาชนมาก่อน เผย กระทรวงเกษตรฯ เดินหน้าออกกฎกระทรวง หลัง คกก.วัตถุอันตรายมีมติแบน 3 สาร
รองนายกฯ อนุทิน ขอบคุณทุกภาคส่วน เห็นสุขภาพประชาชนมาก่อน เผย กระทรวงเกษตรฯ เดินหน้าออกกฎกระทรวง หลัง คกก.วัตถุอันตรายมีมติแบน 3 สาร
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า รัฐบาลโดยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ขอบคุณคณะกรรมการวัตถุอันตราย ที่มีมติปรับวัตถุอันตราย 3 ชนิด ได้แก่ พาราควอต คลอร์ไพริฟอส และไกลโฟเซต จากวัตถุอันตรายชนิดที่ 3 ให้เป็นวัตถุอันตรายชนิดที่ 4 ห้ามผลิต นำเข้า ส่งออกและมีไว้ครอบครอง ให้มีผลตั้งแต่วันที่ 1 ธันวาคม 2562 สอดคล้องกับที่กระทรวงสาธารณสุข รับนโยบายในเรื่องดังกล่าวจาก พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม โดยให้คำนึงถึงสุขภาพของประชาชนเป็นลำดับแรก
ทั้งนี้ นายอนุทิน ขอบคุณคณะกรรมการวัตถุอันตรายที่ตระหนักถึงคุณภาพชีวิตของเกษตรกรที่ต้องเผชิญกับการใช้สารเคมีโดยตรง  และยังส่งผลต่อสุขภาพของประชาชนซึ่งเป็นผู้บริโภคอีกด้วย นอกจากนี้ ยังขอบคุณทุกภาคส่วน ไม่ว่าจะเป็น กระทรวงเกษตรและสหกรณ์ กระทรวงอุตสาหกรรม ข้าราชการ นักวิชาการ รวมถึงศิลปิน อาทิ นายยืนยง โอภากุล หรือ แอ๊ด คาราบาว ที่ช่วยกันรณรงค์เพื่อแก้แก้ปัญหาสุขภาพของประชนชนอย่างเข้มแข็ง
น.ส.ไตรศุลี กล่าวว่า หลังจากนี้ จะมีการเปิดรับฟังความคิดเห็นของประชาชนอย่างครบถ้วนในทุกมิติ ไม่ว่าจะเป็นฝ่ายที่เห็นด้วย หรือไม่เห็นด้วย รวมถึงรับฟังข้อเสนอแนะว่าเมื่อแบนการใช้สารเคมี 3 ชนิดแล้ว จะมีการทดแทนอย่างไร เพื่อไม่ให้กระทบต่อวิถีชีวิตของเกษตรกร พร้อมกันนี้ กระทรวงเกษตรและสหกรณ์ จะดำเนินการออกกฎกระทรวงว่าด้วยการปรับวัตถุอันตราย 3 ชนิด ได้แก่ พาราควอต คลอร์ไพริฟอส และไกลโฟเซต จากวัตถุอันตรายชนิดที่ 3 ให้เป็นวัตถุอันตรายชนิดที่ 4 ห้ามผลิต นำเข้า ส่งออกและมีไว้ครอบครอง เพื่อให้มีผลบังคับใช้ต่อไป

ที่มา : https://www.thaigov.go.th/news/contents/details/24009
