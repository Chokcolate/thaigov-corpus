รัฐบาลไทย-ข่าวทำเนียบรัฐบาล-นักเรียนโรงเรียนวารีเชียงใหม่อินเตอร์เนชั่นแนล คว้ารางวัลที่ 3 จากการประกวดละครวิทยาศาสตร์นานาชาติ ณ ปักกิ่ง ประเทศจีน

วันอังคารที่ 6 สิงหาคม 2562
นักเรียนโรงเรียนวารีเชียงใหม่อินเตอร์เนชั่นแนล คว้ารางวัลที่ 3 จากการประกวดละครวิทยาศาสตร์นานาชาติ ณ ปักกิ่ง ประเทศจีน
อพวช. นำทีมนักเรียนโรงเรียนวารีเชียงใหม่อินเตอร์เนชั่นแนล จ.เชียงใหม่ คว้ารางวัลที่ปักกิ่ง ด้วยละครวิทยาศาสตร์ชุด “เมขลา รามสูร”
เมื่อวันที่ 30 ก.ค. 2562/ องค์การพิพิธภัณฑ์วิทยาศาสตร์แห่งชาติ นำทีมนักเรียนโรงเรียนวารีเชียงใหม่อินเตอร์เนชั่นแนล จ.เชียงใหม่ ชั้นประถมศึกษาปีที่ 5 และ 6 ประกอบด้วย ด.ญ.นภิสรา กลิ่นขจร/ ด.ช.กมล ทาคาฮาคิ/ ด.ญ.พลอยนิตา ธนะพงศ์นิธิศ/ ด.ญ.พิมพ์พิชชา อุตรพงศ์/ ด.ญ.กชพร จิตวิสุทธิ/ และด.ญ.อีว่า พลายิสโนะ/ อาจารย์ที่ปรึกษานางฉวีวรรณ อ้นโสภา ผู้ชนะเลิศจากการประกวดการแสดงละครวิทยาศาสตร์ระดับประเทศประจำปี 2562 ซึ่งจัดโดย อพวช. เข้าร่วมการประกวดละครวิทยาศาสตร์นานาชาติ International Science Drama Competition 2019 ระหว่างวันที่ 24 -25 กรกฏาคม 2562 ณ ปักกิ่ง สาธารณรัฐประชาชนจีน
ผลปรากฎว่าการแสดงละครวิทยาศาสตร์ชุด “เมขลา รามสูร” ของเยาวชนไทยสร้างผลงานประทับใจคณะกรรมการได้รับรางวัลที่ 3 พร้อมทุนการศึกษาและถ้วยเกียรติยศ โดยเนื้อหาละครเป็นการประยุกต์ใช้ความเป็นไทยเข้ากับวิทยาศาสตร์ได้อย่างลงตัว ซึ่งได้ดัดแปลงโครงเรื่องจาก เมขลา รามสูร ที่ว่านางเมขลาถือดวงแก้ววิเศษ ที่มีแสง รามสูรทำให้แก้วเมขลาไม่มีแสง เหล่านางฟ้าจึงมาช่วยกันทำให้แก้วเมขลาเรืองแสงอีกครั้งโดยใช้วิทยาศาสตร์เข้าช่วย
ทั้งนี้ สำหรับผู้สนใจเข้าร่วมประกวดการแสดงละครวิทยาศาสตร์ระดับประเทศ ประจำปี 2563 เพื่อเป็นตัวแทนประเทศไทย เข้าร่วมการประกวดละครวิทยาศาสตร์นานาชาติ International Science Drama Competition 2020 ซึ่งประเทศไทย จัดโดย อพวช. ได้รับเกียรติเป็นเจ้าภาพจัดงาน ในเดือนกรกฎาคม 2563 ณ อพวช คลองห้า ปทุมธานี สอบถามรายละเอียดเพิ่มเติม โทร. 02 577 9999 ต่อ 1450

ที่มา : https://www.thaigov.go.th/news/contents/details/22017
