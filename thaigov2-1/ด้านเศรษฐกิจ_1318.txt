รัฐบาลไทย-ข่าวทำเนียบรัฐบาล-ชิมช้อปใช้จับรางวัลครั้งที่ 5 จำนวน 84 รางวัล ชวนใช้จ่ายช่วงเทศกาลตรุษจีน ลุ้นรับรถยนต์และรถกระบะ

วันศุกร์ที่ 24 มกราคม 2563
ชิมช้อปใช้จับรางวัลครั้งที่ 5 จำนวน 84 รางวัล ชวนใช้จ่ายช่วงเทศกาลตรุษจีน ลุ้นรับรถยนต์และรถกระบะ
เมื่อวันที่ 24 ม.ค.2563 มีการมอบรางวัลให้กับผู้โชคดีจากการจับรางวัลชิมช้อปใช้ ครั้งที่ 4  หลังจากนั้น ได้จับรางวัลชิมช้อปใช้ครั้งที่ 5 สำหรับผู้ใช้จ่ายผ่านกระเป๋า G - Wallet 2 ระหว่างวันที่  15 – 21 ม.ค.2563
ที่ธนาคารกรุงไทย เมื่อวันที่ 24 มกราคม 2563 มีการมอบรางวัลให้กับผู้โชคดีจากการจับรางวัลชิมช้อปใช้ ครั้งที่ 4  โดย นายเทิดชัย วิรุฬห์พานิช ผู้ช่วยกรรมการผู้จัดการใหญ่อาวุโส สายงานเครือข่ายธุรกิจขนาดเล็กและรายย่อย  พร้อมผู้บริหารธนาคารกรุงไทย หลังจากนั้น ได้จับรางวัลชิมช้อปใช้ครั้งที่ 5 สำหรับผู้ใช้จ่ายผ่านกระเป๋า G - Wallet 2 ระหว่างวันที่  15 – 21   มกราคม 2563 ซึ่งมีจำนวนสิทธิ์ในการลุ้นรางวัลในครั้งนี้จำนวนกว่า 2.8 แสนสิทธิ์ และร้านค้ามีจำนวนกว่า  6.4 หมื่นสิทธิ์
นายเทิดชัย วิรุฬห์พานิช  เปิดเผยว่า  รางวัลชิมช้อปใช้ในครั้งที่ 5 นี้  มีจำนวนรางวัลทั้งสิ้น 84 รางวัล เท่ากับจำนวนรางวัลในครั้งที่ 3 และ 4  แบ่งเป็นรางวัลของผู้ใช้จ่ายผ่านกระเป๋า G-Wallet 2  จำนวน 67 รางวัล ประกอบด้วย รถมอเตอร์ไซค์ Honda New PCX150 จำนวน 2 คัน TVSumsung TV55RU7400  จำนวน 4 รางวัล ทองคำหนัก 1 บาท จำนวน 8 รางวัล และทองคำหนัก 50 สตางค์ จำนวน 53 รางวัล และเป็นรางวัลสำหรับร้านค้า 17 รางวัล ประกอบด้วย ทองคำหนัก 1 บาท จำนวน 2 รางวัล และทองคำหนัก 50 สตางค์  จำนวน 15 รางวัล
“โครงการชิมช้อปใช้ เข้าสู่ช่วงสัปดาห์สุดท้ายแล้ว โดยจะสิ้นสุดโครงการในวันที่ 31  มกราคม 2563  อยากเชิญชวนผู้ได้รับสิทธิ์ ใช้จ่ายช่วงเทศกาลตรุษจีน ผ่านร้านค้าที่ร่วมโครงการ  รวมถึงโรงแรม รีสอร์ท และร้านอาหารชื่อดัง  ซึ่งครอบคลุมทุกภูมิภาคทั่วประเทศ  ซึ่งยอดใช้จ่ายผ่าน G-Wallet 2 ตั้งแต่ 10,000 – 30,000 บาท รับสิทธิ์ได้เงินคืน 15% และยอดใช้จ่ายตั้งแต่ 30,000 - 50,000 บาท รับสิทธิ์เงินคืน 20% รวมเงินคืนสูงสุด 8,500 บาท โดยรัฐบาลจะคืนเงินให้ทุกวันที่ 15 ของเดือนถัดไป ยอดใช้จ่ายสะสมทุก 1,000 บาท และยอดสลิป 100 บาท ยังได้รับ 1 สิทธิ์ในการลุ้นรางวัลชิมช้อปใช้”
สำหรับผู้โชคดีจากการจับรางวัลชิมช้อปใช้ ครั้งที่ 5 ได้รับรถมอเตอร์ไซค์ Honda New PCX150 ได้แก่ 1.คุณบัวลา  จันทร์เสน 2.คุณณัฐพล เทียมทัด  ส่วนรางวัลอื่นๆ สามารถตรวจสอบรายชื่อได้ทางเว็บไซต์ www.ชิมช้อปใช้.com   ทั้งนี้ในวันที่ 3 กุมภาพันธ์  2563   จะเป็นการจับรางวัลครั้งสุดท้าย สำหรับผู้ใช้จ่ายระหว่างวันที่ 22-31 มกราคม 2563   โดยมีรางวัลทั้งสิ้น 91 รางวัล ซึ่งรางวัลใหญ่ ได้แก่ รถยนต์ Toyota Altis  และรถกระบะ Toyota Hilux Revo 2 ประตู คันที่ 3 นั้น ให้สิทธิ์กับผู้ใช้จ่ายระหว่างวันที่ 27 กันยายน 2562 - 31 มกราคม 2563  ได้ร่วมลุ้นรางวัลด้วย
ฝ่ายกลยุทธ์การตลาด
โทร.0-2208-4174-8

ที่มา : https://www.thaigov.go.th/news/contents/details/26035
