รัฐบาลไทย-ข่าวทำเนียบรัฐบาล-รมว.พม. ย้ำสร้างผู้นำยุคใหม่ในศตวรรษที่ 21 ต้องกล้าหาญและรู้เท่าทันการเปลี่ยนแปลง

วันอังคารที่ 10 กันยายน 2562
รมว.พม. ย้ำสร้างผู้นำยุคใหม่ในศตวรรษที่ 21 ต้องกล้าหาญและรู้เท่าทันการเปลี่ยนแปลง
รมว.พม. ย้ำสร้างผู้นำยุคใหม่ในศตวรรษที่ 21 ต้องกล้าหาญและรู้เท่าทันการเปลี่ยนแปลง
วันที่ 9 ก.ย. 2562 เวลา 09.00 น. ณ ห้องปรินซ์บอลลูม 1 โรงแรมปรินซ์ พาเลซ กรุงเทพมหานคร นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีเปิดโครงการเสริมสร้างทักษะความเป็นผู้นำในศตวรรษที่ 21(Empowering Leadership Skills in The 21st Century) โดยมี นางนภา เศรษฐกร อธิบดีกรมพัฒนาสังคมและสวัสดิการ กล่าวรายงาน ทั้งนี้ มีผู้เข้าร่วมโครงการฯ รวมทั้งสิ้น 250 คน ประกอบด้วย นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ผู้บริหารกระทรวง พม. และหัวหน้าหน่วยงาน ทั้งในส่วนกลางและส่วนภูมิภาคจากทั่วประเทศ
นายจุติ กล่าวว่า เนื่องด้วยปัจจุบัน สังคมมีการเปลี่ยนแปลงทั้งทางด้านสังคม เศรษฐกิจ และวัฒนธรรมอย่างรวดเร็วตามกระแสโลกาภิวัตน์ รวมไปถึงเทคโนโลยีที่ทันสมัย ทำให้ทุกคนจำเป็นต้องมีการปรับเปลี่ยนเรียนรู้และพัฒนาตนเอง อยู่เสมอตลอดเวลา ซึ่งในศตวรรษที่ 21 นับเป็นช่วงที่มีการเปลี่ยนแปลงอย่างรวดเร็ว ส่งผลให้หน่วยงานภาครัฐจำเป็นต้องมีความพร้อมอย่างรอบด้าน ประกอบกับการขับเคลื่อนงานผ่านระบบราชการ 4.0 นอกจากการพัฒนากระบวนการทำงานแล้วการพัฒนาศักยภาพของบุคลากรภายในองค์กรนับเป็นสิ่งสำคัญ โดยเฉพาะหัวหน้าส่วนราชการและหน่วยงาน ที่จำเป็นต้องเป็นผู้นำการเปลี่ยนแปลงและเสริมสร้างความเป็นผู้นำยุคใหม่ในศตวรรษที่ 21 ที่มีความรู้ ความสามารถ อย่างรอบด้านด้วยการบริหารจัดการให้องค์กรสามารถขับเคลื่อนงานได้อย่างราบรื่นและมีประสิทธิภาพ ภายใต้สังคมที่มีการเปลี่ยนแปลงแบบพลวัต
นายจุติ กล่าวต่อไปว่า ทั้งนี้ กระทรวง พม. โดยกรมพัฒนาสังคมและสวัสดิการ (พส.) จึงได้ดำเนินโครงการเสริมสร้างทักษะความเป็นผู้นำในศตวรรษที่ 21 (Empowering Leadership Skills inThe 21st Century) เพื่อเตรียมความพร้อมในการพัฒนาบุคลากรในศตวรรษที่ 21 สู่การเป็นผู้นำและผู้บริหารต้นแบบที่บริหารจัดการให้องค์กรสามารถขับเคลื่อนงานได้อย่างมีประสิทธิภาพ ภายใต้สังคมที่มีการเปลี่ยนแปลงแบบพลวัต สำหรับผู้บริหาร ผู้อำนวยการสำนัก/กอง และเทียบเท่าและหัวหน้าหน่วยงานทั้งส่วนกลางและส่วนภูมิภาคจากทั่วประเทศจากกรมพัฒนาสังคมและสวัสดิการ สำนักงานปลัดกระทรวง พม. สำนักงานรัฐมนตรี กรมกิจการเด็กและเยาวชน กรมกิจการผู้สูงอายุ กรมกิจการสตรีและสถาบันครอบครัว กรมส่งเสริมและพัฒนาคุณภาพชีวิตคนพิการ สถาบันพัฒนาองค์กรชุมชน (องค์การมหาชน) การเคหะแห่งชาติ และสำนักงานธนานุเคราะห์ โดยได้รับเกียรติจากวิทยากรผู้ทรงคุณวุฒิถ่ายทอดความรู้ ประสบการณ์ และความเชี่ยวชาญ อาทิ 1) นายอภิสิทธิ์ เวชชาชีวะ อดีตนายกรัฐมนตรี บรรยายเรื่อง "การพลิกผันของโลก สู่ประเทศไทยทิศทางใหม่แห่งการเรียนรู้” 2) นายกรณ์ จาติกวณิช อดีตรัฐมนตรีว่าการกระทรวงการคลัง บรรยายเรื่อง "ทักษะการเรียนรู้การบริหารจัดการและการแก้ปัญหา (Arts of Problem Solving Solution)” 3) หม่อมหลวงปนัดดา ดิศกุล สมาชิกวุฒิสภา บรรยายพิเศษเรื่อง "การขับเคลื่อนจริยธรรมข้าราชการตามรอยพระยุคลบาท” 4) ดร.เสรี วงษ์มณฑา นักวิชาการด้านสื่อมวลชนและการตลาด บรรยายเรื่อง "บุคลิกภาพและการสื่อสารสำหรับผู้นำยุคใหม่”และ 5) นายศรัทธา ศรัทธาทิพย์ ผู้เชี่ยวชาญด้านการใช้สื่อเพื่อการสื่อสาร บรรยายเรื่อง "การเล่าเรื่องและการสื่อสารสำหรับองค์กรภาครัฐ (Storytelling and Communication) เป็นต้น
"สิ่งสำคัญในการพัฒนาบุคลากรในศตวรรษที่ 21 ควรมุ่งเน้นการเป็นผู้นำและผู้บริหารที่เป็นต้นแบบที่แข็งแรง อันเป็นตัวอย่างที่ดีในการส่งต่อรูปแบบการปฏิบัติงานที่ดีไปยังทีมงานได้ เนื่องจากการเป็นผู้นำในศตวรรษที่ 21 จำเป็นต้องมีความกล้าหาญในการบริหารจัดการอย่างรู้เท่าทันต่อการเปลี่ยนแปลง และสร้างความท้าทายในการทำงานให้กับตนเอง ภายใต้การแข่งขันที่มากขึ้นในยุคปัจจุบัน โดยพร้อมนำมาปรับใช้ในการปฏิบัติงานได้อย่างมีประสิทธิภาพต่อไป”นายจุติ กล่าวในตอนท้าย

ที่มา : https://www.thaigov.go.th/news/contents/details/22961
