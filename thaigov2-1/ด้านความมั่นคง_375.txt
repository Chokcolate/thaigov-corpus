รัฐบาลไทย-ข่าวทำเนียบรัฐบาล-"หม่อมเต่า" ส่งคณะทำงานเฉพาะกิจฯ ลงตรวจสอบข้อเท็จจริงเหตุนั่งร้านถล่มทับคนงานที่คลองถม

วันจันทร์ที่ 25 พฤศจิกายน 2562
"หม่อมเต่า" ส่งคณะทำงานเฉพาะกิจฯ ลงตรวจสอบข้อเท็จจริงเหตุนั่งร้านถล่มทับคนงานที่คลองถม
รัฐมนตรีว่าการกระทรวงแรงงาน ส่งคณะทำงานเฉพาะกิจตรวจสอบการเกิดอุบัติภัยหรือการประสบอันตรายจากการทำงาน กรณีร้ายแรง ลงพื้นที่ตรวจสอบเหตุนั่งร้านอาคารพาณิชย์ย่านคลองถม หล่นทับคนงานจนบาดเจ็บสาหัส เพื่อรวบรวมพยานหลักฐาน และแจ้งความดำเนินคดีกับผู้รับผิดชอบ
รัฐมนตรีว่าการกระทรวงแรงงาน ส่งคณะทำงานเฉพาะกิจตรวจสอบการเกิดอุบัติภัยหรือการประสบอันตรายจากการทำงาน กรณีร้ายแรง ลงพื้นที่ตรวจสอบเหตุนั่งร้านอาคารพาณิชย์ย่านคลองถม หล่นทับคนงานจนบาดเจ็บสาหัส เพื่อรวบรวมพยานหลักฐาน และแจ้งความดำเนินคดีกับผู้รับผิดชอบ และเร่งเยียวยาช่วยเหลือแรงงานให้ได้รับสิทธิประโยชน์ความคุ้มครองตามขั้นตอนของกฎหมาย
เมื่อวันที่ 23 พฤศจิกายน 2562 ม.ร.ว.จัตุมงคล โสณกุล รัฐมนตรีว่าการกระทรวงแรงงาน เปิดเผยถึงกรณีเหตุการณ์นั่งร้านอาคารพาณิชย์ย่านคลองถม เขตป้อมปราบศัตรูพ่าย กรุงเทพมหานคร หล่นลงมาทับคนงานจนทำให้ได้รับบาดเจ็บสาหัสจำนวน 3 ราย เมื่อวันที่ 22 พฤศจิกายนที่ผ่านมาว่า กระทรวงแรงงานมีความห่วงใยแรงงานที่ประสบอันตรายจากการทำงาน โดยล่าสุดได้สั่งการให้คณะทำงานเฉพาะกิจตรวจสอบการเกิดอุบัติภัยหรือการประสบอันตรายจากการทำงาน กรณีร้ายแรง ซึ่งประกอบด้วย ผู้ตรวจราชการกระทรวงแรงงานที่ปลัดกระทรวงแรงงานมอบหมาย เป็นหัวหน้าคณะทำงาน รองอธิบดีกรมสวัสดิการและคุ้มครองแรงงานหรือผู้ตรวจราชการกรมที่อธิบดีกรมสวัสดิการและคุ้มครองแรงงานมอบหมาย ผู้อำนวยการกองนิติการ เป็นคณะทำงาน และผู้อำนวยการกองความปลอดภัยแรงงาน กรมสวัสดิการและคุ้มครองแรงงาน เป็นคณะทำงานและเลขานุการ
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน กล่าวในตอนท้ายว่า คณะทำงานเฉพาะกิจตรวจสอบการเกิดอุบัติภัยหรือการประสบอันตรายจากการทำงาน กรณีร้ายแรง จะมีอำนาจหน้าที่ในการเดินทางเข้าไปตรวจสอบสถานที่เกิดเหตุ เมื่อมีเหตุการณหรืออุบัติภัยที่มีแรงงานบาดเจ็บสาหัสและเสียชีวิต เพื่อรวบรวมพยานหลักฐาน และแจ้งความดำเนินคดีกับผู้รับผิดชอบ รวมถึงผู้บังคับบัญชาตามลำดับชั้นที่เห็นสมควร ทั้งนี้ จะต้องรายงานผลการดำเนินงานให้รัฐมนตรีว่าการกระทรวงแรงงานรับทราบและพิจารณาให้การช่วยเหลือแก่แรงงานที่ประสบอันตรายจากการทำงานตามขั้นตอน เพื่อให้ได้รับสิทธิประโยชน์การคุ้มครองเยียวยาตามกฎหมายต่อไป
-------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
23 พฤศจิกายน 2562

ที่มา : https://www.thaigov.go.th/news/contents/details/24782
