รัฐบาลไทย-ข่าวทำเนียบรัฐบาล-รมช.ธรรมนัส เปิดโครงการอบรมหมอดิน 4.0 จ.แม่ฮ่องสอน

วันอังคารที่ 18 กุมภาพันธ์ 2563
รมช.ธรรมนัส เปิดโครงการอบรมหมอดิน 4.0 จ.แม่ฮ่องสอน
รมช.ธรรมนัส เปิดโครงการอบรมหมอดิน 4.0 จ.แม่ฮ่องสอน สร้างเครือข่ายหมอดินอาสา นำความรู้พัฒนาและอนุรักษ์ดิน
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานพิธีเปิดโครงการอบรมหมอดินอาสา 4.0 ปีงบประมาณ 2563 ของสำนักงานพัฒนาที่ดินเขต 6 ณ สหกรณ์ออมทรัพย์ครูแม่ฮ่องสอน จ.แม่ฮ่องสอน ว่า กระทรวงเกษตรและสหกรณ์ โดยกรมพัฒนาที่ดิน จัดโครงการอบรมหมอดินอาสา 4.0 ขึ้น เพื่อให้ผู้อบรมหมอดินอาสามีโอกาสในการแลกเปลี่ยนเรียนรู้ สร้างเครือข่ายหมอดินอาสาในสาขาวิชาต่างๆ ทั้งการอนุรักษ์ดินและน้ำ เพื่อลดการชะล้างพังทลายของดิน ด้านการเกษตรอินทรีย์ PGS และการทดแทน 3 สารเคมีทางการเกษตร ด้านการเปลี่ยนแปลงสภาพภูมิอากาศภาคเกษตร และการบริหารจัดการน้ำอย่างมีประสิทธิภาพพร้อมการรับมือภัยแล้ง เพื่อนำความรู้ ความสามารถ ที่ได้รับจากการฝึกอบรมในครั้งนี้ไปใช้ให้เกิดประโยชน์ต่อตนเองและชุมชนต่อไป
“กระทรวงเกษตรฯ มีนโยบายให้จัดโครงการการฝึกอบรมหมอดินอาสา เพื่อให้หมอดินอาสาได้รับทราบการดำเนินงานในพื้นที่ เพื่อนำไปใช้เป็นแนวทางในการพัฒนาตนเองและชุมชนได้ พร้อมสร้างเครือข่ายหมอดินอาสาในการปฏิบัติงานที่สำคัญของกรมพัฒนาที่ดินได้อย่างมีประสิทธิภาพ อีกทั้งเพื่อให้เกิดการแลกเปลี่ยนเรียนรู้กับหมอดินอาสาที่ประสบความสำเร็จ ให้นำไปสู่การพัฒนาปัญญาประดิษฐ์ จะเห็นได้ว่าหมอดินอาสาของกรมพัฒนาที่ดินนั้น มีบทบาทที่สำคัญในการเป็นแกนนำสร้างการรับรู้และความเข้าใจ ในการอนุรักษ์พื้นที่ดินดีไว้” ร้อยเอก ธรรมนัส กล่าว
ทั้งนี้ สำนักงานพัฒนาที่ดินเขต 6 ซึ่งรับผิดชอบพื้นที่จังหวัดเชียงใหม่ ลำพูน ลำปางและแม่ฮ่องสอน ได้รับนโยบายของกรมพัฒนาที่ดิน จึงได้จัดโครงการอบรมหมอดินอาสา 4.0 ปีงบประมาณ 2563 ในพื้นที่ 4 จังหวัด มีหมอดินอาสาจำนวนทั้งหมด 500 ราย โดยแบ่งเป็นหมอดินอาสาจาก สถานีพัฒนาที่ดินเชียงใหม่ 90 ราย สถานีพัฒนาที่ดินลำพูน45 ราย  สถานีพัฒนาที่ดินลำปาง 65 ราย สถานีพัฒนาที่ดินแม่ฮ่องสอน 280 ราย และหมอดินดอยจากศูนย์ปฏิบัติการพัฒนาที่ดินโครงการหลวง 20 ราย
ด้าน นางสาวเบญจพร ชาครานนท์ อธิบดีกรมพัฒนาที่ดิน กล่าวเพิ่มเติมว่า กรมพัฒนาที่ดิน มีนโยบายจัดตั้งเครือข่ายหมอดินอาสา และมีเจ้าหน้าที่กรมพัฒนาที่ดินเป็นผู้ประสานงานระหว่างหมอดินอาสากับกรมพัฒนาที่ดิน เพื่อให้การปฏิบัติงานเกิดประโยชน์สูงสุด หมอดินอาสาคือเกษตรกรที่ได้รับการคัดเลือกมาจากแต่ละหมู่บ้าน เพื่อเป็นตัวแทนของเจ้าหน้าที่กรมพัฒนาที่ดินในการให้ความช่วยเหลือเกษตรกรเกี่ยวกับการจัดการดินอย่างถูกต้อง พร้อมทั้งกระจายข้อมูลเกี่ยวกับการพัฒนาดินและถ่ายทอดเทคโนโลยีการแก้ไขปัญหาการของดิน
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/26578
