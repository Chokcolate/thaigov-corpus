รัฐบาลไทย-ข่าวทำเนียบรัฐบาล-รัฐบาลนำโดย  รองนายกฯ ประวิตร ร่วมหารือคณะกรรมการแก้ไขปัญหาสมัชชาคนจน (สคจ.)  เตรียมตั้งคณะอนุกรรมการเดินหน้าแก้ไขปัญหาตามข้อเสนอ

วันพุธที่ 8 มกราคม 2563
รัฐบาลนำโดย  รองนายกฯ ประวิตร ร่วมหารือคณะกรรมการแก้ไขปัญหาสมัชชาคนจน (สคจ.)  เตรียมตั้งคณะอนุกรรมการเดินหน้าแก้ไขปัญหาตามข้อเสนอ
รัฐบาลนำโดย  รองนายกฯ ประวิตร ร่วมหารือคณะกรรมการแก้ไขปัญหาสมัชชาคนจน (สคจ.)  เตรียมตั้งคณะอนุกรรมการเดินหน้าแก้ไขปัญหาตามข้อเสนอ
วันนี้ (8 ม.ค.63) เวลา 09.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการแก้ไขปัญหาของสมัชชาคนจน ครั้งที่ 1/2563 ณ ห้องประชุม 109 ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล โดยมี นายเทวัญ ลิปตพัลลภ รัฐมนตรีประจำสำนักนายกรัฐมนตรี ในฐานะรองประธานกรรมการ และรัฐมนตรีช่วยว่าการกระทรวงที่เกี่ยวข้อง ผู้แทนจากกระทรวง รวมถึงผู้แทนจากกลุ่มสมัชชาคนจนเข้าร่วม
การประชุมครั้งนี้เกิดขึ้นเนื่องจากเมื่อวันที่ 6-23 ตุลาคม 2562 กลุ่มสมัชชาคนจน จำนวนประมาณ 400 คน นำโดยนายบารมี ชัยรัตน์ ได้เดินทางมาชุมนุมบริเวณถนนลูกหลวง ข้างกระทรวงศึกษาธิการ  โดยกลุ่มสมัชชาได้เสนอการแก้ไขปัญหา 35 กรณี รวม 5 กลุ่มปัญหา ได้แก่ เรื่องเขื่อน  ที่ดินทำกินและที่อยู่อาศัยในพื้นที่รัฐ  แรงงาน การเกษตร  และผลกระทบจากโครงการของรัฐ/เอกชน ทั้งนี้ประเด็นเร่งด่วนที่กลุ่มสมัชชาต้องการให้ดำเนินการแก้ไข คือ เรื่องที่อยู่อาศัยและทำกินในพื้นที่ของรัฐ ซึ่งเป็นข้อเสนอเชิงนโยบาย 30 กรณี รวม 9 กลุ่มข้อเสนอ และขอให้มีการแต่งตั้งคณะกรรมการแก้ไขปัญหาของ สคจ. เพื่อขับเคลื่อนการแก้ปัญหาด้านต่างๆ และขอให้นำผลการเจรจาเสนอคณะรัฐมนตรีอย่างเร่งด่วน
ที่ผ่านมา นายเทวัญ  ลิปตพัลลภ รัฐมนตรีประจำสำนักนายกรัฐมนตรี ในฐานะผู้ทำหน้าที่เจรจาแก้ไขปัญหาของ สคจ. แทนนายกรัฐมนตรี ได้รายงานผลการเจรจาในที่ประชุมคณะรัฐมนตรี ซึ่งนายกรัฐมนตรีได้บัญชาให้ 11 กระทรวงที่เกี่ยวข้อง ติดตามการแก้ไขปัญหาอย่างบูรณาการร่วมกัน
สำหรับผลการประชุมครั้งนี้ พลเอก ประวิตร วงษ์สุวรรณ รองนายกรัฐมนตรี เปิดเผยว่า ที่ประชุมได้มีมติร่วมกันในการแต่งตั้งคณะอนุกรรมการเพื่อช่วยขับเคลื่อนการนำข้อเสนอต่างๆ สู่กระทรวงที่เกี่ยวข้อง เพื่อแก้ปัญหาให้พี่น้องประชาชนได้อย่างรวดเร็วต่อไป
......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25667
