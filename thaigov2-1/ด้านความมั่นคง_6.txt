รัฐบาลไทย-ข่าวทำเนียบรัฐบาล-วราวุธ ศิลปอาชา เข้ารับตำแหน่ง รมว.ทส. อย่างเป็นทางการวันแรก

วันจันทร์ที่ 22 กรกฎาคม 2562
วราวุธ ศิลปอาชา เข้ารับตำแหน่ง รมว.ทส. อย่างเป็นทางการวันแรก
วราวุธ ศิลปอาชา เข้ารับตำแหน่ง รมว.ทส. อย่างเป็นทางการวันแรก
วราวุธ ศิลปอาชา เข้ารับตำแหน่ง รมว.ทส. อย่างเป็นทางการวันแรก
วันนี้ (22 กรกฎาคม 2562) เวลา 09.00 น. นายวราวุธ  ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เดินทางเข้ารับตำแหน่งรัฐมนตรีว่าการกระทรวงทรัพยากรธรรมชาติและสิ่งแวดล้อม อย่างเป็นทางการวันแรก ภายหลังจากที่ถวายสัตย์ปฏิญาณเมื่อวันที่ 16 กรกฎาคม 2562 ที่ผ่านมา โดยเมื่อเดินทางมาถึงได้สักการะพระพุทธสยัมภู พระประจำกระทรวง และศาลพระภูมิเจ้าที่ จากนั้นได้ปลูก “ต้นรวงผึ้ง” ณ บริเวณหน้าอาคารกรมควบคุมมลพิษ กระทรวงทรัพยากรธรรมชาติและสิ่งแวดล้อม เสร็จแล้วเดินทางไปยังห้องทำงาน ชั้น 20 โดยมีนายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อม พร้อมด้วยคณะผู้บริหารระดับสูง ข้าราชการ และเจ้าหน้าที่ในสังกัดกระทรวงฯ ร่วมให้การต้อนรับ
ในโอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้สัมภาษณ์กับสื่อมวลชน  ถึงแนวทางการดำเนินงานโดย กล่าวว่า แนวทางการดูแลเรื่องป่าไม้ สิ่งสำคัญ คือ เราต้องสร้างป่าของเราให้อุดมสมบูรณ์ประเด็นสำคัญอาจไม่ใช่เพิ่มพื้นที่ป่าแต่เป็นการรักษาป่าของเราที่มีอยู่ให้อุดมสมบูรณ์ให้เต็ม 100% เพราะว่า 100% ที่เรามีอยู่มันโดนบุกรุกโดนแอบลักลอบตัดไปเยอะ ดังนั้น หัวใจสำคัญวันนี้ควรจะเร่งทำให้สิ่งที่มีอยู่สมบูรณ์ 100% เสียก่อน
ประเด็นเรื่องน้ำ ปัจจุบันประเทศไทยของเราตั้งแต่ไหนแต่ไรมาตามพระราชดำรัสในหลวงรัชกาลที่ 9 ท่านทรงแนะไว้ว่าเราไม่เคยสามารถเก็บกับน้ำไว้ได้ดังนั้นการที่จะหาวิธีในการที่จะเก็บน้ำ ไม่ว่าจะรูปแบบของธนาคารน้ำใต้ดิน ซึ่งจะต้องมีการศึกษาถึงเทคนิค และก็กลไกลในการทำอย่างถูกต้องอันนี้เป็นหัวใจสำคัญที่เราจะต้องรักษาต้นน้ำและสามารถรักษาเก็บกักน้ำเอาไว้ให้ได้ ไม่ว่าจะเป็นในส่วนของกรมทรัพยากรน้ำ กรมทรัพยากรน้ำบาดาล
และที่สำคัญที่สุดปัจจุบันในเรื่องขยะ เป็นประเด็นสำคัญที่ไม่ใช่เฉพาะแต่ประเทศไทย แต่ในอาเซียน โดยเฉพาะอย่างยิ่งทั่วโลกให้ความสำคัญเป็นอย่างยิ่ง ดังนั้นในวันนี้ในการประหยัดในการใช้ทรัพยากรธรรมชาติ ไม่ว่าจะเป็นเรื่องพลาสติก โฟม ท่านนายกรัฐมนตรีเองท่านได้ให้ความสำคัญเป็นอย่างยิ่งในการลดปริมาณการใช้ขวดพลาสติกหรือว่าบรรจุภัณฑ์ทั้งหลายที่ไม่สามารถย่อยสลายได้ วันนี้ เราต้องรณรงค์กันทางเจ้าหน้าที่หรือทางกระทรวงนั้น เราสามารถทำงานได้เพียงครึ่งเดียวอีกครึ่งหนึ่งขึ้นอยู่กับประชาชนทุกคนที่จะมีจิตสำนึกในการดูแลรักษาบ้านหลังนี้ ที่ใช้บ้านหลังนี้ ไม่ได้พูดถึงแค่ประเทศไทยแต่พูดถึงโลกของเราใบนี้ว่า เราจะรักษาโลกใบนี้ ให้กับลูกหลานของเราได้อยู่ในสภาพเช่นใด
สำหรับการแก้ไขปัญหาภัยแล้งว่า สิ่งที่เราทำได้เร็วที่สุดตอนนี้ คือ เราใช้กรมทรัพยากรน้ำบาดาล ในการขุดเจาะ อย่างวันก่อนผมได้มีโอกาสไปดูการขุดน้ำบาดาลที่หนึ่ง แต่ต้องเรียนไว้ก่อน ว่าการขุดน้ำบาดาลนั้น ไม่สามารถใช้ได้ทุกที่ แล้วแต่กับลักษณะภูมิประเทศ ว่าเจาะลงไปแล้วจะเจอตาน้ำหรือไม่ ได้คุณภาพที่ขุดขึ้นมาได้คุณภาพดีมากน้อยอย่างไร แต่หากสามารถดำเนินการได้ เราใช้เวลาไม่เกิน 1 อาทิตย์ ในการที่จะจากการสำรวจ จนถึงขุดเจาะ แล้วก็ทำเป็นบ่อบาดาลขึ้นมา ในขณะเดียวกันควบคู่กันไปกรมทรัพยากรน้ำในการที่จะขุดแหล่งน้ำ ให้เพียงพอต่อการอุปโภค บริโภค ของพี่น้องเกษตรกรภาคอีสาน เดี๋ยวภายในหลังจากมีการแถลงนโยบายของรัฐบาลเสร็จ ผมกับคณะจะเดินทางไปยังจังหวัดที่ประสบภัยแล้ง ไม่ว่าจะเป็นภาคอีสานหรือว่าภาคเหนือ เพื่อจะไปดูว่าสามารถทำอะไรได้อย่างที่บอกว่าภายใน 3 วัน 5 วัน สามารถทำอะไรให้ได้บ้าง จะได้ทำอย่างด่วนที่สุด ทั้งนี้ ต้องเรียนว่าผมยังไม่สามารถสั่งการอะไรได้ โดยกฎหมายแล้วผมจะมีอำนาจสั่งการเต็มที่หลังจากมีการแถลงนโยบายรัฐบาลเรียบร้อย แต่ต้องขอความร่วมมือไปยัง ท่านปลัดกระทรวง ท่านอธิบดีทั้งกรมน้ำและน้ำบาดาล ว่ามีจุดไหนที่สามารถบรรเทาความเดือดร้อนของพี่น้องชาวเกษตรกร ชาวบ้านได้ ขอให้รีบดำเนินการเสียก่อน เป็นการเชิงร้องขอมากกว่า

ที่มา : https://www.thaigov.go.th/news/contents/details/21685
