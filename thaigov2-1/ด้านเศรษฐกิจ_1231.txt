รัฐบาลไทย-ข่าวทำเนียบรัฐบาล-กอช. แนะสมาชิกส่งเงินออมสะสมได้สะดวกผ่าน “แอป กอช.” พร้อมเป็นช่องทางตรวจสอบสิทธิ และสมัครสมาชิกได้ในแอปเดียวจบ

วันจันทร์ที่ 13 มกราคม 2563
กอช. แนะสมาชิกส่งเงินออมสะสมได้สะดวกผ่าน “แอป กอช.” พร้อมเป็นช่องทางตรวจสอบสิทธิ และสมัครสมาชิกได้ในแอปเดียวจบ
กอช. แนะสมาชิกดาวน์โหลดแอป “กอช.” เป็นช่องทางส่งเงินออมสะสมได้สะดวก ลดเวลาการเดินทางไปหน่วยบริการ หรือใช้ดูยอดเงินล่าสุดทันทีที่สมาชิกส่งเงินออมสะสม และประวัติการออมทั้งหมด พร้อมเชิญชวนประชาชนดาวน์โหลดแอป “กอช.” เป็นช่องทางดิจิทัลอำนวยความสะดวก
กองทุนการออมแห่งชาติ หรือ กอช. แนะสมาชิกดาวน์โหลดแอป “กอช.” เป็นช่องทางส่งเงินออมสะสมได้สะดวก ลดเวลาการเดินทางไปหน่วยบริการ หรือใช้ดูยอดเงินล่าสุดทันทีที่สมาชิกส่งเงินออมสะสม และประวัติการออมทั้งหมด พร้อมเชิญชวนประชาชนดาวน์โหลดแอป “กอช.” เป็นช่องทางดิจิทัลอำนวยความสะดวก โดยผู้สนใจสามารถดาวน์โหลดแอป กอช. ได้ผ่านสมาร์ทโฟนทุกระบบทั้ง แอปสโตร์ (App Store) และ เพลย์ สโตร์ (Play Store) เพียงพิมพ์คำค้นหาว่า “กอช.”
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า สมาชิก กอช. สามารถส่งเงินออมสะสมในแต่ละครั้งได้สะดวกขึ้น ช่วยลดเวลาการเดินทางไปที่หน่วยบริการ เพียงดาวน์โหลดและลงทะเบียนใช้งานแอปพลิเคชัน (Application) “กอช.” โดยสมาชิกสามารถเลือกส่งเงินออมผ่านระบบแอป กอช. หรือรับรหัสไปใช้นำส่งเงินออมผ่านแอปพลิเคชันธนาคารได้ 13 ธนาคาร ที่สมาชิกมีบัญชีเงินฝากอยู่ และที่ตู้เอทีเอ็มหรือตู้รับฝากเงินสด ซึ่งสมาชิกสามารถเลือกส่งเงินออมสะสม หักบัญชีตรงผ่านแอปธนาคารกรุงไทย ธนาคารกสิกร และธนาคารออมสิน ที่สำคัญสมาชิกยังสามารถเข้าแอป “กอช.” เพื่อดูข้อมูลบัญชีการออมกับ กอช. ของตนเองได้ ทุกที่ ทุกเวลา ซึ่งยอดรวมเงินออมอาจปรับเพิ่มลดได้ตามมูลค่าหน่วยลงทุนซึ่งเป็นไปตามมูลค่าตลาด อย่างไรก็ตามมูลค่าเงินออมสะสมและเงินสมทบจะยังได้รับการคุ้มครองผลตอบแทนเมื่อสมาชิกอายุครบ 60 ปีบริบูรณ์  โดยการเข้าใช้งานสำหรับสมาชิก ต้องลงทะเบียนใช้งานแอป กอช. ก่อน เพื่อกำหนดรหัสผ่าน (Password) ไว้ “เข้าระบบ” ใช้งานแอปในแต่ละครั้งต่อไป
ในแอป “กอช.” ยังมีบริการสำหรับผู้ที่สนใจสมัครเป็นสมาชิก กอช. ได้ “ตรวจสอบสิทธิและดำเนินการสมัครสมาชิก" ให้ตนเองหรือผู้อื่นได้ รวมทั้งใช้ “คำนวณบำนาญ” ที่จะได้รับเมื่อออมกับ กอช. นับเป็นช่องทางดิจิทัลในการบริการสมาชิกอย่างมีประสิทธิภาพ นำไปสู่การส่งเสริมให้สมาชิก กอช. มีวินัยในการออมอย่างต่อเนื่อง และไม่พลาดได้รับเงินสมทบจากรัฐสูงสุดตามหลักเกณฑ์
ผู้สนใจสามารถดาวน์โหลด “แอป กอช.” ได้ผ่าน แอป สโตร์ (App Store) สำหรับผู้ใช้สมาร์ทโฟนระบบไอโอเอส (IOS) และดาวน์โหลดผ่าน เพลย์ สโตร์ (Play Store) สำหรับผู้ใช้สมาร์ทโฟนระบบแอนดรอยด์ (Android) โดยพิมพ์คำค้นหาว่า “กอช.” หรือสแกนดาวน์โหลดผ่านคิวอาร์โค้ด (QR Code) ได้ที่ช่องทางการสื่อสารต่างๆ ของ กอช. นอกจากนี้สมาชิก กอช. หรือผู้สนใจยังสามารถใช้บริการทั้งหมดของแอป “กอช.” ผ่านระบบ E Service ในเว็บไซต์ กอช. www.nsf.or.th ได้อีกด้วย
สอบถามรายละเอียดเพิ่มเติมเกี่ยวกับ กอช. ได้ที่สายด่วนเงินออม โทร. 02-049-9000 หรือ www.nsf.or.th ทั้งนี้ ติดต่อสมัครสมาชิกและบริการอื่นๆ ของ กอช. ได้ที่ว่าการอำเภอ สำนักงานคลังจังหวัด สถาบันการเงินชุมชน หรือธนาคารของรัฐ ทั้ง 4 แห่ง ธนาคาร ธ.ก.ส. ธอส. ธนาคารออมสิน และธนาคารกรุงไทยทุกสาขา ในวันและเวลาทำการของธนาคาร รวมทั้งเคาน์เตอร์เซอร์วิส ตู้บุญเติม และเทสโก้โลตัสทั่วประเทศ

ที่มา : https://www.thaigov.go.th/news/contents/details/25738
