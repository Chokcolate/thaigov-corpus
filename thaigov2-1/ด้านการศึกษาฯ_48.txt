รัฐบาลไทย-ข่าวทำเนียบรัฐบาล-นวัตกรรมการศึกษา ด้วยศาสตร์พระราชา

วันอังคารที่ 27 สิงหาคม 2562
นวัตกรรมการศึกษา ด้วยศาสตร์พระราชา
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ ร่วมเสวนาในหัวข้อ "นวัตกรรมการศึกษา ด้วยศาสตร์พระราชา ฝ่าวิกฤติอุดมศึกษาไทย"
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ ร่วมเสวนาในหัวข้อ "นวัตกรรมการศึกษา ด้วยศาสตร์พระราชา ฝ่าวิกฤติอุดมศึกษาไทย" ในการประชุมประธานสภาอาจารย์มหาวิทยาลัยแห่งประเทศไทย (ปอมท.) สมัยสามัญ ครั้งที่ 8/2562 เมื่อวันเสาร์ที่ 24 สิงหาคม 2562 ณ สถาบันบัณฑิตพัฒนบริหารศาสตร์
รมช.ศึกษาธิการ กล่าวว่า การเสวนาในหัวข้อ “นวัตกรรมการศึกษา ด้วยศาสตร์พระราชา ฝ่าวิกฤติอุดมศึกษาไทย” ถือเป็นการน้อมนำ “พระบรมราโชบายด้านการศึกษา” ซึ่งเป็นศาสตร์พระราชาเพื่อนำมาปรับใช้กับการบริหารการจัดการศึกษาในระดับอุดมศึกษาให้เกิดประโยชน์สูงสุดต่อผู้เรียน โดยเฉพาะการเรียนการสอนในระดับอุดมศึกษา ตามแนวพระราชดำรัสของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (ในหลวงรัชกาลที่ 9) “เข้าใจ เข้าถึง พัฒนา” หลอมรวมกับกระบวนการจัดการเรียนรู้ที่ผู้เรียนได้ลงมือกระทำ และได้ใช้กระบวนการคิดเกี่ยวกับสิ่งที่ทำ (Active Learning) และการจัดการเรียนรู้แบบใช้โครงงานเป็นฐาน (Project-Based Learning) เพื่อสร้างบรรยากาศการเรียนที่สนุก มีความสุข และหล่อหลอมทักษะการคิดวิเคราะห์ การทำงานเป็นทีม ตลอดจนคุณธรรมจริยธรรมและการเป็นคนดีด้วย
ในส่วนของการเรียนรู้ตลอดชีวิต มหาวิทยาลัยควรมีบทบาทในการยกระดับทักษะให้กับผู้ที่จบการศึกษาแล้ว เพื่อ Reskill Upskill ทักษะต่าง ๆ ตามความต้องการของประชาชน โดยให้ปราชญ์ชาวบ้านเข้ามามีส่วนร่วมในการให้ความรู้ พร้อมจัดระบบรับรองคุณวุฒิและดึงดูดให้คนมาเรียนรู้ตลอดชีวิต เพราะการเรียนรู้ไม่มีวันสิ้นสุด และถือเป็นเป้าหมายสูงสุดของการพัฒนาสังคมที่ยั่งยืนในยุคปัจจุบัน ซึ่งสังคมที่มีผู้เรียนรู้ตลอดชีวิตจำนวนมาก จะเป็นพลังขับเคลื่อนการพัฒนาสังคมได้อย่างรวดเร็วแบบก้าวกระโดด ทั้งยังช่วยให้สังคมมีความมั่นคงและยั่งยืนด้วย
นอกจากนี้ ขอหยิบยกหนังสือ “ศาสตร์พระราชา” เกี่ยวข้องกับการสร้างคนดีและเพื่อนำไปปรับใช้กับการบริหารอุดมศึกษา คือ สืบสานพระราชปณิธานการศึกษาไทย, สืบสานพระราชปณิธานความพอเพียง และสารานุกรมไทยสำหรับเยาวชน โดยเฉพาะสารานุกรมไทยสำหรับเยาวชน ควรแนะนำให้พ่อแม่ผู้ปกครองหาไว้ประจำบ้าน เพื่อเป็นเครื่องมือส่งเสริมการอ่านในครอบครัว ระหว่างพ่อแม่กับลูก และระหว่างพี่กับน้อง ที่จะสร้างความสัมพันธ์อันดีร่วมกัน
รมช.ศึกษาธิการ กล่าวด้วยว่า ในส่วนของรัฐบาลและกระทรวงศึกษาธิการ ได้น้อมนำพระราชดำรัสของพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เป็นหลักในการทำงาน กล่าวคือ “ให้รัฐบาลทำหน้าที่เพื่อให้ประชาชนมีความสุขให้มากที่สุดในรัชกาลปัจจุบัน พร้อมสานต่อแนวพระราชดำริของในหลวงรัชกาลที่ 9 ที่ทรงปฏิบัติพระราชกรณียกิจมาตลอด 70 ปีที่ผ่านมา และน้อมนำพระบรมราโชบายที่ให้ไว้กับคณะองคมนตรี ว่า “ช่วยเขาเพื่อให้เค้าช่วยตัวเอง” ซึ่งมหาวิทยาลัยน้อมนำไปสู่การสร้างคนให้มีทักษะ ทั้งในด้านวิทยาศาสตร์ เทคโนโลยี และนวัตกรรม อันจะนำมาสู่การสร้างงาน สร้างเงิน และมีคุณภาพชีวิตที่ดีและมีความสุขอย่างยั่งยืน
ณรีรัตน์ บุญหลัง: สรุป
ทิพย์สุดา ศรีษะแก้ว: ถ่ายภาพ
นวรัตน์ รามสูต: เรียบเรียง
กลุ่มประชาสัมพันธ์ สร.ศธ. : รายงาน

ที่มา : https://www.thaigov.go.th/news/contents/details/22541
