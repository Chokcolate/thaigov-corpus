รัฐบาลไทย-ข่าวทำเนียบรัฐบาล-องคมนตรี ตรวจเยี่ยมโรงพยาบาลยี่งอเฉลิมพระเกียรติ 80 พรรษา จังหวัดนราธิวาส

วันศุกร์ที่ 15 พฤศจิกายน 2562
องคมนตรี ตรวจเยี่ยมโรงพยาบาลยี่งอเฉลิมพระเกียรติ 80 พรรษา จังหวัดนราธิวาส
องคมนตรี ตรวจเยี่ยมให้กำลังใจบุคลากรโรงพยาบาลยี่งอเฉลิมพระเกียรติ 80 พรรษา จังหวัดนราธิวาส  เป็นองค์กรดิจิทัล บริหารจัดการด้วยเทคโนโลยีทางการแพทย์  ลดรอคอยจากเฉลี่ย45นาทีเหลือเพียง21นาทีประชาชนพึงพอใจเพิ่มเป็นร้อยละ 80
วันนี้ (15 พฤศจิกายน 2562) ที่โรงพยาบาลยี่งอเฉลิมพระเกียรติ 80 พรรษา อำเภอยี่งอ จังหวัดนราธิวาส ศาสตราจารย์เกียรติคุณ นายแพทย์เกษม วัฒนชัย องคมนตรีในฐานะรองประธานกรรมการมูลนิธิเทพรัตนเวชชานุกูล พร้อมด้วยนายแพทย์เจษฎา ฉายคุณรัฐ ผู้ตรวจราชการกระทรวงสาธารณสุข เขตสุขภาพที่ 12 และคณะ ตรวจเยี่ยมให้กำลังเจ้าหน้าที่และติดตามการดำเนินงาน
นายแพทย์เจษฎา ฉายคุณรัฐ ผู้ตรวจราชการกระทรวงสาธารณสุข เขตสุขภาพที่ 12 กล่าวว่า โรงพยาบาลยี่งอเฉลิมพระเกียรติ 80 พรรษา เป็นโรงพยาบาลชุมชนขนาด 30 เตียง รับผิดชอบประชากร 47,049 คนได้นำเทคโนโลยีทางการแพทย์มาใช้ในระบบบริหารจัดการภายในโรงพยาบาลเป็นองค์กรดิจิทัลไม่ใช้กระดาษทั้งแผนกผู้ป่วยนอกผู้ป่วยใน และback officeลดขั้นตอนและอำนวยความสะดวกทั้งผู้ให้และผู้รับบริการ ทำให้ผู้ป่วยนัดตรวจออนไลน์ได้โดยใช้บัตรประจำตัวประชาชนกับเครื่องให้บริการอัตโนมัติ (ตู้ KIOS) และมีสมาร์ททีวีแสดงคิวการเรียกและบอกลำดับที่แผนกผู้ป่วยนอก ส่วนแผนกผู้ป่วยในมีโปรแกรม บันทึกการตรวจรักษาสำหรับแพทย์ พยาบาล และทุกกลุ่มงาน ทำให้แพทย์ตรวจติดตามผลแล็บ เอกซเรย์ และสั่งการรักษาได้ทุกที่ทุกเวลาผลของการดำเนินงานช่วยลดระยะเวลารอคอยเฉลี่ยจาก 45 นาที เหลือเพียง 21 นาที ความพึงพอใจต่อบริการเพิ่มขึ้นเป็นร้อยละ 80.49
นายแพทย์เจษฎากล่าวต่อว่า ด้านผู้ให้บริการใช้ระบบ Back office Paperless อาทิใบลาต่างๆ การขออนุมัติไปราชการ การรายงานอุบัติการณ์ความเสี่ยง ผู้บริหารสามารถอนุมัติผ่านสมาร์ทโฟนได้ตลอดเวลา ทำให้ลดขั้นตอนการทำงานและเพิ่มความสะดวกแก่เจ้าหน้าที่ทุกระดับนอกจากนี้ โรงพยาบาลได้เชื่อมต่อข้อมูลสุขภาพและให้บริการแบบ 1อำเภอ 1 HN จัดบริการเชิงรุกที่หน่วยบริการปฐมภูมิ( PCU) โดยทีมแพทย์และสหวิชาชีพ เพื่อเพิ่มการเข้าถึงบริการและลดความแออัดในโรงพยาบาล จัดโครงการผ่าตัดตาต้อกระจกเชิงรุกป้องกันตาบอดให้กับผู้สูงอายุในพื้นที่ทุกปีร่วมกับชุมชนดูแลสิ่งแวดล้อมมาตรฐาน GREEN & CLEAN Hospital ได้รับรางวัล GREEN & CLEAN ระดับดีมาก PLUS ปี 2562 โดยเป็นต้นแบบการจัดการขยะรีไซเคิลในรูปแบบธนาคารขยะจากโรงพยาบาลสู่ชุมชน พัฒนาห้องน้ำและห้องส้วมตามมาตรฐานส้วม HAS  ใช้นวัตกรรมเพื่อลดพลังงานและมีโรงครัวมาตรฐานโรงครัวฮาลาล จากครัวโรงพยาบาลสู่ครัวโรงเรียนและศูนย์พัฒนาเด็กเล็ก ทำให้เป็นโรงพยาบาลที่มากกว่าโรงพยาบาล มีชุมชนเป็นเจ้าของที่แท้จริง เน้นหลักปรัชญาเศรษฐกิจพอเพียง บริการประชาชนดุจญาติมิตร
***********************************  15 พฤศจิกายน 2562

ที่มา : https://www.thaigov.go.th/news/contents/details/24596
