รัฐบาลไทย-ข่าวทำเนียบรัฐบาล-รองนายกรัฐมนตรีย้ำต่อประธานเจโทร กรุงเทพฯ ว่าไทยดำเนินการเต็มที่เพื่อควบคุมการแพร่ระบาดของไวรัสโควิด-19

วันจันทร์ที่ 2 มีนาคม 2563
รองนายกรัฐมนตรีย้ำต่อประธานเจโทร กรุงเทพฯ ว่าไทยดำเนินการเต็มที่เพื่อควบคุมการแพร่ระบาดของไวรัสโควิด-19
รองนายกรัฐมนตรีย้ำต่อประธานเจโทร กรุงเทพฯ ว่าไทยดำเนินการเต็มที่เพื่อควบคุมการแพร่ระบาดของไวรัสโควิด-19
วันนี้ (2 มี.ค. 63) เวลา 11.00 น. นายทาเคทานิ อัทสึชิ (Mr. Taketani Atsushi) ประธานองค์การส่งเสริมการค้าต่างประเทศของญี่ปุ่น ณ กรุงเทพ (JETRO Bangkok) เข้าเยี่ยมคารวะ นายอนุทิน ชาญวีรกุล รองนายกรัฐมนตรี ณ ห้องนารี 1 ตึกนารีสโมสร ทำเนียบรัฐบาล สรุปสาระสำคัญการหารือดังนี้
ประธานเจโทร กรุงเทพฯ ให้ความสนใจสอบถามเกี่ยวกับสถานการณ์การแพร่ระบาดของไวรัสโควิด-19 ของประเทศไทย พร้อมยืนยันว่าเจโทร กรุงเทพฯ ยินดีให้ความร่วมมือและสนับสนุนอย่างเต็มที่ต่อมาตรการของรัฐบาลไทยในการรับมือกับการแพร่ระบาดของไวรัสดังกล่าว
รองนายกรัฐมนตรีกล่าวว่ารัฐบาลและหน่วยงานที่เกี่ยวข้องทุกภาคส่วนได้ดำเนินการอย่างเต็มกำลัง โดยได้ออกมาตรการต่างๆ ในการสร้างความปลอดภัยแก่สุขอนามัยของประชาชน รวมทั้งออกประกาศอย่างเป็นทางการเพื่อรายงานสถานะของการแพร่ระบาดของไวรัสโควิด-19 เป็นประจำทุกวัน ทั้งนี้รัฐบาลพร้อมร่วมมือกับญี่ปุ่นและนานาประเทศในการแก้ไขสถานการณ์ให้ผ่านพ้นด้วยดี
ทั้งนี้ประธานเจโทร กรุงเทพฯ กล่าวว่าภาคเอกชนญี่ปุ่นยังมีความห่วงกังวลต่อการแพร่ระบาดของไวรัสโควิด-19 ที่อาจส่งผลกระทบต่อการดำเนินธุรกิจของภาคเอกชนญี่ปุ่นในประเทศไทย
อย่างไรก็ตามรองนายกรัฐมนตรียืนยันว่าการแพร่ระบาดของไวรัสโควิด-19 ในประเทศไทยนั้นยังอยู่ในระยะที่ 2 และพื้นฐานทางเศรษฐกิจไทยยังมีความเข้มแข็ง พร้อมขอให้ประธานเจโทร กรุงเทพฯ แจ้งแก่ภาคเอกชนญี่ปุ่นว่าไทยยังสามารถควบคุมสถานการณ์ได้ และขอให้เชื่อมั่นในการลงทุนที่ประเทศไทยต่อไป
***********

ที่มา : https://www.thaigov.go.th/news/contents/details/26848
