รัฐบาลไทย-ข่าวทำเนียบรัฐบาล-รัฐบาลยินดีที่บริษัทมิตซูบิชิฯ มีแผนขยายการลงทุนในไทย เพื่อเป็นศูนย์กลางการผลิตในภูมิภาค

วันพฤหัสบดีที่ 1 สิงหาคม 2562
รัฐบาลยินดีที่บริษัทมิตซูบิชิฯ มีแผนขยายการลงทุนในไทย เพื่อเป็นศูนย์กลางการผลิตในภูมิภาค
รัฐบาลยินดีที่บริษัทมิตซูบิชิฯ มีแผนขยายการลงทุนในไทย เพื่อเป็นศูนย์กลางการผลิตในภูมิภาค
วันนี้ (1 สิงหาคม 2562) เวลา 08.15 น. ณ ห้องรับรอง 1 ตึกบัญชาการ 1 ทำเนียบรัฐบาล นายโอซามุ มาสุโกะ (Mr. Osamu Masuko) ประธานเจ้าหน้าที่บริหาร บริษัท มิตซูบิชิ มอเตอร์ส คอร์ปอเรชั่น ประเทศญี่ปุ่น (Mitsubishi Motors Corporation: MMC) เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี เพื่อรายงานแผนการขยายการลงทุน และความคืบหน้าโครงการผลิตรถยนต์ไฟฟ้าในประเทศไทย สรุปสาระสำคัญการหารือ ดังนี้
รองนายกรัฐมนตรีกล่าวต้อนรับประธานเจ้าหน้าที่บริหาร บริษัทมิตซูบิชิฯ และยินดีที่บริษัทมิตซูบิชิฯ มีแผนขยายการลงทุน เพื่อช่วยยกระดับระบบการผลิตรถยนต์ ผลักดันให้ไทยเป็นศูนย์กลางการผลิตของภูมิภาคในอนาคต พร้อมขอบคุณที่บริษัทมิตซูบิชิฯ สนับสนุนและให้ความร่วมมือกับนโยบายของรัฐบาลมาโดยตลอด ทั้งนี้ รองนายกรัฐมนตรีกล่าวให้ความมั่นใจถึงความต่อเนื่องในการดำเนินนโยบายรัฐบาล พร้อมย้ำว่า ไทยมีนโยบายสนับสนุนการผลิตรถยนต์ไฟฟ้า โดยบริษัทมิตซูบิชิฯ ถือเป็นบริษัทญี่ปุ่นรายแรกที่เข้ามาลงทุนในด้านนี้
ประธานเจ้าหน้าที่บริหาร บริษัทมิตซูบิชิฯ ชื่นชมศักยภาพการพัฒนาของไทย พร้อมกล่าวถึงความคืบหน้าโครงการผลิตรถยนต์ไฟฟ้าแบบปลั๊กอินไฮบริด (Plug-in Hybrid Electric Vehicle: PHEV) โดยมีแผนจะเริ่มการผลิตในปี 2564 และในปี 2567 จะเริ่มลงทุนในโครงการแบตเตอรี่ ทั้งนี้ ประธานเจ้าหน้าที่บริหาร บริษัทมิตซูบิชิฯ เชิญให้รองนายกรัฐมนตรีเดินทางเยือนญี่ปุ่น เพื่อเยี่ยมชมโรงงานผลิต และ Smart House ของบริษัทมิตซูบิชิฯ ที่ญี่ปุ่น
โอกาสนี้ ทั้งสองฝ่ายร่วมยินดีที่ฐานการผลิตของบริษัทมิตซูบิชิฯ ที่แหลมฉบัง จังหวัดชลบุรี สามารถทำยอดส่งออกรถยนต์ได้ 4 ล้านคันเป็นครั้งแรก โดยประธานเจ้าหน้าที่บริหาร บริษัทมิตซูบิชิฯ ได้เดินทางไปร่วมการฉลองเมื่อวานนี้ นอกจากนี้ ทั้งสองได้หารือร่วมกันในประเด็นที่เกี่ยวข้องกับปัญหาและอุปสรรคด้านการลงทุนในไทย ซึ่งรองนายกรัฐมนตรีให้ความมั่นใจว่า หน่วยงานที่เกี่ยวข้องมีการติดตามและดำเนินการแก้ไขอย่างต่อเนื่อง

ที่มา : https://www.thaigov.go.th/news/contents/details/21916
