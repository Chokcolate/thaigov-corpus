รัฐบาลไทย-ข่าวทำเนียบรัฐบาล-นายกฯ สั่งช่วยเหลือเยียวยาผู้ได้รับผลกระทบจากเหตุสะเทือนใจโคราชอย่างดีที่สุด ย้ำแก้ไขต้นตอปัญหาป้องกันเกิดเหตุซ้ำรอย

วันศุกร์ที่ 14 กุมภาพันธ์ 2563
นายกฯ สั่งช่วยเหลือเยียวยาผู้ได้รับผลกระทบจากเหตุสะเทือนใจโคราชอย่างดีที่สุด ย้ำแก้ไขต้นตอปัญหาป้องกันเกิดเหตุซ้ำรอย
นายกฯ สั่งช่วยเหลือเยียวยาผู้ได้รับผลกระทบจากเหตุสะเทือนใจโคราชอย่างดีที่สุด ย้ำแก้ไขต้นตอปัญหาป้องกันเกิดเหตุซ้ำรอย
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและ รมว.กลาโหม ได้ไปร่วมงานสวดพระอภิธรรมศพและงานพระราชทานเพลิงศพ ผู้เสียชีวิตจากเหตุกราดยิงที่ จ.นครราชสีมา และได้สัมผัสรับรู้ถึงความรู้สึกโศกเศร้าสูญเสียของครอบครัวและญาติมิตรผู้เสียชีวิต โดยได้พูดคุยปลอบขวัญและให้กำลังใจแก่ครอบครัว พร้อมกับย้ำว่าจะดูแลอย่างดีที่สุด โดยเฉพาะเมื่อเห็นลูกหลานที่ต้องกลายเป็นเด็กกำพร้าก็ยิ่งสะเทือนใจ ล่าสุดได้แต่งตั้งคณะกรรมการติดตามมาตรการช่วยเหลือเยียวยาผู้ได้รับผลกระทบจากเหตุการณ์ที่ จ.นครราชสีมา โดยมีนายวิษณุ เครืองาม รองนายกรัฐมนตรี เป็นประธาน ครอบคลุมผู้ได้รับผลกระทบ 2 กลุ่ม คือ 1. ตำรวจ ทหาร พลเรือน เจ้าหน้าที่ที่ปฏิบัติหน้าที่ 2. ราษฎรที่ประสบเหตุ ซึ่งจะดูแลในแบบเดียวกันทั้งกรณีการเสียชีวิต บาดเจ็บสาหัส บาดเจ็บไม่สาหัส และสุขภาพจิต รวมไปถึงเรื่องทรัพย์สินที่เสียหายด้วย โดยทั้งหมดนี้จะต้องดำเนินการอย่างรวดเร็ว หากมีสิ่งใดที่ยังขาดเหลือขอให้ประชาชนแจ้งไปที่ผู้ว่าราชการจังหวัดหรือรัฐบาลได้ทันที และยังได้ขอบคุณทุกภาคส่วนที่ร่วมกันแสดงน้ำใจและช่วยเหลือผู้ที่สูญเสียด้วย
นอกจากนี้ นายกรัฐมนตรียังได้เน้นย้ำถึงการป้องกันไม่ให้เกิดโศกนาฏกรรมเช่นนี้ขึ้นอีก โดยให้ความสำคัญกับต้นตอของปัญหาที่อาจเกิดจากการถูกเอารัดเอาเปรียบ จึงต้องสังคายนาให้เกิดความเป็นธรรมมากที่สุด ซึ่งขณะนี้ทางกองทัพกำลังดำเนินการอยู่ ขณะเดียวกันได้กำชับให้ทุกส่วนราชการไปติดตามดูแลเรื่องสภาพความเป็นอยู่และสวัสดิการของเจ้าหน้าที่ให้ถูกต้องเหมาะสม เป็นธรรม เพราะเหตุการณ์ครั้งนี้ถือเป็นบทเรียนครั้งสำคัญที่ต้องแก้ไขปรับปรุงอย่างจริงจัง พร้อมทั้งขอให้ประชาชนช่วยกันสังเกตสอดส่องดูแลทั้งคนในครอบครัวและสังคมรอบตัวด้วย
...................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26512
