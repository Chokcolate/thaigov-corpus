รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานเผาทำลายกัญชาของกลาง ๑๐ ตันที่มีสารปนเปื้อนสูงเกินมาตรฐาน หากนำไปใช้จะเกิดอันตราย ป.ป.ส. ยังคงขอกัญชาของกลางเพื่อนำมาสนับสนุนการใช้ประโยชน์ท

วันพฤหัสบดีที่ 26 ธันวาคม 2562
รัฐมนตรีว่าการกระทรวงยุติธรรม เป็นประธานเผาทำลายกัญชาของกลาง ๑๐ ตันที่มีสารปนเปื้อนสูงเกินมาตรฐาน หากนำไปใช้จะเกิดอันตราย ป.ป.ส. ยังคงขอกัญชาของกลางเพื่อนำมาสนับสนุนการใช้ประโยชน์ท
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเผาทำลายกัญชาของกลาง ๑๐ ตันที่มีสารปนเปื้อนสูงเกินมาตรฐาน หากนำไปใช้จะเกิดอันตราย ป.ป.ส. ยังคงขอกัญชาของกลางเพื่อนำมาสนับสนุนการใช้ประโยชน์ทั้งทางการแพทย์และการศึกษาวิจัยอย่างต่อเนื่อง
ในวันพฤหัสบดีที่ ๒๖ ธันวาคม ๒๕๖๒ เวลา ๑๐.๐๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเผาทำลายกัญชาของกลางน้ำหนักรวมกว่า ๑๐ ตัน ณ นิคมอุตสาหกรรมบางปะอิน จังหวัดพระนครศรีอยุธยา โดยกัญชาจำนวนดังกล่าว เป็นของกลางที่สำนักงาน ป.ป.ส. ได้ขอใช้ประโยชน์จากของกลางที่จับยึดได้ แต่เป็นส่วนที่ตรวจพิสูจน์แล้ว พบว่ามีสารปนเปื้อนไม่ว่าจะเป็นโลหะหนัก ยากำจัดศัตรูพืช และเชื้อราเกินกว่ามาตรฐานความปลอดภัย ไม่สามารถนำไปใช้ประโยชน์ทางการแพทย์หรือการศึกษาวิจัยได้ โดยมี นายวีระชัย นาคมาศ รองผู้ว่าราชการจังหวัดพระนครศรีอยุธยา นายวิชัย ไชยมงคล   ที่ปรึกษาการป้องกันและปราบปรามยาเสพติด สำนักงาน ป.ป.ส. รองศาสตราจารย์วีริศ อัมระปาล ที่ปรึกษารัฐมนตรีว่าการกระทรวงยุติธรรม (ด้านวิชาการ) กองบัญชาการตำรวจภูธรภาค ๑กรมวิทยาศาสตร์การแพทย์ กรมศุลกากร สำนักงานคณะกรรมการอาหารและยา กองบัญชาการตำรวจปราบปรามยาเสพติด สำนักงานพิสูจน์หลักฐานตำรวจ รวมทั้งผู้ที่เกี่ยวข้อง เข้าร่วมฯ
รัฐมนตรีว่าการกระทรวงยุติธรรม กล่าวว่า ประเทศไทยใช้พระราชบัญญัติยาเสพติดให้โทษ พ.ศ. ๒๕๒๒ ซึ่งกำหนดให้กัญชาเป็นยาเสพติดให้โทษในประเภทที่ ๕ “ห้ามมิให้ผู้ใดผลิต จำหน่าย นำเข้า ส่งออก หรือมีไว้ในครอบครองซึ่งยาเสพติด ด้วยความตั้งใจของรัฐบาล ที่มุ่งเน้นประโยชน์ในทางการแพทย์อย่างแท้จริง เพื่อให้ผู้ป่วยที่มีความจำเป็นต้องใช้กัญชาทุกรายมีสิทธิในการเข้าถึงกัญชาเพื่อการรักษาอย่างเสมอภาคและเท่าเทียมกันอย่างแท้จริงจึงมีนโยบายแก้ไขกฎหมายพระราชบัญญัติยาเสพติดให้โทษ เกี่ยวกับการใช้กัญชาเพื่อประโยชน์ทางการแพทย์ โดยการประกาศให้ใช้บังคับ พระราชบัญญัติยาเสพติดให้โทษ (ฉบับที่ ๗) พ.ศ. ๒๕๖๒ ตั้งแต่วันที่ ๑๙ กุมภาพันธ์ ๒๕๖๒ ทั้งที่เป็นผลิตภัณฑ์กัญชาทุกรูปแบบ ทั้งรูปแบบยาแผนปัจจุบัน ตำรับยาตามตำรายาแผนไทย ตำรับ SpecialAccess Scheme (SAS) สำหรับผู้ป่วยเฉพาะรายและตำรับยาจากองค์ความรู้และภูมิปัญญาหมอพื้นบ้าน
กระทรวงยุติธรรม โดยสำนักงาน ป.ป.ส. จึงได้เดินหน้าสนับสนุนนโยบายการใช้ประโยชน์จากกัญชาเพื่อทางการแพทย์ โดยดำเนินการตามมาตรการเร่งด่วนในการจัดหากัญชาเพื่อประโยชน์ทางการแพทย์ ดำเนินการรวบรวมกัญชาของกลางจากคดียาเสพติด ที่มีการจับกุมของกลางกัญชาในคดีที่มีน้ำหนักของกลางตั้งแต่ ๑๐๐กิโลกรัม ขึ้นไป ในช่วงปี ๒๕๖๑ – ๒๕๖๒ ซึ่งมีกัญชาของกลางกว่า ๑๘ ตัน จาก ๓๖ คดี แล้วนำมาตรวจพิสูจน์เพื่อหาสารปนเปื้อน ก่อนพิจารณาสนับสนุนเนื่องจากหากกัญชาไม่ปลอดสารพิษเมื่อนำไปเป็นวัตถุดิบ ในการทำสารสกัดกัญชาหรือตำรับยาอาจเกิดอันตรายต่อผู้ใช้ได้ สรุปตั้งแต่ ๑๗ มิถุนายน ๒๕๖๒ เป็นต้นมา ได้มีการสนับสนุนกัญชาของกลางให้กับ ๑๐ หน่วยงาน รวมน้ำหนักกว่า ๒ ตัน และจะยังคงสนับสนุนกัญชาของกลางให้แก่หน่วยงานที่แจ้งขอรับการสนับสนุน เพื่อนำไปใช้ประโยชน์ทางการการแพทย์อย่างต่อเนื่อง
อย่างไรก็ตาม ปัจจุบันมีกัญชาที่ได้รับมาครอบครองไว้ส่วนหนึ่ง ประมาณ ๑๐ ตัน ตรวจพิสูจน์แล้วพบการปนเปื้อนของสารโลหะหนักคือ แคดเมียม มีค่าเกินเกณฑ์มาตรฐาน และมีการปนเปื้อนของสารกำจัดศัตรูพืช เกินเกณฑ์มาตรฐานด้วยเช่นกัน อีกทั้งเป็นกัญชาของกลางที่จับยึดได้เมื่อ ๒ ปี มาแล้วหากยังคงเก็บรักษาไว้ก็อาจจะมีเชื้อราและสารปนเปื้อนที่มีอันตรายเพิ่มมากขึ้น ซึ่งไม่สามารถนำไปใช้ประโยชน์ทางการแพทย์ และศึกษาวิจัยได้ จึงได้จัดให้มีการนำกัญชาของกลางในส่วนที่กล่าวถึงนี้ มาเผาทำลายในวันนี้ โดยเป็นการเผาทำลายในระบบปิดด้วยเตาเผาไพโรไลติก ซึ่งจะเผาไหม้กัญชาของกลางได้โดยสมบูรณ์เหลือเพียงเศษขี้เถ้าที่จะนำไปฝังกลบต่อไปโดยไม่ส่งผลกระทบต่อสิ่งแวดล้อม ทั้งนี้ขอขอบคุณนิคมอุตสาหกรรมบางปะอินที่ได้สนับสนุนเตาเผาในการทำลายกัญชาของกลางในครั้งนี้

ที่มา : https://www.thaigov.go.th/news/contents/details/25499
