รัฐบาลไทย-ข่าวทำเนียบรัฐบาล-‘ประภัตร’ เดินหน้า Kickoff ส่งเสริมอาชีพเลี้ยงสัตว์เมืองสุพรรณ

วันศุกร์ที่ 27 ธันวาคม 2562
‘ประภัตร’ เดินหน้า Kickoff ส่งเสริมอาชีพเลี้ยงสัตว์เมืองสุพรรณ
‘ประภัตร’ เดินหน้า Kickoff ส่งเสริมอาชีพเลี้ยงสัตว์เมืองสุพรรณ  ลั่นเกษตรกรต้องมีกินมีใช้ภายใน 4 เดือน
‘ประภัตร’ เดินหน้า Kickoff ส่งเสริมอาชีพเลี้ยงสัตว์เมืองสุพรรณ  ลั่นเกษตรกรต้องมีกินมีใช้ภายใน 4 เดือน
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานชี้แจงเปิดโครงการสนับสนุนสินเชื่อเพื่อการส่งเสริมการเลี้ยงสัตว์และกิจการที่เกี่ยวเนื่อง ภายใต้บันทึกความเข้าใจ (MOU) ระหว่าง กรมปศุสัตว์ กับ ธนาคารเพื่อการเกษตรและสหกรณ์การเกษตร พร้อมด้วย นายนพฤทธิ์ ศิริโกศลรองผู้ว่าราชการจังหวัดสุพรรณบุรี นายสุดสาคร ภัทรกุลนิษฐ์ อธิบดีกรมการข้าว นายสุรเดช สมิเปรม รองอธิบดีกรมปศุสัตว์ นายเศรษฐเกียรติ กระจ่างวงษ์ รองอธิบดีกรมปศุสัตว์ ดร.จูอะดี พงศ์มณีรัตน์ เลขาธิการสำนักงานมาตรฐานสินค้าเกษตรและอาหารแห่งชาติ (มกอช.) และเกษตรกรจำนวนกว่า 1,000 คน เข้าร่วม ณ  อาคารเอนกประสงค์  หมู่บ้านอนุรักษ์ควายไทย  ตำบลวังน้ำซับ อำเภอศรีประจันต์  จังหวัดสุพรรณบุรี ว่า ปัจจุบันภัยธรรมชาติเกิดขึ้นอย่างซ้ำซากในหลายพื้นที่ ทำให้เกษตรกรไม่สามารถทำการเกษตรได้ตามปกติ ผลผลิตได้รับความเสียหายและได้รับผลกระทบด้านราคา เนื่องจากคุณภาพผลผลิตที่ไม่ได้มาตรฐาน ทำให้เกษตรกรมีรายได้ไม่คุ้มต่อการลงทุน มีรายได้ไม่เพียงพอต่อการยังชีพ อีกทั้งยังขาดโอกาส การเข้าถึงแหล่งเงินทุน เพื่อใช้ในการฟื้นฟูหรือปรับเปลี่ยนอาชีพ กระทรวงเกษตรและสหกรณ์  ตระหนักถึงสภาพปัญหาที่เกิดขึ้น  และหาแนวทางที่จะช่วยฟื้นฟูอาชีพแก่เกษตรกรที่ประสบปัญหาดังกล่าวข้างต้น จึงได้จัดทำโครงการส่งเสริมการเลี้ยงสัตว์ ภายใต้ความร่วมมือระหว่าง กระทรวงเกษตรและสหกรณ์ คือ
กรมปศุสัตว์ และกระทรวงการคลัง คือ ธนาคารเพื่อการเกษตรและสหกรณ์การเกษตร เพื่อบรรเทาผลกระทบจากสถานการณ์ดังกล่าว
นายประภัตร กล่าวต่อไปว่า โครงการดังกล่าวมีวัตถุประสงค์เพื่อเพิ่มขีดความสามารถภาคปศุสัตว์ไทย ฟื้นฟูอาชีพแก่เกษตรกร บรรเทาความเดือดร้อนเสียหายอันเนื่องมาจากภัยพิบัติ ภัยธรรมชาติ และผลกระทบจากราคาพืชผลการเกษตรตกต่ำ พร้อมทั้งสนับสนุนการจัดการตลาดผลิตผลการเกษตรที่เป็นวัตถุดิบอาหารสัตว์ และเพื่อเป็นการสร้างอาชีพทางเลือกใหม่ด้วยการปรับเปลี่ยนพื้นที่ไม่เหมาะสมมาเลี้ยงสัตว์จำหน่ายทั้งภายในและต่างประเทศ ได้แก่ โคเนื้อ กระบือ แพะแกะ และไก่พื้นเมือง รวมถึงกิจการที่เกี่ยวเนื่อง โดยรัฐบาลมีประกันราคาและตลาดรองรับ
“วันนี้ได้เชิญหน่วยงานทุกภาคส่วน มาร่วมชี้แจงโครงการฯ ให้พี่น้องเกษตรกรได้รับทราบ เข้าใจ และสำรวจความต้องการของเกษตรกรที่จะเข้าร่วมโครงการต่างๆ ซึ่งในส่วนของ จ.สุพรรณบุรีนั้น สามารถส่งเสริมอาชีพได้หลากหลาย ทั้งด้านประมง เลี้ยงสัตว์น้ำเพื่อส่งออก เช่น ปลาสลิด กุ้ง ด้านพืช ปลูกพริก เมล่อน มะละกอ มะเขือเทศ และผักสลัด  หรือด้านปศุสัตว์ ส่งเสริมเลี้ยงวัว แพะแกะ หมู ไก่พื้นบ้าน และเป็ด ซึ่งโครงการต่างๆ นั้นหน่วยงานภาครัฐร่วมบูรณาการให้การสนับสนุน เช่น บ่อบาดาลเพื่อการเกษตร อาหารสำหรับเลี้ยงสัตว์ พร้อมทั้งมีเจ้าหน้าที่ให้ความรู้เพื่อเป็นพี่เลี้ยงให้กับเกษตรกร“นายประภัตรกล่าว
สำหรับจังหวัดสุพรรณบุรีมีพื้นที่ทั้งหมด  3.3  ล้านไร่ เป็นพื้นที่เกษตรกรรม  2.3  ล้านไร่ (69.6 % ของพื้นที่ทั้งหมด) เป็นพื้นที่ปลูกข้าว  1.40  ล้านไร่ พื้นที่ชลประทาน  1.6  ล้านไร่ พืชเศรษฐกิจที่สำคัญ ได้แก่ ข้าว 893,960 ตัน ผลผลิตเฉลี่ย 0.73 ตัน/ไร่ อ้อยโรงงาน 6,672,200 ตัน ผลผลิตเฉลี่ย 11.05 ตัน/ไร่ ข้าวโพดเลี้ยงสัตว์ 34,240 ตัน ผลผลิตเฉลี่ย 0.75 ตัน/ไร่ สัตว์เศรษฐกิจที่สำคัญ ได้แก่ ไก่เนื้อ 12,453,933 ตัว ไก่ไข่ 3,230,037 ตัว สุกรขุน 335,530 ตัว โคเนื้อ 147,691 ตัว โคนม 1,278 ตัว กุ้งขาว 30,538,200 กิโลกรัม ปลานิล 9,615,700 กิโลกรัม กุ้งก้ามกราม 1,725,900 กิโลกรัม
กลุ่มงานโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews60@gmail.com
moac58@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25526
