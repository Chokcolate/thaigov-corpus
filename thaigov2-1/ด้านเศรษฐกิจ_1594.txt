รัฐบาลไทย-ข่าวทำเนียบรัฐบาล-ธ.ก.ส. รับขึ้นเงินรางวัลลอตเตอรี่ เริ่มงวด 1 มีนาคมนี้

วันจันทร์ที่ 2 มีนาคม 2563
ธ.ก.ส. รับขึ้นเงินรางวัลลอตเตอรี่ เริ่มงวด 1 มีนาคมนี้
ธ.ก.ส.รับขึ้นเงินรางวัลสลากของสำนักงานสลากกินแบ่งรัฐบาล ทุกรางวัล ยกเว้นรางวัลที่ 1 คิดค่าธรรมเนียม เพียงร้อยละ 1 เริ่มงวดการออกรางวัล 1 มีนาคมนี้ ที่ ธ.ก.ส. ทุกสาขาทั่วประเทศ
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. พร้อมรับขึ้นเงินรางวัลสลากของสำนักงานสลากกินแบ่งรัฐบาล ผ่านเคาน์เตอร์สาขาของธนาคารทุกสาขา เริ่มเปิดให้บริการจ่ายเงินรางวัลของงวดแรกในวันที่ 2 มีนาคม 2563 นี้ เพื่อสร้างทางเลือกให้แก่เกษตรกรลูกค้าและประชาชน ผู้ซื้อสลากของสำนักงานสลากกินแบ่งรัฐบาลที่ถูกรางวัลให้สามารถรับเงินรางวัลได้ง่ายยิ่งขึ้น ทั้งสะดวกปลอดภัย และประหยัดค่าใช้จ่าย อีกทั้งสามารถฝากเงินเข้าบัญชีหรือทำธุรกรรมอื่น ๆ ที่ ธ.ก.ส. สาขาได้ทันที
ทั้งนี้ ผู้ที่ถูกรางวัลสลากของสำนักงานสลากกินแบ่งรัฐบาลสามารถขึ้นเงินรางวัลได้ทุกรางวัล ยกเว้นรางวัลที่ 1 ในงวดปัจจุบันที่ออกรางวัลเท่านั้น โดย ธ.ก.ส. คิดค่าธรรมเนียมเพียงร้อยละ 1 ของมูลค่าเงินรางวัล แต่ละรางวัล และค่าอากรแสตมป์/ ภาษีหัก ณ ที่จ่าย ตามที่กฎหมายกำหนด ในอัตราร้อยละ 0.5 – 1 ของมูลค่าเงินรางวัล ตามประเภทสลาก รวมแล้วไม่เกินร้อยละ 1.5 – 2 ของมูลค่าเงินรางวัล  โดยผู้ถูกรางวัล   เพียงนำสลากที่ถูกรางวัล พร้อมแสดงบัตรประชาชนหรือกรณีชาวต่างชาติใช้หนังสือเดินทาง (Passport) ประกอบการขอขึ้นเงินรางวัล ก็รับเงินได้ทันที เริ่มเปิดให้บริการจ่ายเงินรางวัลของงวดการออกรางวัลประจำวันที่ 1 มีนาคม 2563 เป็นต้นไป ณ ธ.ก.ส. สาขา 1,272 สาขาทั่วประเทศ โดยสามารถสอบถามรายละเอียดเพิ่มเติมได้ที่ ธ.ก.ส. ทุกสาขา หรือที่ ธ.ก.ส. Call Center 02 555 0555

ที่มา : https://www.thaigov.go.th/news/contents/details/26832
