รัฐบาลไทย-ข่าวทำเนียบรัฐบาล-กรมชลประทานชี้แจงกรณีคัดค้านการศึกษาความเหมาะสมและผลกระทบสิ่งแวดล้อมอ่างเก็บน้ำน้ำงาว จังหวัดลำปาง

วันพุธที่ 4 ธันวาคม 2562
กรมชลประทานชี้แจงกรณีคัดค้านการศึกษาความเหมาะสมและผลกระทบสิ่งแวดล้อมอ่างเก็บน้ำน้ำงาว จังหวัดลำปาง
กรมชลประทานชี้แจงกรณีคัดค้านการศึกษาความเหมาะสมและผลกระทบสิ่งแวดล้อมอ่างเก็บน้ำน้ำงาว จังหวัดลำปาง
1 ธันวาคม พ.ศ. 2562 ดร.ทองเปลว กองจันทร์ อธิบดีกรมชลประทาน กระทรวงเกษตรและสหกรณ์ ชี้แจงกรณีโครงการอ่างเก็บน้ำน้ำงาวอันเนื่องมาจากพระราชดำริ จ.ลำปาง ว่า   เป็นโครงการอันเนื่องมาจากพระราชดำริในพระบาทสมเด็จพระเจ้าอยู่หัวรัชกาลที่ 9 ที่อยู่ระหว่างการศึกษาความเหมาะและผลกระทบสิ่งแวดล้อม โดยมีข้อเท็จจริงว่า .การสร้างฝายปริมาณน้ำที่มีอยู่ไม่เพียงพอกับความต้องการใช้ของราษฎรทั้ง 6 ตำบล หากเปรียบเทียบกับการสร้างอ่างเก็บน้ำที่จะสร้างความมั่นคงในเรื่องของการมีน้ำกินน้ำใช้และการเกษตรได้ตลอดทั้งปี กรณีการจ้างบริษัทที่ปรึกษา เป็นการดำเนินการตามข้อกฎหมายด้านสิ่งแวดล้อมที่เกี่ยวข้อง เนื่องจากพื้นที่ของอ่างเก็บน้ำอยู่ในพื้นที่ชั้นคุณภาพลุ่มน้ำชั้นที่ 1 จึงต้องจัดทำรายงานการประเมินผลกระทบสิ่งแวดล้อม (EIA) ตามประกาศ
ก.ทรัพยากรฯ ลงวันที่ 19 พ.ย.61 ซึ่งต้องดำเนินการการมีส่วนร่วมของประชาชน โดยเฉพาะผู้มีส่วนได้เสีย ซึ่งในการประชุมปฐมนิเทศ ได้มีการเชิญกลุ่มเป้าหมายที่เกี่ยวข้อง ทั้งผู้ที่มีส่วนได้ส่วนเสียโครงการฯเข้าร่วมประชุม เพื่อให้รับทราบการดำเนินงานของกรมชลประทานในทุกขั้นตอน ในระหว่างนี้กรมชลประทาน จะดำเนินการสร้างความเข้าใจให้กับราษฎรที่ได้รับผลกระทบอย่างต่อเนื่อง รวมไปถึงยังต้องศึกษาถึงความเหมาะสมทั้งทางด้านวิศวกรรม ด้านสิ่งแวดล้อม ด้านสังคม และด้านเศรษฐศาสตร์อย่างละเอียดในระยะต่อไป และตามที่ผู้คัดค้านอ้างว่าขาดการมีส่วนร่วม เป็นการเข้าใจที่คลาดเคลื่อนเนื่องจากการจัดการประชุมปฐมนิเทศครั้งนี้ เป็นการเริ่มการศึกษา ซึ่งในระยะเวลาดำเนินการศึกษา 360 วันต่อไป ผู้ที่ทำการศึกษาจะต้องเชิญผู้เกี่ยวข้องมาร่วมกันศึกษาหาข้อมูลร่วมกัน ซึ่งเมื่อสิ้นสุดการศึกษาวันที่ 24 ก.ย.63 การที่ผู้คัดค้านกล่าวอ้างว่าจะได้รับผลกระทบ อาจไม่ได้รับผลกระทบเลยก็ได้ ดังนั้นการปฐมนิเทศนี้จึงเป็นเพียงการเริ่มต้นการศึกษา ยังไม่ได้มีข้อสรุปของโครงการ

ที่มา : https://www.thaigov.go.th/news/contents/details/25006
