รัฐบาลไทย-ข่าวทำเนียบรัฐบาล-รัฐบาลผลักดันเศรษฐกิจดิจิทัล พร้อมออกมาตรการท่องเที่ยว การเงิน การคลัง เพื่อกระตุ้นเศรษฐกิจและเพิ่มขีดความสามารถในการแข่งขันประเทศ

วันเสาร์ที่ 12 ตุลาคม 2562
รัฐบาลผลักดันเศรษฐกิจดิจิทัล พร้อมออกมาตรการท่องเที่ยว การเงิน การคลัง เพื่อกระตุ้นเศรษฐกิจและเพิ่มขีดความสามารถในการแข่งขันประเทศ
รัฐบาลผลักดันเศรษฐกิจดิจิทัล พร้อมออกมาตรการท่องเที่ยว การเงิน การคลัง เพื่อกระตุ้นเศรษฐกิจและเพิ่มขีดความสามารถในการแข่งขันประเทศ
ในช่วงสัปดาห์ที่ผ่านมาระหว่างวันที่ 7-14 ตุลาคม นี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมได้ปฏิบัติภารกิจที่สำคัญต่าง ๆ เมื่อวันพุธที่ 9 ตุลาคม ช่วงเช้า นายกรัฐมนตรีในฐานะรัฐมนตรีว่าการกระทรวงกลาโหม ได้เดินทางไปเยี่ยมชมภารกิจกองทัพบกและมอบนโยบาย ณ อาคารสรรพาวุธ กองบัญชาการกองทัพบก โดยย้ำกองทัพดำเนินงานตามแผนพัฒนา ภายใต้ปีงบประมาณ 2563 ให้เกิดประสิทธิภาพสูงสุด ทั้งการพัฒนากำลังพล การเสริมสร้างความสัมพันธ์และความร่วมมือกับประเทศเพื่อนบ้าน อาเซียน และมิตรประเทศอื่น ๆ เป็นต้น จากนั้นในช่วงบ่ายนายกรัฐมนตรีได้เยี่ยมชมภารกิจสำนักงานส่งเสริมเศรษฐกิจดิจิทัล (DEPA) พร้อมมอบนโยบายส่งเสริมเศรษฐกิจดิจิทัลเพื่อขับเคลื่อนประเทศไทยสู่การเป็นดิจิทัลฮับอาเซียน ภายใต้การพัฒนา “ไทยแลนด์ ดิจิทัล วัลเลย์”และ “ดิจิทัล สตาร์ทอัพ” โดยสั่งการให้มีการผลักดัน ดิจิทัล สตาร์ทอัพ สัญชาติไทยใน 6 สาขา ประกอบด้วย เทคโนโลยีเพื่อการเกษตรและอาหาร (AgTech) เทคโนโลยีเพื่อการศึกษา (EdTech) เทคโนโลยีด้านการเงิน (FinTech) เทคโนโลยีด้านสาธารณสุข (HealthTech) เทคโนโลยีเพื่อการให้บริการภาครัฐ(GovTech) เทคโนโลยีเพื่อการท่องเที่ยว (TravelTech) ซึ่งตลอด 2 ปีที่ผ่าน การลงทุนเพื่อพัฒนาวิสาหกิจดิจิทัลและสตาร์ทอัพไทย มีมูลค่าทางตลาดสูงถึง 7,000 ล้านบาท และจะกลายเป็นกลไกสำคัญในการขับเคลื่อนประเทศ รองรับการเป็นศูนย์กลางด้านเทคโนโลยีและนวัตกรรมดิจิทัลขั้นสูงของภูมิภาคในอนาคต ระหว่างการเยี่ยมชม นายกรัฐมนตรียังร่วมพูดคุยกับเหล่าดิจิทัล สตาร์ทอัพ ชมการแสดงผลงานของดิจิทัล สตาร์ทอัพ และให้ความสนใจการใช้โดรนทางการเกษตร ผลงานด้าน EdTech ซึ่งเป็นการเรียนผ่านระบบออนไลน์ โดยเฉพาะการเรียนภาษาต่างประเทศ อาทิ ภาษาจีน ภาษาอังกฤษ และการเขียนโค๊ตดิ้ง
​ภายในสัปดาห์นี้ยังมีการประชุม ครม.เศรษฐกิจ เมื่อวันศุกร์ที่ 11 ตุลาคม โดยมติสำคัญต่างๆ  เช่น เห็นชอบมาตรการกระตุ้นเศรษฐกิจการท่องเที่ยวโดยกระทรวงการท่องเที่ยวและกีฬา ประกอบด้วย มาตรการระยะสั้น (ภายในปี 2562) 1. มาตรการด้านการเงิน การคลังและกฎหมาย ที่มีแนวทาง/กิจกรรม เช่น การคืนภาษีมูลค่าเพิ่ม VAT Refund ของนักท่องเที่ยวต่างชาติ โดยเพิ่มร้านค้าที่สามารถทำรายการคืน VAT Refund เพิ่มจุดให้บริการในพื้นที่เมือง และคืนภาษีในรูปแบบเงินสด ณ จุดขาย เป็นต้น 2. มาตรการอำนวยความสะดวกและเพิ่มขีดความสามารถในการแข่งขัน เช่น การขยายระยะเวลาการเปิดด่านชายแดนจาก 08.30 – 16.30 น. เป็น 24 ชั่วโมงในวันหยุดสุดสัปดาห์ หรือวันหยุดยาว จำนวน 2 ด่าน ได้แก่ ด่านชายแดนไทย - มาเลเซีย และด่านชายแดนไทย - ลาว เป็นระยะเวลา 6 เดือน 3. มาตรการกระตุ้นตลาดและเพิ่มค่าใช้จ่าย เช่น โครงการ Amazing Thailand Grand Sale “Passport Privileges” มาตรการระยะกลาง - ยาว (ปี 2563 เป็นต้นไป) 1. มาตรการด้านการเงิน การคลังและกฎหมาย  โดยส่งเสริมการขึ้นทะเบียนสถานพักแรม และให้สินเชื่อพิเศษสำหรับผู้ประกอบการสถานพักแรม ในการปรับปรุงสถานประกอบการและบริการให้มีมาตรฐาน 2. มาตรการเพิ่มขีดความสามารถในการแข่งขัน เช่น การเพิ่มขีดความสามารถในการแข่งขันของไทยในด้านความปลอดภัย และลดจำนวนการสูญเสียชีวิตและการบาดเจ็บของนักท่องเที่ยว 3. มาตรการกระตุ้นตลาดและเพิ่มค่าใช้จ่าย ได้แก่ การจัดกิจกรรมมหกรรมระดับโลกหรือกิจกรรมขนาดใหญ่ เช่น การจัดงานวิ่ง Trail/Ultra Trail, Amazing Thailand Marathon Series, Moto GP, Super GT, การแข่งขันจักรยาน Tour de France เป็นต้น
​สำหรับการประชุมคณะรัฐมนตรีในรอบสัปดาห์นี้ มีมติที่สำคัญ ได้แก่ คณะรัฐมนตรีมีมติเห็นชอบร่างพระราชบัญญัติงบประมาณรายจ่ายประจำปีงบประมาณ พ.ศ. 2563 ที่สำนักงานคณะกรรมการกฤษฎีกาตรวจพิจารณาแล้ว พร้อมเอกสารประกอบงบประมาณ ตามที่สำนักงบประมาณเสนอ และให้เสนอสภาผู้แทนราษฎรพิจารณาเป็นเรื่องด่วนต่อไป โดยสาระสำคัญของร่างพระราชบัญญัติ กำหนดให้ตั้งงบประมาณรายจ่ายประจำปีงบประมาณ พ.ศ. 2563 เป็นจำนวนไม่เกิน 3,200,000,000,000 บาท สำหรับเป็นค่าใช้จ่ายของหน่วยรับงบประมาณเป็นจำนวน 3,137,290,534,200 บาท และเพื่อชดใช้เงินคงคลังเป็นจำนวน 62,709,465,800 บาท คณะรัฐมนตรีมีมติเห็นชอบในหลักการร่างประกาศกระทรวงแรงงาน เรื่อง ขยายกำหนดเวลาการยื่นแบบรายการแสดงการส่งเงินสมทบและการนำส่งเงินสมทบผ่านระบบอิเล็กทรอนิกส์ (e - Payment) พ.ศ. …. ตามที่กระทรวงแรงงานเสนอ และให้ส่งคณะกรรมการตรวจสอบร่างกฎหมายและร่างอนุบัญญัติที่เสนอคณะรัฐมนตรีตรวจพิจารณาเป็นเรื่องด่วน โดยให้ขยายกำหนดเวลากรณีนายจ้างยื่นแบบรายการแสดงการส่งเงินสมทบและการนำส่งเงินสมทบโดยวิธีการนำส่งเงินสมทบผ่านระบบอิเล็กทรอนิกส์ (e - Payment) ออกไปอีก 7 วันทำการ นับแต่วันที่พ้นกำหนดวันที่ 15 ของเดือนถัดจากเดือนที่มีการหักเงินสมทบไว้ โดยมีผลใช้บังคับสำหรับค่าจ้างตั้งแต่เดือนที่ประกาศฉบับนี้มีผลใช้บังคับเป็นต้นไป เป็นระยะเวลา 24 เดือน เพื่อเป็นการอำนวยความสะดวกในการประกอบธุรกิจของนายจ้างและเพื่อประโยชน์ของผู้ประกันตนให้ได้รับความคุ้มครอง นอกจากนี้ คณะรัฐมนตรียังมีมติรับทราบแนวทางและรายละเอียด การจัดสรรทุนรัฐบาล ก.พ. ที่สำนักงาน ก.พ. ทูลเกล้าถวายแด่พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เพื่อเฉลิมพระเกียรติในวโรกาสพระราชพิธีบรมราชาภิเษก  เพื่อต่อยอดการให้ทุนการศึกษาระดับปริญญาโทให้แก่ผู้รับทุนพระราชทานสมเด็จพระบรมโอรสาธิราชฯ สยามมกุฎราชกุมาร จำนวน 100 ทุน และอนุมัติจัดสรรอัตราข้าราชการตั้งใหม่ จำนวน 100 อัตรา ให้กับสำนักงาน ก.พ. เพื่อใช้เป็นอัตราหมุนเวียนรองรับการบรรจุนักเรียนทุนรัฐบาล ก.พ. เพื่อเฉลิมพระเกียรติในวโรกาสพระราชพิธีบรมราชาภิเษก ปีพุทธศักราช 2562 ตามที่คณะกรรมการกำหนดเป้าหมายและนโยบายกำลังคนภาครัฐ (คปร.) มีมติเห็นชอบในการประชุมครั้งที่ 4/2562 เมื่อวันที่ 17 กันยายน 2562

ที่มา : https://www.thaigov.go.th/news/contents/details/23789
