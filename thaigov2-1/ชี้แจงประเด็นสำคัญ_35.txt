รัฐบาลไทย-ข่าวทำเนียบรัฐบาล-โฆษกกระทรวงการท่องเที่ยวและกีฬาแจงหลักเกณฑ์การขอรับเงินคืน ในกรณีไม่ประสงค์จะเดินทางท่องเที่ยว

วันพุธที่ 4 มีนาคม 2563
โฆษกกระทรวงการท่องเที่ยวและกีฬาแจงหลักเกณฑ์การขอรับเงินคืน ในกรณีไม่ประสงค์จะเดินทางท่องเที่ยว
โฆษกกระทรวงการท่องเที่ยวและกีฬาแจงหลักเกณฑ์การขอรับเงินคืน ในกรณีไม่ประสงค์จะเดินทางท่องเที่ยว
1 มีนาคม พ.ศ. 2563 นายคณนาถ หมื่นหนู โฆษกกระทรวงการท่องเที่ยวและกีฬา ชี้แจงหลักเกณฑ์การขอรับเงินคืนจากผู้ประกอบการธุรกิจนำเที่ยวในกรณีไม่ประสงค์จะเดินทางท่องเที่ยวในระยะเร่งด่วน บริษัท การบินไทย จำกัด (มหาชน) จะพิจารณามีมาตรการในการผ่อนผัน กรณีมีการขอเลื่อนกำหนดการบิน สามารถเลื่อนได้ไปจนถึงสิ้นเดือนกันยายน 2563 โดยไม่มีค่าใช้จ่าย แต่หากนักท่องเที่ยวหรือบริษัททัวร์มีความจำเป็นต้องเลื่อนต่อไปอีก จะเลื่อนได้ไม่เกินวันที่ 15 ธันวาคม 2563 และจะต้องพิจารณาว่า เป็นการเลื่อนในเส้นทางเดียวกันหรือไม่ หากเปลี่ยนเส้นทางอาจมีค่าใช้จ่ายส่วนต่างเพิ่ม
บริษัท สายการบินนกแอร์ จำกัด (มหาชน) ได้แบ่งกลุ่มบัตรโดยสารเป็น 2 กลุ่ม คือ กลุ่มบัตรโดยสารแบบซีรีย์ ซึ่งบริษัททัวร์ได้วางมัดจำบัตรโดยสารเครื่องบินตลอดทั้งปี (แบบระยะยาว) ในเส้นทางญี่ปุ่น ทางสายการบินนกแอร์จะพิจารณามาตรการยกเลิกค่าธรรมเนียมให้ แต่ยังคงเก็บค่าส่วนต่างที่เกิดขึ้น และกลุ่มบัตรโดยสารแบบกลุ่ม สามารถนำไปใช้ในภายหลังได้ (ภายในระยะเวลาไม่เกิน 1 ปี) เพื่อให้บริษัททัวร์ มีระยะเวลาและความคล่องตัวในการจัดการธุรกิจ รวมถึงนักท่องเที่ยวจะได้มีทางเลือกในการเดินทางและได้รับเงินคืนจากบริษัททัวร์มากที่สุด  กระทรวงการท่องเที่ยวและกีฬา โดยกรมการท่องเที่ยวจะตั้งศูนย์ประสานการแก้ไขปัญหาร่วมกับกองบัญชาการตำรวจท่องเที่ยว และสภาอุตสาหกรรมท่องเที่ยวแห่งประเทศไทย เพื่อประชาสัมพันธ์ให้ข้อมูลแก่นักท่องเที่ยว กรณีนักท่องเที่ยวเรียกร้องขอเงินค่าบริการนำเที่ยวคืนจากบริษัททัวร์ ซึ่งจะกำกับดูแลให้เป็นไปตามมาตรา 28 แห่งพระราชบัญญัติธุรกิจนำเที่ยวมัคคุเทศก์ พ.ศ. 2551 รวมทั้งดำเนินการไกล่เกลี่ยข้อพิพาทระหว่างนักท่องเที่ยว บริษัททัวร์ และสายการบิน ให้สามารถตกลงเจรจาหาข้อยุติในส่วนค่าเสียหายกันได้อย่างถูกต้องและเป็นธรรมทุกฝ่าย
มาตรการในระยะปานกลาง กระทรวงการท่องเที่ยวและกีฬาจะทบทวนกฎระเบียบและหลักเกณฑ์ต่าง ๆ ที่เกี่ยวข้อง เพื่อเพิ่มเติมรายละเอียดการประกันภัยแก่นักท่องเที่ยวมากขึ้น โดยให้คุ้มครองการยกเลิกการเดินทางท่องเที่ยวเนื่องจากกรณีภาวะวิกฤตต่าง ๆ รวมถึงการแพร่ระบาดของโรคติดเชื้อไวรัสโคโรนา 2019 (Covid - 19) เพื่อให้นักท่องเที่ยวได้รับความคุ้มครองและลดความเสียหายต่อทุกภาคส่วนในอุตสาหกรรมท่องเที่ยว และเมื่อสถานการณ์การแพร่ระบาดของโรคติดเชื้อไวรัสโคโรนา 2019 (Covid - 19) ดีขึ้น กรมการท่องเที่ยวและหน่วยงานที่เกี่ยวข้องจะร่วมหารือแนวทาง เพื่อเยียวยาและแก้ไขปัญหาให้กับกลุ่มผู้ประกอบการต่อไป
มาตรการในการป้องกันการแพร่กระจายของเชื้อไวรัสโคโรนา 2019 (Covid - 19) เพื่อลดโอกาสการแพร่เชื้อเข้าสู่ประเทศไทย โดยกรมการท่องเที่ยวจะขอความร่วมมือไปยังผู้ประกอบธุรกิจนำเที่ยวในการงดการจำหน่ายรายการนำเที่ยวไปยังต่างประเทศ (Outbound) ในช่วงเวลานี้  พร้อมทั้งจะเป็นตัวกลางในการเจรจาระหว่างผู้ประกอบธุรกิจนำเที่ยวที่ได้ขายรายการนำเที่ยวไปยังต่างประเทศในช่วงเวลานี้กับนักท่องเที่ยวที่ได้ซื้อรายการนำเที่ยวดังกล่าว เพื่อเลื่อนกำหนดการเดินทางไปท่องเที่ยวภายหลังจากที่ เชื้อไวรัสโคโรนา 2019 (Covid - 19) ยุติการระบาด

ที่มา : https://www.thaigov.go.th/news/contents/details/26898
