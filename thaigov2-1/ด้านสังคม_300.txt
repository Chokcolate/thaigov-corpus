รัฐบาลไทย-ข่าวทำเนียบรัฐบาล-อนุทินชวนคนไทยร่วมบริจาคอวัยวะเพื่อถวายเป็นพระราชกุศลแต่พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว

วันพุธที่ 16 ตุลาคม 2562
อนุทินชวนคนไทยร่วมบริจาคอวัยวะเพื่อถวายเป็นพระราชกุศลแต่พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว
รองนายกรัฐมนตรีและรัฐมนตรีว่าการกระทรวงสาธารณสุขเชิญชวนประชาชนร่วมบริจาคอวัยวะเพื่อถวายเป็นพระราชกุศลแด่พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสมหามงคลพระราชพิธีบรมราชาภิเษก
รองนายกรัฐมนตรีและรัฐมนตรีว่าการกระทรวงสาธารณสุขเชิญชวนประชาชนร่วมบริจาคอวัยวะเพื่อถวายเป็นพระราชกุศลแด่พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสมหามงคลพระราชพิธีบรมราชาภิเษก ปัจจุบันมีผู้รอรับการปลูกถ่ายอวัยวะ 6,311 ราย
วันนี้ (16 ตุลาคม 2562) ที่ศูนย์นิทรรศการและการประชุมไบเทค บางนา กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข ศาสตราจารย์กิตติคุณ นายแพทย์ภิรมย์ กมลรัตนกุล ประธานคณะกรรมการอำนวยการศูนย์รับบริจาคอวัยวะสภากาชาดไทย นายกลินท์ สารสิน ประธานคณะกรรมการส่งเสริมกิจการศูนย์รับบริจาคอวัยวะสภากาชาดไทย แถลงข่าวโครงการบริจาคอวัยวะเฉลิมพระเกียรติพระบาทสมเด็จพระปรเมนทรรามาธิบดี ศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสฉลองพระราชพิธีบรมราชาภิเษก พุทธศักราช 2562
นายอนุทินให้สัมภาษณ์ว่า กระทรวงสาธารณสุขได้ร่วมกับสภากาชาดไทย พัฒนาระบบงานรับบริจาคและปลูกถ่ายอวัยวะมาอย่างต่อเนื่อง มีการกำหนดแผนพัฒนาระบบบริการสุขภาพ (Service Plan) สาขาการรับบริจาคและปลูกถ่ายอวัยวะ จัดตั้งศูนย์รับบริจาคอวัยวะในโรงพยาบาลศูนย์ โรงพยาบาลทั่วไปทั่วประเทศ และพัฒนาทีมจัดเก็บอวัยวะในทุกเขตสุขภาพ เพื่อให้ประชาชนที่อยู่ในต่างจังหวัด มีโอกาสเข้าถึงบริการปลูกถ่ายอวัยวะที่มีประสิทธิภาพ รวดเร็ว โดยเฉพาะการปลูกถ่ายไตและดวงตา ซึ่งจะช่วยให้ผู้ป่วยสามารถกลับมาใช้ชีวิตได้ตามปกติ และมีคุณภาพชีวิตที่ดีขึ้น
“ผมขอเป็นจิตอาสาในการนำอวัยวะที่ได้รับบริจาคไปให้ถึงมือแพทย์เพื่อช่วยผู้ป่วยที่กำลังรอการปลูกถ่ายอวัยวะ และขอเชิญชวนประชาชนคนไทยร่วมสร้างกุศลด้วยการบริจาคอวัยวะให้ชีวิตใหม่กับผู้ป่วยที่รอความหวังในผู้ที่มีภาวะ หัวใจ ปอด ตับ ตับอ่อน ไต ล้มเหลว เพื่อถวายเป็นพระราชกุศลแด่พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว พระบรมราชูปถัมภกสภากาชาดไทย เนื่องในโอกาสมหามงคลพระราชพิธีบรมราชาภิเษก พ.ศ.2562” นายอนุทินกล่าว
ทั้งนี้ ข้อมูลของศูนย์รับบริจาคอวัยวะสภากาชาดไทย วันที่ 30 กันยายน 2562 มีผู้ป่วยที่ลงทะเบียนรอรับการบริจาคอวัยวะจากผู้ที่เสียชีวิตด้วยภาวะสมองตายจำนวน 6,311 ราย ในปี 2561 มีผู้ป่วยได้รับการปลูกถ่ายอวัยวะจากผู้บริจาคเพียงร้อยละ 9.1 มีผู้เสียชีวิตระหว่างรอปลูกถ่ายอวัยวะถึงร้อยละ 2.8 ของผู้รอรับอวัยวะทั้งหมด ประชาชนสามารถยื่นเจตจำนงบริจาคอวัยวะได้ที่ศูนย์รับบริจาคอวัยวะสภากาชาดไทย เหล่ากาชาดจังหวัดทุกแห่ง โรงพยาบาลประจำจังหวัด หรือ โทร 1666 www.organdonate.in.th
******************************* 16 ตุลาคม 2562

ที่มา : https://www.thaigov.go.th/news/contents/details/23867
