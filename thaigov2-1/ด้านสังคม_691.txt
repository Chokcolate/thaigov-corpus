รัฐบาลไทย-ข่าวทำเนียบรัฐบาล-สธ. ให้องค์การเภสัชกรรมผนึกกำลัง อย. วางแนวทางจัดหาหน้ากากอนามัย-แอลกอฮอล์ล้างมือ

วันพุธที่ 5 กุมภาพันธ์ 2563
สธ. ให้องค์การเภสัชกรรมผนึกกำลัง อย. วางแนวทางจัดหาหน้ากากอนามัย-แอลกอฮอล์ล้างมือ
ปลัดกระทรวงสาธารณสุข สั่งการให้องค์การเภสัชกรรม และสำนักงานคณะกรรมการอาหารและยา ประสานงานวางแนวทางป้องกันปัญหาขาดแคลนหน้ากากอนามัย รวมทั้งเพิ่มกำลังการผลิตเจลแอลกอฮอล์ล้างมือ
ปลัดกระทรวงสาธารณสุข สั่งการให้องค์การเภสัชกรรม และสำนักงานคณะกรรมการอาหารและยา ประสานงานวางแนวทางป้องกันปัญหาขาดแคลนหน้ากากอนามัย รวมทั้งเพิ่มกำลังการผลิตเจลแอลกอฮอล์ล้างมือ ด้านกรมควบคุมโรคแนะนำหากยังไม่มีอาการป่วยโรคระบบทางเดินหายใจ สามารถใช้หน้ากากอนามัยแบบผ้าเพื่อป้องกันการติดเชื้อได้
นายแพทย์อัษฎางค์ รวยอาจิณ รองอธิบดีกรมควบคุมโรค แถลงข่าวว่า จากสถานการณ์การแพร่ระบาดของโรคปอดอักเสบจากเชื้อไวรัสโคโรนาสายพันธุ์ใหม่ 2019 ทำให้ประชาชนตื่นตัวในการใช้หน้ากากอนามัยและเจลแอลกอฮอล์ล้างมืออย่างมาก ในการประชุมผู้บริหารระดับสูงกระทรวงสาธารณสุข เช้าวันนี้ (5 กุมภาพันธ์ 2563) นายแพทย์สุขุม กาญจนพิมาย ปลัดกระทรวงสาธารณสุข ได้สั่งการให้องค์การเภสัชกรรมเร่งกำลังการผลิตเจลแอลกอฮอล์ล้างมือเพิ่มขึ้น และจัดหาหน้ากากอนามัยทางการแพทย์จากบริษัทผู้ผลิต กระจายลงไปในร้านขายยาขององค์การเภสัชกรรมเพิ่ม ซึ่งหลังจากครม. เห็นชอบให้หน้ากากอนามัยและแอลกอฮอล์ล้างมือเป็นสินค้าควบคุมคาดว่าปัญหาจะคลี่คลายไปในทางที่ดีขึ้น โดยในวันพรุ่งนี้ (6 กุมภาพันธ์ 2563) เวลา 09.00 น. ศูนย์ปฏิบัติการกระทรวงสาธารณสุข ซึ่งมี กองสาธารณสุขฉุกเฉิน สำนักงานคณะกรรมการอาหารและยา และองค์การเภสัชกรรม จะประชุมร่วมกับกรมการค้าภายใน กระทรวงพาณิชย์ เพื่อหารือแนวทางป้องกันปัญหาการขาดแคลนหน้ากากอนามัย ที่กระทรวงสาธารณสุข
นายแพทย์อัษฎางค์ กล่าวต่อว่า หน้ากากอนามัยแต่ละประเภทเหมาะกับการใช้งานแตกต่างกัน หน้ากากอนามัยแบบผ้า เหมาะสำหรับคนปกติที่ยังไม่มีอาการป่วยโรคระบบทางเดินหายใจ สวมเพื่อป้องกันการติดเชื้อโรคระบบทางเดินหายใจได้ ซึ่งมีข้อดีคือ สามารถซักทำความสะอาดและนำกลับมาใช้ซ้ำ ทำให้ไม่สิ้นเปลืองค่าใช้จ่าย ส่วนหน้ากากอนามัยทางการแพทย์ เหมาะสำหรับผู้ป่วยโรคระบบทางเดินหายใจที่มีอาการไอ จาม มีน้ำมูก เพื่อป้องกันไม่ให้แพร่กระจายเชื้อไปสู่ผู้อื่น สำหรับหน้ากากอนามัยแบบ N 95 เหมาะสำหรับบุคลากรทางการแพทย์ที่ต้องดูแลผู้ป่วยอย่างใกล้ชิด เพื่อป้องกันการติดเชื้อจากผู้ป่วย โดยหากใช้หน้ากากอนามัยทางการแพทย์แล้ว ต้องพับแล้วม้วนใส่ถุงที่ปิดสนิท ทิ้งลงในถังขยะที่มีฝาปิดมิดชิด ที่สำคัญ ต้องล้างมืออย่างถูกวิธีด้วยน้ำและสบู่ทุกครั้งหลังทิ้งหน้ากากอนามัยที่ใช้แล้ว จะสามารถฆ่าเชื้อโรคได้ทั้งแบคทีเรียและไวรัส
พร้อมกันนี้ กระทรวงสาธารณสุขได้จัดกิจกรรม Big Cleaning Week ในพื้นที่สาธารณะ และกิจกรรมรณรงค์ให้ความรู้การป้องกันโรคปอดอักเสบจากเชื้อไวรัสโคโรนาสายพันธุ์ใหม่ 2019 ในหน่วยงานและแหล่งชุมชน โดยในวันนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้ร่วมกับอธิบดีและทีมเจ้าหน้าที่กรมวิทยาศาสตร์การแพทย์ รณรงค์ที่มหาวิทยาลัยหอการค้าไทย และ ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ร่วมกับอธิบดีกรมสนับสนุนบริการสุขภาพ และอธิบดีกรมอนามัย พร้อมทีมเจ้าหน้าที่รณรงค์ที่ศูนย์การค้าเซ็นทรัลเวิลด์

ที่มา : https://www.thaigov.go.th/news/contents/details/26328
