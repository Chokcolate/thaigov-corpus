รัฐบาลไทย-ข่าวทำเนียบรัฐบาล-‘อลงกรณ์’แจงกระทรวงเกษตรฯผนึกพาณิชย์และสหกรณ์นาเกลือร่วมมือแก้ปัญหาเกลือทั้งระบบ

วันอังคารที่ 21 มกราคม 2563
‘อลงกรณ์’แจงกระทรวงเกษตรฯผนึกพาณิชย์และสหกรณ์นาเกลือร่วมมือแก้ปัญหาเกลือทั้งระบบ
‘อลงกรณ์’แจงกระทรวงเกษตรฯผนึกพาณิชย์และสหกรณ์นาเกลือร่วมมือแก้ปัญหาเกลือทั้งระบบ เร่งขับเคลื่อนมาตรการแก้ปัญหาเกลือต่างชาติทุ่มตลาดพร้อมดึงหอการค้าสภาอุตสาหกรรมซื้อเกลือไทยเพิ่มรับมือฤดูการผลิตปีนี้
20 มค.63 นายอลงกรณ์ พลบุตร ที่ปรึกษา รมว.เกษตรและสหกรณ์ ในฐานะประธานคณะกรรมการพัฒนาเกลือทะเลไทย กล่าวชี้แจงถึงกรณีที่มีเกลือนำเข้าจากต่างประเทศในข่วง 11 เดือนแรกของปี 2562 มีปริมาณสูงถึง 18,498 ตันว่า กระทรวงเกษตรฯ โดย ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ รับทราบข้อมูลและเล็งเห็นถึงปัญหานี้มาตลอด จึงตั้งคณะกรรมการพัฒนาเกลือทะเลไทย โดยแต่งตั้งให้ตนเป็นประธานคณะกรรมการฯ เมื่อวันที่ 15 พฤศจิกายน พ.ศ.2562 และมีการประชุมอย่างต่อเนื่องทุกสัปดาห์ โดยให้ความสำคัญกับมาตรการป้องกันการนำเข้าเกลือจากต่างประเทศ มาตรการสินเชื่อชาวนาเกลือและหาตลาดเพื่อระบายเกลือค้างสต๊อกและเกลือใหม่ที่กำลังมีผลผลิตออกมาเป็นพิเศษตามตามนโยบายของ รมว.เกษตรฯ
“ปัญหาการนำเข้าเกลือทะเลจากต่างประเทศเกือบ 20,000 ตันที่นำเข้ามาก่อนมีคณะกรรมการฯชุดนี้นั้น
จึงเป็นเรื่องเร่งด่วนของ คกก.นำมาหารืออย่างต่อเนื่องและในการประชุมเมื่อวันที่ 10 ธันวาคม พ.ศ. 2562 มีผลสรุปมาตรการป้องกันการนำเข้าฯเป็น 3 แนวทางคือ
1.มาตรการตอบโต้การทุ่มตลาด (Antidumping) 2. มาตรการปกป้องการนําเข้าสินค้าที่เพิ่มขึ้น (Safeguard)
3. มาตรการควบคุมการนำเข้าตามฤดูกาล (Seasons) จากนั้นจึงมอบให้ผู้แทนจาก ก.พาณิชย์ ซึ่งร่วมเป็นคณะกรรมการพัฒนาเกลือทะเลไทย นำไปพิจารณาหามาตรการที่เหมาะสมและเป็นที่มาของการประชุมคณะกรรมการพิจารณามาตรการปกป้อง (คปป.) กระทรวงพาณิชย์ครั้งที่ 1/2563 ซึ่งมีนายจุรินทร์ ลักษณวิศิษฏ์ รองนายกรัฐมนตรี
และรมว.พาณิชย์ เป็นประธานการประชุมฯเมื่อวันที่ 6 มกราคมที่ผ่านมา
เมื่อ ก.พาณิชย์ซึ่งเป็นกระทรวงที่ดูแลเรื่องกฏหมายและมาตรการทางการค้าพิจารณาว่าควรศึกษาการใช้มาตรการ Safeguard เพราะสามารถดำเนินการได้เร็วที่สุดและเห็นควรให้กรมส่งเสริมการเกษตร เป็นหน่วยงานดำเนินการฯ ตนจึงเร่งบรรจุเรื่องนี้เข้าสู่วาระการประชุมคณะกรรมการพัฒนาเกลือทะเลไทยในวันพุธที่ 22 มกราคมนี้โดยทันที จะเห็นได้ว่าจากไทม์ไลน์คณะกรรมการพัฒนาเกลือทะเลไทยโดย ก.เกษตรฯและ ก.พาณิชย์ใช้เวลาไม่ถึง
45 วันก็สามารถสรุปผลได้ชัดเจนและนำมาสู่แนวทางการปฏิบัติที่เป็นรูปธรรมได้ ” นายอลงกรณ์กล่าว
ในส่วนของสินเชื่อเพื่อชาวนาเกลือปีละ 1,500 ล้านบาทโดยใช้เกลือทะเลเป็นสินทรัพย์ค้ำประกันนั้น คกก.มีมติเห็นชอบในหลักการและมอบให้ธนาคารเพื่อการเกษตรและสหกรณ์ (ธกส.) เป็นหน่วยงานดำเนินการและจะสรุปรายละเอียดโครงการส่งให้ รมว.เกษตรฯพิจารณาได้ภายในเดือนนี้ รวมถึงเรื่องการจัดตั้งกองเกลือทะเลไทยให้เป็นหน่วยงานภายในมีหน้าที่รับผิดชอบเรื่องผลิตภัณฑ์เกลือโดยตรงนั้นก็ได้รับความเห็นชอบจากปลัดกระทรวงเกษตรแล้วเช่นกัน
นอกจากนี้แล้วตนในฐานะประธานคณะกรรมการฯยังนัดพบประธานสภาหอการค้าไทยและสมาชิก เพื่อหารือเรื่องการช่วยซื้อเกลือทะเลไทยในวันพุธที่ 28 มกราคมนี้อีกด้วยหลังจากนั้นจะไปพบประธานสภาอุตสาหกรรมแห่งประเทศไทยเป็นการต่อไป นายอลงกรณ์กล่าวในที่สุด
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25938
