รัฐบาลไทย-ข่าวทำเนียบรัฐบาล-รอง นรม.วิษณุฯ แถลง พระบาทสมเด็จพระเจ้าอยู่หัว โปรดเกล้าฯ 12 ธ.ค. 62 จัดพระราชพิธีเสด็จฯ เลียบพระนคร โดยขบวนพยุหยาตราทางชลมารค

วันจันทร์ที่ 21 ตุลาคม 2562
รอง นรม.วิษณุฯ แถลง พระบาทสมเด็จพระเจ้าอยู่หัว โปรดเกล้าฯ 12 ธ.ค. 62 จัดพระราชพิธีเสด็จฯ เลียบพระนคร โดยขบวนพยุหยาตราทางชลมารค
รอง นรม.วิษณุฯ แถลง พระบาทสมเด็จพระเจ้าอยู่หัว โปรดเกล้าฯ 12 ธ.ค. 62 จัดพระราชพิธีเสด็จฯ เลียบพระนคร โดยขบวนพยุหยาตราทางชลมารค
วันนี้  (21 ต.ค. 62) เวลา 10.00 น. ณ ห้องประชุม 109 ชั้น 1 สำนักงานปลัดสำนักนายกรัฐมนตรี ทำเนียบรัฐบาล  นายวิษณุ เครืองาม รองนายกรัฐมนตรี เป็นประธานการประชุมคณะกรรมการพระราชพิธีบรมราชาภิเษก ครั้งที่ 2/2562 โดยมีนายอิทธิพล คุณปลื้ม รัฐมนตรีว่าการกระทรวงวัฒนธรรม นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วยหน่วยงานที่เกี่ยวข้องเข้าร่วมประชุม
รองนายกรัฐมนตรีกล่าวภายหลังเสร็จสิ้นการประชุมคณะกรรมการพระราชพิธีบรมราชาภิเษกฯ ว่า ที่ประชุมได้มีการหารือเพื่อแจ้งประชาสัมพันธ์ให้ประชาชนได้รับทราบ ถึงการเลื่อนการเสด็จพระราชดำเนินเลียบพระนคร โดยขบวนพยุหยาตราทางชลมารค เนื่องในพระราชพิธีบรมราชาภิเษก พุทธศักราช 2562 จากวันที่ 24 ตุลาคม 2562 โอกาสนี้ พระบาทสมเด็จพระวชิรเกล้าเจ้าอยู่หัวได้ทรงพระกรุณาโปรดเกล้าฯ กำหนดให้เป็นวันพฤหัสบดี ที่ 12 ธันวาคม 2562 เวลา 15.30 น. โดยริ้วขบวนจะเป็นดังเดิม ซึ่งภายหลังการซ้อมย่อยมา 10 ครั้ง และซ้อมใหญ่เสมือนจริง 1 ครั้งในวันที่ 17 ตุลาคมที่ผ่านมา ที่ประชุมเห็นว่า หากเสด็จพระราชดำเนินเลียบพระนครในวัน เวลาที่กำหนดการเดิม จะมีอุปสรรคในเรื่องของสภาพของกระแสน้ำ เมื่อเป็นเช่นนี้เพื่อความพร้อม ความสวยงาม และไม่กระทบกระเทือนต่อขบวนเรือ ไม่กระทบกระเทือนต่อการเสด็จพระราชดำเนิน และไม่กระทบกระเทือนต่อประชาชน ดังนั้น จึงได้นำความขึ้นกราบบังคมทูลฯ ทรงทราบฝ่าละอองธุลีพระบาท ขอพระราชทานพระบรมราชวินิจฉัยที่จะให้เลื่อนกำหนดเวลาของการมีขบวนเลียบพระนครโดยขบวนพยุหยาตราทางชลมารคออกไปจากเดิม ซึ่งบัดนี้ทรงมีพระบรมราชวินิจฉัยออกมาแล้ว ริ้วขบวนจะยังเป็นอย่างเดิม ใช้ขบวนเรือ 52 ลำ ความยาวของขบวนเรือประมาณ 1.2 กม. และระยะทางเสด็จพระราชดำเนินจากท่าวาสุกรีถึงท่าราชวรดิฐประมาณ 3.5 กม.  ในการเสด็จพระราชดำเนินเลียบพระนคร ดังเดิม โดยแบ่งการซ้อมย่อย 4 ครั้ง และซ้อมใหญ่เสมือนจริงในวันที่ 9 ธันวาคมนี้ ในเวลาเดิม คือ 15.30 น. ทั้งนี้ เพื่อความสวยงาม ความเป็นระเบียบเรียบร้อย และความปลอดภัยของประชาชน และจะมีการใช้เครื่องวัดระยะด้วยแสงเลเซอร์หรือเลเซอร์เรนจ์ไฟน์เดอร์ เพื่อวัดระยะความห่างของขบวนเรือให้มีความสวยงามและปรับตกแต่งเล็กน้อย
ในส่วนของกรุงเทพมหานคร ได้เตรียมพื้นที่สําหรับประชาชนเข้าชมขบวนเรือพระราชพิธีพยุหยาตราทางชลมารค  โดยสามารถเดินทางไปรับชมในพื้นที่สาธารณะริมแม่น้ำเจ้าพระยา ตามเส้นทางเสด็จพระราชดําเนินเลียบพระนครฯ เช่น สวนสันติชัยปราการ สวนนาคราภิรมย์ ใต้สะพานสมเด็จพระปิ่นเกล้า ใต้สะพานพระราม 4 เป็นต้น  และ 6 วัดริมแม่น้ำเจ้าพระยา ได้แก่ วัดเทวราชกุญชรวรวิหาร วัดสามพระยาวรวิหาร วัดบวรมงคลราชวรวิหาร วัดระฆังโฆสิตารามวรมหาวิหาร วัดราชาธิวาสราชวรวิหาร วัดคฤหบดี ซึ่งประชาชนจะผ่านจุดคัดกรอง ดังนั้นควรพกบัตรประจําตัวประชาชน พร้อมกันนี้ขอเชิญชวนให้ประชาชนร่วมเฝ้ารับเสด็จ และชมขบวนพยุหยาตราทางชลมารคในวันที่ 12 ธันวาคม 2562 ทั้งนี้ รองนายกรัฐมนตรีย้ำว่า ในวันเวลาดังกล่าวไม่ถือเป็นวันหยุดราชการแต่อย่างใด หากประชาชนไม่สามารถเดินทางมารับชมได้ สามารถติดตามการถ่ายทอดสดได้ทางโทรทัศน์รวมการเฉพาะกิจแห่งประเทศไทย ซึ่งจะเริ่มตั้งแต่เวลา 15.15 น.
ด้านรัฐมนตรีว่าการกระทรวงวัฒนธรรม กล่าวถึงการจัดงานนิทรรศการองค์ความรู้เกี่ยวกับการเสด็จพระราชดำเนินโดยขบวนพยุหยาตราทางชลมารค เนื่องในพระราชพิธีบรมราชาภิเษก พุทธศักราช 2562 ระหว่างวันที่ 24 ตุลาคม – 11 พฤศจิกายน 2562 เวลา 10.00 น. – 21.00 น. ณ ท้องสนามหลวง เพื่อเฉลิมพระเกียรติพระบาทสมเด็จพระเจ้าอยู่หัว ในปี 2562 ถึงปี 2563 พสกนิกรได้ร่วมกันถวายความจงรักภักดีในพระราชพิธีบรมราชาภิเษกรัชกาลที่ 10  โดยภายในอาคารนิทรรศการฯ “เถลิงถวัลย์ราชสมบัติสยามรัฐสีมา” มีรูปแบบการจัดแสดง 3 ห้องประกอบด้วยห้องที่ 1 “มหามงคลสมัยพระขวัญไผทเถลิงรัช” ห้องที่ 2 จัดแสดงแสงสีเสียงและสื่อผสมชุด “นิรมิตเรืองนทีเถลิงหล้า” ห้องที่ 3 “ขบวนนาวาอารยศิลป์แผ่นดินสยาม” โดย  ภายในพื้นที่จัดแสดงนิทรรศการฯ ได้จัดทำอารยสถาปัตย์และจัดเจ้าหน้าที่อำนวยความสะดวกให้กับผู้พิการและผู้สูงอายุ นอกจากนี้ภายนอกอาคารนิทรรศการ  ได้จัดแสดงเรือพระราชพิธีจำลอง 4 ลำที่กรมศิลปากรได้จัดสร้างขึ้น ตลอดจนมีการจัดแสดงม่านน้ำเฉลิมพระเกียรติตระการตาโดย พลเอก ประยุทธ์ จันทร์โอชา นายกรัฐมนตรีจะเป็นประธานเปิดนิทรรศการฯ และชมการแสดงม่านน้ำ ในวันที่ 25 ตุลาคม 2562 จากนั้นประชาชนสามารถเข้าเยี่ยมชมได้ตามวันและเวลาที่กำหนด
ขณะที่รัฐมนตรีประจำสำนักนายกรัฐมนตรี กล่าวว่า ขอให้ทุกภาคส่วนร่วมกันประชาสัมพันธ์การเลื่อนการเสด็จพระราชดำเนินเลียบพระนคร โดยขบวนพยุหยาตราทางชลมารคให้ประชาชนได้รับทราบโดยทั่วกัน เพราะประชาชนที่ซื้อตั๋วรถไฟ ตั๋วเครื่องบิน จองโรงแรม ร้านอาหาร ไว้แล้ว จะได้ปรับเปลี่ยนแผนการเดินทาง พร้อมกันนี้ ทางคณะกรรมการฯ จะมีการหารือกับกระทรวงคมนาคมให้เจรจากับสายการบิน หาแนวทางอำนวยความสะดวกให้มีการเลื่อนตั๋วโดยสารให้กับประชาชน อีกด้วย
...............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23952
