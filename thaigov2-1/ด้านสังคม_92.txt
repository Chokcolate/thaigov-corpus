รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดการประชุมวิชาการวัคซีนแห่งชาติ ครั้งที่ 9 ประจำปี 2562

วันอังคารที่ 20 สิงหาคม 2562
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดการประชุมวิชาการวัคซีนแห่งชาติ ครั้งที่ 9 ประจำปี 2562
วันนี้ (20 สิงหาคม 2562) ที่โรงแรมเดอะ เบอร์เคลีย์ ประตูน้ำ กรุงเทพมหานคร สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนิน ทรงเปิดการประชุมวิชาการวัคซีนแห่งชาติ ครั้งที่ 9 ประจำปี 2562
วันนี้ (20 สิงหาคม 2562) ที่โรงแรมเดอะ เบอร์เคลีย์ ประตูน้ำ กรุงเทพมหานคร สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนิน ทรงเปิดการประชุมวิชาการวัคซีนแห่งชาติ ครั้งที่ 9 ประจำปี 2562 โดยมีนายอนุทิน ชาญวีรกูล รัฐมนตรีว่าการกระทรวงสาธารณสุข นายแพทย์สุขุม กาญจนพิมาย ปลัดกระทรวงสาธารณสุข นายแพทย์นคร  เปรมศรี  ผู้อำนวยการสถาบันวัคซีนแห่งชาติ ข้าราชการและประชาชนเฝ้ารับเสด็จฯ
นายอนุทินกราบบังคมทูลรายงานว่า ปัจจุบัน ประเทศไทยประสบความสำเร็จในการป้องกันโรคด้วยวัคซีน ซึ่งในอนาคตจะมีวัคซีนใหม่ที่ใช้ในการป้องกันควบคุมโรคที่สำคัญเพิ่มขึ้นอีกหลายชนิด ถึงแม้ว่าการวิจัย พัฒนา และการผลิตวัคซีนเพื่อการพึ่งพาตนเองของประเทศมีความก้าวหน้าขึ้น แต่ยังมีความเสี่ยงที่จะขาดแคลนวัคซีนทั้งในภาวะปกติ และภาวะที่มีการระบาดของโรคที่ป้องกันได้ด้วยวัคซีน การพึ่งตนเองเพื่อสร้างความมั่นคงด้านวัคซีนในประเทศจะต้องได้รับการสนับสนุนอย่างจริงจังและต่อเนื่อง เพื่อให้ประชาชนกลุ่มเป้าหมายทุกคนที่อาศัยอยู่ในประเทศไทยได้รับบริการวัคซีนอย่างครอบคลุม เพราะเป็นปัจจัยสำคัญที่จะทำให้สามารถป้องกันและควบคุมการระบาดของโรคอุบัติใหม่และอุบัติซ้ำได้อย่างมีประสิทธิภาพ ทำให้ประชาชนมีคุณภาพชีวิตที่ดีขึ้น และส่งผลให้ประเทศมีความมั่นคงทั้งด้านสังคม และเศรษฐกิจ
สถาบันวัคซีนแห่งชาติ ในฐานะหน่วยงานกลางด้านวัคซีน ที่ทำหน้าที่ขับเคลื่อนนโยบายและแผนยุทธศาสตร์ความมั่นคงด้านวัคซีน เพื่อให้การบริหารจัดการด้านวัคซีนมีความเป็นเอกภาพ มั่นคง และยั่งยืน ได้จัดการประชุมวิชาการวัคซีนแห่งชาติ ครั้งที่ 9 ขึ้น โดยมีวัตถุประสงค์ เพื่อให้บุคลากรด้านวัคซีนได้แลกเปลี่ยนประสบการณ์ และติดตามความก้าวหน้าของวิทยาการด้านวัคซีนจากวิทยากรทั้งในและต่างประเทศ
ในการนี้ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ได้พระราชทานรางวัล “ผู้ทำคุณประโยชน์ในการพัฒนางานวัคซีน” ประเภทบุคคล 2 รางวัล ได้แก่ ศาสตราจารย์ นายแพทย์ยง  ภู่วรวรรณ และนายวิฑูรย์ วงศ์หาญกุล และผู้ชนะการประกวดคลิปวิดีโอกล่าวสุนทรพจน์ หัวข้อ “ทำไมประเทศไทยจึงควรผลิตวัคซีนเอง ?” ระดับอุดมศึกษา 2 รางวัล ระดับมัธยมศึกษา 1 รางวัล และระดับประชาชนทั่วไป 1 รางวัล พระราชทานพระราชดำรัสเปิดการประชุม ทอดพระเนตรนิทรรศการ และฉายพระฉายาลักษณ์ ร่วมกับคณะผู้บริหารกระทรวงสาธารณสุข คณะกรรมการบริหารสถาบัน ผู้บริหาร และเจ้าหน้าที่สถาบันวัคซีนแห่งชาติ
การประชุมครั้งนี้ มีการจัดนิทรรศการภายใต้แนวคิด “Healthy community” เน้นการสร้างเสริมภูมิคุ้มกันโรคตลอดช่วงวัย ผ่านการแสดงนิทรรศการในรูปแบบสื่อผสม ในรูปแบบอินโฟกราฟิก 4 เรื่อง ได้แก่ วัคซีนป้องกันโรคพิษสุนัขบ้า วัคซีนป้องกันมะเร็งปากมดลูก วัคซีนป้องกันไข้หวัดใหญ่ และวัคซีนป้องกันโรคหัด นอกจากนี้ยังมีการบรรยายในหัวข้อต่างๆ ที่เกี่ยวข้องกับงานด้านวัคซีน อาทิ พระราชบัญญัติความมั่นคงด้านวัคซีน โอกาสการพัฒนาวัคซีนไทยอย่างยั่งยืน สถานการณ์ด้านวัคซีนและชีววัตถุในประเทศไทยและอาเซียน การบูรณาการความร่วมมือสู่ความสำเร็จของการวิจัยพัฒนาวัคซีนไทย แผนงานสร้างเสริมภูมิคุ้มกันโรค 2562 และความพร้อมโครงสร้างพื้นฐานและการพัฒนาศักยภาพบุคลากร ปัจจัยการสนับสนุนวัคซีนไทย เป็นต้น
********************************  20 สิงหาคม 2562

ที่มา : https://www.thaigov.go.th/news/contents/details/22367
