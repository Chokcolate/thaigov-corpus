รัฐบาลไทย-ข่าวทำเนียบรัฐบาล-รองนายกฯ จุรินทร์ เตรียมของขวัญแด่คนพิการ สั่ง พม. หาแนวทางปลดล็อคเพื่อส่งเสริมการมีงานทำของคนพิการ 7 แสนคน

วันจันทร์ที่ 21 ตุลาคม 2562
รองนายกฯ จุรินทร์ เตรียมของขวัญแด่คนพิการ สั่ง พม. หาแนวทางปลดล็อคเพื่อส่งเสริมการมีงานทำของคนพิการ 7 แสนคน
รองนายกฯ จุรินทร์ เตรียมของขวัญแด่คนพิการ สั่ง พม. หาแนวทางปลดล็อคเพื่อส่งเสริมการมีงานทำของคนพิการ 7 แสนคน
นางสาวรัชดา ธนาดิเรก รองโฆษกประจำนักนายกรัฐมนตรี เปิดเผยถึงผลการประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 2/2562 โดยมีนายจุรินทร์ ลักษณวิศิษฏ์ รองนายกรัฐมนตรี เป็นประธานคณะกรรมการ ซึ่งเน้นย้ำการขับเคลื่อนงานสำคัญด้านคนพิการเพื่อให้สอดคล้องกับยุทธศาสตร์ชาติ 20 ปี ให้สังคมเปิดโอกาสจ้างงานคนพิการมากขึ้น และให้มีความโปร่งใสในกระบวนการจ้างงานคนพิการ
ทั้งนี้ ที่ประชุมเห็นชอบตามข้อเสนอจากสมัชชาเครือข่ายคนพิการ ประจำปี 2562 ประกอบด้วย (1)การเข้าถึงและใช้ประโยชน์จากสิ่งอำนวยความสะดวกสำหรับคนพิการ เช่น การคมนาคมขนส่งสาธารณะ การใช้เทคโนโลยีเพื่ออำนวยความสะดวก (2)การพัฒนาและเชื่อมโยงระบบฐานข้อมูลด้านคนพิการ (Big Data) (3)การพัฒนามาตรการคุ้มครองแรงงานคนพิการและส่งเสริมการทำงานและอาชีพอิสระสำหรับคนพิการ (4)การยกระดับบทบาทหน้าที่ศูนย์บริการคนพิการระดับจังหวัดและทั่วไป (5)การสร้างเจตคติที่ดีของสังคมที่มีต่อคนพิการ
และที่สำคัญ รองนายกรัฐมนตรีฯ  ได้สั่งการให้กระทรวงพัฒนาสังคมและความมั่นคงของมนุษย์ไปทำการศึกษา (1)หาแนวทางการใช้เงินจากกองทุนส่งเสริมและพัฒนาคุณภาพชีวิตคนพิการ เพื่อส่งเสริมให้เกิดการจ้างงานคนพิการมากขึ้น (2)แก้ปัญหาการหักหัวคิวเมื่อมีการจ้างงานคนพิการ และ (3)หาแนวทางส่งเสริมให้คนพิการเข้าถึงการกู้เงินจากกองทุนส่งเสริมวิสาหกิจเพื่อสังคม คาดว่าจะได้แนวทางที่ชัดเจนในการส่งเสริมให้คนพิการที่อยู่ในวัยแรงงานประมาณ 7 แสนคน ได้มีงานทำและมีรายได้ที่มั่นคง ทันเป็นของขวัญปีใหม่แก่คนพิการ

ที่มา : https://www.thaigov.go.th/news/contents/details/23953
