รัฐบาลไทย-ข่าวทำเนียบรัฐบาล-อนุทิน เผยผู้ป่วยจีนติดเชื้อไวรัสโคโรนาสายพันธุ์ใหม่ ชื่นชมและมั่นใจ ระบบการรักษาของไทย

วันอาทิตย์ที่ 2 กุมภาพันธ์ 2563
อนุทิน เผยผู้ป่วยจีนติดเชื้อไวรัสโคโรนาสายพันธุ์ใหม่ ชื่นชมและมั่นใจ ระบบการรักษาของไทย
รองนายกรัฐมนตรีและรัฐมนตรีว่าการกระทรวงสาธารณสุข เยี่ยมให้กำลังใจเจ้าหน้าที่สถาบันบำราศนราดูร เผยผู้ป่วยชาวจีนโรคปอดอักเสบติดเชื้อจากไวรัสโคโรนาสายพันธุ์ใหม่ 2019 ชื่นชมและมั่นใจระบบการรักษาของไทย
บ่ายวันนี้ (2 กุมภาพันธ์ 2563) ที่สถาบันบำราศนราดูร จังหวัดนนทบุรี นายอนุทิน ชาญวีรกูล  รองนายกรัฐมนตรีและรัฐมนตรีว่าการกระทรวงสาธารณสุข พร้อมนายแพทย์สุขุม กาญจนพิมาย ปลัดกระทรวงสาธารณสุข และคณะผู้บริหาร เยี่ยมให้กำลังใจแพทย์ พยาบาล และเจ้าหน้าที่ที่ทำหน้าที่ดูแลผู้ป่วยยืนยันโรคปอดอักเสบติดเชื้อจากไวรัสโคโรนาสายพันธุ์ใหม่ 2019 พร้อมพาสื่อมวลชนเยี่ยมชมห้องแยกความดันลบ เพื่อสร้างความมั่นใจในการรองรับผู้ป่วย
นายอนุทินให้สัมภาษณ์ว่า การเฝ้าระวังป้องกันควบคุมโรคยังคงเข้มข้นต่อเนื่องครบทุกคน ทุกเที่ยวบิน แม้ว่าจำนวนคนจีนที่เข้าประเทศไทย ลดน้อยลงมากกว่าร้อยละ 80 สถานการณ์โดยรวมของประเทศไทย ในด้านการป้องกันควบคุมการระบาดของโรค ทุกคนมีความพร้อมในการทำงาน ทำให้เกิดความมั่นใจ กล้าที่จะตัดสินใจที่จะทำให้การควบคุมโรค การรักษาโรค เป็นไปได้ดีมากยิ่งขึ้น
นายอนุทินกล่าวต่อว่า จากการพูดคุยเยี่ยมให้กำลังใจผู้ป่วยยืนยันโรคปอดอักเสบติดเชื้อจากไวรัสโคโรนาสายพันธุ์ใหม่ 2019 ชาวจีน ที่ห้องแยกโรคความดันลบ ผ่านระบบกล้องวงจรปิด ที่ได้รับการรักษาจนอาการดีขึ้น รอกลับบ้านนั้น ผู้ป่วยได้กล่าวแสดงความขอบคุณแพทย์ พยาบาล และเจ้าหน้าที่  ที่ให้การดูแลรักษาพยาบาลเป็นอย่างดี พร้อมกล่าวชื่นชม มั่นใจระบบการรักษาของประเทศไทย
“ต้องขอบคุณ และให้กำลังใจทุกท่านที่ทำงานด้วยความทุ่มเท เสียสละ แม้จะต้องทำงานกับผู้ป่วยโรคติดต่อสายพันธุ์ใหม่ ทั้งนี้เนื่องจากทุกคนห่วงใยพี่น้องประชาชน จึงต้องมาในวันนี้เพื่อให้กำลังใจซึ่งกันและกัน” นายอนุทินกล่าว
*************************   2 กุมภาพันธ์ 2563

ที่มา : https://www.thaigov.go.th/news/contents/details/26221
