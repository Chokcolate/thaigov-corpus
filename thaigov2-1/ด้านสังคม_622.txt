รัฐบาลไทย-ข่าวทำเนียบรัฐบาล-พม. หารือคณะกรรมาธิการการสวัสดิการสังคม  สภาผู้แทนราษฎร  เร่งขับเคลื่อนภารกิจพัฒนาสวัสดิการด้านสังคมที่ยั่งยืน

วันพฤหัสบดีที่ 23 มกราคม 2563
พม. หารือคณะกรรมาธิการการสวัสดิการสังคม  สภาผู้แทนราษฎร  เร่งขับเคลื่อนภารกิจพัฒนาสวัสดิการด้านสังคมที่ยั่งยืน
พม. หารือคณะกรรมาธิการการสวัสดิการสังคม  สภาผู้แทนราษฎร  เร่งขับเคลื่อนภารกิจพัฒนาสวัสดิการด้านสังคมที่ยั่งยืน
วันนี้ (22 ม.ค. 63) เวลา 09.30 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมหารือร่วมกับคณะกรรมาธิการการสวัสดิการสังคม เพื่อนำเสนอภาพรวมสวัสดิการประเทศไทยและบทบาทของกระทรวงการพัฒนาสังคมและความมั่นคงของมนุษย์ (พม.) พร้อมแลกเปลี่ยนความคิดเห็นด้านนโยบายและแนวทางการดำเนินการด้านสวัสดิการสังคมไทยทั้งระบบ โดยมีนางสาวรังสิมา รอดรัศมี ประธานคณะกรรมาธิการ สภาผู้แทนราษฎร และคณะ เข้าร่วมประชุม
นายจุติ กล่าวว่า กระทรวง พม. ให้ความสำคัญในการพัฒนาระบบการคุ้มครองทางสังคมที่เหมาะสมกับประเทศไทย และได้ดำเนินการจัดประชุมเพื่อหารือกับนักวิชาการและผู้ทรงคุณวุฒิมาอย่างต่อเนื่อง รวมทั้งศึกษาข้อมูลในประเด็นดังกล่าวเพื่อพัฒนาระบบการคุ้มครองของประเทศไทยให้มีความเหมาะสม โดยมีเป้าหมายที่จะพัฒนาคนให้มีศักยภาพและมีความมั่นคงในการดำรงชีวิต รวมถึงสร้างโอกาสเพื่อความเท่าเทียมและลดความเหลื่อมล้ำทางสังคม ด้วยการให้ความสำคัญกับการพัฒนาเด็กและเยาวชน โดยเฉพาะการพัฒนาด้านกีฬาและการส่งเสริมบทบาทครอบครัวในการทำกิจกรรมร่วมกัน รวมทั้งการจัดทำแผนเพื่อรองรับการเข้าสู่สังคมสูงอายุ
นายจุติ กล่าวต่อไปว่า สำหรับการหารือร่วมกับคณะกรรมาธิการการสวัสดิการสังคมในวันนี้ เป็นการร่วมรับฟังสรุปสถานการณ์ด้านสวัสดิการสังคมของประเทศไทย การช่วยเหลือผู้มีรายได้น้อยและกลุ่มเป้าหมายเสี่ยง และการเตรียมขับเคลื่อนงานของกระทรวง พม. อาทิ เงินอุดหนุนเพื่อการเลี้ยงดูเด็กแรกเกิด หลักสูตรโรงเรียนครอบครัว การป้องกันและปราบปรามการค้ามนุษย์ การทำพื้นที่ต้นแบบเอื้อประโยชน์ต่อการดำรงชีวิตของทุกคน (Universal Design) การจัดสวัสดิการพื้นฐานสำหรับผู้ประสบปัญหาทางสังคม การพัฒนาที่อยู่อาศัยสำหรับผู้มีรายได้น้อย การเตรียมความพร้อมเข้าสู่สังคมสูงอายุ ปัญหาเด็กแรกเกิด ปัญหาแม่เลี้ยงเดี่ยว และปัญหาการตั้งครรภ์ไม่พร้อม ทั้งนี้ กระทรวง พม. พร้อมที่จะทำงานร่วมกับคณะกรรมาธิการฯ และนัดประชุมติดตามการดำเนินงานเป็นระยะ เพื่อให้ฝ่ายนิติบัญญัติได้ทราบถึงปัญหาและหาแนวทางแก้ไขร่วมกัน เพื่อทำให้สังคมดีขึ้นอย่างยั่งยืนต่อไป

ที่มา : https://www.thaigov.go.th/news/contents/details/25984
