รัฐบาลไทย-ข่าวทำเนียบรัฐบาล-วันประวัติศาสตร์! จุรินทร์โอนเงินประกันรายได้ภายใน 77 วัน  หลังรับหน้าที่

วันอังคารที่ 1 ตุลาคม 2562
วันประวัติศาสตร์! จุรินทร์โอนเงินประกันรายได้ภายใน 77 วัน  หลังรับหน้าที่
เกษตรกรเฮลั่นทั้งประเทศ ! จุรินทร์สั่งจ่ายเงินประกันรายได้ชาวสวนปาล์มงวดแรกวันนี้ (1 ตุลาคม2562 เวลา 14.00 น.) นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ เป็นประธานการเปิดตัวการจ่ายเงินประกันรายได้งวดแรกให้แก่เกษตรกร
ชาวสวนปาล์มน้ำมัน ในวันอังคารที่ 1 ตุลาคม 2562 ที่กระทรวงพาณิชย์  โดยมีหน่วยงานภาคีหลัก ได้แก่ กรมส่งเสริมการเกษตร และ ธนาคารเพื่อการเกษตรและสหกรณ์ พร้อมด้วยเกษตรกรชาวสวนปาล์มน้ำมัน ที่ได้รับเงินประกันรายได้เข้าบัญชี ธ.ก.ส. โดยตรง เข้าร่วมงาน พร้อมตัวแทนเกษตรกรจำนวนหนึ่ง
โดยรองนายกรัฐมนตรี และรัฐมนตรีว่าการกระทรวงพาณิชย์ กล่าวว่า การประกันรายได้สินค้าเกษตร เป็นนโยบายเร่งด่วนที่รัฐบาลแถลงต่อรัฐสภา เมื่อ 25 กรกฎาคม 2562  และรัฐบาลให้ความสำคัญเพื่อช่วยเหลือด้านรายได้ให้แก่เกษตรกรผู้ปลูกสินค้าเกษตร โดยมอบกระทรวงพาณิชย์เป็นหน่วยงานหลักรับผิดชอบสินค้าข้าว ปาล์มน้ำมัน ข้าวโพดเลี้ยงสัตว์ และ มันสำปะหลัง ส่วน มีกระทรวงเกษตรและสหกรณ์รับผิดชอบสินค้ายางพารา
นายจุรินทร์ กล่าวว่า ปาล์มน้ำมัน เป็นสินค้าแรก ที่กระทรวงพาณิชย์เร่งขับเคลื่อนการประกันรายได้ เพื่อบรรเทาความเดือดร้อนให้แก่เกษตรกรชาวสวนปาล์มน้ำมันที่ประสบปัญหาผลผลิตล้นตลาดและราคาตกต่ำต่อเนื่องตั้งแต่ต้นปี 2562 เป็นต้นมา และ วันที่ 1 ตุลาคม นี้ เป็นการจ่ายเงินประกันรายได้งวดแรกให้แก่เกษตรกรชาวสวนปาล์มน้ำมันทั่วประเทศ ตามกรอบโครงการที่กำหนดไว้ คือ ให้ความช่วยเหลือเกษตรกรที่ขึ้นทะเบียนไว้กับกรมส่งเสริมการเกษตร ครัวเรือนละไม่เกิน 25 ไร่ ในราคาเป้าหมายของผลปาล์มทะลาย อัตราน้ำมัน 18% ที่กิโลกรัมละ 4 บาท ราคาตลาดอ้างอิงกำหนดโดยคณะอนุกรรมการบริหารโครงการประกันรายได้เกษตรกรชาวสวนปาล์มน้ำมัน ปี 2562 – 2563 ที่คณะกรรมการนโยบายปาล์มน้ำมันแห่งชาติ (กนป.) แต่งตั้ง เงินประกันรายได้ ที่เกษตรกรแต่ละรายจะได้รับ คือ เงินส่วนต่างระหว่างราคาเป้าหมาย - ราคาตลาดอ้างอิง โดยเกษตรกรจะได้รับเงินตามจำนวนไร่ที่มีอยู่ (ไม่เกิน 25 ไร่)
รายงานระบุด้วยว่าโดยใช้ปริมาณผลผลิต 2,906 กิโลกรัมต่อไร่ต่อปี ของสำนักงานเศรษฐกิจการเกษตร เป็นเกณฑ์คำนวณ
การเปิดตัวการจ่ายเงินประกันรายได้งวดแรกให้แก่เกษตรกรชาวสวนปาล์มน้ำมัน ตามโครงการประกันรายได้เกษตรกรชาวสวนปาล์มน้ำมันปี 2562 – 2563 ในวันนี้ มีจุดประสงค์เพื่อประชาสัมพันธ์ให้เกษตรกรชาวสวนปาล์มน้ำมันได้ทราบข่าวอย่างทั่วถึงว่า รัฐบาลได้ให้ ธ.ก.ส. โอนเงินประกันรายได้งวดแรกเข้าบัญชีของเกษตรกรผู้มีสิทธิตามโครงการทุกท่านแล้ว หากยังมีเกษตรกรรายใด ที่ยังไม่ได้ขึ้นทะเบียนเกษตรกร หรือยังไม่ได้ปรับปรุงข้อมูลทะเบียนเกษตรกรเดิมที่ขึ้นไว้แล้ว ก็ขอให้รีบติดต่อกระทรวงเกษตรและสหกรณ์ในพื้นที่ รวมทั้งขอเปิดบัญชีกับ ธ.ก.ส. ที่สาขาใกล้บ้านท่าน เพื่อรับสิทธิตามโครงการประกันรายได้เกษตรกรชาวสวนปาล์มน้ำมันในงวดต่อไป ที่จะจ่ายให้เป็นงวดๆ ละ ประมาณ 45 วัน
อธิบดีกรมการค้าภายใน  ระบุว่า สำหรับรายได้ปกติของเกษตรกร จากการขายผลปาล์มทะลาย ขอให้เกษตรกรให้ความสำคัญกับการพัฒนาคุณภาพการผลิต และการเก็บเกี่ยวผลปาล์มสุก เพื่อให้ได้ผลปาล์มทะลายที่มีเปอร์เซ็นต์น้ำมันสูง และสามารถขายได้ในราคาที่สูงขึ้น  ส่วนกระทรวงพาณิชย์ ก็จะเดินหน้าดำเนินมาตรการคู่ขนาน เพื่อยกระดับและรักษาเสถียรภาพราคาผลปาล์มให้มีความยั่งยืนในระยะยาวต่อไป
...................................................................
กรมการค้าภายใน กระทรวงพาณิชย์ (1 ตุลาคม 2562)

ที่มา : https://www.thaigov.go.th/news/contents/details/23527
