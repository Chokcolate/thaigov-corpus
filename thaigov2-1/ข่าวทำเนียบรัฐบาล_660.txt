รัฐบาลไทย-ข่าวทำเนียบรัฐบาล-รัฐบาล เชื่อ เศรษฐกิจไทยฟื้นหลังงบ 63 ประกาศใช้ เผย รมว.ท่องเที่ยว เตรียมแผนดึงคนจีนกลับมาเที่ยว หลังโคโรนาไวรัสคลี่คลายแล้ว

วันอาทิตย์ที่ 16 กุมภาพันธ์ 2563
รัฐบาล เชื่อ เศรษฐกิจไทยฟื้นหลังงบ 63 ประกาศใช้ เผย รมว.ท่องเที่ยว เตรียมแผนดึงคนจีนกลับมาเที่ยว หลังโคโรนาไวรัสคลี่คลายแล้ว
รัฐบาล เชื่อ เศรษฐกิจไทยฟื้นหลังงบ 63 ประกาศใช้ เผย รมว.ท่องเที่ยว เตรียมแผนดึงคนจีนกลับมาเที่ยว หลังโคโรนาไวรัสคลี่คลายแล้ว
วันที่ 16 ก.พ. 63 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า ภายหลังร่าง พ.ร.บ.งบประมาณรายจ่ายประจำปี 2563 ผ่านความเห็นชอบจากสภาผู้แทนราษฎร (ส.ส.) และสมาชิกวุฒิสภา (ส.ว.) แล้ว จากนั้นทางสภาจะส่งร่างกฎหมายมายังรัฐบาลเพื่อตรวจสอบ ก่อนนำความขึ้นทูลเกล้าทูลกระหม่อม เพื่อทรงลงพระปรมาภิไธย และประกาศใช้ต่อไป โดยรัฐบาลขอขอบคุณทุกภาคส่วน ทั้งฝ่ายค้านและรัฐบาล ที่ช่วยให้ร่างกฎหมายผ่านไปได้อย่างราบรื่น ยืนยันว่า รัฐบาลจะใช้จ่ายงบประมาณอย่างคุ้มค่า รอบคอบ เพื่อพัฒนาประเทศชาติ ให้ประชาชนได้ประโยชน์สูงสุด
น.ส.ไตรศุลี กล่าวว่า รัฐบาลเชื่อว่าเศรษฐกิจไทยจะดีขึ้นเมื่องบประมาณปี 2563 ประกาศใช้ เพราะอย่างที่ทราบกันดีว่า ไทยได้รับผลกระทบทางเศรษฐกิจจากหลายปัจจัยตั้งแต่ต้นปี ไม่ว่าจะเป็น ผลกระทบจากเศรษฐกิจโลก ภัยแล้ง การแพร่ระบาดของไวรัสโคโรนา บวกกับการใช้จ่ายงบประมาณที่ล่าช้า แต่เมื่องบปี 2563 ได้ประกาศใช้แล้ว การเบิกจ่ายงบประมาณจะมีประสิทธิภาพมากขึ้น รัฐบาลจะดำเนินโครงการต่าง ๆ ได้อย่างเต็มที่ สามารถลงนามในสัญญาต่าง ๆ ได้ จึงเชื่อว่าเศรษฐกิจไทยจะฟื้นตัวขึ้นในช่วงไตรมาส 2 ของปีนี้อย่างแน่นอน
น.ส.ไตรศุลี กล่าวว่า สำหรับงานด้านการท่องเที่ยว ถือเป็นด้านที่มีความสำคัญในการขับเคลื่อนเศรษฐกิจ โดยนายพิพัฒน์ รัชกิจประการ รมว.ท่องเที่ยวและกีฬา ได้เตรียมแผนรับมือสถานการณ์นักท่องเที่ยวชาวจีนที่ลดลงเนื่องจากการแพร่ระบาดของเชื้อไวรัสแล้ว ทั้งนี้ เมื่อการแพร่ระบาดของไวรัสคลายตัวลงแล้ว ขอให้ผู้ประกอบการท่องเที่ยวช่วยกันเชิญชวนนักท่องเที่ยวชาวจีนให้กลับมาเที่ยวประเทศไทย ขณะที่กระทรวงการท่องเที่ยวและกีฬา จะมีการนำมาตรการยกเว้นการตรวจลงตราหนังสือเดินทาง (ฟรีวีซ่า) สำหรับนักท่องเที่ยวจีนและอินเดีย ซึ่งเป็น 2 ตลาดใหญ่ เสนอคณะรัฐมนตรี (ครม.) พิจารณาอีกครั้ง พร้อมกับประสานกระทรวงคมนาคม เพื่อเปิดบริการเช่าเครื่องบินเหมาลำให้มากที่สุด โดยหวังว่านักท่องเที่ยวชาวจีนจะกลับมาคึกคักอีกในช่วงเทศกาลสงกรานต์ปีนี้

ที่มา : https://www.thaigov.go.th/news/contents/details/26530
