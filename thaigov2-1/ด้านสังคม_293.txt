รัฐบาลไทย-ข่าวทำเนียบรัฐบาล-“อนุทิน” เยี่ยมศูนย์หัวใจ รพ. รพ.พัทลุง -รพ.ควนขนุน ดูแลประชาชนภาคใต้ตอนล่าง

วันเสาร์ที่ 12 ตุลาคม 2562
“อนุทิน” เยี่ยมศูนย์หัวใจ รพ. รพ.พัทลุง -รพ.ควนขนุน ดูแลประชาชนภาคใต้ตอนล่าง
รองนายกรัฐมนตรีและรัฐมนตรีว่าการกระทรวงสาธารณสุข เยี่ยมศูนย์หัวใจและหลอดเลือดโรงพยาบาลพัทลุง และเปิดศูนย์หัวใจโรงพยาบาลควนขนุน จ.พัทลุง เพิ่มการเข้าถึงการรักษาในเขตภาคใต้ตอนล่าง ช่วยลดภาระค่าใช้จ่ายเดินทางรักษา ลดรอคอย ลดเหลื่อมล้ำ
วันนี้ (12 ตุลาคม 2562) ที่จ.พัทลุง นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข และคณะผู้บริหารตรวจเยี่ยมให้กำลังใจการปฏิบัติงานเจ้าหน้าที่ ณ โรงพยาบาลพัทลุง และเปิดศูนย์หัวใจโรงพยาบาลควนขนุน บริการผู้ป่วยโรคหัวใจและหลอดเลือดประชาชนชาวพัทลุงและใกล้เคียง อาทิ ตรัง นครศรีธรรมราชเข้าถึงบริการตรวจรักษาโรคหัวใจได้อย่างทันท่วงที  ลดอัตราการเสียชีวิต ลดความแออัด ลดระยะเวลารอคอย ไม่ต้องเดินทางไปรักษานอกจังหวัด
นายอนุทิน กล่าวว่า รัฐบาลและกระทรวงสาธารณสุขให้ความสำคัญกับสุขภาพอนามัยประชาชน พร้อมสนับสนุนการดำเนินงานทุกอย่างเพื่อให้สุขภาพดี ช่วยสร้างเศรษฐกิจของประเทศ ในวันนี้มีความยินดีที่โรงพยาบาลพัทลุงได้พัฒนาศักยภาพให้เป็นศูนย์เชี่ยวชาญด้านโรคหัวใจ มีศูนย์หัวใจและหลอดเลือดครบวงจร ผ่าตัดหัวใจแบบเปิดได้ รวมถึงมีศูนย์ฟื้นฟูสมรรถภาพหัวใจ โดยร่วมมือกับโรงพยาบาลเอกชน เปิดให้บริการเมื่อ 17 เมษายน 2561 ทำให้ผู้ป่วยชาวพัทลุงและใกล้เคียง อาทิ ตรัง นครศรีธรรมราช เข้าถึงบริการตรวจรักษาโรคหัวใจได้อย่างทันท่วงที ไม่ต้องเดินทางไปรักษาที่จ.สงขลา
โดยในปี 2561 จ.พัทลุงมีผู้ป่วยโรคหัวใจ 5,120คน จำนวนมากเป็นอันดับ2 รองจากจ.สงขลา และมีอัตราการเสียชีวิตด้วยโรคหัวใจอยู่ที่ร้อยละ1.27ภายหลังจากได้พัฒนาศักยภาพร่วมกับภาคเอกชน จัดให้มีอายุรแพทย์โรคหัวใจประจำตลอด 24 ชั่วโมง ผู้ป่วยได้รับการสวนหัวใจภายใน 60 นาที ทำให้ในปี2562 อัตราการเสียชีวิตลดลงเหลือร้อยละ 0.38 ที่สำคัญคือ ช่วยลดการรอคอยรักษา ลดเหลื่อมล้ำ ลดภาระค่าใช้จ่ายในการเดินทาง นอกจากนี้ ยังได้เปิดคลินิกพิเศษเฉพาะทางโรคหัวใจนอกเวลาราชการ ช่วยลดความแออัดของโรงพยาบาลในเวลาทำการ ผลการดำเนินงานตั้งแต่ 17เมษายน 2561 ถึงปัจจุบัน มีผู้ป่วยเข้ารับการรักษาแล้ว กว่า 4,000 ราย บริการทำหัตถการกว่า 2,000 ราย
สำหรับโรงพยาบาลควนขนุนเป็นโรงพยาบาลชุมชนขนาดใหญ่ มีแพทย์อายุรศาสตร์โรคหัวใจประจำ ได้เปิดศูนย์หัวใจ โดยประชาชนในพื้นที่สนับสนุนอุปกรณ์การแพทย์ เพื่อดูแลผู้ป่วยโรคหัวใจขาดเลือดและหลอดเลือดสมองในพื้นที่และอำเภอใกล้เคียง ประมาณ 200 ราย ช่วยให้ได้รับการรักษาใกล้บ้าน ช่วยลดความแออัดของโรงพยาบาลพัทลุง สามารถให้การรักษาผู้ป่วยโรคหลอดเลือดหัวใจ  โรคหัวใจเรื้อรังที่มีภาวะน้ำท่วมปอด ลิ้นหัวใจผิดปกติ หัวใจเต้นผิดปกติ โรคหลอดเลือดแดงส่วนปลาย  เริ่มเปิดบริการเมื่อวันที่ 14 สิงหาคม 2562  มีผู้ป่วยรับบริการตรวจหัวใจด้วยคลื่นเสียงความถี่สูง 15 ราย ตรวจสมรรถภาพหลอดเลือดแดง ด้วยเครื่อง ABI (Ankle Brachial Index) 5 ราย
*************************************** 12 ตุลาคม 2562

ที่มา : https://www.thaigov.go.th/news/contents/details/23787
