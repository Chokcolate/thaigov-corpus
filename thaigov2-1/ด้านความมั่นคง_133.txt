รัฐบาลไทย-ข่าวทำเนียบรัฐบาล-มท.2 เป็นประธานมอบโฉนดที่ดิน ตามโครงการ “มอบโฉนดที่ดินทั่วไทย นำสุขคลายทุกข์ให้ประชาชน” พื้นที่จังหวัดเชียงราย

วันพฤหัสบดีที่ 5 กันยายน 2562
มท.2 เป็นประธานมอบโฉนดที่ดิน ตามโครงการ “มอบโฉนดที่ดินทั่วไทย นำสุขคลายทุกข์ให้ประชาชน” พื้นที่จังหวัดเชียงราย
มท.2 เป็นประธานมอบโฉนดที่ดิน ตามโครงการ “มอบโฉนดที่ดินทั่วไทย นำสุขคลายทุกข์ให้ประชาชน” พื้นที่จังหวัดเชียงราย
วันนี้ (5 ก.ย. 62) เวลา 11.00 น. ที่หอประชุมหลวงพ่อเพชร โรงเรียนอนุบาลเชียงของ ต.เวียง อ.เชียงของ จ.เชียงราย นายนิพนธ์ บุญญามณี รัฐมนตรีช่วยว่าการกระทรวงมหาดไทย เป็นประธานในพิธีมอบโฉนดที่ดินให้กับพี่น้องประชาชนเป็นเจ้าของกรรมสิทธิ์ในพื้นที่จังหวัดเชียงรายตามโครงการ “มอบโฉนดที่ดินทั่วไทย นำสุขคลายทุกข์ให้ประชาชน” โดยมีประชาชนที่มารับโฉนดที่ดินและสมาชิกในครอบครัวร่วมต้อนรับ
นายนิพนธ์ บุญญามณี  กล่าวว่า การสำรวจรังวัดทำแผนที่เพื่อออกโฉนดที่ดินในพื้นที่ จ.เชียงใหม่ ลำพูน และ เชียงราย ตามโครงการเดินสำรวจออกโฉนดที่ดิน ถือเป็นนโยบายสำคัญของรัฐบาล ซึ่งกระทรวงมหาดไทย
โดยกรมที่ดิน ต้องการแก้ไขปัญหาความเดือดร้อนของพี่น้องประชาชนที่ยังไม่มีเอกสารสิทธิ์ในที่ดิน ดังนั้น การออกโฉนดที่ดินที่ได้รับจากทางราชการเป็นเอกสารสิทธิ์จึงมีความสำคัญและเป็นการสร้างหลักประกันความมั่นคง เพื่อยกระดับคุณภาพชีวิตในครอบครัวให้ดีขึ้น โดยโฉนดที่ดินที่ได้รับจากทางราชการสามารถนำไปสร้างงาน สร้างรายได้ นับวันที่ดินหายากและมีราคาสูงขึ้นทุกวัน จึงขอให้พี่น้องประชาชนที่ได้รับแจกโฉนดที่ดินห่วงแหนที่ดินของตนเอง อย่านำไปจำหน่าย จ่าย โอน โดยไม่จำเป็น อย่าให้สูญหายหรือถูกผู้อื่นหลอกลวงเอาไปใช้ในทางที่เสียประโยชน์ หรือหากต้องการจะจดทะเบียนสิทธิ์และนิติกรรมใด ๆ ให้ขอคำปรึกษาจากเจ้าพนักงานที่ดินจังหวัด เจ้าพนักงานที่ดินจังหวัดสาขา หรือเจ้าหน้าที่สำนักงานที่ดิน ส่วนพี่น้องประชาชนที่ยังไม่ได้รับโฉนดที่ดิน ศูนย์อำนวยการเดินสำรวจที่ดินจะเร่งรีบดำเนินการให้กับพี่น้องประชาชนต่อไป
สำหรับการดำเนินโครงการ “มอบโฉนดที่ดินทั่วไทย นำสุขคลายทุกข์ให้ประชาชน” พื้นที่จังหวัดเชียงรายในวันนี้ มีประชาชนได้รับแจกโฉนดที่ดิน หมู่ที่ 3 และหมู่ที่ 8 ต.ศรีดอนชัย อ.เชียงของ จ.เชียงราย โดยมี นส.3 จำนวน 4 แปลง นส.3 ก. จำนวน 521 แปลง และที่ดินไม่มีหลักฐานที่ดินเดิม 72 แปลง รวมทั้งสิ้นจำนวน 597 แปลง คิดเป็นพื้นที่รวม 1,112 ไร่ 59 ตารางวา

ที่มา : https://www.thaigov.go.th/news/contents/details/22849
