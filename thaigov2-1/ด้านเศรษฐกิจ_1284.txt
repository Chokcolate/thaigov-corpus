รัฐบาลไทย-ข่าวทำเนียบรัฐบาล-“กอช. ชวน ตี๋-หมวย แบ่งอั่งเปาออม พร้อมรับเงินสมทบจากรัฐ เสริมมั่งมีตลอดชีพ”

วันอังคารที่ 21 มกราคม 2563
“กอช. ชวน ตี๋-หมวย แบ่งอั่งเปาออม พร้อมรับเงินสมทบจากรัฐ เสริมมั่งมีตลอดชีพ”
กอช. เชิญชวนแบ่งเงินอั่งเปาในเทศกาลตรุษจีน เก็บออมก่อนใช้จ่าย โดยเฉพาะเด็กอายุ 15 ปีขึ้นไป ถือโอกาสเทศกาลมงคลต้นปี หรือฤกษ์ดีตรุษจีนนี้ พ่อแม่สอนลูกหลานเริ่มเก็บทรัพย์ เริ่มต้นวางแผนออมเงินกับ กอช. รับสิทธิรัฐสมทบเงินออม ช่วยเสริมความมั่นคงทางการเงิน
กองทุนการออมแห่งชาติ หรือ กอช. เชิญชวนแบ่งเงินอั่งเปาในเทศกาลตรุษจีน เก็บออมก่อนใช้จ่าย โดยเฉพาะเด็กอายุ 15 ปีขึ้นไป ถือโอกาสเทศกาลมงคลต้นปี หรือฤกษ์ดีตรุษจีนนี้ พ่อแม่สอนลูกหลานเริ่มเก็บทรัพย์ เริ่มต้นวางแผนออมเงินกับ กอช. รับสิทธิรัฐสมทบเงินออม ช่วยเสริมความมั่นคงทางการเงินให้ลูกหลานไม่ลำบากตอนวัยเกษียณ มีโอกาสรับบำนาญตลอดชีพ
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า เทศกาลตรุษจีนเป็นช่วงที่ชาวไทยเชื้อสายจีนถือเป็นการเฉลิมฉลองวันขึ้นปีใหม่ รวมทั้งเป็นช่วงเวลาที่เด็กๆ รอคอยจะได้รับอั่งเปาจากผู้ใหญ่ที่เป็นธรรมเนียมปฏิบัติมาอย่างต่อเนื่อง ในโอกาสเทศกาลมงคล กอช. จึงขอเชิญชวนเด็กๆ หรือคุณพ่อคุณแม่ได้พาเด็กๆ มาเริ่มต้นสร้างนิสัยการออม โดยแบ่งเงินส่วนหนึ่งเก็บออมเพื่อเป้าหมายที่เด็กๆ หวังไว้ หรือ สำหรับเด็กที่มีอายุ 15 ปีขึ้นไป จะเลือกรับสิทธิรัฐสมทบเงินออม สมัครเป็นสมาชิก กอช. เพื่อให้มีกินมีใช้ในอนาคตโดยเฉพาะในวัยเกษียณ
ซึ่งผู้เป็นสมาชิก กอช. ที่มีอายุตั้งแต่ 15–30 ปี เมื่อส่งเงินออมสะสม ตั้งแต่ 50 บาทขึ้นไป  แต่ไม่เกินเพดานที่ กอช. กำหนด รัฐจะจ่ายเงินสมทบให้ทันทีในเดือนถัดไปอีกร้อยละ 50 ของเงินที่ส่งออม แต่สูงสุดสมทบไม่เกิน 600 บาท/ปี พร้อมรับดอกผลในแต่ละปีเพิ่มอีก โดยเงินที่รัฐสมทบจะเพิ่มขึ้นตามช่วงอายุ เป็นสูงสุดปีละไม่เกิน 960 บาท เมื่ออายุ 30-50 ปี และสูงสุดปีละไม่เกิน 1,200 บาท เมื่ออายุ 50-60 ปี นับเป็นการออมที่เด็กจะได้ประโยชน์สูงสุดโดยเฉพาะเมื่อส่งเงินออมกับ กอช. อย่างต่อเนื่อง
กรณีเด็กที่เป็นสมาชิก กอช. ได้เข้าทำงานในระบบเป็นข้าราชการหรือพนักงานประจำของเอกชน ซึ่งจะได้รับสวัสดิการด้านบำนาญจากกองทุนสำรองเลี้ยงชีพ หรือรัฐสวัสดิการ ยังสามารถส่งเงินออมกับ กอช. ต่อได้ พร้อมรับดอกผลต่อเนื่องทุกปี เพียงไม่ได้รับเงินสมทบจากรัฐ โดยจะได้รับเงินสมทบจากรัฐตามเดิมเมื่อสถานะการทำงานกลับมาเป็นแรงงานนอกระบบ
สามารถตรวจสอบสิทธิเพื่อสมัครเป็นสมาชิก กอช. ได้ที่ เว็บไซต์ กอช. www.nsf.or.th หรือแอปพลิเคชัน “กอช.” และสมัครเป็นสมาชิก กอช. รับสิทธิรัฐสมทบเงินออมเพื่อบำนาญ สามารถนำบัตรประจำตัวประชาชนไปติดต่อสมัครได้ที่ ที่ว่าการอำเภอ สำนักงานคลังจังหวัด สถาบันการเงินชุมชน หรือธนาคารของรัฐ ทั้ง 4 แห่ง ธนาคาร ธ.ก.ส. ธอส. ธนาคารออมสิน และธนาคารกรุงไทยทุกสาขา ในวันและเวลาทำการของธนาคาร รวมทั้งเคาน์เตอร์เซอร์วิส ตู้บุญเติม และเทสโก้โลตัสทั่วประเทศ สอบถามข้อมูลเพิ่มเติมได้ที่ สายด่วนเงินออม โทร. 02-049-9000 วันจันทร์-ศุกร์ เวลา 08.30-16.30 น. / Facebook : กองทุนการออมแห่งชาติ-กอช. / Line: @nsf.th  .....กอช. คุณออม รัฐช่วยออม คุณได้บำนาญ…..

ที่มา : https://www.thaigov.go.th/news/contents/details/25935
