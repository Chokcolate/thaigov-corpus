รัฐบาลไทย-ข่าวทำเนียบรัฐบาล-โฆษกประจำสำนักนายกรัฐมนตรีแนะนำรองโฆษกฯ  ชูทีมเวิร์คเน้นสื่อสารอย่างสร้างสรรค์

วันพุธที่ 21 สิงหาคม 2562
โฆษกประจำสำนักนายกรัฐมนตรีแนะนำรองโฆษกฯ  ชูทีมเวิร์คเน้นสื่อสารอย่างสร้างสรรค์
โฆษกประจำสำนักนายกรัฐมนตรีแนะนำรองโฆษกฯ  ชูทีมเวิร์คเน้นสื่อสารอย่างสร้างสรรค์
วันนี้ (21 สิงหาคม 2562) เวลา 14.00 น. ณ ตึกนารีสโมสร  ทำเนียบรัฐบาล ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี แถลงแนะนำนางสาวรัชดา ธนาดิเรก และนางสาวไตรศุลี    ไตรสรณกุล  รองโฆษกประจำสำนักนายกรัฐมนตรี เน้นการสื่อสารรัฐบาลสองทาง ทั้งการทำงานของรัฐบาลและรับฟังเสียงสะท้อนจากประชาชนโดยตรง
โฆษกประจำสำนักนายกรัฐมนตรี กล่าวถึงการประชุมคณะรัฐมนตรีมีมติแต่งตั้งนางสาวรัชดา ธนาดิเรก และนางสาวไตรศุลี ไตรสรณกุล ให้ดำรงตำแหน่งรองโฆษกประจำสำนักนายกรัฐมนตรี วันนี้ขอโอกาสแนะนำ 3 นารีทีมโฆษก ฯ กับพี่น้องสื่อมวลชน ซึ่งนายกรัฐมนตรีกำชับเรื่องการแบ่งงานให้เน้นการทำงานภาพรวมของรัฐบาล เพราะหัวใจหลักคือการสื่อสารการทำงานของรัฐบาล โดยโฆษกรัฐบาลต้องเป็นกระบอกเสียงสื่อสารการทำงานของรัฐบาลไปยังพี่น้องประชาชน และเป็นกลไกหนึ่งในการรับฟังเสียงสะท้อนจากประชาชนโดยตรงทั้งนี้ ขอให้สื่อมวลชนติดตามการแถลงข่าวของทีมโฆษกฯ มั่นใจจะไม่มีการแบ่งแยกการทำงานหรือผลงานของพรรคไหนไม่ว่าจะมาจากพรรคใดก็ตาม บางประเด็นโฆษกฯหรือรองโฆษกฯ ที่ดูแลเฉพาะกระทรวงจะช่วยกันเสริมในรายละเอียดอีกด้วย
ผู้ช่วยศาสตราจารย์รัชดา ธนาดิเรก รองโฆษกประจำสำนักนายกรัฐมนตรี กล่าวถึงเป้าหมายการทำงานของโฆษกประจำรัฐบาลว่า เน้นความเป็นเอกภาพและการทำงานเพื่อประชาชน โดยพร้อมร่วมมือกันกับโฆษกประจำกระทรวงต่างๆ ให้การทำงานเกิดประสิทธิภาพและสร้างสรรค์ มีภาพลักษณ์เชิงบวก นอกจากนี้ยังจะเข้าถึงประชาชนในพื้นที่ต่างๆ เพื่อให้คำตอบแก่ประชาชนให้มากที่สุด โดยจะเป็นสื่อกลางสะท้อนเสียงของประชาชนถึงรัฐบาลด้วย
จากนั้น นางสาวไตรสุลี ไตรสรณกุล รองโฆษกประจำสำนักนายกรัฐมนตรี กล่าวขอบคุณนายกรัฐมนตรีและพรรคภูมิใจไทยที่ให้โอกาสทำหน้าที่ในฐานะรองโฆษกประจำสำนักนายกรัฐมนตรี มีความภูมิใจและจะตั้งใจทำงานอย่างเต็มที่ เน้นความเป็นเอกภาพ สร้างผลงานเพื่อประชาชนอย่างดีที่สุด
โอกาสนี้ โฆษกประจำสำนักนายกรัฐมนตรี กล่าวว่านายกรัฐมนตรีกำชับงานประชาสัมพันธ์นโยบายของรัฐบาล โดยอยากให้ประชาชนเข้าถึงการสื่อสารทุกช่องทาง โดยเฉพาะการขยายช่องทางการสื่อสารทั้งโซเชียลมีเดีย ช่องทางของทีวี สื่อออนไลน์ต่างๆ  พร้อมกันนี้ กล่าวให้ติดตามรายการ“Government Weekly”  เผยแพร่ในรูปแบบ Facebook live ทางเพจไทยคู่ฟ้า ทุกวันศุกร์ เวลา 15.00 น. ศุกร์นี้ พร้อมพบกับโฆษกประจำสำนักนายกรัฐมนตรีและรองโฆษกประชาสำนักนายกรัฐมนตรีมาเล่าเรื่องต่างๆ
หลังจากนั้น โฆษกประจำสำนักนายกรัฐมนตรีและรองโฆษกประจำสำนักนายกรัฐมนตรี ได้ร่วมพูดคุยกับสื่อมวลชนประจำทำเนียบอย่างเป็นกันเอง
-----------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22407
