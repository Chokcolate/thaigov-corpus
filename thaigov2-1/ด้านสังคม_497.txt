รัฐบาลไทย-ข่าวทำเนียบรัฐบาล-สธ. แสดงความเสียใจ ให้การช่วยเหลือ อสม. ที่บาดเจ็บ/เสียชีวิต จากอุบัติเหตุที่นครราชสีมา

วันอังคารที่ 17 ธันวาคม 2562
สธ. แสดงความเสียใจ ให้การช่วยเหลือ อสม. ที่บาดเจ็บ/เสียชีวิต จากอุบัติเหตุที่นครราชสีมา
ปลัดกระทรวงสาธารณสุข  แสดงความเสียใจและให้การช่วยเหลือครอบครัวอาสาสมัครสาธารณสุขประจำหมู่บ้านที่บาดเจ็บและเสียชีวิตจากอุบัติเหตุ ขณะเดินทางกลับหลังร่วมซ้อมแผนรับมืออุบัติเหตุที่ จ.นครราชสีมา มอบกรมสนับสนุนบริการสุขภาพดูแลช่วยเหลือตามสิทธิ
ปลัดกระทรวงสาธารณสุข  แสดงความเสียใจและให้การช่วยเหลือครอบครัวอาสาสมัครสาธารณสุขประจำหมู่บ้านที่บาดเจ็บและเสียชีวิตจากอุบัติเหตุ ขณะเดินทางกลับหลังร่วมซ้อมแผนรับมืออุบัติเหตุที่ จ.นครราชสีมา มอบกรมสนับสนุนบริการสุขภาพดูแลช่วยเหลือตามสิทธิ
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า ได้รับรายงานจากนายแพทย์สาธารณสุขจังหวัดนครราชสีมา กรณีอาสาสมัครสาธารณสุขประจำหมู่บ้าน (อสม.) ประสบอุบัติเหตุขณะเดินทางกลับบ้านภายหลังเข้าร่วมการซักซ้อมแผนรับมืออุบัติเหตุ บริเวณถนนสายพิมาย-ตลาดแค อ.พิมาย จ.นครราชสีมา ทำให้มี อสม.เสียชีวิต 1 ราย บาดเจ็บ 1 คน  ได้มอบหมายให้กรมสนับสนุนบริการสุขภาพ ส่งทีมจากศูนย์สนับสนุนบริการสุขภาพที่ 9 ดูแลพร้อมมอบเงินช่วยเหลือเบื้องต้นให้แก่ครอบครัวผู้เสียชีวิต รวมทั้งประชาสัมพันธ์ให้ชมรม เครือข่าย อสม. เจ้าหน้าที่ พนักงานกรมสนับสนุนบริการสุขภาพ ร่วมบริจาคเข้าบัญชีทายาท
สำหรับผู้บาดเจ็บ ขณะนี้พักรักษาที่ห้องพิเศษโรงพยาบาลพิมาย จ.นครราชสีมา อาการปลอดภัย อยู่ในความดูแลของทีมแพทย์และนักจิตวิทยาอย่างใกล้ชิด ให้การรักษาพยาบาลโดยไม่มีค่าใช้จ่าย
“ต้องขอแสดงความเสียใจครอบครัวผู้เสียชีวิต เหตุการณ์ที่เกิดขึ้นเป็นอุบัติเหตุที่ไม่มีใครอยากให้เกิดขึ้น แต่เมื่อเกิดขึ้นแล้วก็ต้องดูแลช่วยเหลือให้ดีที่สุด”นายแพทย์สุขุมกล่าว
ด้านนายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ กล่าวว่า กระทรวงสาธารณสุขได้ให้ความสำคัญกับพี่น้อง อสม. ที่เสียสละทำงานเป็นจิตอาสา ช่วยดูแลสุขภาพของประชาชน ขณะนี้กรมสนับสนุนบริการสุขภาพ ได้สนับสนุนจัดสวัสดิการสำหรับ อสม. โดยตั้งสมาคมฌาปนกิจสงเคราะห์อาสาสมัครสาธารณสุขประจำหมู่บ้าน แห่งประเทศไทย ขึ้น เพื่อเป็นสวัสดิการช่วยเหลือครอบครัวของ อสม. เมื่อเสียชีวิต จึงขอเชิญชวน อสม. สมัครเป็นสมาชิก โดยขอเอกสารและยื่นความประสงค์ภายในวันที่ 25 ธันวาคม 2562  ณ สถานบริการสาธารณสุขที่ส่งผลการปฏิบัติงาน (อสม.1) ซึ่งจะมีผลคุ้มครองตั้งแต่วันที่ 15 มกราคม 2563 เป็นต้นไป
***********************************  17 ธันวาคม 2562

ที่มา : https://www.thaigov.go.th/news/contents/details/25282
