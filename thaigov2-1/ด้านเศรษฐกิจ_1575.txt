รัฐบาลไทย-ข่าวทำเนียบรัฐบาล-รายงานภาวะเศรษฐกิจการคลังภูมิภาคประจำเดือนมกราคม 2563

วันพฤหัสบดีที่ 27 กุมภาพันธ์ 2563
รายงานภาวะเศรษฐกิจการคลังภูมิภาคประจำเดือนมกราคม 2563
เศรษฐกิจภูมิภาคในเดือนมกราคม 2563 มีปัจจัยสนับสนุนจาก ภาคใต้ ภาคเหนือและภาคอีสาน จากการจับจ่ายใช้สอยในหมวดสินค้าทั่วไปและสินค้าคงทน สอดคล้องกับราคาสินค้าเกษตรสำคัญที่กลับมาขยายตัวเป็นบวก รวมถึงการลงทุนภาคเอกชนจากเงินลงทุนในโรงงานที่เริ่มประกอบกิจการ
“เศรษฐกิจภูมิภาคในเดือนมกราคม 2563 มีปัจจัยสนับสนุนจาก ภาคใต้ ภาคเหนือและภาคอีสาน จากการจับจ่ายใช้สอยในหมวดสินค้าทั่วไปและสินค้าคงทน สอดคล้องกับราคาสินค้าเกษตรสำคัญที่กลับมาขยายตัวเป็นบวก รวมถึงการลงทุนภาคเอกชนจากเงินลงทุนในโรงงานที่เริ่มประกอบกิจการ และได้รับอนุญาตให้ประกอบกิจการ ส่วนหนึ่งได้รับผลมาจากมาตรการกระตุ้นเศรษฐกิจของรัฐบาลในช่วงที่ผ่านมา อย่างไรก็ดี ในระยะต่อจากนี้ไป ควรติดตามสถานการณ์เศรษฐกิจในภูมิภาคต่างๆ อย่างใกล้ชิด โดยเฉพาะภูมิภาคที่พึ่งพาภาคการท่องเที่ยวเป็นหลัก ที่อาจได้รับผลกระทบจากสถานการณ์การระบาดของโรคติดเชื้อไวรัสโคโรนา 2019 (Coronavirus Disease: COVID-19)”
นายวุฒิพงศ์ จิตตั้งสกุล รองผู้อำนวยการสำนักงานเศรษฐกิจการคลัง รักษาการในตำแหน่งที่ปรึกษาด้านเศรษฐกิจการคลัง ในฐานะรองโฆษกสำนักงานเศรษฐกิจการคลัง และนายพิสิทธิ์ พัวพันธ์ ผู้อำนวยการสำนักนโยบายเศรษฐกิจมหภาค เปิดเผยรายงานภาวะเศรษฐกิจภูมิภาคประจำเดือนมกราคม 2563 ว่า “เศรษฐกิจภูมิภาคในเดือนแรกของปี 2563 มีปัจจัยสนับสนุนจาก ภาคใต้ ภาคเหนือ และภาคอีสาน จากการจับจ่ายใช้สอยในหมวดสินค้าทั่วไปและสินค้าคงทน สอดคล้องกับราคาสินค้าเกษตรสำคัญที่กลับมาขยายตัวเป็นบวก รวมถึงการลงทุนภาคเอกชนจากเงินลงทุนในโรงงานที่เริ่มประกอบกิจการ และได้รับอนุญาตให้ประกอบกิจการ ส่วนหนึ่งได้รับผลมาจากมาตรการกระตุ้นเศรษฐกิจของรัฐบาลในช่วงที่ผ่านมา อย่างไรก็ดี ในระยะต่อจากนี้ไป ควรติดตามสถานการณ์เศรษฐกิจในภูมิภาคต่างๆ อย่างใกล้ชิด โดยเฉพาะภูมิภาคที่พึ่งพาภาคการท่องเที่ยวเป็นหลัก ที่อาจได้รับผลกระทบจากสถานการณ์การระบาดของโรคติดเชื้อไวรัสโคโรนา 2019 (Coronavirus Disease: COVID-19)” โดยมีรายละเอียด สรุปได้ดังนี้
ภาคใต้ เศรษฐกิจขยายตัวจากการลงทุนภาคเอกชน การบริโภคสินค้าคงทน และการท่องเที่ยว  ในเดือนมกราคม 2563 พบว่า เครื่องชี้การลงทุนภาคเอกชน ขยายตัวโดดเด่นจากการลงทุนในหมวดเครื่องมือเครื่องจักร สะท้อนจากเงินลงทุนในโรงงานที่ได้รับอนุญาตให้ประกอบกิจการ ในเดือนมกราคม 2563 อยู่ที่ 875 ล้านบาท คิดเป็นอัตราการขยายตัวที่ร้อยละ 94.1 ต่อปี จากการลงทุนในโรงงานผลิตเชื้อเพลิงชีวมวลและชิ้นไม้สับจากไม้ยางพาราและไม้ที่ปลูกขึ้น ในจังหวัดสุราษฎร์ธานีจำนวน 432.0 ล้านบาท ขณะที่จำนวนรถปิคอัพและรถบรรทุกจดทะเบียนใหม่ ยังคงหดตัวต่อเนื่องที่ร้อยละ -21.1 และ -10.5 ต่อปี ตามลำดับ นอกจากนี้ เครื่องชี้การบริโภคภาคเอกชน วัดจากการบริโภคสินค้าคงทนและการจับจ่ายใช้สอยของประชาชนในภูมิภาคขยายตัว สอดคล้องกับราคาสินค้าเกษตรสำคัญที่กลับมาขยายตัวเป็นบวก สะท้อนจากยอดรถจักรยานยนต์จดทะเบียนใหม่สามารถกลับมาขยายตัวอยู่ที่ร้อยละ 6.0 ต่อปี จากเดือนก่อนหน้าที่หดตัวร้อยละ -7.1 ต่อปี เช่นเดียวกับภาษีมูลค่าเพิ่มที่เก็บบนฐานการใช้จ่ายภายในจังหวัด ณ ราคาคงที่ ที่ขยายตัวเป็นบวก แม้ในภาพรวมการจัดเก็บภาษีมูลค่าเพิ่ม ณ ราคาคงที่ หดตัวเล็กน้อยที่ร้อยละ -0.2 ต่อปี อย่างไรก็ดี จำนวนรถยนต์นั่งจดทะเบียนใหม่ยังคงหดตัวที่ร้อยละ -16.4 ต่อปี จากเดือนก่อนหน้าที่หดตัว ร้อยละ -21.5 ต่อปี สำหรับด้านอุปทาน โดยเฉพาะภาคการท่องเที่ยวขยายตัว โดยในเดือนมกราคม 2563  พบว่า จำนวนผู้เยี่ยมเยือนขยายตัวได้เล็กน้อยที่ร้อยละ 0.3 ต่อปี จากเดือนก่อนหน้าที่หดตัวร้อยละ -0.9 ต่อปี แบ่งเป็นจำนวน ผู้เยี่ยมเยือนชาวต่างชาติขยายตัวร้อยละ 4.8 ต่อปี และผู้เยี่ยมเยือนชาวไทยหดตัวร้อยละ -4.9 ต่อปี ขณะที่รายได้จาก    ผู้เยี่ยมเยือนชาวต่างชาติและชาวไทยหดตัวร้อยละ -1.1 และ -5.1 ต่อปี ตามลำดับ ส่วนด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนมกราคม 2563 อยู่ที่ 0.6 ต่อปี
ภาคเหนือ เศรษฐกิจขยายตัวจากด้านอุปสงค์ ทั้งจากการลงทุนภาคเอกชน การจับจ่ายใช้สอยสินค้าทั่วไป  และการบริโภคสินค้าคงทน ขณะที่การท่องเที่ยวหดตัวเป็นครั้งแรกในรอบ 4 เดือน นับจากเดือนกันยายนปี 2562 ในเดือนมกราคม 2563 พบว่า เครื่องชี้การลงทุนภาคเอกชนขยายตัวจากการลงทุนในหมวดเครื่องมือเครื่องจักร โดยเฉพาะจากเงินลงทุนในโรงงานที่เริ่มประกอบกิจการ ในเดือนมกราคม 2563 มีเงินลงทุนอยู่ที่ 489 ล้านบาท คิดเป็นอัตราการขยายตัวในระดับสูงถึงร้อยละ 234.3 จากช่วงเดียวกันปีก่อน จากการลงทุนในโรงงานปรับปรุงคุณภาพข้าวสารด้วยเงินลงทุนจำนวน 213.04 ล้านบาท ในจังหวัดกำแพงเพชร อย่างไรก็ดี จำนวนรถปิคอัพและรถบรรทุกจดทะเบียนใหม่ มีการหดตัวชะลอลงจากเดือนธันวาคม 2562 ที่หดตัวร้อยละ -37.5 และ -29.5 ต่อปี มาเป็น  -24.2 และ -12.4 ต่อปี ตามลำดับ สำหรับเครื่องชี้การบริโภคภาคเอกชนขยายตัว จากภาษีมูลค่าเพิ่ม ณ ราคาคงที่ และยอดรถจักรยานยนต์จดทะเบียนใหม่ที่ยังสามารถขยายตัวได้ที่ร้อยละ 0.3 และ 0.6 ต่อปี ตามลำดับ จากเดือนก่อนหน้าที่ขยายตัวร้อยละ 1.9 และ หดตัว -18.3 ต่อปี ตามลำดับ ส่วนหนึ่งเป็นผลมาจากมาตรการกระตุ้นเศรษฐกิจของรัฐบาลในช่วงที่ผ่านมา อาทิ บัตรสวัสดิการแห่งรัฐ และมาตรการชิม ช็อป ใช้ เป็นต้น อย่างไรก็ดี จำนวนรถยนต์นั่งยังคงหดตัวที่ร้อยละ -21.9 ต่อปี แต่ดีขึ้นจากเดือนก่อนหน้าที่หดตัวร้อยละ –34.1 ต่อปี สำหรับด้านอุปทาน โดยเฉพาะภาคการท่องเที่ยวหดตัว พบว่าจำนวนของผู้เยี่ยมเยือนและรายได้จากการเยี่ยมเยือน ในเดือนมกราคม 2563 หดตัวร้อยละ -2.3 และ -4.4 ต่อปี จากเดือนก่อนหน้าที่ขยายตัว ร้อยละ 2.3 และ 1.5 ต่อปี ตามลำดับ สำหรับด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนมกราคม 2563 อยู่ที่ร้อยละ 1.7 ต่อปี
ภาคตะวันออกเฉียงเหนือ เศรษฐกิจขยายตัวจากการจับจ่ายใช้สอยสินค้าทั่วไป และการลงทุนในหมวดเครื่องมือเครื่องจักร ขณะที่การท่องเที่ยวหดตัว ในเดือนมกราคม 2563 พบว่าเครื่องชี้การบริโภคภาคเอกชน ขยายตัวจากการจับจ่ายใช้สอยสินค้าทั่วไป สะท้อนจากภาษีมูลค่าเพิ่ม ณ ราคาคงที่ ที่ขยายตัวร้อยละ 3.8 ต่อปี ต่อเนื่องจากเดือนก่อนหน้าที่ขยายตัวร้อยละ 4.6 ต่อปี ขณะที่ การบริโภคในหมวดสินค้าคงทนชะลอตัว สะท้อนจากจำนวนรถยนต์นั่งและรถจักรยานยนต์จดทะเบียนใหม่ ที่ยังคงหดตัวร้อยละ -17.6 และ -3.1 ต่อปี จากเดือนก่อนหน้าที่หดตัวร้อยละ –28.2 และ -28.7 ต่อปี ตามลำดับ สำหรับเครื่องชี้การลงทุนภาคเอกชน โดยเฉพาะการลงทุนในหมวดเครื่องมือเครื่องจักรกลับมาขยายตัว สะท้อนจากเงินลงทุนในโรงงานที่ได้รับอนุญาตให้ประกอบกิจการ ในเดือนมกราคม 2563 อยู่ที่ 746 ล้านบาท คิดเป็นอัตราการขยายตัวที่ร้อยละ 76.2 ต่อปี เพิ่มขึ้นจากเดือนก่อนหน้าที่หดตัวร้อยละ -66.0 ต่อปี จากการลงทุนในโรงงานผลิตพลังงานไฟฟ้าจากเซลล์แสงอาทิตย์ และการผลิตและจำหน่ายสารปรับปรุงดิน ในจังหวัดนครราชสีมา เป็นสำคัญ อย่างไรก็ดี จำนวนรถปิคอัพและรถบรรทุกจดทะเบียนใหม่ยังคงหดตัวที่ร้อยละ -17.2 และ -16.1 ต่อปี ตามลำดับ ต่อเนื่องจากเดือนธันวาคม 2562 หดตัวร้อยละ -31.4 และ -21.6 ต่อปี สำหรับด้านอุปทาน โดยเฉพาะภาคการท่องเที่ยวหดตัว สะท้อนจากจำนวนของผู้เยี่ยมเยือนและรายได้จากการเยี่ยมเยือนในเดือนมกราคม 2563 หดตัวร้อยละ -5.8 และ -3.4 ต่อปี ตามลำดับ ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนมกราคม 2563 อยู่ที่ร้อยละ 2.2 ต่อปี
ภาคตะวันตก ได้รับปัจจัยสนับสนุนจากการลงทุนภาคเอกชน โดยเฉพาะจากยอดรถบรรทุกจดทะเบียนใหม่ที่กลับมาขยายตัวเป็นบวก ขณะที่เครื่องชี้ตัวอื่นๆ ยังคงทรงตัว ในเดือนมกราคม 2563 พบว่า เครื่องชี้การลงทุนภาคเอกชนขยายตัวได้ดีจากยอดรถบรรทุกจดทะเบียนใหม่ที่กลับมาขยายตัวเป็นบวกที่ร้อยละ 9.5 ต่อปี จากเดือนธันวาคม 2562 ที่หดตัวสูงถึงร้อยละ -23.8 ต่อปี อย่างไรก็ดี เงินลงทุนในโรงงานที่ได้รับอนุญาตให้ประกอบกิจการและเงินลงทุนที่เริ่มประกอบกิจการ กลับมาหดตัวที่ร้อยละ -48.3 และ -5.2 ต่อปี ตามลำดับ จากเดือนก่อนหน้าที่ขยายตัวร้อยละ 31.5 และ 535.6 ต่อปี สำหรับเครื่องชี้เศรษฐกิจด้านอุปสงค์ จากการบริโภคภาคเอกชนในหมวดสินค้าคงทนหดตัว สะท้อนจากจำนวนรถยนต์นั่งและรถจักรยานยนต์จดทะเบียนใหม่ ในเดือนมกราคม 2563 หดตัวที่ร้อยละ -17.0 และ -14.3 ต่อปี ตามลำดับ อย่างไรก็ดี การจับจ่ายใช้สอยซื้อสินค้าของประชาชน สะท้อนจากภาษีมูลค่าเพิ่ม ณ ระดับราคาคงที่หดตัวที่ร้อยละ -10.5 ต่อปี นอกจากนี้ ด้านอุปทาน โดยเฉพาะภาคการท่องเที่ยวหดตัว สะท้อนจากจำนวนของผู้เยี่ยมเยือนและรายได้จากการเยี่ยมเยือนในเดือนมกราคม 2563 หดตัวร้อยละ -4.3 และ -5.5 ต่อปี ตามลำดับ ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนมกราคม 2563 อยู่ที่ร้อยละ 0.8 ต่อปี
ภาคกลาง ได้รับปัจจัยสนับสนุนจากการลงทุนภาคเอกชน โดยเฉพาะจากยอดรถบรรทุกจดทะเบียนใหม่ที่กลับมาขยายตัวเป็นบวก และเงินลงทุนในโรงงานที่เริ่มและได้รับอนุญาตประกอบกิจการที่ขยายตัวต่อเนื่อง ขณะที่การท่องเที่ยวหดตัว ในเดือนมกราคม 2563 พบว่าเครื่องชี้การลงทุนภาคเอกชนขยายตัว โดยเฉพาะจากจำนวนรถบรรทุกจดทะเบียนใหม่ที่กลับมาขยายตัวเป็นบวกที่ร้อยละ 12.5 ต่อปี จากเดือนก่อนหน้าที่หดตัวร้อยละ -6.8 ต่อปี นอกจากนี้ เงินลงทุนในโรงงานที่เริ่มประกอบกิจการขยายตัวที่ร้อยละ 59.3 ต่อปี จากการลงทุนในเครื่องมือแพทย์ และโรงงานผลิตน้ำดื่มบรรจุขวดในจังหวัดพระนครศรีอยุธยา และการวิจัยและพัฒนาปูนซีเมนต์ผสมและขึ้นรูปผลิตภัณฑ์คอนกรีตในจังหวัดสระบุรี เป็นสำคัญ เช่นเดียวกับเงินลงทุนในโรงงานที่ได้รับอนุญาตประกอบกิจการขยายตัวที่ร้อยละ 19.6 ต่อปี จากการผลิตพลังงานไฟฟ้าจากเซลล์แสงอาทิตย์ในจังหวัดสระบุรี เป็นสำคัญ สำหรับเครื่องชี้การบริโภคภาคเอกชนยังคงหดตัว โดยการบริโภคในหมวดสินค้าคงทน สะท้อนจากจำนวนรถยนต์นั่งและรถจักรยานยนต์จดทะเบียนใหม่ หดตัวลงที่ร้อยละ -29.0 และ -7.7 ต่อปี ตามลำดับ เช่นเดียวกับการจับจ่ายใช้สอยสินค้าทั่วไป สะท้อนจากภาษีมูลค่าเพิ่ม ณ ราคาคงที่ ที่หดตัวร้อยละ -7.2 ต่อปี นอกจากนี้ ด้านอุปทาน โดยเฉพาะภาคการท่องเที่ยวหดตัวต่อเนื่อง สะท้อนจากจำนวนของผู้เยี่ยมเยือนและรายได้จากการเยี่ยมเยือนในเดือนมกราคม 2563 หดตัวร้อยละ -4.7 และ -5.7 ต่อปี ตามลำดับ  ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนมกราคม 2563 อยู่ที่ร้อยละ 0.8 ต่อปี
กทม.และปริมณฑล เศรษฐกิจชะลอตัว จากการลงทุนภาคเอกชน การบริโภคสินค้าคงทน และการท่องเที่ยว ในเดือนมกราคม 2563 พบว่าเครื่องชี้เศรษฐกิจด้านอุปสงค์ภายในประเทศหดตัว จากการลงทุนภาคเอกชนในหมวดเครื่องมือเครื่องจักร สะท้อนจากเงินลงทุนในโรงงานที่เริ่มและได้รับอนุญาตประกอบกิจการ หดตัวลงร้อยละ -47.0 และ -35.9 ต่อปี ตามลำดับ สอดคล้องกับจำนวนรถปิคอัพและรถบรรทุกจดทะเบียนใหม่ หดตัวร้อยละ -21.6 และ -17.1 ต่อปี ตามลำดับ เช่นเดียวกับเครื่องชี้การบริโภคภาคเอกชนที่หดตัว สะท้อนจากภาษีมูลค่าเพิ่ม ณ ระดับราคาคงที่หดตัวที่ร้อยละ -1.2 ต่อปี นอกจากนี้ การบริโภคในหมวดสินค้าคงทนหดตัว จากจำนวนรถยนต์นั่งและรถจักรยานยนต์จดทะเบียนใหม่ หดตัวลงที่ร้อยละ -8.8 และ -1.7 ต่อปี ตามลำดับ สำหรับด้านอุปทาน โดยเฉพาะภาคการท่องเที่ยวหดตัวต่อเนื่อง ทั้งจากจำนวนและรายได้ผู้เยี่ยมเยือน โดยหดตัวที่ร้อยละ  -1.2 และ -3.2 ต่อปี ตามลำดับ โดยเป็นการหดตัวทั้งจากชาวต่างชาติและคนไทย ส่วนหนึ่งได้รับผลกระทบจากปัญหาฝุ่นหมอกควันทำให้มีนักท่องเที่ยวลดลง ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนมกราคม 2563 อยู่ที่ร้อยละ 0.8 ต่อปี
ภาคตะวันออก เศรษฐกิจชะลอตัว จากการลงทุนภาคเอกชน การบริโภคสินค้าคงทน และการท่องเที่ยว ในเดือนมกราคม 2563 พบว่าเครื่องชี้เศรษฐกิจด้านอุปสงค์ภายในประเทศหดตัว สะท้อนจากการจัดเก็บภาษีมูลค่าเพิ่ม ณ ราคาคงที่หดตัวร้อยละ -5.9 ต่อปี เช่นเดียวกับการบริโภคในหมวดสินค้าคงทนที่ยังคงชะลอตัว สะท้อนจากจำนวนรถยนต์นั่งและรถจักรยานยนต์จดทะเบียนใหม่ที่หดตัวร้อยละ -27.6 และ -4.3 ต่อปี ตามลำดับ เช่นเดียวกันกับเครื่องชี้การลงทุนภาคเอกชนที่หดตัว สะท้อนจากจำนวนรถปิคอัพและรถบรรทุกจดทะเบียนใหม่ หดตัวร้อยละ -19.2 และ –4.6 ต่อปี ตามลำดับ นอกจากนี้ เงินลงทุนในโรงงานที่เริ่มและได้รับอนุญาตประกอบกิจการ หดตัวร้อยละ -92.7 และ -74.1 ต่อปี ตามลำดับ สำหรับด้านอุปทาน โดยเฉพาะภาคการท่องเที่ยวหดตัว สะท้อนจาก ทั้งจากจำนวนและรายได้ผู้เยี่ยมเยือนที่หดตัวที่ร้อยละ -1.7 และ -6.2 ต่อปี ตามลำดับ โดยเป็นการหดตัวทั้งจากชาวต่างชาติและคนไทย อย่างไรก็ดี ดัชนีความเชื่อมั่นภาคอุตสาหกรรมภาคตะวันออก ในเดือนมกราคม 2563 ที่ยังคงอยู่เหนือระดับ 100 เป็นเดือนที่ 27 ติดต่อกัน มาอยู่ที่ 112.0  ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปเบื้องต้น ในเดือนมกราคม 2563 อยู่ที่ร้อยละ 1.4 ต่อปี

ที่มา : https://www.thaigov.go.th/news/contents/details/26788
