รัฐบาลไทย-ข่าวทำเนียบรัฐบาล- ประภัตร’ ใส่เกียรเดินหน้า เร่งสร้างศูนย์กลางคอกกักเชียงแสน

วันจันทร์ที่ 17 กุมภาพันธ์ 2563
ประภัตร’ ใส่เกียรเดินหน้า เร่งสร้างศูนย์กลางคอกกักเชียงแสน
ประภัตร’ ใส่เกียรเดินหน้า เร่งสร้างศูนย์กลางคอกกักเชียงแสน รองรับโคขุนล้านตัวส่งออก
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวว่า การลงพื้นที่ในครั้งนี้เพื่อตรวจความคืบหน้าพื้นที่สร้างศูนย์กลางคอกกักโคที่ได้มาตรฐานของประเทศ เพื่อการกักโรค ตรวจสุขภาพสัตว์ สร้างความมั่นใจให้กับประเทศคู่ค้าด้านการควบคุมโรค และด้านมาตรฐานคอกกัก ให้เชื่อมั่นในสินค้าปศุสัตว์ไทยก่อนส่งออก และรองรับโคของเกษตรกรในโครงการเกษตรสร้างชาติ โดยได้ดำเนินการปรับปรุงพื้นที่เปล่าใน อ.เชียงแสน จ.เชียงราย จำนวน 300 ไร่ เพื่อพัฒนาเป็นศูนย์กลางคอกกักของประเทศ พร้อมทังพัฒนาระบบชลประทาน ตลอดจนปรับปรุงพื้นที่ส่วนหนึ่งให้เป็นแปลงสาธิตการเรียนรู้การผลิตพืชเมืองหนาว โดยมีตลาดนำการผลิตให้เกษตรกรได้เข้ามาศึกษาอีกด้วย
สำหรับโครงการส่งเสริมการเลี้ยงสัตว์ และกิจการที่เกี่ยวเนื่อง ภายใต้บันทึกความร่วมมือระหว่างกรมปศุสันว์ และ ธ.ก.ส. (เกษตรสร้างชาติ) ธ.ก.ส. สนับสนุนสินเชื่อคนละไม่เกิน 1 ล้านบาท ดอกเบี้ย 100 บาท/ปี เพื่อยกระดับชีวิตและความเป็นอยู่ของเกษตรกรผู้เลี้ยงโคเนื้อให้มีคุณภาพชีวิตที่ดีขึ้น และประกอบอาชีพการเลี้ยงสัตว์ อย่างมั่นคง มั่งคั่ง และยั่งยืน ซึ่งขณะนี้ได้เร่งประชาสัมพันธ์ ค้นหากลุ่มเป้าหมาย และจับกลุ่มวิสาหกิจชุมชน จัดทำแผนธุรกิจเพื่อสมัครเข้าร่วมโครงการ โดยขั้นตอนดังกล่าวได้ดำเนินการในช่วงเดือน ม.ค.-ก.พ. 63 และคาดว่าจะสามารถขอรับการสนับสนุนสินเชื่อและจ่ายสินเชื่อได้ปลายเดือน ก.พ. นี้เป็นต้นไป
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/26548
