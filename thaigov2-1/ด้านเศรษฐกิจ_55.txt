รัฐบาลไทย-ข่าวทำเนียบรัฐบาล-“รมช.มนัญญา” เปิดงานตลาดอินทผลัมเมืองย่าโม

วันอังคารที่ 30 กรกฎาคม 2562
“รมช.มนัญญา” เปิดงานตลาดอินทผลัมเมืองย่าโม
“รมช.มนัญญา” เปิดงานตลาดอินทผลัมเมืองย่าโม หนุนพัฒนาศักยภาพการแปรรูปอินทผลัมผลสด สายพันธุ์บาฮี พร้อมเชื่อมโยงการตลาด - แหล่งท่องเที่ยวเชิงเกษตร ดันเกษตรกรตัวจริงพบผู้บริโภค
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานพิธีเปิดงาน “เปิดสวนและเปิดตลาดอินทผลัมผลสด สายพันธุ์บาฮี”ณ บ้านสวนสระเพลง ตำบลสูงเนิน อำเภอสูงเนิน จังหวัดนครราชสีมา ว่า กระทรวงเกษตรและสหกรณ์มีนโยบายส่งเสริมและพัฒนาคุณภาพชีวิตของเกษตรกรให้มีความมั่นคง ตลอดทั้งส่งเสริมการผลิตสินค้าเกษตรให้มีคุณภาพตลอดห่วงโซ่อุปทานให้สอดคล้องกับความต้องการของตลาด โดยเน้นเรื่องการตลาดนำการผลิต มุ่งเน้นไปที่เกษตรกรให้สามารถเลี้ยงตนเองได้ และมีความภาคภูมิใจในอาชีพเกษตร เพื่อยกระดับคุณภาพชีวิตและความเป็นอยู่ของเกษตรกรให้อยู่ดีมีสุข
การจัดงาน “เปิดสวนและเปิดตลาดอินทผลัมผลสดสายพันธุ์บาฮี” ในครั้งนี้ ได้จัดขึ้นเป็นครั้งแรกในประเทศไทย ภายใต้คอนเซ็ปต์ เช็คอินอินทผลัม@สีคิ้ว โคราช โดยบริษัท เอ็ดวูดฟาร์ม (ไทยแลนด์) จำกัด ร่วมกับสมาชิกกลุ่มเกษตรกรผู้ปลูกอินทผลัมเกษตรอินทรีย์นครราชสีมา ในระหว่างวันที่ 27 กรกฎาคม ถึงวันที่ 1 กันยายน 2562 ณ สวนบ้านสระเพลง ตำบลสูงเนิน อำเภอสูงเนิน จังหวัดนครราชสีมา นับเป็นการส่งเสริมให้เกษตรกรมีอาชีพและรายได้ที่มั่นคง จากการเปิดตลาดทางการค้าเสรีอินทผลัมสดชนิดเพาะเนื้อเยื่อ “สายพันธุ์บาฮี” ระหว่างสมาชิกกลุ่มเกษตรกรผู้ปลูกอินทผลัม กับตัวแทนจำหน่ายหรือผู้บริโภคโดยตรง ซึ่งจะเป็นการกระตุ้นเศรษฐกิจของจังหวัด อีกทั้งส่งเสริมให้เกษตรกรมีแหล่งจำหน่ายผลผลิตทางการเกษตร ได้พบปะนักธุรกิจการค้าและผู้บริโภคโดยตรงกับเกษตรกรที่ปลูกอินทผลัมจากภาคอื่นๆ เพื่อพัฒนาศักยภาพในการแปรรูปอินทผลัมผลสดให้ได้คุณภาพที่ดียิ่งขึ้น ตลอดจนเป็นการส่งเสริมภาคธุรกิจการท่องเที่ยวของจังหวัดได้อีกทางหนึ่ง
“กระทรวงเกษตรฯ มีรัฐมนตรี 4 คน ที่จะรวมพลังกันช่วยเหลือเกษตรกรไทยอย่างเต็มที่เพื่อให้มีคุณภาพชีวิตที่ดีขึ้น ส่งเสริมให้เกิดการรวมกลุ่มเกษตรกรอย่างเข้มแข็ง และสามารถพึ่งพาตนเองได้อย่างยั่งยืน สำหรับการจัดงานในครั้งนี้ มีประโยชน์อย่างมากแก่ผู้ที่สนใจปลูกอินทผลัม ขอชื่นชมในความตั้งใจของคณะผู้จัดงานและกลุ่มเกษตรกรผู้ปลูกอินทผลัมเกษตรอินทรีย์ ที่มีการรวมกลุ่มเกษตรกรผู้ปลูกอินทผลัม ในนามกลุ่ม Ed Wood Thailand เพื่อการพัฒนาเกษตรกรรมของประเทศไทย โดยมีการศึกษาค้นคว้าเรื่องการเพาะปลูกอินทผลัมจนประสบความสำเร็จในระยะเวลาอันรวดเร็ว และมีการพัฒนาจนสามารถได้ผลผลิตตรงตามสายพันธุ์ที่แท้จริง ผลผลิตสมบูรณ์ และราคาดี จึงเป็นการสร้างอาชีพ และสร้างรายได้ให้กับพี่น้องเกษตรกรอย่างแท้จริง ทั้งนี้ อยากฝากถึงพี่น้องเกษตรกรไทย ขอให้น้อมนำแนวพระราชดำริด้านเศรษฐกิจพอเพียงของในหลวงรัชกาลที่ 9 มายึดถือปฏิบัติ โดยเฉพาะการทำการเกษตรแบบผสมผสาน เพื่อให้เกิดความยั่งยืนทั้งในด้านผลผลิตและสร้างรายได้ให้กับเกษตรกรไทย “ นางสาวมนัญญา กล่าว
ทั้งนี้ ภายในงาน มีกิจกรรมเช็คอิน ชิม ช้อป เกษตรกรพบปะผู้บริโภค เพื่อเปิดโอกาสให้เกษตรกรตัวจริงได้พบกับผู้ซื้อและผู้บริโภคโดยไม่ผ่านพ่อค้าคนกลาง ทำให้รายได้เข้าถึงเกษตรกรอย่างแท้จริง นิทรรศการงานจำหน่ายสินค้าของกลุ่มเกษตรกรผู้ปลูกอินทผลัมในแต่ละภูมิภาคของประเทศไทย งานเสวนาให้ความรู้ในหัวข้อ “อินทผลัม พืชเศรษฐกิจใหม่ สร้างรายได้ให้เกษตรกรอย่างยั่งยืน” โดยผู้เชี่ยวชาญและผู้บุกเบิกการปลูกพืชอินทผลัมชนิดเพาะเลี้ยงเนื้อเยื่อ “สายพันธุ์บาฮี” และกิจกรรมอื่นๆ อีกมากมาย  ตลอดทั้งมินิคอนเสิร์ตจากศิลปินชื่อดังที่มามอบความสุขความสนุกสนานให้กับผู้ที่มาร่วมงานด้วย
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/21852
