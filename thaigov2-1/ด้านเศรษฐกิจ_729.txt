รัฐบาลไทย-ข่าวทำเนียบรัฐบาล-เตือนประชาชนระมัดระวังการลงทุนในแชร์ออนไลน์ที่มีลักษณะเป็นแชร์ลูกโซ่

วันพฤหัสบดีที่ 31 ตุลาคม 2562
เตือนประชาชนระมัดระวังการลงทุนในแชร์ออนไลน์ที่มีลักษณะเป็นแชร์ลูกโซ่
สศค.จ้งย้ำเตือนอีกครั้งหนึ่งถึงการถูกชักชวนให้ร่วมลงทุนในแชร์ออนไลน์ที่มีลักษณะเป็นแชร์ลูกโซ่ โดยอ้างว่าจะให้ผลตอบแทนสูง เพื่อให้ประชาชนระมัดระวังในการถูกชักชวนและถูกหลอกลวงจนสูญเสียทรัพย์สิน
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง (สศค.) แจ้งย้ำเตือนอีกครั้งหนึ่งถึงการถูกชักชวนให้ร่วมลงทุนในแชร์ออนไลน์ที่มีลักษณะเป็นแชร์ลูกโซ่ โดยอ้างว่าจะให้ผลตอบแทนสูง เพื่อให้ประชาชนระมัดระวังในการถูกชักชวนและถูกหลอกลวงจนสูญเสียทรัพย์สิน ซึ่ง สศค. ได้เน้นย้ำให้ระมัดระวังและหลีกเลี่ยงมาโดยตลอด เนื่องจากการชักชวนผู้อื่นเข้าร่วมลงทุนในแชร์ออนไลน์ที่มีลักษณะเป็นแชร์ลูกโซ่อาจเข้าข่ายกระทำความผิดตามพระราชกำหนดการกู้ยืมเงินที่เป็นการฉ้อโกงประชาชน พ.ศ. 2527 (พระราชกำหนดการกู้ยืมเงินฯ) ซึ่งปัจจุบันมีบุคคลโฆษณาชี้ชวนให้ประชาชนทั่วไปเล่นแชร์ผ่านทางเฟซบุ๊ค หรือแอปพลิเคชันไลน์ซึ่งแพร่หลายในกลุ่มบุคคลที่ใช้สื่ออิเล็กทรอนิกส์ในวงกว้างอย่างรวดเร็ว เช่น กรณีคดีแชร์แม่มณี เป็นต้น
สศค. ขอแจ้งเตือนประชาชนให้ระมัดระวังและอย่าหลงเชื่อกับการชักชวนให้เข้าร่วมลงทุนในแชร์ออนไลน์ที่มีลักษณะเป็นแชร์ลูกโซ่ ซึ่งอาจเข้าข่ายเป็นการกระทําความผิดตามพระราชกําหนดการกู้ยืมเงินฯ โดยวิธีสังเกตลักษณะของแชร์ลูกโซ่มีดังนี้ (1) มีการชักชวนให้ประชาชนเข้าร่วมลงทุน (2) เสนอผลตอบแทนสูงในระยะเวลาอันสั้น (3) ผู้ที่ชักชวนประกอบธุรกิจที่ไม่ชอบด้วยกฎหมายหรือไม่ได้ประกอบธุรกิจใด ๆ แต่ใช้วิธีการหมุนเวียนเงิน (4) เมื่อไม่สามารถหาสมาชิกมาลงทุนเพิ่มได้ก็จะปิดกิจการหนีไป
การชักชวนให้ร่วมลงทุนในแชร์ออนไลน์ที่มีลักษณะเป็นแชร์ลูกโซ่ส่งผลให้สมาชิกที่ร่วมลงทุนเกิดความเสียหายต่อทรัพย์สินจำนวนมาก สำหรับประชาชนที่ถูกชักชวนหรือถูกหลอกลวงให้เข้าร่วมลงทุนในแชร์ออนไลน์ไปแล้วและรู้ตัวว่าจะเกิดความเสียหายต่อทรัพย์สินของท่าน ขอให้ท่านแจ้งความร้องทุกข์ต่อพนักงานสอบสวนกรมสอบสวนคดีพิเศษ กองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ และสถานีตำรวจในท้องที่ที่เกิดเหตุ (เพื่อไม่ให้คดีขาดอายุความ) หรือส่งเรื่องร้องเรียนมาที่สำนักนโยบายพัฒนาระบบการเงินภาคประชาชน สศค. ซึ่ง สศค. จะประสานหน่วยงานที่เกี่ยวข้องดำเนินการตามกฎหมายให้ถึงที่สุด
หากท่านมีข้อสงสัยประการใด สามารถสอบถามได้ที่ ส่วนป้องปรามการเงินนอกระบบ สำนักนโยบายพัฒนาระบบการเงินภาคประชาชน สํานักงานเศรษฐกิจการคลัง ถนนพระรามที่ 6 เขตพญาไท กรุงเทพฯ 10400 โทร. 0 2169 7128 ถึง 36 ต่อ 153 - 161 หรือศูนย์รับแจ้งการเงินนอกระบบ โทร. 1359 หรือ ตู้ปณ.1359 ปณจ.บางรัก กรุงเทพฯ 10500 หรือ e-mail 1359@mof.go.th
สำนักนโยบายพัฒนาระบบการเงินภาคประชาชน
สำนักงานเศรษฐกิจการคลัง
โทร. 02 169 7127 ถึง 36 ต่อ 158 หรือศูนย์รับแจ้งการเงินนอกระบบ สายด่วน 1359 กด 1

ที่มา : https://www.thaigov.go.th/news/contents/details/24179
