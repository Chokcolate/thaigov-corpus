รัฐบาลไทย-ข่าวทำเนียบรัฐบาล-นายกรัฐมนตรีลงพื้นที่จังหวัดพะเยา สักการะพระเจ้าตนหลวงเพื่อความเป็นสิริมงคล

วันพุธที่ 12 กุมภาพันธ์ 2563
นายกรัฐมนตรีลงพื้นที่จังหวัดพะเยา สักการะพระเจ้าตนหลวงเพื่อความเป็นสิริมงคล
นายกฯ ลงพื้นที่จังหวัดพะเยา สักการะพระเจ้าตนหลวงเพื่อความเป็นสิริมงคล ชื่นชมความรักความสามัคคีของชาวพะเยา-การนำธรรมะมาใช้ในชีวิตประจำวันช่วยกล่อมเกลาจิตใจให้คนเป็นคนดี ย้ำรัฐบาลตั้งใจแก้ไขปัญหาให้ประชาชนและประเทศชาติ
วันนี้ (12 กุมภาพันธ์ 2563) เวลา 09.30 น. ณ วัดศรีโคมคำ พระอารามหลวง อำเภอเมืองพะเยา จังหวัดพะเยา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ และคณะ สักการะพระพุทธรูปพระเจ้าตนหลวง กราบสรีระสังขารพระอุบาลีคุณูปมาจารย์ (ปวง ธมฺมปญฺโญ) และนมัสการพระสุนทรกิตติคุณ (เดชา อินฺทปญฺโญ) ผู้รักษาการแทนเจ้าอาวาสวัดศรีโคมคำ พระอารามหลวง เจ้าคณะอำเภอเมืองพะเยา
จานนั้น นายกรัฐมนตรี ได้กล่าวทักทายกับประชาชนที่มาให้การต้อนรับตอนหนึ่งว่า จังหวัดพะเยาเป็นจังหวัดเล็ก ๆ จังหวัดหนึ่งที่มีความสงบสุข ต้องขอชื่นชมในความรักความสามัคคีของประชาชนจังหวัดพะเยา ปัจจุบันโลกมีการเปลี่ยนแปลงในหลาย ๆ ด้าน และมีปัญหาเกิดขึ้นหลายปัญหา การแก้ไขปัญหาทุกคนต้องร่วมมือกัน รัฐบาลฝ่ายเดียวไม่สามารถแก้ไขปัญหาได้ ซึ่งที่ผ่านมารัฐบาลพยายามแก้ไขปัญหาในหลาย ๆ เรื่อง และปัญหาบางปัญหาต้องใช้เวลาในการแก้ไข ไม่ว่าจะเป็นเรื่องของเศรษฐกิจและการเกษตร แต่ขอให้มั่นใจว่ารัฐบาลมีความตั้งใจแก้ไขปัญหาให้กับประชาชน และเพื่อประเทศชาติ พร้อมกันนี้ นายกรัฐมนตรีได้กล่าวชื่นชมว่า การนำธรรมะมาใช้ในชีวิตประจำวันเป็นเรื่องที่ดี ช่วยกล่อมเกลาจิตใจให้คนเป็นคนดี มีความรักความสามัคคี ถ้าคนไทยไม่รักกันใครจะมารัก
ต่อจากนั้น นายกรัฐมนตรีได้ร่วมเล่นเครื่องอังกะลุง ซึ่งเป็นเครื่องดนตรีที่กลุ่มผู้สูงอายุจังหวัดพะเยาร่วมกันเล่นเพื่อออกกำลังกาย ฝึกสมาธิโดยได้บรรเลงเพลงพะเยารอเธอ เสร็จแล้ว นายกรัฐมนตรีพร้อมคณะออกเดินทางไปยังหนองเล็งทราย ตำบลศรีถ้อย อำเภอแม่ใจ จังหวัดพะเยา เพื่อตรวจติดตามการบริหารจัดการน้ำและการพัฒนาหนองเล็งทราย ณ หนองเล็งทราย อำเภอแม่ใจ จังหวัดพะเยา
--------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26447
