รัฐบาลไทย-ข่าวทำเนียบรัฐบาล-โรงพยาบาลสระบุรี เดินหน้าลดแออัด รับยาใกล้บ้าน

วันอังคารที่ 19 พฤศจิกายน 2562
โรงพยาบาลสระบุรี เดินหน้าลดแออัด รับยาใกล้บ้าน
โรงพยาบาลสระบุรี มีผู้ป่วยสมัครใจรับยาใกล้บ้านร้อยละ 20 เพิ่มรายการยาโรคไขมันในเลือดสูง โรคไทรอยด์ โรคโลหิตจาง 6 รายการ และขยายในผู้ป่วยกลุ่มโรคต้อหิน – ตาแห้ง
โรงพยาบาลสระบุรี มีผู้ป่วยสมัครใจรับยาใกล้บ้านร้อยละ 20 เพิ่มรายการยาโรคไขมันในเลือดสูง โรคไทรอยด์ โรคโลหิตจาง 6 รายการ และขยายในผู้ป่วยกลุ่มโรคต้อหิน – ตาแห้ง
วันนี้ (19 พฤศจิกายน 2562) ที่โรงพยาบาลสระบุรี จ.สระบุรี นายแพทย์ประพนธ์ ตั้งศรีเกียรติกุล คณะที่ปรึกษารัฐมนตรีว่าการกระทรวงสาธารณสุข ให้สัมภาษณ์ว่า ได้รับมอบหมายจากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ตรวจเยี่ยมให้กำลังใจการดำเนินงานโครงการรับยาใกล้บ้าน เริ่มเมื่อ 1 ตุลาคม 2562 เพื่อลดความแออัดในโรงพยาบาล ซึ่งเป็นนโยบายสำคัญของกระทรวงสาธารณสุข      เพิ่มความสะดวกให้กับผู้ป่วยสิทธิหลักประกันสุขภาพถ้วนหน้าเพื่อเป็นทางเลือก ไม่ต้องรอคิวรับยาที่โรงพยาบาล จากการร่วมโครงการฯของโรงพยาบาลสระบุรี มีผู้ป่วยที่สมัครใจและเข้าเกณฑ์ให้ไปรับยาใกล้บ้านประมาณ      ร้อยละ 20 ของใบสั่งยาใน 3 กลุ่มโรค คือ เบาหวาน ความดันโลหิตสูง และจิตเวช ที่มีอาการคงที่ จะได้รับใบสั่งยาและฉลากยาเพื่อไปรับยาที่ร้านยาชุมชนอบอุ่นใกล้บ้าน โดยโรงพยาบาลสระบุรีมีแผนเพิ่มรายการยาโรคไขมัน      ในเลือดสูง โรคไทรอยด์ โรคโลหิตจางอีก 6 รายการ พร้อมขยายบริการเพิ่มที่แผนกจักษุในโรคต้อหิน – ตาแห้ง เพื่อให้ผู้ป่วยที่มีอาการคงที่ได้เข้าร่วมโครงการฯมากขึ้น ทางโรงพยาบาลจะได้เร่งประชาสัมพันธ์ผ่านช่องทางต่าง ๆ อาทิ Facebook ของรพ. ป้ายประชาสัมพันธ์โครงการรับยาใกล้บ้านหน้าบริเวณห้องตรวจ ให้เจ้าหน้าที่ของโรงพยาบาลช่วยกันประชาสัมพันธ์บอกต่อให้กับผู้ป่วย ญาติ และมีการรวบรวมข้อมูลเพื่อการปรับปรุงพัฒนา
ด้านนายแพทย์อนันต์ กมลเนตร ผู้อำนวยการโรงพยาบาลสระบุรี กล่าวว่า โรงพยาบาลสระบุรีได้สำรองยาไว้ที่ร้านขายยาเครือข่ายที่เข้าร่วมโครงการทั้งหมด 15 ร้าน กระจายอยู่ในอำเภอต่าง ๆ คือ อำเภอเมือง 8 ร้าน อำเภอหนองแค 4 ร้าน อำเภอวิหารแดง 2 ร้าน และอำเภอแก่งคอย 1 ร้าน ติดต่อสื่อสารผ่านทาง line group และมีโปรแกรมเชื่อมโยงข้อมูลใบสั่งยาไปที่ร้านขายยา โดยสามารถสแกน QR CODE จากใบสั่งยาและฉลากยาที่ผู้ป่วยนำไปรับยา เมื่อผู้ป่วยรับยาเรียบร้อย ข้อมูลจะถูกส่งต่อกลับมาที่โรงพยาบาล รวมทั้งมีระบบ SMS แจ้งเตือนเภสัชกรที่ร้านยา ระบบติดตามสถานะของใบสั่งยา และระบบคลังยา แสดงรายการจำนวนยาที่คงเหลือในร้านยาเครือข่าย ทั้งนี้ โรงพยาบาลมีแผนลงพื้นที่ตรวจสอบร้านยาในเครือข่ายทุก 3 เดือน เพื่อสร้างความมั่นใจให้ประชาชนว่าร้านยาในเครือข่ายได้มาตรฐาน
******************************* 19 พฤศจิกายน 2562

ที่มา : https://www.thaigov.go.th/news/contents/details/24672
