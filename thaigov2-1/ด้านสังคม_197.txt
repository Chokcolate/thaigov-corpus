รัฐบาลไทย-ข่าวทำเนียบรัฐบาล-กระทรวงดิจิทัลฯ ห่วงใยผู้ประสบภัย เร่งจัดเจ้าหน้าที่ดูแลระบบโครงข่ายสื่อสารโทรคมนาคมให้ใช้งานได้อย่างรวดเร็ว

วันอังคารที่ 17 กันยายน 2562
กระทรวงดิจิทัลฯ ห่วงใยผู้ประสบภัย เร่งจัดเจ้าหน้าที่ดูแลระบบโครงข่ายสื่อสารโทรคมนาคมให้ใช้งานได้อย่างรวดเร็ว
กระทรวงดิจิทัลฯ ห่วงใยผู้ประสบภัย เร่งจัดเจ้าหน้าที่ดูแลระบบโครงข่ายสื่อสารโทรคมนาคมให้ใช้งานได้อย่างรวดเร็ว
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม เปิดเผยถึงสถานการณ์น้ำท่วมครั้งใหญ่ในจังหวัดอุบลราชธานี ซึ่งเป็นพื้นที่ลุ่มแม่น้ำมูล ส่งผลให้ประชาชนได้รับผลกระทบเป็นอย่างมาก ทั้งนี้ เพื่อให้ระบบสื่อสารโทรคมนาคม สามารถใช้งานได้ตามปกติ กระทรวงดิจิทัลฯ ได้มอบหมายในหน่วยงานในสังกัดส่งทีมเข้าดูแลระบบโครงข่ายสื่อสารโทรคมนาคมอย่างเต็มที่ทันที โดยเฉพาะเครือข่ายสื่อสารหลักของเน็ตประชารัฐที่ได้รับผลกระทบสถานการณ์น้ำท่วม โดยบริษัท ทีโอที จำกัด (มหาชน) ได้เร่งระดมเจ้าหน้าที่เข้าไปดูแลเครือข่ายเน็ตประชารัฐ และแก้ไขปัญหาอย่างเร่งด่วนทันที ซึ่งขณะนี้ประชาชนใน 900 หมู่บ้าน จากจำนวน 915 หมู่บ้าน สามารถใช้บริการเน็ตประชารัฐ จำนวน 6,522 คน ส่วนอีก 15 หมู่บ้าน อยู่ระหว่างดำเนินการ โดยเจ้าหน้าที่ได้เตรียมพร้อมเข้าพื้นที่ทันที หากระบบไฟฟ้าสามารถใช้งานได้ พร้อมเร่งประสานกับหน่วยงานที่เกี่ยวข้อง เพื่อให้การดำเนินงานเป็นไปอย่างรวดเร็ว รวมถึงเตรียมการบรรเทาความเดือดร้อนให้ประชาชนในพื้นที่ โดยการมอบถุงยังชีพ เครื่องอุปโภคบริโภคในลำดับต่อไป
*************************

ที่มา : https://www.thaigov.go.th/news/contents/details/23148
