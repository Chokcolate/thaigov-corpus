รัฐบาลไทย-ข่าวทำเนียบรัฐบาล-​ นรม. และ รมว.กห. สั่งกองทัพเสริมและกระจายกำลังเข้าช่วยเหลือน้ำท่วมในพื้นที่วิกฤต ย้ำอยู่กับประชาชนในพื้นที่

วันพฤหัสบดีที่ 12 กันยายน 2562
​ นรม. และ รมว.กห. สั่งกองทัพเสริมและกระจายกำลังเข้าช่วยเหลือน้ำท่วมในพื้นที่วิกฤต ย้ำอยู่กับประชาชนในพื้นที่
พล.อ.ประยุทธ์ จันทร์โอชา นรม. และ รมว.กห. ได้สั่งการทุกเหล่าทัพ ให้ยังคงกระจายกำลังและเครื่องมือช่าง สนับสนุนการช่วยเหลือประชาชนที่ยังประสบอุทกภัยในพื้นที่วิกฤติทั้งภาคเหนือและภาคตะวันออกเฉียงเหนือให้ต่อเนื่องและทั่วถึง
พล.อ.ประยุทธ์ จันทร์โอชา นรม. และ รมว.กห. ได้สั่งการทุกเหล่าทัพ ให้ยังคงกระจายกำลังและเครื่องมือช่าง สนับสนุนการช่วยเหลือประชาชนที่ยังประสบอุทกภัยในพื้นที่วิกฤติทั้งภาคเหนือและภาคตะวันออกเฉียงเหนือให้ต่อเนื่องและทั่วถึง โดยเฉพาะ 8 จว.ภาคอีสาน ที่ยังคงมีน้ำท่วมสูง  พร้อมทั้งให้ประสานกับส่วนราชการในพื้นที่ ติดตามเฝ้าระวังระดับน้ำในแม่น้ำมูลและพื้นที่ที่ยังคงมีฝนตกชุกต่อเนื่อง โดยให้เสริมกำลังเข้าช่วยเหลือประชาชนในพื้นที่ จว.อุบลราชธานี และพื้นที่วิกฤตที่กำลังเผชิญกับสถานการณ์เฝ้าระวังระดับน้ำสูงสุด และให้อยู่กับประชาชนในพื้นที่จนกว่าสถานการณ์จะคลี่คลาย
โฆษก กห. กล่าวเพิ่มเติมว่า ขณะนี้ กำลังทหารทั้งทางบก ทางน้ำและทางอากาศ ที่มีหน่วยทหารในพื้นที่ ได้จัดกำลังพลหมุนเวียนวันละกว่า 4,000 นาย พร้อมกับเครื่องมือช่าง เครื่องสูบน้ำ เรือชนิดต่างๆและยานยนต์ล้อสูง รวมทั้งรถครัวสนาม รถประปาสนามและชุดแพทย์เคลื่อนที่ ทำงานร่วมกับจิตอาสา ยังคงระดมให้การช่วยเหลือเร่งด่วน รวมทั้งให้การบริการและอำนวยความสะดวกแก่ประชาชนในพื้นที่ที่ได้รับผลกระทบอย่างต่อเนื่อง  ขณะเดียวกัน ได้จัดอากาศยานพร้อมชุดค้นหาและกู้ภัย ทำการช่วยเหลือและค้นหาผู้สูญหาย พร้อมทั้งได้จัดเรือผลักดันน้ำ จำนวน 25 ลำ เร่งระบายน้ำท่วมขังในพื้นที่อย่างต่อเนื่อง

ที่มา : https://www.thaigov.go.th/news/contents/details/23036
