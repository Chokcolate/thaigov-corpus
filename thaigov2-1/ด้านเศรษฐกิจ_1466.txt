รัฐบาลไทย-ข่าวทำเนียบรัฐบาล-ปลัดกอบชัยฯ เยี่ยมชมโรงงานผลิตรถจักรยานไฟฟ้า จ.ระยอง พร้อมรับข้อเสนอ ปัญหาอุปสรรคภาคเอกชน เพื่อผลักดันเข้าสู่การพิจารณาของคณะกรรมการนโยบายยานยนต์แห่งชาติ

วันพฤหัสบดีที่ 13 กุมภาพันธ์ 2563
ปลัดกอบชัยฯ เยี่ยมชมโรงงานผลิตรถจักรยานไฟฟ้า จ.ระยอง พร้อมรับข้อเสนอ ปัญหาอุปสรรคภาคเอกชน เพื่อผลักดันเข้าสู่การพิจารณาของคณะกรรมการนโยบายยานยนต์แห่งชาติ
นายกอบชัย สังสิทธิสวัสดิ์ ปลัดกระทรวงอุตสาหกรรม นำคณะทำงานสนับสนุนการขับเคลื่อนในภารกิจของกระทรวงอุตสาหกรรม (MOI Dream Team) ลงพื้นที่จังหวัดระยอง ณ นิคมอุตสาหกรรม WHA Eastern Seaboard จังหวัดระยอง
จ.ระยอง : วันนี้ (12 กุมภาพันธ์ 2563) นายกอบชัย สังสิทธิสวัสดิ์ ปลัดกระทรวงอุตสาหกรรม นำคณะทำงานสนับสนุนการขับเคลื่อนในภารกิจของกระทรวงอุตสาหกรรม (MOI Dream Team) ลงพื้นที่จังหวัดระยอง เยี่ยมชมโรงงานผลิตรถจักรยานไฟฟ้าและสกู๊ตเตอร์ไฟฟ้าของบริษัท อียูพี ยานยนต์ไฟฟ้า (ประเทศไทย) จำกัด โดยมีนายพุทธิกรณ์ วิชัยดิษฐ อุตสาหกรรมจังหวัดระยอง นายกิตติวัฒน์ ตรีเจริญสมบูรณ์ ผู้อำนวยการสำนักงานนิคมอุตสาหกรรมอีสเทิร์นซีบอร์ด (ระยอง) การนิคมอุตสาหกรรมแห่งประเทศไทย และนายวิวัฒน์ จิรัฐติกาลสกุล กรรมการบริหารบริษัท ดับบลิวเอชเอ คอร์ปอเรชั่น จำกัด ให้การต้อนรับ ณ นิคมอุตสาหกรรม WHA Eastern Seaboard จังหวัดระยอง
บริษัท อียูพี ยานยนต์ไฟฟ้า (ประเทศไทย) จำกัด ตั้งอยู่ที่ตำบลตาสิทธิ์ อำเภอปลวกแดง จังหวัดระยอง ประกอบกิจการผลิตและจำหน่ายรถจักรยานไฟฟ้า มอเตอร์ แบตเตอรี่ อะไหล่ และอุปกรณ์รถจักรยานไฟฟ้าและสกู๊ตเตอร์ไฟฟ้า บริษัทมีกำลังการผลิตสูงสุดรถจักรยานไฟฟ้าและสกู๊ตเตอร์ไฟฟ้าประมาณ 1,500 คัน/เดือน  จำหน่ายในประเทศและต่างประเทศ มีการนำเข้าชิ้นส่วนจากประเทศจีน เวียดนาม ไต้หวัน อิตาลี ประมาณ 20,000 ชิ้น/เดือน ผลิตรถจักรยานไฟฟ้ากว่า 15 รุ่น กำลังขับมอเตอร์ 250 วัตต์ แบตเตอรี่ 36V/13Ah (Lithium battery) ใช้งานได้ 6 -8 ชั่วโมง ความเร็วสูงสุด 25 กม./ชั่วโมง และสกู๊ตเตอร์ จำนวน 3 รุ่น กำลังขับมอเตอร์ 350 , 1,500 , 2,000 วัตต์ แบตเตอรี่ 48V/16Ah , 60V/25Ah , 72V/30Ah (Lithium battery) ใช้งานได้ 6 -8 ชั่วโมง ความเร็วสูงสุด 80 กม./ชั่วโมง
บริษัทได้สะท้อนข้อมูลเกี่ยวกับการส่งเสริมการผลิตการใช้จักรยานไฟฟ้าและสกู๊ตเตอร์ โดยเฉพาะวัตถุดิบในประเทศที่มีราคาแพงเมื่อเทียบกับการนำเข้าและรวมภาษี รวมถึงควรกำหนดพื้นที่สำหรับการคมนาคมขนส่งด้วยรถไฟฟ้า โดยปลัดกระทรวงอุตสาหกรรม ได้รับข้อเสนอของบริษัทฯ เพื่อจะได้รวบรวมและนำเสนอที่ประชุม คณะกรรมการนโยบายยานยนต์แห่งชาติที่ปลัดกระทรวงอุตสาหกรรมเป็นฝ่ายเลขานุการ ซึ่งนายกรัฐมนตรีได้ลงนามแต่งตั้งเมื่อวันที่ 7 กุมภาพันธ์ 2563
ทั้งนี้ กระทรวงอุตสาหกรรม ให้ความสำคัญพร้อมผลักดันการผลิตรถยนต์ที่ขับเคลื่อนด้วยพลังงานไฟฟ้าในประเทศไทยให้เกิดผลเป็นรูปธรรม เพื่อยกระดับมาตรฐานไทยสู่มาตรฐานสากลในอนาคตต่อไป #กระทรวงอุตสาหกรรม #ยานยนต์ไฟฟ้า

ที่มา : https://www.thaigov.go.th/news/contents/details/26458
