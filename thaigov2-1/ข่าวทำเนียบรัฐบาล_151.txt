รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมให้กำลังใจ ผู้ประสบภัยอุทกภัย จ.ยโสธร ระบุรัฐบาลพร้อมเยียวยา ดูแลประชาชนที่เดือดร้อน ให้ทุกคนมีกำลังใจ กำลังกายที่แข็งแรง

วันจันทร์ที่ 9 กันยายน 2562
นายกรัฐมนตรีตรวจเยี่ยมให้กำลังใจ ผู้ประสบภัยอุทกภัย จ.ยโสธร ระบุรัฐบาลพร้อมเยียวยา ดูแลประชาชนที่เดือดร้อน ให้ทุกคนมีกำลังใจ กำลังกายที่แข็งแรง
นายกรัฐมนตรีตรวจเยี่ยมให้กำลังใจผู้ประสบภัยอุทกภัย จ.ยโสธร ระบุรัฐบาลพร้อมเยียวยา ดูแลประชาชนที่เดือดร้อน ให้ทุกคนมีกำลังใจ กำลังกายที่แข็งแรง
วันที่ 9 กันยายน  2562 เวลา 14.30 น. ณ วัดกลางศรีไตรภูมิ ต.ในเมือง อ.เมืองยสธร จ.ยโสธร พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม พร้อมด้วย  พลเอกอนุพงษ์ เผ่าจินดา รัฐมนตรีว่าการกระทรวงมหาดไทย นายศักดิ์สยาม ชิดชอบ รัฐมนตรีว่าการกระทรวงคมนาคม ร้อยเอก ธรรมนัส  พรหมเผ่า รัฐมนตรีช่วยว่าการกระทรวงเกษตรและสหกรณ์ เดินทางไปตรวจเยี่ยมผู้ประสบภัยอุทกภัยของจังหวัดยโสธร โดยมี นายนิกร สุกใส ผู้ว่าราชการจังหวัดยโสธร กล่าวรายงาน
จากอิทธิพลพายุโซนร้อนโพดุล และพายุคาจิกิ ส่งผลกระทบให้จังหวัดยโสธรมีฝนฟ้าคะนองกับมีลมแรง และมีฝนตกหนักถึงหนักมากบางแห่ง ตั้งแต่วันที่ 29 สิงหาคม 2562 เป็นต้นมา ทำให้เกิดสถานการณ์อุทกภัย น้ำไหลเอ่อเข้าท่วมบริเวณบ้านเรือนราษฎร พื้นที่การเกษตร สิ่งสาธารณประโยชน์ สะพาน ถนน สถานพยาบาล (รพ.และ รพ.สต.) โรงเรียน ฯลฯ ปริมาณน้ำในอ่างเก็บน้ำของจังหวัดยโสธรสูงกว่าระดับเก็บกัก และระดับน้ำในแม่น้ำชีเพิ่มสูงขึ้น น้ำได้ไหลเอ่อล้นเข้าสู่ในเขตเทศบาลเมืองยโสธรโดยพื้นที่ประสบภัยจำนวน 8 อำเภอ 53 ตำบล 424 หมู่บ้าน ซึ่งจังหวัดยโสธร จัดตั้งศูนย์บัญชาการณ์เหตุการณ์อุทกภัยและดินถล่ม พ.ศ. 2562 ณ สำนักงานป้องกันและบรรเทาสาธารณภัยจังหวัดยโสธร และจัดประชุมกองอำนวยการป้องกันและบรรเทาสาธารณภัยจังหวัดยโสธร พร้อมทั้งจัดทำประกาศและวิทยุแจ้งเตือนภัย เพื่อให้ส่วนราชการที่เกี่ยวข้อง หน่วยทหาร อำเภอ องค์กรปกครองส่วนท้องถิ่น ให้เฝ้าระวังและติดตามสถานการณ์น้ำจากพายุโซนร้อน“โพดุล”อย่างใกล้ชิดตลอด 24 ชั่วโมง  โดยในส่วนของการเยียวยาผู้ประสบภัยได้จัดตั้งศูนย์รับบริจาคน้ำดื่ม และเครื่องอุปโภค บริโภค เพื่อช่วยเหลือผู้ประสบอุทกภัยภัย ปี พ.ศ. 2562 ณ สำนักงานป้องกันและบรรเทาสาธารณภัย จังหวัดยโสธรได้ทำหนังสือขอถุงยังชีพประทานของมูลนิธิเพื่อนพึ่ง (ภาฯ) ยามยาก และถุงยังชีพของกรมป้องกันและบรรเทาสาธารณภัย อีกทั้ง ธ.ก.ส. พร้อมช่วยเหลือเกษตรกรผู้ประสบภัยจาก “พายุโพดุล” ทั้งกรณีฉุกเฉิน และการช่วยเหลือฟื้นฟูหลังประสบภัย พร้อมช่วยเหลือด้านภาระหนี้สินด้วยการขยายระยะเวลา ระดมกำลังสาขาในพื้นที่จัดถุงยังชีพช่วยเหลือแล้วกว่า 2 หมื่นถุง พร้อมสนับสนุนศูนย์อพยพ เพื่อบรรเทาความเดือดร้อนในเบื้องต้น อีกทั้งได้รับพระมหากรุณาธิคุณครัวพระราชทานและครัวเพื่อนพึ่ง (ภาฯ)
โอกาสนี้ นายกรัฐมนตรีได้กล่าวตอนหนึ่งว่า ดีใจที่มาพบประชาชนในวันนี้ สิ่งสำคัญคือนำความห่วงใยของพระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ที่เป็นห่วงประชาชนผู้ประสบภัยให้ดูแลประชาชนอย่างดีที่สุด รัฐบาลมีหน้าที่ดูแลประชาชนที่ประสบความเดือดร้อน ต้องมีกำลังใจ ต่อสู้ ยิ้มสู้ สิ่งสำคัญคือการช่วยเหลือกันทั้งยามปกติสุขและยามประสบปัญหาเพื่อความเข้มแข็งของชุมชน  และช่วยเหลือกันรักษาสิ่งแวดล้อม ใช้สารเคมีน้อยลง ทำเกษตรอินทรีย์และปลูกพืชหมุนเวียนเพื่อเพิ่มช่องทางเมื่อยามประสบปัญหาการเพาะปลูก
ในด้านการบรรเทาความเดือดร้อนและผู้ประสบอุทกภัยรัฐบาลพร้อมเยียวยารวมทั้งหน่วยงานที่เกี่ยวข้อง ไม่ว่าจะเป็นสำนักงานทรัพยากรน้ำแห่งชาติ กระทรวงมหาดไทย มีการเตรียมความพร้อมโครงการและงบประมาณที่จะดูแลประชาชนในปี 2563 รัฐบาลกำลังเร่งทำทุกอย่างให้เร็วที่สุด ให้ครอบคลุม ทั่วถึง และสิ่งสุดท้ายคือเรื่องสุขภาพอนามัยของประชาชน ขอประชาชนให้ดูแลร่างกาย และขอให้หน่วยงานต่าง ๆ ช่วยกันดูแลโรคภัยที่มากับน้ำท่วม
จากนั้นนายกรัฐมนตรีได้มอบถุงยังชีพให้ประชาชน เยี่ยมให้กำลังใจผู้ประสบภัย ให้มีกำลังใจ กำลังกายที่แข็งแรง พร้อมกับให้กำลังใจเจ้าหน้าที่ แพทย์ พยาบาล อสม. อาสาสมัครและส่วนท้องถิ่นที่ช่วยกันบรรเทาความเดือดร้อนของประชาชนด้วย
-------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22949
