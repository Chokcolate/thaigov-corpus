รัฐบาลไทย-ข่าวทำเนียบรัฐบาล-“อนุทิน” มั่นใจ หน่วยบริการในสังกัด สธ. ทั่วประเทศ พร้อมดูแลประชาชนตลอดช่วงปีใหม่ 2563

วันศุกร์ที่ 27 ธันวาคม 2562
“อนุทิน” มั่นใจ หน่วยบริการในสังกัด สธ. ทั่วประเทศ พร้อมดูแลประชาชนตลอดช่วงปีใหม่ 2563
รองนายกรัฐมนตรีและรัฐมนตรีว่าการกระทรวงสาธารณสุข ส่งผู้บริหารระดับสูง ตรวจเยี่ยมความพร้อม หน่วยบริการสังกัดกระทรวงสาธารณสุข ให้บริการดูแลประชาชนช่วงเทศกาลปีใหม่ 2563 มั่นใจหากมีเหตุพร้อมรับมือ
วันนี้ (27 ธันวาคม 2562) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า ช่วงเทศกาลปีใหม่ 2563 ได้สั่งการไปยังหน่วยบริการสังกัดกระทรวงสาธารณสุขทั่วประเทศ  ในการเตรียมความพร้อมให้บริการด้านการแพทย์และสาธารณสุขแก่ประชาชน และได้ส่งปลัดกระทรวงสาธารณสุข   รองปลัดกระทรวงสาธารณสุข และผู้ตรวจราชการทุกเขตสุขภาพ ลงพื้นที่ตรวจเยี่ยมความพร้อมโดย ได้รับรายงาน หน่วยบริการมีความพร้อมทั้งในเรื่องของบุคลากร บริการ อุปกรณ์เครื่องมือทางการแพทย์ ทีมกู้ชีพ รถพยาบาล และสิ่งจำเป็นต่าง ๆ ในการช่วยเหลือชีวิตประชาชน ทั้งเจ็บป่วยฉุกเฉินและอุบัติเหตุ ตลอด 24 ชั่วโมง
“ได้กำชับและให้ความมั่นใจว่า หากมีเหตุการณ์ไม่พึงประสงค์หน่วยบริการต้องรับมือได้ อย่างไรก็ตาม เราไม่ได้ต้องการให้เกิดอุบัติเหตุ เราพร้อมที่จะรอเก้อ เพราะไม่อยากให้เกิดเหตุร้ายขึ้นกับประชาชน” นายอนุทิน กล่าว
นายอนุทินกล่าวต่อว่า ขอให้ประชาชนระมัดระวังและมีสติอยู่ตลอดเวลาในการเดินทางท่องเที่ยวในช่วงเทศกาล ขอให้เลือกบริโภคอาหารสะอาดที่ถูกสุขอนามัย อย่าเสพของมึนเมา ขับรถด้วยความระมัดระวัง ทำตามกฎจราจรและมีสติ อุบัติเหตุต่างๆ ก็จะไม่เกิดขึ้น จะไม่ก่อให้เกิดการสูญเสียใดๆ สำหรับปีใหม่ไม่มีอะไรดีไปกว่าการที่ประชาชนมีสุขภาพที่ดี ทางกระทรวงสาธารณสุข ก็ขอให้ทุก ๆ ท่านมีสุขภาพแข็งแรง ปลอดจากโรคภัยไข้เจ็บ โดยเฉพาะช่วงเทศกาลก็ขอให้แคล้วคลาดปลอดภัยทั้งหลายทั้งปวง ไม่ให้เกิดเหตุใด ๆ มีความเจริญรุ่งเรืองในหน้าที่การงาน
********************* 27 ธันวาคม 2562

ที่มา : https://www.thaigov.go.th/news/contents/details/25535
