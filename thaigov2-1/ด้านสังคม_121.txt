รัฐบาลไทย-ข่าวทำเนียบรัฐบาล-สธ.เพิ่มคลินิกกัญชาทางการแพทย์ในโรงพยาบาล

วันพุธที่ 28 สิงหาคม 2562
สธ.เพิ่มคลินิกกัญชาทางการแพทย์ในโรงพยาบาล
กระทรวงสาธารณสุข เพิ่มคลินิกกัญชาทางการแพทย์ 26 แห่งเพื่อให้ผู้ป่วยเข้าถึงยากัญชาที่มีคุณภาพมาตรฐาน ปลอดภัย เตรียมอบรมพยาบาลประจำคลินิกกัญชาฯ อบรมแพทย์ เภสัชกรโรงพยาบาลชุมชน และหลักสูตร E training
กระทรวงสาธารณสุข เพิ่มคลินิกกัญชาทางการแพทย์ 26 แห่งเพื่อให้ผู้ป่วยเข้าถึงยากัญชาที่มีคุณภาพมาตรฐาน ปลอดภัย เตรียมอบรมพยาบาลประจำคลินิกกัญชาฯ อบรมแพทย์ เภสัชกรโรงพยาบาลชุมชน และหลักสูตร E training
วันนี้ (28 สิงหาคม 2562) ที่กระทรวงสาธารณสุข จ.นนทบุรี นายแพทย์สุขุม  กาญจนพิมาย ปลัดกระทรวงสาธารณสุข ให้สัมภาษณ์ภายหลังประชุมติดตามความก้าวหน้าการดำเนินงานตามนโยบายกัญชาทางการแพทย์ ว่า ขณะนี้ กระทรวงสาธารณสุข ได้เปิดบริการคลินิกกัญชาทางการแพทย์ 26 แห่ง เป็นแผนปัจจุบัน 13 แห่ง โดยโรงพยาบาลเจ้าพระยาอภัยภูเบศร สามารถผลิตน้ำมันกัญชาทางการแพทย์ได้ 1.5 แสนขวดภายในเดือนมกราคม 2563 และสามารถผลิตได้มากขึ้นตามจำนวนผู้ป่วย ส่วนคลินิกกัญชาทางแพทย์แผนไทยในโรงพยาบาลเครือข่ายแพทย์แผนไทยอีก 13 แห่ง เริ่มให้บริการในวันที่ 2 กันยายน 2562 เพื่อให้ผู้ป่วยเข้าถึงสารสกัดน้ำมันกัญชา และยาแผนไทยที่มีกัญชาปรุงผสมอยู่ ที่มีคุณภาพมาตรฐาน ปลอดภัย ผ่านการตรวจสอบจากกรมวิทยาศาสตร์การแพทย์
นายแพทย์สุขุมกล่าวต่อว่า ขณะนี้ ได้จัดทำแนวทางบริการและส่งต่อผู้ป่วยสารสกัดจากกัญชาในคลินิกกัญชาทางการแพทย์ โดยผู้ป่วยลงทะเบียน หรือ walk in จะได้รับคำปรึกษาและคัดกรองเบื้องต้นจากพยาบาล รับการตรวจวินิจฉัยโรค ประเมินความจำเป็นการใช้ยา และหากเข้าเกณฑ์จะให้ผู้ป่วยเซ็นเอกสารยินยอมการเข้าร่วมโครงการ โดยเภสัชกรจะตรวจสอบ จ่ายยาตามใบสั่งยา และให้คำแนะนำผู้ป่วย จากนั้นจะติดตามการรักษาครั้งแรกทางโทรศัพท์หรือออนไลน์ภายใน 72 ชั่วโมง และให้คำปรึกษาออนไลน์ทั้งกรณีมารับบริการ และฉุกเฉิน นอกจากนี้ ได้เตรียมจัดอบรมพยาบาลประจำคลินิกกัญชาทางการแพทย์ วันที่ 2 – 3 กันยายน และอบรมแพทย์ เภสัชกรโรงพยาบาลชุมชนครบภายในเดือนตุลาคม 2562 และจะพัฒนาหลักสูตร E training สำหรับหน่วยงานที่สนใจต่อไป
ทั้งนี้ รายงานเบื้องต้นมีผู้รับบริการในคลินิกกัญชาทางการแพทย์ที่เปิดให้บริการแล้ว 300 กว่าราย ได้รับการประเมินและจ่ายสารสกัดน้ำมันกัญชาทางการแพทย์ 76 ราย สำหรับโรคที่ใช้กัญชา ได้แก่ มะเร็งระยะสุดท้าย ลมชักและพาร์กินสันที่ดื้อต่อการรักษา ปวดตามปลายประสาท เป็นต้น
************************************** 28 สิงหาคม 2562

ที่มา : https://www.thaigov.go.th/news/contents/details/22575
