รัฐบาลไทย-ข่าวทำเนียบรัฐบาล-กสร. อบรมพนักงานตรวจแรงงาน เพิ่มประสิทธิภาพบังคับใช้กฎหมาย

วันจันทร์ที่ 22 กรกฎาคม 2562
กสร. อบรมพนักงานตรวจแรงงาน เพิ่มประสิทธิภาพบังคับใช้กฎหมาย
กรมสวัสดิการและคุ้มครองแรงงาน จัดอบรมพนักงานตรวจแรงงาน มุ่งเพิ่มประสิทธิภาพและยกระดับความรู้ ความสามารถในการคุ้มครองแรงงานพร้อมปลูกจิตสำนึก ค่านิยม คุณธรรมในการบังคับใช้กฎหมาย
นายสมบูรณ์ ตรัยศิลานันท์ รองอธิบดีกรมสวัสดิการและคุ้มครองแรงงาน (กสร.) เปิดเผย ภายหลังเป็นประธานเปิดการอบรมเพิ่มประสิทธิภาพการบังคับใช้กฎหมายของพนักงานตรวจแรงงาน เชิงคุณภาพ ในวันที่ 22 กรกฎาคม 2562 ณ โรงแรมเดอะพาลาซโซ กรุงเทพฯ ว่า กสร.มีบทบาทและหน้าที่สำคัญในการคุ้มครองแรงงานให้ได้รับสิทธิประโยชน์ตามกฎหมายและมีคุณภาพชีวิตที่ดีโดยไม่เลือกปฏิบัติไม่ว่าจะเป็นแรงงานไทยหรือแรงงานต่างด้าว โดยมีพนักงานตรวจแรงงานเป็นกลไกสำคัญในการตรวจบังคับใช้กฎหมาย ควบคู่ไปกับการส่งเสริมให้นายจ้าง ลูกจ้างมีความรู้ ความเข้าใจและตระหนักในสิทธิหน้าที่ตามที่กฎหมายกำหนด ซึ่งการดำเนินการดังกล่าวพนักงานตรวจแรงงานนอกจากจะต้องมีความรู้ ความเข้าใจเกี่ยวกับกฎหมายคุ้มครองแรงงานและกฎหมายที่เกี่ยวข้องแล้ว ยังต้องมีทักษะที่จำเป็นเพื่อประกอบการปฏิบัติงานด้วย เช่น ทักษะการสื่อสาร การสอบข้อเท็จจริง การรวบรวมพยานหลักฐาน เป็นต้น
นายสมบูรณ์ กล่าวต่อไปว่า เพื่อให้การขับเคลื่อนนโยบายในการคุ้มครองแรงงานเกิดผลสัมฤทธิ์ กสร.จึงได้จัดอบรมเพิ่มประสิทธิภาพการบังคับใช้กฎหมายของพนักงานตรวจแรงงานเชิงคุณภาพขึ้น ระหว่างวันที่ 22-26 กรกฎาคม 2562 โดยมุ่งเน้นการพัฒนาศักยภาพของพนักงานตรวจแรงงานทั้งในส่วนกลางและส่วนภูมิภาคให้มีความรู้ ความเข้าใจกฎหมาย ระเบียบ แนวปฏิบัติที่เกี่ยวข้องกับการคุ้มครองแรงงาน รวมทั้งฝึกทักษะ เทคนิคการทำงานจากจากผู้ที่มีประสบการณ์และความเชี่ยวชาญในการทำงานด้านการคุ้มครองแรงงานเพื่อให้สามารถนำไปใช้ในการปฏิบัติงานได้อย่างมีประสิทธิผล นอกจากนี้ในการอบรมดังกล่าว ยังมุ่งเน้นการปลูกจิตสำนึก ค่านิยม และคุณธรรมของพนักงานตรวจแรงงานในการบังคับใช้กฎหมายด้วย

ที่มา : https://www.thaigov.go.th/news/contents/details/21684
