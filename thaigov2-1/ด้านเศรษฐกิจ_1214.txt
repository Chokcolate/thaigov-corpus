รัฐบาลไทย-ข่าวทำเนียบรัฐบาล-กระทรวงเกษตรฯ เปิดบ้านงานช่างอากาศยาน ปฏิบัติการทำฝนหลวง เร่งช่วยเหลือพี่น้องเกษตรกรและประชาชนสู้ภัยแล้ง ปี 2563

วันศุกร์ที่ 10 มกราคม 2563
กระทรวงเกษตรฯ เปิดบ้านงานช่างอากาศยาน ปฏิบัติการทำฝนหลวง เร่งช่วยเหลือพี่น้องเกษตรกรและประชาชนสู้ภัยแล้ง ปี 2563
กระทรวงเกษตรฯ เปิดบ้านงานช่างอากาศยาน ปฏิบัติการทำฝนหลวง เร่งช่วยเหลือพี่น้องเกษตรกรและประชาชนสู้ภัยแล้ง ปี 2563
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ มอบหมายให้ นายนเรศ ธำรงค์ทิพยคุณ ผู้ช่วยรัฐมนตรีประจำสำนักนายกรัฐมนตรี เป็นผู้แทนพิธีเปิดงาน “เปิดบ้านงานช่างอากาศยาน”ประจำปี 2563 (OPEN HOUSE TO AIRCRAFT MECHANIC 2020) ของกรมฝนหลวงและการบินเกษตร ณ สนามบินนครสวรรค์ ว่า กระทรวงเกษตรและสหกรณ์ โดยกรมฝนหลวงและการบินเกษตร ได้ตระหนักถึงความเดือดร้อนของพี่น้องเกษตรกรและประชาชน และเพื่อบรรเทาปัญหาภัยแล้งที่เกิดขึ้นอย่างเร่งด่วน จึงให้เปิดปฏิบัติการฝนหลวงประจำปีให้เร็วขึ้น โดยที่ผ่านมาจะเปิดปฏิบัติการในวันที่ 1 มีนาคม ของทุกปี แต่เนื่องจากปีนี้เกิดวิกฤติภัยแล้งที่รุนแรงและรวดเร็วกว่าทุกปี สร้างความเดือดร้อนแก่พี่น้องเกษตรกรอย่างมาก จึงเร่งเปิดปฏิบัติการฝนหลวง เพื่อบรรเทาความเดือดร้อนแก่พี่น้องเกษตรกร
“ ทางกระทรวงเกษตรฯ ได้สั่งการเตรียมความพร้อมในการปฏิบัติการฝนหลวงสู้ภัยแล้ง ประจำปี 2563 โดยจะมีการเปิดปฏิบัติการฝนหลวง ในวันที่ 17 กุมภาพันธ์ 2563 เพื่อเร่งช่วยเหลือพี่น้องเกษตรกรและประชาชน ที่กำลังประสบปัญหาภัยแล้ง ดังนั้นอากาศยานเป็นปัจจัยสำคัญที่ใช้บินปฏิบัติการดัดแปรสภาพอากาศเพื่อทำให้เกิดฝน ทางกรมฝนหลวงและการบินเกษตร จึงมีช่างเครื่องบิน และช่างอิเล็กทรอนิกส์การบิน ที่มีความรู้ความสามารถ ดำเนินการซ่อมอากาศยานให้เป็นไปตามคู่มือของโรงงานผู้ผลิตและมาตรฐานการซ่อมบำรุงอากาศยานของกรมฝนหลวงและการบินเกษตรที่กำหนดไว้ เพื่อให้เกิดประสิทธิภาพ และความปลอดภัยในการปฏิบัติงานอย่างสูงสุด” นายนเรศ กล่าว
ปัจจุบันกรมฝนหลวงและการบินเกษตร มีอากาศยานที่ใช้ปฏิบัติการฝนหลวงและภารกิจอื่นๆ ที่เกี่ยวข้อง รวมจำนวน 40 ลำ และมีแผนการจัดหาเพิ่มเติม เพื่อให้เพียงพอต่อภารกิจ และความต้องการในอนาคต สำหรับอากาศยาน ที่ประจำการทั้งหมด มีการใช้ปฏิบัติภารกิจการทำฝนตลอดระยะเวลา 8 เดือน ภายหลังจากการเสร็จสิ้นฤดูกาลทำฝน การซ่อมบำรุงอากาศยานจึงมีความสำคัญและจำเป็นต้องดูแลรักษาเพื่อเตรียมพร้อมในการปฏิบัติภารกิจในปีถัดไป
ด้าน นายสุรสีห์ กิตติมณฑล อธิบดีกรมฝนหลวงและการบินเกษตร กล่าวเพิ่มเติมว่า กรมฝนหลวงและการบินเกษตร ได้กำหนดแผนเตรียมความพร้อมด้านการบิน ได้แก่ การซ่อมบำรุงอากาศยานประจำปี การฝึกอบรมและพัฒนาบุคลากรด้านการบิน และการฝึกบินทบทวนประจำปี โดยเริ่มดำเนินการตั้งแต่เดือนพฤศจิกายน - กุมภาพันธ์ รวมระยะเวลา 4 เดือน สำหรับแผนการซ่อมบำรุงอากาศยานประจำปี เริ่มดำเนินการตั้งแต่วันที่ 6 พฤศจิกายน 2562 ถึง 31 มกราคม 2563 ซ่อมบำรุงอากาศยาน จำนวน 4 แบบ ในช่วงระยะเวลาที่ดำเนินการซ่อมบำรุงอากาศยานประจำปี กรมฯ ได้มีการจัดเตรียมอากาศยานสำหรับปฏิบัติภารกิจฝนหลวงเคลื่อนที่เร็ว จำนวน 2 ชุด ประกอบด้วย เครื่องบิน CASA จำนวน 1 ชุด ๆ ละ 2 ลำ และเครื่อง Cessna Caravan จำนวน 1 ชุด ๆ ละ 3 ลำ เพื่อปฏิบัติการฝนหลวงช่วยเหลือพื้นที่ที่มีความต้องการน้ำ และบรรเทาปัญหาฝุ่นละอองในช่วงเวลาดังกล่าวด้วย
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25683
