รัฐบาลไทย-ข่าวทำเนียบรัฐบาล-สมอ. ร่วมมือ METI ญี่ปุ่น ริเริ่มสร้างฐานข้อมูลอุบัติเหตุจากการใช้สินค้าของผู้บริโภคไทย

วันจันทร์ที่ 9 กันยายน 2562
สมอ. ร่วมมือ METI ญี่ปุ่น ริเริ่มสร้างฐานข้อมูลอุบัติเหตุจากการใช้สินค้าของผู้บริโภคไทย
สมอ. ร่วมกับ กระทรวงเศรษฐกิจฯ ประเทศญี่ปุ่น ศึกษาและรวบรวมข้อมูลอุบัติเหตุจากการใช้ผลิตภัณฑ์ของผู้บริโภคในไทย หาแนวทางป้องกัน ลดอันตรายจากอุบัติเหตุที่จะเกิดขึ้นในอนาคต
สมอ. ร่วมกับ กระทรวงเศรษฐกิจฯ ประเทศญี่ปุ่น ศึกษาและรวบรวมข้อมูลอุบัติเหตุจากการใช้ผลิตภัณฑ์ของผู้บริโภคในไทย หาแนวทางป้องกัน ลดอันตรายจากอุบัติเหตุที่จะเกิดขึ้นในอนาคต โดยบูรณาการการทำงานร่วมกับหลายหน่วยงาน เพื่อศึกษาหาแนวทางการป้องกันอุบัติเหตุที่เกิดจากการใช้ผลิตภัณฑ์อุตสาหกรรมต่างๆ อย่างเป็นระบบ
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม เปิดเผยว่า สมอ. ร่วมกับ กระทรวงเศรษฐกิจ การค้าและอุตสาหกรรม (Ministry of Economy, Trade and Industry (METI))
National Institute of Technology and Evaluation (NITE) และ Association for Overseas Technical Cooperation and Sustainable Partnerships (AOTS) ประเทศญี่ปุ่น จัดโครงการฝึกอบรมและศึกษาดูงานเรื่อง Overview of product safety activity in Thailand and Japan เพื่อศึกษาวิธีการเก็บข้อมูลอุบัติเหตุที่เกี่ยวข้องกับผลิตภัณฑ์ และการวิเคราะห์สาเหตุของอุบัติเหตุที่เกิดขึ้นกับผลิตภัณฑ์ ซึ่งจัดต่อเนื่องเป็นปีที่ ๓ แล้ว โดยมีวัตถุประสงค์เพื่อพัฒนาความร่วมมือในการศึกษาการเกิดอุบัติเหตุจากการใช้ผลิตภัณฑ์ในประเทศไทย เนื่องจากที่ผ่านมายังไม่มีหน่วยงานที่รับผิดชอบทำการศึกษา และรวมรวมข้อมูลอุบัติเหตุดังกล่าวอย่างจริงจังและเป็นระบบ จึงเห็นว่าหากมีการจัดทำฐานข้อมูลอุบัติเหตุจากการใช้ผลิตภัณฑ์ของผู้บริโภคในประเทศไทย จะทำให้เกิดการศึกษา วิจัย วิเคราะห์สาเหตุ อย่างเป็นระบบและรูปธรรม ทำให้ทราบถึงสาเหตุและหาแนวทางในการป้องกันอุบัติเหตุต่างๆ และลดความเสียหายทั้งต่อชีวิตและทรัพย์สินของผู้บริโภคได้
เลขาธิการ สมอ. กล่าวเพิ่มเติมว่า การฝึกอบรมดังกล่าว สมอ. ได้เชิญเจ้าหน้าที่จากหน่วยงานต่างๆ ที่เกี่ยวข้อง ได้แก่ กองพิสูจน์หลักฐานกลาง (พฐ.) ภายใต้สำนักงานตำรวจแห่งชาติ (สตช.) สำนักงานคณะกรรมการคุ้มครองผู้บริโภค (สคบ.) สถาบันวิจัยวิทยาศาสตร์และเทคโนโลยีแห่งประเทศไทย (วว.) สถาบันไฟฟ้าและอิเล็กทรอนิกส์ (สฟอ.) และศูนย์ทดสอบผลิตภัณฑ์ไฟฟ้าและอิเล็กทรอนิกส์ (ศฟอ.) เข้ารับการฝึกอบรม โดยมีผู้แทนจาก National Institute of Technology and Evaluation (NITE) ประเทศญี่ปุ่น ซึ่งเป็นหน่วยงานเอกชนภายใต้ METI มีความเชี่ยวชาญในการวิเคราะห์ วิจัย ประเมินผล และหาสาเหตุของการเกิดอุบัติเหตุต่างๆ ที่เกิดจากการใช้ผลิตภัณฑ์ต่างๆของผู้บริโภคในประเทศญี่ปุ่น มีระบบการรวบรวมและจัดเก็บข้อมูลข่าวสารด้านอุบัติเหตุที่มีประสิทธิภาพ มาบรรยายให้ความรู้เกี่ยวกับการวิเคราะห์ หาสาเหตุ การเกิดอุบัติเหตุจากผลิตภัณฑ์ที่เกิดขึ้นจริงในประเทศญี่ปุ่น ได้แก่ ชุดสายพ่วง เครื่องปรับอากาศ เตาอบไมโครเวฟและพัดลมไฟฟ้า โดยผู้ที่เข้ารับการฝึกอบรมจะได้ทราบถึงวิธีการวิเคราะห์หาสาเหตุของการเกิดอุบัติเหตุ และได้แลกเปลี่ยนประสบการณ์ระหว่างหน่วยงานที่ดำเนินงานเกี่ยวข้องกับความปลอดภัยของผลิตภัณฑ์ อันจะนำไปสู่การหามาตรการในการป้องกันอุบัติเหตุที่เกิดจากผลิตภัณฑ์ และการกำหนดมาตรฐานที่เกี่ยวข้องต่อไป นอกจากนี้ หน่วยงานที่เข้าร่วมการฝึกอบรมจะได้ประสานความร่วมมือในการเชื่อมโยงข้อมูลความปลอดภัยของผลิตภัณฑ์ เพื่อความสะดวกและรวดเร็วในการคุ้มครองความปลอดภัยให้ผู้บริโภคอีกด้วย ซึ่งจะเป็นแนวทางให้ประเทศไทยในการดำเนินการโครงการด้านการคุ้มครองผู้บริโภคจากอุบัติเหตุที่เกิดจากการใช้ผลิตภัณฑ์อุตสาหกรรมได้เป็นอย่างดีในอนาคต

ที่มา : https://www.thaigov.go.th/news/contents/details/22922
