รัฐบาลไทย-ข่าวทำเนียบรัฐบาล-นายกรัฐมนตรี แจงการดำเนินการกรณีเหตุระเบิดในพื้นที่กรุงเทพฯ มีความคืบหน้าไปมาก

วันอังคารที่ 6 สิงหาคม 2562
นายกรัฐมนตรี แจงการดำเนินการกรณีเหตุระเบิดในพื้นที่กรุงเทพฯ มีความคืบหน้าไปมาก
นายกรัฐมนตรี ชี้แจงการดำเนินการต่อกรณีเหตุระเบิดในพื้นที่กรุงเทพฯ มีความคืบหน้าไปมาก โดยขอให้มั่นใจว่ารัฐบาลจะดำเนินการเรื่องนี้ให้ดีที่สุด
วันนี้ (6 สิงหาคม 2562) เวลา 12.45 น. ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรี ได้กล่าวถึงความคืบหน้าเกี่ยวกับการดำเนินการต่อกรณีเหตุระเบิดหลายพื้นที่ในกรุงเทพมหานครที่ผ่านมาว่า ได้รับทราบรายงานความคืบหน้าในการดำเนินการเรื่องดังกล่าวทุกวัน วันนี้ยังอยู่ในขั้นตอนสืบสวนสอบสวน ขณะนี้สามารถสอบหาผู้กระทำผิดเพิ่มขึ้นได้อีก 9 คน  และกำลังมีการสืบหาต่อไป เพื่อนำผู้กระทำความผิดมาลงโทษตามกฎหมายให้ได้ ขอยืนยันว่าเจ้าหน้าที่ได้ดำเนินการตามกระบวนการยุติธรรม ทั้งวัตถุพยาน และพยานบุคคลต่าง ๆ  ขอให้มั่นใจว่ารัฐบาลจะดำเนินการเรื่องนี้ให้ดีที่สุด พร้อมกันนี้ นายกรัฐมนตรียัง ได้กล่าวขอบคุณเจ้าหน้าที่ทุกฝ่าย รวมทั้งประชาชนที่ร่วมกันเป็นหูเป็นตาในการป้องกันรักษาความมั่นคงแบบองค์รวม  เพราะการรักษาความมั่นคงและความปลอดภัยในชีวิตและทรัพย์สิน เริ่มจากชุมชน และประชาชนทุกคนสามารถช่วยภาครัฐได้อีกทางหนึ่ง
----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22028
