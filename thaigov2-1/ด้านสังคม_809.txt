รัฐบาลไทย-ข่าวทำเนียบรัฐบาล-สธ. เตือนตีกันในโรงพยาบาล ติดคุก 100% ไม่รอลงอาญา

วันพฤหัสบดีที่ 5 มีนาคม 2563
สธ. เตือนตีกันในโรงพยาบาล ติดคุก 100% ไม่รอลงอาญา
กระทรวงสาธารณสุข เตือนการทะเลาะวิวาทในโรงพยาบาล ห้องฉุกเฉิน ศาลพิพากษาจำคุก ไม่รอลงอาญา เผยกรณีห้องฉุกเฉิน โรงพยาบาลอ่างทอง ศาลจังหวัดอ่างทองพิพากษาลงโทษจำคุก 1 ปี 6 เดือน
กระทรวงสาธารณสุข เตือนการทะเลาะวิวาทในโรงพยาบาล ห้องฉุกเฉิน ศาลพิพากษาจำคุก ไม่รอลงอาญา เผยกรณีห้องฉุกเฉิน โรงพยาบาลอ่างทอง ศาลจังหวัดอ่างทองพิพากษาลงโทษจำคุก 1 ปี 6 เดือน
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า ได้รับรายงานจากนายแพทย์ประภาส ลี้สุทธิพรชัย ผู้อำนวยการโรงพยาบาลอ่างทอง กรณีที่มีกลุ่มวัยรุ่นทะเลาะวิวาทที่ห้องฉุกเฉินโรงพยาบาลอ่างทอง เมื่อวันที่ 10 พฤศจิกายน 2562 ที่ผ่านมา ศาลจังหวัดอ่างทองได้มีคำพิพากษาเมื่อวันที่ 2 มีนาคม 2563   ลงโทษจำคุกผู้ก่อเหตุภายในห้องฉุกเฉินทั้ง 3 คน คนละ 3 ปี แต่ผู้ก่อเหตุให้การรับสารภาพ จึงลดโทษให้กึ่งหนึ่ง เหลือจำคุกคนละ 1 ปี 6 เดือน ส่วนผู้ก่อเหตุบริเวณหน้าห้องฉุกเฉินจำนวน 8 คน ศาลพิพากษาเมื่อวันที่ 13 ธันวาคม 2562 ให้รับโทษจำคุกคนละ 6 เดือน แต่ผู้ก่อเหตุให้การรับสารภาพ จึงลดโทษให้กึ่งหนึ่ง เหลือจำคุกคนละ 3 เดือน ซึ่งพฤติการณ์แห่งคดีเป็นการทะเลาะวิวาทในโรงพยาบาลอันเป็นสาธารณสถานที่มีไว้สำหรับรักษาพยาบาลผู้ป่วยเจ็บ ไม่ควรที่ผู้ใดจะล่วงละเมิดเข้าไปทำลายความสงบเรียบร้อย เหตุที่เกิดขึ้นถือเป็นการกระทำที่อุกอาจ กระทบต่อสิทธิเสรีภาพของประชาชนโดยรวม จึงไม่สมควรรอการลงโทษ
“กระทรวงสาธารณสุขยืนยันจะดำเนินคดี ไม่มีการยอมความกับผู้ก่อเหตุความรุนแรงในพื้นที่โรงพยาบาล และขอความร่วมมือประชาชนป้องกันไม่ให้เกิดเหตุรุนแรง เพื่อให้โรงพยาบาลเป็นพื้นที่ปลอดความรุนแรง แพทย์ พยาบาล เจ้าหน้าที่ได้ดูแลรักษาผู้ป่วยอย่างเต็มที่” นายแพทย์สุขุมกล่าว
******************************** 5 มีนาคม 2563

ที่มา : https://www.thaigov.go.th/news/contents/details/26914
