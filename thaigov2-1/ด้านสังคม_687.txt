รัฐบาลไทย-ข่าวทำเนียบรัฐบาล-สาธิต เผยผู้เข้าเกณฑ์เฝ้าระวังโรคที่ รพ.สมเด็จพระนางเจ้าสิริกิติ์ 4 ราย ไม่มีไข้ รอผลตรวจ

วันพุธที่ 5 กุมภาพันธ์ 2563
สาธิต เผยผู้เข้าเกณฑ์เฝ้าระวังโรคที่ รพ.สมเด็จพระนางเจ้าสิริกิติ์ 4 ราย ไม่มีไข้ รอผลตรวจ
รัฐมนตรีช่วยว่าการกระทรวงสาธารณสุข เผยอาการผู้เข้าเกณฑ์เฝ้าระวังโรคปอดอักเสบจากเชื้อไวรัสโคโรนาสายพันธุ์ใหม่ 2019 จำนวน 4 คน จากเที่ยวบินอู่ฮั่น เช้านี้ไม่มีไข้ ผลการเอ็กซเรย์ปอด พบผิดปกติเล็กน้อย 3 ราย รอปรึกษาผู้เชี่ยวชาญ ส่งตรวจทางห้องปฏิบัติการหา
รัฐมนตรีช่วยว่าการกระทรวงสาธารณสุข เผยอาการผู้เข้าเกณฑ์เฝ้าระวังโรคปอดอักเสบจากเชื้อไวรัสโคโรนาสายพันธุ์ใหม่ 2019 จำนวน 4 คน จากเที่ยวบินอู่ฮั่น เช้านี้ไม่มีไข้ ผลการเอ็กซเรย์ปอด พบผิดปกติเล็กน้อย 3 ราย รอปรึกษาผู้เชี่ยวชาญ ส่งตรวจทางห้องปฏิบัติการหาเชื้อ
วันนี้ (5 กุมภาพันธ์ 2563) ที่โรงพยาบาลอาภากรเกียรติวงศ์ ฐานทัพเรือสัตหีบ จ.ชลบุรี  ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย พล.ร.ท.วิชัย มนัสศิริวิทยา เจ้ากรมแพทย์ทหารเรือ พล.ร.ท.ประชาชาติ ศิริสวัสดิ์ โฆษกกองทัพเรือ และนายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุขภาพที่ 6 ให้สัมภาษณ์ความคืบหน้า คนไทยที่กลับจากเมืองอู่ฮั่น เมื่อค่ำวานนี้ ( 4 กุมภาพันธ์ 2563 ) ทีมแพทย์ ได้ตรวจคัดกรอง หลังลงจากเครื่องบินพบมี 4 ราย อุณหภูมิร่างกายสูงเกินเกณฑ์มาตรฐาน เป็นชาย 2 ราย หญิง 2 ราย ขณะนี้รับไว้รักษาที่ห้องแยกโรคโรงพยาบาลสมเด็จพระนางเจ้าสิริกิติ์ กรมการแพทย์ทหารเรือ แรกรับผลการตรวจร่างกาย 3 ราย มีอาการไข้หวัด ไอ ส่วนอีก 1 ราย มีอาการท้องเสีย ทุกรายได้รับการเอ็กซเรย์ปอด และตรวจทางห้องปฏิบัติการ เพื่อตรวจหาเชื้อ
สำหรับอาการในเช้าวันนี้ รายที่ 1 เพศชาย ไม่มีไข้ รายที่ 2 เพศชาย มีอาการไอระคายคอ ไม่มีไข้ รายที่ 3 เพศหญิง มีอาการไอเล็กน้อย ไม่มีไข้ ทั้ง 3 ราย ผลเอ็กซเรย์ปอด พบความผิดปกติเล็กน้อย ส่งปรึกษาผู้เชี่ยวชาญ รายที่ 4 เพศหญิง เช้านี้ไม่มีไข้ ไม่มีอาการท้องเสีย ผลเอ็กซเรย์ปอดปกติ ทุกคนได้ส่งตรวจหาเชื้อทางห้องปฏิบัติการที่ศูนย์วิทยาศาสตร์การแพทย์ที่ 6 ชลบุรี
ทั้งนี้ กระทรวงสาธารณสุข ได้ส่งทีมแพทย์และผู้เชี่ยวชาญด้านระบาดวิทยา วางแผนร่วมกับทีมแพทย์ทหารเรือ ในส่วนผู้ที่รับตัวไว้ที่เรือนรับรองฐานทัพเรือสัตหีบจำนวน 134 คน โดยมีทีมเฝ้าระวัง สังเกตอาการ ตลอด 24 ชั่วโมง และวันนี้ทีมสอบสวนโรคเคลื่อนที่เร็วจะเข้าไปตรวจเพิ่มเติม พร้อมเก็บตัวอย่างทางห้องปฏิบัติการ ส่วนระบบการสื่อสารมีพร้อมแล้วอยู่ระหว่างการพูดคุยเตรียมการกับญาติ นอกจากนี้ ยังได้จัดเตรียมสำรองโรงพยาบาลอีก 4 แห่ง ได้แก่ โรงพยาบาลสมเด็จพระนางเจ้าสิริกิติ์ กรมการแพทย์ทหารเรือ โรงพยาบาลบ้านฉาง จ.ระยอง โรงพยาบาลสัตหีบ กม.10 โรงพยาบาลชลบุรี ในกรณีที่พบผู้เข้าเกณฑ์เฝ้าระวังเพิ่มเติม
ในส่วนกัปตัน ลูกเรือ เจ้าหน้าที่สถานทูต และทีมแพทย์ พยาบาลที่เดินทางมาพร้อมกับเที่ยวบินนี้ ระหว่างปฏิบัติภารกิจ ทุกคนได้สวมชุดป้องกันตนเองตามมาตรฐาน ภายใต้การกำกับของพยาบาลป้องกันและควบคุมการติดเชื้อ ทำให้ความเสี่ยงในการรับเชื้อจึงต่ำ ทุกคนสบายดี สามารถกลับไปปฏิบัติหน้าที่ได้ตามปกติ
************************************  5 กุมภาพันธ์ 2563

ที่มา : https://www.thaigov.go.th/news/contents/details/26316
