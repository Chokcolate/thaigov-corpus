รัฐบาลไทย-ข่าวทำเนียบรัฐบาล-รมว.พม. ลงพื้นที่เยี่ยมผู้บาดเจ็บจากเหตุกราดยิงกลางเมืองโคราช พร้อมมอบเงินช่วยเหลือเยียวยาผู้ประสบภัย

วันพุธที่ 12 กุมภาพันธ์ 2563
รมว.พม. ลงพื้นที่เยี่ยมผู้บาดเจ็บจากเหตุกราดยิงกลางเมืองโคราช พร้อมมอบเงินช่วยเหลือเยียวยาผู้ประสบภัย
รมว.พม. ลงพื้นที่เยี่ยมผู้บาดเจ็บจากเหตุกราดยิงกลางเมืองโคราช พร้อมมอบเงินช่วยเหลือเยียวยาผู้ประสบภัย
เมื่อวันที่ 9 ก.พ.63 เวลา 18.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เดินทางลงพื้นที่จังหวัดนครราชสีมา จากกรณีเหตุกราดยิงกลางเมืองนครราชสีมา จนเป็นเหตุให้มีผู้เสียชีวิตและผู้ได้รับบาดเจ็บหลายราย เมื่อวันที่ 8-9 ก.พ. 63 ที่ผ่านมา โดยเดินทางเข้าร่วมประชุมกับทีม One Home พม จังหวัดนครราชสีมาและจังหวัดใกล้เคียง เพื่อเตรียมการให้ความช่วยเหลือผู้บาดเจ็บ ผู้เสียชีวิตและครอบครัว พร้อมเดินทางไปเยี่ยมผู้ได้รับบาดเจ็บในโรงพยาบาล 4 แห่ง ได้แก่ โรงพยาบาลมหาราช โรงพยาบาลค่ายสุรนารี โรงพยาบาลกรุงเทพ และโรงพยาบาล ป. แพทย์ เบื้องต้น ได้มอบเงินช่วยเหลือ รายละ 5,000 บาท จากนั้นเดินทางไปมอบพวงหรีดและเงินช่วยเหลือแก่ครอบครัวเด็กชาย อายุ 13 ปี นักเรียนชั้น ม.2 ซึ่งเป็นหนึ่งในผู้เสียชีวิตจากเหตุการณ์ดังกล่าว ณ วัดสามัคคี ตำบลในเมือง อำเภอเมืองนครราชสีมา
นายจุติ กล่าวว่า พลเอก ประยุทธ์ จันทร์โอชา นายกรัฐมนตรี ได้กำชับให้กระทรวง พม. ให้ความดูแลผู้ประสบภัยทุกคน โดยเน้นย้ำว่าให้ความช่วยเหลืออย่างรวดเร็ว และมอบเงินค่าเยียวยาผู้ประสบเหตุในเบื้องต้น และกำชับด้วยว่าระหว่างการพักฟื้นนั้น หากมีปัญหาติดขัดอะไร ขอให้แจ้งมาที่ พัฒนาสังคมและความมั่นคงของมนุษย์จังหวัด (พมจ.) หรือ กระทรวง พม. ได้ โดยตนได้ให้เบอร์ติดต่อส่วนตัวไว้ หากมีปัญหาในเรื่องการทำงาน หรือเรื่องใดก็ตาม เราพร้อมให้ความช่วยเหลือ ทั้งนี้ ตนขอเชิญชวนพี่น้องทุกท่าน ช่วยกันเยียวยาบำบัดจิตใจ และร่วมกันส่งกำลังใจให้กับผู้ที่เสียชีวิตและผู้ที่ได้รับบาดเจ็บจากเหตุการณ์นี้ โดยกระทรวง พม. ได้ส่งเจ้าหน้าที่ลงพื้นที่กระจายไปติดตามดูแลผู้ที่ป่วยและผู้ที่เดินทางกลับบ้านแล้ว รวมถึงนักจิตวิทยาอีกทั้งกรมสุขภาพจิตได้ส่งเจ้าหน้าที่มาร่วมกันดูแลในกรณีนี้ด้วย
นายจุติ กล่าวเพิ่มเติมว่า สำหรับผู้ที่เสียชีวิต เรามีระบบสวัสดิการของรัฐบาลดูแล โดยจะได้รับเงินช่วยเหลือครอบครัวละประมาณ 160,000 บาท รวมถึงการดูแลเรื่องทายาท และช่วยหาอาชีพให้กับครอบครัว ตอนนี้ พวกเรามีความเศร้าโศกและเสียใจกันทุกคน จึงขอให้เข้มแข็งช่วยกันประคับประคองคนไทยไปด้วยกัน ตนเชื่อว่าเราจะฟันฝ่าภัยที่กระทบกระเทือนจิตใจตรงนี้ไปได้ ทั้งนี้ รมว.พม. ได้เดินทางไปบริเวณหน้าลานอนุสาวรีย์ท้าวสุรนารี ใจกลางเทศบาลนครนครราชสีมา เพื่อร่วมไว้อาลัยให้กับผู้เสียชีวิตจากเหตุการณ์นี้ด้วย

ที่มา : https://www.thaigov.go.th/news/contents/details/26463
