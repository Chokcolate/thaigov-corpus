รัฐบาลไทย-ข่าวทำเนียบรัฐบาล-อาสาประชารัฐ : บูรณาการศักยภาพทางการวิจัยของบุคลากรและทรัพยากรในสถาบันอุดมศึกษา

วันอังคารที่ 29 ตุลาคม 2562
อาสาประชารัฐ : บูรณาการศักยภาพทางการวิจัยของบุคลากรและทรัพยากรในสถาบันอุดมศึกษา
อาสาประชารัฐ : บูรณาการศักยภาพทางการวิจัยของบุคลากรและทรัพยากรในสถาบันอุดมศึกษา
28 ตุลาคม 2562 : ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เป็นประธานเปิดการประชุมหารือเรื่อง "แนวทางการบริหารงานวิจัย นวัตกรรมของประเทศและปฎิรูปอุดมศึกษา" รวมทั้งมอบนโยบาย "แนวทางการบริหารงานวิจัย นวัตกรรมของประเทศ" โดยมี อธิการบดี ผู้บริหารที่รับผิดชอบด้านการวิจัยในสถาบันอุดมศึกษาของรัฐและเอกชนทั่วประเทศ และผู้บริหารระดับสูงของ อว. เข้าร่วมประชุมหารือประมาณ 400 คน ณ โรงแรมเดอะเบอร์เคอรี่ ประตูน้ำ
การประชุมหารือด้านวิทยาศาสตร์ วิจัยและนวัตกรรม (ด้าน ววน.) ครั้งนี้ มีการนำเสนอประเด็นสำคัญเพื่อสร้างความเข้าใจและหารือร่วมกัน เกี่ยวกับการบริหารงานวิจัย จาก สอวช. การจัดสรรงบประมาณงานวิจัยและการบริหารงบประมาณด้านวิทยาศาสตร์ วิจัยและนวัตกรรม จาก สกสว. แนวทางสนับสนุนทุนวิจัยของ วช. การส่งเสริมผู้ประกอบการรุ่นใหม่ Youth Startup Fund จาก สำนักงานนวัตกรรมแห่งชาติ และประเด็นสำคัญของโครงการอาสาประชารัฐ ที่จะบูรณาการศักยภาพทางการวิจัยของบุคลากรและทรัพยากรในสถาบันอุดมศึกษาและสร้างกลไกใหม่ในการเรียนรู้ของนิสิตนักศึกษา เพื่อยกระดับเศรษฐกิจชุมชนและสังคมจากคณะที่ปรึกษารัฐมนตรีว่าการกระทรวงการอุดมศึกษาฯ
สำหรับการหารือด้านการปฏิรูปอุดมศึกษา หลังจากที่ประชุมได้รับนโยบายด้านการปฏิรูปอุดมศึกษาจากรัฐมนตรีว่าการกระทรวงการอุดมศึกษาฯ แล้ว ได้หยิบยกประเด็นการปฏิรูปอุดมศึกษา Re-inventing Universities การพลิกโฉมมหาวิทยาลัยไทยสู่การยกระดับสู่มหาวิทยาลัยระดับมาตรฐานโลก อีกทั้งจะประเมินมหาวิทยาลัยจากข้อมูลที่มีอยู่และเรียกการเรียกดูเพิ่มเติมเพื่อจัดกลุ่มมหาวิทยาลัยและรับการสนับสนุนงบประมาณเพื่อหนุนเสริมตามศักยภาพ จะนำร่องอย่างน้อย 20 สถาบันก่อนในปีนี้ นอกจากนี้ยังได้เปลี่ยนความคิดเห็นเกี่ยวกับการยกระดับคุณภาพอุดมศึกษา เกณฑ์มาตรฐานหลักสูตร เกณฑ์ตำแหน่งวิชาการและระบบธรรมาภิบาล รวมทั้งกระบวนการจัดทำงบประมาณรายจ่ายประจำปี 2564 ด้านการอุดมศึกษา ซึ่งจะพิจารณางบลงทุน เงินอุดหนุน การผลิตบัณฑิตและการวิจัย ให้สนองตอบหรือเป็นไปตามนโยบายและยุทธศาสตร์ชาติ โดยจะผ่านการพิจารณาของคณะกรรมการการอุดมศึกษา.
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/24136
