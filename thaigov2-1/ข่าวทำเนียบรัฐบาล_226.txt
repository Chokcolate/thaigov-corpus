รัฐบาลไทย-ข่าวทำเนียบรัฐบาล-นายกรัฐมนตรี เป็นประธานในพิธีเปิดให้บริการโครงการรถไฟฟ้าสีน้ำเงินส่วนต่อขยายช่วงหัวลำโพง - บางแค อย่างเป็นทางการ

วันจันทร์ที่ 30 กันยายน 2562
นายกรัฐมนตรี เป็นประธานในพิธีเปิดให้บริการโครงการรถไฟฟ้าสีน้ำเงินส่วนต่อขยายช่วงหัวลำโพง - บางแค อย่างเป็นทางการ
นายกรัฐมนตรี เป็นประธานในพิธีเปิดให้บริการโครงการรถไฟฟ้าสีน้ำเงินส่วนต่อขยายช่วงหัวลำโพง - บางแค อย่างเป็นทางการ ย้ำ รฟม. ดูแลผู้ใช้บริการทุกกลุ่ม โดยเฉพาะเด็กเล็ก ผู้สูงอายุ และคนพิการให้ได้รับความสะดวก
วันนี้ (30 ก.ย 62) เวลา 10.00 น. ณ สถานีท่าพระ – สถานีวัดมังกร กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดให้บริการโครงการรถไฟฟ้าสายสีน้ำเงินส่วนต่อขยาย ช่วงหัวลำโพง - บางแค พร้อมด้วย นายศักดิ์สยาม  ชิดชอบ รัฐมนตรีว่าการกระทรวงคมนาคม พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นาย   อนุทิน   ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข  โดยมีนายภคพงศ์ ศิริกันทรมาศ  ผู้ว่าการรถไฟฟ้าขนส่งมวลชนแห่งประเทศไทย กล่าวรายงาน
โครงการรถไฟฟ้าสายสีน้ำเงิน ส่วนต่อขยาย ช่วงหัวลำโพง – บางแค และช่วงเตาปูน – ท่าพระ เป็นโครงการรถไฟฟ้าที่ก่อสร้างเชื่อมต่อจากรถไฟฟ้ามหานคร สายเฉลิมรัชมงคล ไปฝั่งธนบุรี เพื่อช่วยลดปัญหาการจราจร ทำให้ประชาชนเดินทางได้อย่างสะดวก รวดเร็ว ปลอดภัย และตรงเวลายิ่งขึ้น ซึ่งโครงการรถไฟฟ้าสายสีน้ำเงิน ส่วนต่อขยาย  มีระยะทางรวมทั้งสิ้น 27 กิโลเมตร แบ่งเป็น 2 ช่วง ได้แก่ ช่วงหัวลำโพง – บางแค เชื่อมจากสถานีหัวลำโพงไปยังสถานีหลักสอง โดยสิ้นสุดที่ถนนกาญจนาภิเษก ระยะทางประมาณ 16 กิโลเมตร มีโครงสร้างทางวิ่งแบบยกระดับและแบบใต้ดิน มีจำนวนสถานี 11 สถานี โดยเส้นทางระหว่างสถานีสนามไชยและสถานีอิสรภาพ จะลอดผ่านแม่น้ำเจ้าพระยา เป็นระยะทางประมาณ 200 เมตร และอยู่ใต้ระดับท้องแม่น้ำประมาณ 10 เมตร
นอกจากนี้ โครงการรถไฟฟ้าสายสีน้ำเงินส่วนต่อขยาย ช่วงหัวลำโพง – บางแค มีแนวเส้นทางผ่านสถานีสำคัญในใจกลางกรุงเทพมหานครและฝั่งธนบุรี มีการออกแบบก่อสร้างสถานีรถไฟฟ้าของโครงการรถไฟฟ้าสายสีน้ำเงินฯ ให้มีความกลมกลืนกับประวัติศาสตร์ความเป็นมาและสัญลักษณ์เชิงพื้นที่ เช่น  สถานีวัดมังกรมีการออกแบบสถาปัตยกรรมจีนมาผสมผสานกับรูปแบบยุโรป หรือเรียกว่าสไตล์ชิโนโปรตุกิส สอดคล้องก​ั​บวิถีชีวิต วิถีการค้าชาวจีน สภาพแวดล้อมโดยรอบ
โอกาสนี้ นายกรัฐมนตรีได้กล่าวเปิดให้บริการรถไฟฟ้าความตอนหนึ่งว่า รัฐบาลได้กำหนดแผนยุทธศาสตร์ชาติ ระยะ 20 ปี โดยมีเป้าหมายยกระดับคุณภาพชีวิตและความเป็นอยู่ที่ดีของพี่น้องประชาชนชาวไทยทุกคน จึงจำเป็นจะต้องดำเนินการพัฒนาประเทศในทุก ๆ ด้านอย่างต่อเนื่อง และสอดคล้องกันในทุกมิติ โดยเฉพาะอย่างยิ่งการพัฒนาโครงสร้างพื้นฐานด้านการคมนาคมและขนส่ง อันเป็นปัจจัยพื้นฐานสำคัญในการขับเคลื่อนการพัฒนาประเทศ เพื่อให้สามารถรองรับการขนส่งและการเดินทางหลายรูปแบบได้อย่างไร้รอยต่อ รวมทั้งช่วยแก้ไขปัญหาจราจรติดขัดในเขตเมือง โดยพัฒนาระบบขนส่งมวลชนที่มีประสิทธิภาพ เพื่ออำนวยความสะดวกในการเดินทางให้แก่พี่น้องประชาชน
นายกรัฐมนตรีกล่าวต่อไปว่า โครงการรถไฟฟ้าขนส่งมวลชน จะช่วยเติมเต็มทุกพื้นที่ต้องอาศัยความเข้าใจทุกภาคส่วนขอขอบคุณความร่วมมือจากทุกภาคส่วนกระทรวงคมนาคมและ
การรถไฟฟ้าขนส่งมวลชนแห่งประเทศไทย ตลอดจนหน่วยงานที่เกี่ยวข้อง ในการเร่งรัดดำเนินงานโครงการรถไฟฟ้าสายสีน้ำเงินส่วนต่อขยายให้แล้วเสร็จพร้อมเปิดให้บริการแก่ประชาชนได้ในวันนี้ ขอเป็นกำลังใจให้ผู้ปฏิบัติงานเป็นไปด้วยความเรียบร้อย   ทุกคนตั้งใจทำงานอย่างเต็มกำลังความสามารถ เพื่อประโยชน์สุขของประชาชนเป็นสำคัญ
จากนั้นนายกรัฐมนตรี ได้ทำพิธีกดปุ่มเพื่อเปิดโครงการรถไฟฟ้าสีน้ำเงินส่วนต่อขยายช่วงหัวลำโพง-บางแคอย่างเป็นทางการพร้อมโดยสารรถไฟฟ้าจากสถานีท่าพระไปยังสถานีวัดมังกร  และเดินเยี่ยมชมบริเวณถนนเยาวราช ซึ่งมีการจำหน่ายอาหารในเทศกาลกินเจ โดยนายกรัฐมนตรี ทักทายให้กำลังใจประชาชน พ่อค้าแม่ค้า และกล่าวอวยพรให้ค้าขายดี และเดินทางต่อไปยังวัดมังกรกมลาวาส  เข้ากราบนมัสการพระศรีศากยมุนีพุทธเจ้า พระอมิตาภพุทธเจ้า พระไภษัชยคุรุพุทธเจ้า พระประทานในอุโบสถ  และ นมัสการพระอาจารย์จีนคณาณัติจีนพรต เสร็จภารกิจเดินทางกลับ
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23483
