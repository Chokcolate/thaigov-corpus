รัฐบาลไทย-ข่าวทำเนียบรัฐบาล-"จุติ" ลุยปัตตานี เป็นงานแรก ช่วยสร้างบ้านคนจนทันที

วันจันทร์ที่ 5 สิงหาคม 2562
"จุติ" ลุยปัตตานี เป็นงานแรก ช่วยสร้างบ้านคนจนทันที
"จุติ" ลุยปัตตานี เป็นงานแรก ช่วยสร้างบ้านคนจนทันที
วันที่ 2 ส.ค. 62 เวลา 14.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ให้ความช่วยเหลือประชาชนที่ประสบปัญหาทางสังคมในพื้นที่จังหวัดปัตตานี เนื่องด้วยพระบาทสมเด็จพระเจ้าอยู่หัวทรงห่วงใยประชาชนในพื้นที่ 3 จังหวัดชายแดนภาคใต้ ซึ่งได้รับผลกระทบจากความรุนแรง โดย พลเอกประยุทธ์ จันทร์โอชา นายกรัฐมนตรี ได้มอบหมายให้กระทรวงการพัฒนาสังคมและความมั่นคงของมนุษย์ (พม.) ดำเนินการตามพระราชดำรัสของพระบาทสมเด็จพระเจ้าอยู่หัว เรื่องการช่วยเหลือคนที่ไม่สามารถช่วยเหลือตัวเองได้เป็นลำดับต้นๆ ด้วยการบูรณาการความร่วมมือกับหน่วยงานที่เกี่ยวข้องในพื้นที่ และชุมชนที่ช่วยชี้เป้าเฝ้าระวัง โดยจะไม่มีการทิ้งใครไว้ข้างหลัง ซึ่งการลงพื้นที่จังหวัดปัตตานีในวันนี้ ได้เข้าเยี่ยมและให้การช่วยเหลือนางการีเยาะ มะเซง อายุ 63 ปี พิการนิ้วเท้าผิดรูป ไม่สามารถเดินได้ ต้องใช้การถัดตัวในการเคลื่อนไหว ครอบครัวฐานะยากจน อาศัยอยู่กับลูกสาว ซึ่งทำงานรับจ้าง มีรายได้ไม่เพียงพอ และได้รับเพียงเบี้ยยังชีพผู้สูงอายุและเบี้ยความพิการ ซึ่งทั้งสองคนอาศัยในบ้านสภาพเก่าทรุดโทรมในพื้นที่ของผู้อื่น ซึ่งขณะนี้ ได้ขายให้กับมัสยิดที่อยู่ติดกันแล้ว จึงมีความกังวลว่าจะไม่มีบ้านอยู่ในอนาคต ซึ่งก่อนหน้านี้ นายอันวา สาและ ส.ส. พรรคประชาธิปัตย์ เขต 1 จังหวัดปัตตานี ได้ลงพื้นที่เยี่ยมบ้านและเล็งเห็นถึงความเดือดร้อนของนางการีเยาะ ที่จำเป็นต้องได้รับความช่วยเหลืออย่างเร่งด่วน
ทั้งนี้ จึงมีการลงพื้นที่ในวันนี้ โดยได้เข้าไปพูดคุยถึงสภาพปัญหาและความเดือดร้อน โดยได้ให้ความช่วยเหลือในเบื้องต้น สำหรับการสร้างบ้านใหม่บนพื้นที่ใหม่ที่ชุมชนได้เตรียมไว้ให้ ดังนี้ 1. เงินสนับสนุนงบสำหรับการปรับสภาพแวดล้อมและสิ่งอำนวยความสะดวกของผู้สูงอายุให้เหมาะสมและปลอดภัย จำนวน 40,000 บาท และ 2. เงินสนับสนุนปรับสภาพแวดล้อมและที่อยู่อาศัยสําหรับคนพิการ จำนวน 20,000 บาท รวมเป็นเงินทั้งสิ้น 60,000 บาท จากนั้นชาวชุมชนจะช่วยกันระดมเงินอีกทางหนึ่ง นอกจากนี้ ได้วีดิโอคอลกับนายแพทย์เชิดพงศ์ หังสสุต นายแพทย์เวชศาสตร์ฟื้นฟู เพื่อพูดคุยถึงการตรวจประเมินและจัดทำรองเท้าอุปกรณ์พยุงรองเท้า ทั้งนี้ นางการีเยาะรู้สึกดีใจเป็นอย่างยิ่งที่จะมีบ้านใหม่ และขอขอบคุณกระทรวง พม. เป็นอย่างมาก ที่เห็นถึงความเดือดร้อน และเข้ามาช่วยเหลือในครั้งนี้

ที่มา : https://www.thaigov.go.th/news/contents/details/21993
