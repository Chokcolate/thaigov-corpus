รัฐบาลไทย-ข่าวทำเนียบรัฐบาล-ดร.สุวิทย์ ร่วมบรรยายพิเศษ เรื่อง “นโยบายด้านการผลิตและพัฒนาครู” พร้อมรับฟังข้อเสนอแนะจากผู้บริหารคณะครุศาสตร์/ศึกษาศาสตร์แห่งประเทศไทย

วันอังคารที่ 22 ตุลาคม 2562
ดร.สุวิทย์ ร่วมบรรยายพิเศษ เรื่อง “นโยบายด้านการผลิตและพัฒนาครู” พร้อมรับฟังข้อเสนอแนะจากผู้บริหารคณะครุศาสตร์/ศึกษาศาสตร์แห่งประเทศไทย
ดร.สุวิทย์ ร่วมบรรยายพิเศษ เรื่อง “นโยบายด้านการผลิตและพัฒนาครู” พร้อมรับฟังข้อเสนอแนะจากผู้บริหารคณะครุศาสตร์/ศึกษาศาสตร์แห่งประเทศไทย
วันเสาร์ที่ 19 ตุลาคม 2562 เวลา 10.00 น. ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว) ร่วมบรรยายพิเศษ เรื่อง “นโยบายด้านการผลิตและพัฒนาครู” ให้กับคณะผู้บริหารงานสภาคณบดีคณะครุศาสตร์/ศึกษาศาสตร์แห่งประเทศไทย ในการประชุมเพื่อมอบนโยบายเกี่ยวกับการผลิตครูและวิจัยทางครุศาสตร์ พร้อมด้วย รศ.นพ.สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม และคณะผู้บริหารกระทรวงฯ เข้าร่วมรับฟังการบรรยายพิเศษ โดยมี ดร.ดิเรก พรสีมาประธานสภาคณบดีคณะครุศาสตร์/ศึกษาศาสตร์แห่งประเทศไทย กล่าวต้อนรับและนำเสนอข้อมูลด้านการผลิตบัณฑิตครูที่เกี่ยวข้อง และนำข้อเสนอแนะเชิงนโยบายแก่ รมว.อว. ณ ห้องประชุม Venus ชั้น 3 โรงแรมมิราเคิล แกรนด์ คอนเวนชั่น กรุงเทพฯ
โดยข้อเสนอแนะจากที่ประชุมแบ่งออกเป็น 4 ประเด็นหลัก คือ
1. ข้อเสนอแนะเชิงนโยบายในการผลิตและพัฒนาครูให้มีสมรรถนะในการพัฒนาผู้เรียน สานต่อโครงการผลิตครูเพื่อพัฒนาท้องถิ่น
2. ข้อเสนอเชิงนโยบายในการพัฒนาครูและผู้บริหารสถานศึกษาเครือข่ายฝึกประสบการณ์ ให้มีสมรรถนะสูงและมีหน่วยงานที่รับผิดชอบการพัฒนาครูและผู้บริหารโรงเรียน
3. กระบวนการผลิตครู การรับรองปริญญาทางการศึกษา และการสอบรับใบอนุญาต ให้มีมาตรฐานสูง และส่งเสริมนวัตกรรมการผลิตครูที่หลากหลาย
4. การสร้างโอกาสและลดความเหลื่อมล้ำของบัณฑิตครูในการสอบบรรจุเข้ารับราชการ
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/23971
