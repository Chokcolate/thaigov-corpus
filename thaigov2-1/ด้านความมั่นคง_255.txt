รัฐบาลไทย-ข่าวทำเนียบรัฐบาล-ทส. เปิดป้ายอุทยานแห่งชาติถ้ำหลวง-ขุนน้ำนางนอน (เตรียมการ)​

วันศุกร์ที่ 11 ตุลาคม 2562
ทส. เปิดป้ายอุทยานแห่งชาติถ้ำหลวง-ขุนน้ำนางนอน (เตรียมการ)​
กระทรวงทรัพยากรธรรมชาติและสิ่งแวดล้อม จัดพิธีเปิดป้าย อุทยานแห่งชาติถ้ำหลวง-ขุนน้ำนางนอน (เตรียมการ)​ อำเภอแม่สาย จังหวัดเชียงราย เตรียมรับนักท่องเที่ยวและเป็นศูนย์การเรียนรู้กรณีถ้ำหลวง-ขุนน้ำนางนอน
ทส. เปิดป้ายอุทยานแห่งชาติถ้ำหลวง-ขุนน้ำนางนอน (เตรียมการ)​
กระทรวงทรัพยากรธรรมชาติและสิ่งแวดล้อม จัดพิธีเปิดป้าย อุทยานแห่งชาติถ้ำหลวง-ขุนน้ำนางนอน (เตรียมการ)​ อำเภอแม่สาย จังหวัดเชียงราย เตรียมรับนักท่องเที่ยวและเป็นศูนย์การเรียนรู้กรณีถ้ำหลวง-ขุนน้ำนางนอน
วานนี้ (10 ตุลาคม 2562) รัฐมนตรีว่าการกระทรวงทรัพยากรธรรมชาติและสิ่งแวดล้อม (นายวราวุธ  ศิลปอาชา)​ พร้อมด้วย ผู้ช่วย รัฐมนตรีว่าการกระทรวงทรัพยากรธรรมชาติและสิ่งแวดล้อม (นายนพดล พลเสน)​และปลัดกระทรวงทรัพยากรธรรมชาติและสิ่งแวดล้อม (นายจตุพร บุรุษพัฒน์)​ เดินทางไปเปิดป้ายอุทยานแห่งชาติถ้ำหลวง-ขุนน้ำนางนอน (เตรียมการ) อำเภอแม่สาย จังหวัดเชียงราย พร้อมตรวจ ติดตามความก้าวหน้าการดำเนินการพัฒนาและฟื้นฟูพื้นที่ในบริเวณถ้ำหลวงและขุนน้ำนางนอนด้วย โดยภายในงานประกอบด้วยหน่วยงานภาครัฐ ภาคเอกชน สื่อมวลชนและประชาชนในพื้นที่ รวมประมาณ 500 คน เข้าร่วมกิจกรรมดังกล่าวด้วย
สำหรับการจัดตั้งอุทยานแห่งชาติถ้ำหลวง-ขุนน้ำนางนอน (เตรียมการ) เดิมเป็นวนอุทยานถ้ำหลวง-ขุนน้ำนางนอน กรมป่าไม้ได้ประกาศจัดตั้งเป็นวนอุทยาน เมื่อวันที่ 1 ตุลาคม 2529 มีเนื้อที่ 5,000 ไร่ ต่อมาเกิดเหตุการณ์ระหว่างวันที่ 23 มิถุนายน – 11 กรกฎาคม 2561 นักฟุตบอลทีมหมูป่าอะคาเดมี่ แม่สาย จำนวน 13 คน ได้พลัดหลงภายในถ้ำหลวง ในช่วงระหว่างปฏิบัติการค้นหาและกู้ภัยดังกล่าว เป็นประวัติศาสตร์ของการช่วยเหลือ ที่มีชื่อเสียงลือลั่นก้องโลก จึงทำให้เป็นแหล่งที่ผู้คนให้ความสนใจและดึงดูดนักท่องเที่ยวทั้งชาวไทยและชาวต่างประเทศเข้ามาเยี่ยมในสถานที่และเหตุการณ์ จากประวัติศาสตร์ครั้งนี้ กรมอุทยานแห่งชาติ สัตว์ป่า และพันธุ์พืช จึงได้พิจารณาบริเวณที่จะดำเนินการประกาศจัดตั้งเป็นอุทยานแห่งชาติถ้ำหลวง-ขุนน้ำนางนอน ในบริเวณป่าสงวนแห่งชาติป่าดอยนางนอน โดยสำรวจพื้นที่ร่วมกับสำนักจัดการทรัพยากรป่าไม้ที่ 2 (เชียงราย) กรมป่าไม้ มูลนิธิแม่ฟ้าหลวง ในพระบรมราชูปถัมภ์ กรมกิจการพลเรือนทหารบก กองทัพบก ได้เนื้อที่รวมประมาณ 12,000 ไร่ หรือ 19.2 ตร.กม. ครอบคลุมท้องที่ตำบลห้วยไคร้ ตำบลโป่งผา ตำบลโป่งงาม และตำบลเวียงพางคำ อำเภอแม่สาย จังหวัดเชียงราย จากการยกฐานะความสำคัญของพื้นที่จากวนอุทยานเป็นอุทยานแห่งชาติ ซึ่งนำมาถึงการพัฒนายกระดับมาตรฐานอุทยานแห่งชาติของไทยไปสู่ระดับสากลโดยเป็นแหล่งท่องเที่ยวเชิงอนุรักษ์ที่มีการบริการที่ดีกับนักท่องเที่ยวมีการดำเนินงานที่เป็นมิตรกับสิ่งแวดล้อมควบคู่ไปกับการปกป้องฟื้นฟูความสมบูรณ์ของทรัพยากรธรรมชาติในพื้นที่ให้เกิดความยั่งยืน สำนักบริหารพื้นที่อนุรักษ์ที่ 15 (เชียงราย) โดยอุทยานแห่งชาติถ้ำหลวง-ขุนน้ำนางนอน (เตรียมการ) ได้มีการพัฒนาและปรับปรุงพื้นที่ เพื่อรองรับการเข้ามาใช้บริการของนักท่องเที่ยว โดยได้จัดทำป้ายอุทยานแห่งชาติถ้ำหลวง-ขุนน้ำนางนอน ด้วยแนวคิดการนำลักษณะของภูมิประเทศที่โดดเด่นเป็นเอกลักษณ์ จึงจำลองเป็นเทือกเขาดอยนางนอน โดยใช้เทคนิคปูนปั้นหินเทียม ซึ่งป้ายมีขนาดความยาว 30 เมตร สูง 5 เมตร เพื่อสร้างเป็นจุดแลนด์มาร์ก จุดเช็คอินแห่งใหม่ ของอำเภอแม่สาย จังหวัดเชียงราย และได้มีพิธีเปิดป้ายอุทยานแห่งชาติถ้ำหลวง-ขุนน้ำนางนอนขึ้น

ที่มา : https://www.thaigov.go.th/news/contents/details/23776
