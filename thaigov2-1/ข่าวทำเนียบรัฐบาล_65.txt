รัฐบาลไทย-ข่าวทำเนียบรัฐบาล-นายกรัฐมนตรีและภริยา ร่วมกิจกรรมจิตอาสา ถวายพระราชกุศลสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ณ โรงพยาบาลสงฆ์

วันศุกร์ที่ 16 สิงหาคม 2562
นายกรัฐมนตรีและภริยา ร่วมกิจกรรมจิตอาสา ถวายพระราชกุศลสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ณ โรงพยาบาลสงฆ์
นายกรัฐมนตรีและภริยา  ร่วมกิจกรรมจิตอาสาถวายพระราชกุศลสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ณ โรงพยาบาลสงฆ์
วันนี้ (14 สิงหาคม 2562) เวลา 14.00 น. ณ โรงพยาบาลสงฆ์ ถนนศรีอยุธยา กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และนางนราพร จันทร์โอชา ภริยา ร่วมกิจกรรมจิตอาสาถวายพระราชกุศลสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายสาธิต ปิตุเตชะ รัฐมนตรีช่วยว่าการกระทรวงสาธารณสุข อธิบดีกรมการแพทย์ ผู้อำนวยการโรงพยาบาลสงฆ์ และคณะผู้บริหารให้การต้อนรับ
เมื่อนายกรัฐมนตรีเดินทางถึงอาคาร 90 ปี สมเด็จย่า (ตึกผู้ป่วยนอก) โรงพยาบาลสงฆ์  นายกรัฐมนตรีเปิดกรวยกระทงดอกไม้ธูปเทียนแพหน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ถวายคำนับ จากนั้นเดินต่อไปยังวิหาร เพื่อนมัสการพระประธาน และถวายเครื่องไทยธรรมแก่คณะกรรมการสงฆ์บริหารโรงพยาบาล จำนวน 3 รูป โดยในโอกาสนี้ ผู้อำนวยการโรงพยาบาลสงฆ์มอบพระพุทธรูปแก่นายกรัฐมนตรี
ต่อจากนั้น นายกรัฐมนตรีและภริยา เดินออกจากวิหารไปยังอาคารกัลยาณิวัฒนา (ตึกผู้ป่วยใน) ขึ้นไปยังชั้น 6 หอผู้ป่วยโสตศอนาสิก และทันตกรรม และหอผู้ป่วยศัลยกรรม เพื่อเยี่ยมพระสงฆ์อาพาธ โดยนายกรัฐมนตรีและภริยาได้ถวายน้ำปานะแด่พระสงฆ์อาพาธ  จากนั้น นายกรัฐมนตรีและภริยา เดินลงบันไดต่อไปยังชั้น 5 หอผู้ป่วยศัลยกรรมทั่วไป และศัลยกรรมกระดูก และชั้น 4 หอผู้ป่วยอายุรกรรม 1 และ 3 เพื่อเยี่ยมพระสงฆ์อาพาธและถวายน้ำปานะ แล้วเดินลงบันไดต่อไปยังชั้น 3 หน่วยอภิบาลคุณภาพชีวิต เพื่อเยี่ยมชมการอภิบาลคุณภาพชีวิตบั้นปลายของพระสงฆ์อาพาธ และหน่วยไตเทียมเพื่อเยี่ยมพระสงฆ์อาพาธที่มารับการรักษา  แล้วนายกรัฐมนตรีและภริยา เดินต่อไปยังที่ทำการมูลนิธิโรงพยาบาลสงฆ์ เพื่อมอบเงินบริจาคให้แก่มูลนิธิฯ ก่อนเดินทางกลับ
ทั้งนี้ นายกรัฐมนตรีได้กล่าวให้กำลังใจแพทย์ พยาบาลและเจ้าหน้าที่ของโรงพยาบาลว่า ขอให้ทุกคนทำหน้าที่อย่างเต็มกำลังความสามารถ เพื่อช่วยเหลือพระสงฆ์ที่เข้ารับการรักษาในโรงพยาบาลแห่งนี้ ซึ่งรัฐบาลมีเป้าหมายที่จะยกระดับการบริการสาธารณสุขให้ประชาชนได้รับความพึงพอใจและเข้าถึงประชาชนมากขึ้น รวมถึงการดูแลบุคคลากรทางการแพทย์ให้มีความพร้อม และมีผลตอบแทนเพื่อให้มีคุณภาพชีวิตความเป็นอยู่ที่ดีขึ้น อีกทั้งสร้างขวัญกำลังใจในการทำงานและช่วยเหลือดูแลประชาชนในด้านสาธารณสุขได้เป็นอย่างดี
------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22221
