รัฐบาลไทย-ข่าวทำเนียบรัฐบาล-กระทรวงอุตสาหกรรม kick off งาน SEZ Talk ครั้งแรกที่จังหวัดสงขลา นำร่องประชาสัมพันธ์โครงการเขตพัฒนาเศรษฐกิจพิเศษแบบเจาะลึกถึงผู้ประกอบการ นักลงทุน และประชาชนในพื้นที่ พร้อมจัดงานต่อ

วันพฤหัสบดีที่ 25 กรกฎาคม 2562
กระทรวงอุตสาหกรรม kick off งาน SEZ Talk ครั้งแรกที่จังหวัดสงขลา นำร่องประชาสัมพันธ์โครงการเขตพัฒนาเศรษฐกิจพิเศษแบบเจาะลึกถึงผู้ประกอบการ นักลงทุน และประชาชนในพื้นที่ พร้อมจัดงานต่อ
สำนักงานปลัดกระทรวงอุตสาหกรรม  ได้จัดงาน Special Economic Zone Talk หรือ SEZ Talk ครั้งที่ 1 ณ โรงแรมเซ็นทาราหาดใหญ่  ภายใต้ชื่อ “อนาคตจังหวัดสงขลา กับเขตพัฒนาเศรษฐกิจพิเศษ”
จ.สงขลา : 24 กรกฎาคม 2562 – กระทรวงอุตสาหกรรม โดยสำนักงานปลัดกระทรวงอุตสาหกรรม  ได้จัดงาน Special Economic Zone Talk หรือ SEZ Talk ครั้งที่ 1 ณ โรงแรมเซ็นทาราหาดใหญ่  ภายใต้ชื่อ “อนาคตจังหวัดสงขลา กับเขตพัฒนาเศรษฐกิจพิเศษ” เพื่อเป็นการประชาสัมพันธ์โครงการให้เป็นที่รับทราบกับกลุ่มผู้ประกอบการ นักลงทุน ตลอดจนสร้างความรู้ ความเข้าใจ แก่ประชาชนในพื้นที่ก่อให้เกิดความมีส่วนร่วม และมองเห็นโอกาสในการพัฒนาไปพร้อมกับเขตพัฒนาเศรษฐกิจพิเศษ
ภายในงานได้รับเกียรติจากคุณฉันทนา อัศวรัตน์ ผู้เชี่ยวชาญด้านนโยบายและยุทธศาสตร์ กระทรวงอุตสาหกรรม กล่าวเปิดงาน จากนั้น ดร.เติมทรัพย์ เตละกุล นักวิเคราะห์นโยบายและแผนเชี่ยวชาญ รักษาราชการแทนผู้อำนวยการกองยุทธศาสตร์การพัฒนาพื้นที่ ขึ้นเป็นวิทยากรบรรยายในหัวข้อ “เขตพัฒนาเศรษฐกิจพิเศษจังหวัดสงขลา โอกาสทองธุรกิจสำหรับทุกคน” ทำให้ผู้เข้าร่วมงานทราบถึงภาพรวมของโครงการเขตพัฒนาเศรษฐกิจพิเศษ สิทธิประโยชน์และมาตรการส่งเสริมต่างๆจากทางภาครัฐ รวมไปถึงทิศทางการพัฒนาในอนาคตทั้งในด้านเศรษฐกิจและโครงสร้างพื้นฐาน
ตามด้วยการเสวนา SEZ Talk “เขตพัฒนาเศรษฐกิจพิเศษสงขลา: Gate to the Future” ร่วมการเสวนาโดย
คุณกวิศพงษ์ สิริธนนนท์สกุล ประธานหอการค้าจังหวัดสงขลา คุณชนินทร์ สาครินทร์ ประธานท่องเที่ยวจังหวัดสงขลา ดร.ไพโรจน์ ชัยจิรธิกุล ประธานสหพันธ์การขนส่งทางรถบรรทุกแห่งอาเซียน ดร.เติมทรัพย์ เตละกุล นักวิเคราะห์นโยบายและแผนเชี่ยวชาญ รักษาราชการแทนผู้อำนวยการกองยุทธศาสตร์การพัฒนาพื้นที่ สำนักงานสภาพัฒนาการเศรษฐกิจและสังคมแห่งชาติ ดำเนินการอภิปรายโดย ดร.อภิชัย สมบูรณ์ปกรณ์ หัวหน้าโครงการประชาสัมพันธ์เขตพัฒนาเศรษฐกิจพิเศษในเชิงพื้นที่ โดยการเสวนาได้สะท้อนแนวคิด มุมมองจากทางเอกชน ประชาชนที่มีต่อเขตพัฒนาเศรษฐกิจที่มีความสนใจเป็นอย่างมาก ซึ่งต้องการให้ภาครัฐเร่งขับเคลื่อนโครงการในทุกๆด้าน รวมทั้งขยายขอบเขตพื้นที่เขตเศรษฐกิจพิเศษเช่น อำเภอจะนะ และอำเภอหาดใหญ่ ขยายกลุ่มอุตสาหกรรมเป้าหมายให้ครอบคลุมทั้งสำหรับผู้ลงทุนไทยและต่างชาติ รวมทั้งขอให้มีการพัฒนาโครงสร้างพื้นฐานทั้งรถไฟรางคู่ โครงการมอเตอร์เวย์ และท่าเริอน้ำลึกสงขลา เพื่อให้เชื่อมต่อการพัฒนาอย่างสมบูรณ์ ช่วยให้สงขลาเป็นประตูเศรษฐกิจของภูมิภาคอย่างแท้จริง

ที่มา : https://www.thaigov.go.th/news/contents/details/21751
