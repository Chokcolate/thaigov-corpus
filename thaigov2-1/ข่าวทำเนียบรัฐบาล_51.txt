รัฐบาลไทย-ข่าวทำเนียบรัฐบาล-พลเอกประวิตรฯ ขอให้กำลังใจและขอบคุณทุกฝ่ายที่ช่วยควบคุมสถานการณ์ไฟป่าพรุควนเคร็งจนคลี่คลาย สามารถควบคุมเพลิงให้อยู่ในวงจำกัด

วันเสาร์ที่ 10 สิงหาคม 2562
พลเอกประวิตรฯ ขอให้กำลังใจและขอบคุณทุกฝ่ายที่ช่วยควบคุมสถานการณ์ไฟป่าพรุควนเคร็งจนคลี่คลาย สามารถควบคุมเพลิงให้อยู่ในวงจำกัด
พลเอกประวิตรฯ ขอให้กำลังใจและขอบคุณทุกฝ่ายที่ช่วยควบคุมสถานการณ์ไฟป่าพรุควนเคร็งจนคลี่คลาย สามารถควบคุมเพลิงให้อยู่ในวงจำกัด
วันนี้(10 สิงหาคม 2562) พลเอกประวิตร วงษ์สุวรรณ รองนายกรัฐมนตรี ได้ติดตามสถานการณ์ไฟป่าพรุควนเคร็ง จังหวัดนครศรีธรรมราช ด้วยความห่วงใย พร้อมทั้งสั่งการให้ทุกหน่วยดูแลประชาชนและกำชับเจ้าหน้าที่ปฏิบัติงานด้วยความระมัดระวัง
การดำเนินการเพื่อควบคุมสถานการณ์ไฟป่าพรุควนเคร็ง ที่เกิดขึ้นตั้งแต่วันที่ 29 กรกฎาคม ที่ผ่านมา จนต้องประกาศเขตพื้นที่ประสบสาธารณภัย(ไฟป่า) ใน 5 อำเภอของจังหวัดนครศรีธรรมราชนั้น บัดนี้ สถานการณ์ได้คลี่คลายลงไปมาก จนสามารถควบคุมเพลิงให้อยู่ในวงจำกัด
ทั้งนี้ รอง นรม ได้สั่งการให้บูรณาการหน่วยงานในกำกับ โดยเฉพาะ กระทรวงทรัพยากรธรรมชาติและสิ่งแวดล้อม กรมอุตุนิยมวิทยาซึ่งเป็นหน่วยงานในสังกัดกระทรวงดิจิทัลเพื่อเศรษฐกิจและสังคม กรมป้องกันบรรเทาสาธารณภัย กรมทรัพยากรน้ำ  โดยเฉพาะกำลังพล เครื่องมือ เครื่องใช้ และเทคโนโลยี เพื่อเร่งแก้ไขปัญหา และบรรเทาความเดือดร้อนของพี่น้องประชาชนให้ได้โดยเร็วที่สุด ทั้งนี้ให้ทำงานทั้งในมิติของการเป็นข้าราชการ เจ้าหน้าที่ของรัฐ และในมิติของจิตอาสาพระราชทาน (เราทำความดีด้วยหัวใจ) โดยในวันนี้ได้ให้ ปภ. สนับสนุนรถบรรทุกน้ำขนาดเล็กจำนวน ๕ คัน นำน้ำเข้าไปให้เจ้าหน้าที่ที่ต้องเดินเท้าเข้าไปดับไฟป่าในพื้นที่ชั้นใน เป็นต้น และได้กำชับให้มีการประชุมสถานการณ์อย่างต่อเนื่องและรายงานให้ทราบทุกระยะ หากมีปัญหาข้อขัดข้องให้รายงานโดยตรง เพื่อจะได้แก้ปัญหาให้ได้โดยเร็วที่สุด
อย่างไรก็ตาม การดำเนินการในระยะต่อไป รองนายกรัฐมนตรีขอให้ทุกฝ่ายให้ความสำคัญกับการเฝ้าระวังและติดตามสถานการณ์ตลอด 24 ชั่วโมง เร่งช่วยเหลือประชาชนท่ีประสบความเดือดร้อน และปฏิบัติงานด้วยความระมัดระวัง

ที่มา : https://www.thaigov.go.th/news/contents/details/22144
