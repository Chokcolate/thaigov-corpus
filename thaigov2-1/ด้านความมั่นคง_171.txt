รัฐบาลไทย-ข่าวทำเนียบรัฐบาล-กระทรวงมหาดไทย ส่งเสริมความร่วมมือไทย-เมียนมา ในการบริหารจัดการผู้อพยพและการโยกย้ายถิ่นฐานระหว่างประเทศ

วันอาทิตย์ที่ 15 กันยายน 2562
กระทรวงมหาดไทย ส่งเสริมความร่วมมือไทย-เมียนมา ในการบริหารจัดการผู้อพยพและการโยกย้ายถิ่นฐานระหว่างประเทศ
กระทรวงมหาดไทย ส่งเสริมความร่วมมือไทย-เมียนมา ในการบริหารจัดการผู้อพยพและการโยกย้ายถิ่นฐานระหว่างประเทศ
เมื่อวันที่ 12 -13 กันยายน 2562 นายธนาคม จงจิระ รองปลัดกระทรวงมหาดไทย ในฐานะหัวหน้าศูนย์ดำเนินการเกี่ยวกับผู้อพยพกระทรวงมหาดไทย นำคณะผู้แทนสำนักงานสภาความมั่นคงแห่งชาติ กระทรวงการต่างประเทศ กรมการปกครอง และสำนักงานข้าหลวงใหญ่ผู้ลี้ภัยแห่งสหประชาชาติ (UNHCR) เดินทางเยือนสาธารณรัฐแห่งสหภาพเมียนมา เพื่อติดตามและหารือผลการดำเนินการส่งผู้หนีภัยการสู้รบจากเมียนมา (ผภร.) ในพื้นที่พักพิงชั่วคราว 9 แห่งในประเทศไทยที่เดินทางกลับสู่มาตุภูมิด้วยความสมัครใจ
นายธนาคม จงจิระ กล่าวว่า การเดินทางเยือนสาธารณรัฐแห่งสหภาพเมียนมาในครั้งนี้ ได้ร่วมหารือในประเด็นที่สำคัญ ได้แก่ กระบวนการและนโยบายในการบริหารจัดการสำหรับผู้หนีภัยการสู้รบจากเมียนมาที่เดินทางกลับสู่มาตุภูมิด้วยความสมัครใจ ร่วมกับกรมบริหารจัดการภัยพิบัติ กระทรวงสวัสดิการสังคม การบรรเทาทุกข์ และการตั้งถิ่นฐานใหม่ของเมียนมา (Department of Disaster Management (DDM), Ministry of Social Welfare, Relief and Settlement) การแลกเปลี่ยนข้อมูลสถานการณ์การดำเนินการส่งผู้หนีภัยการสู้รบจากเมียนมากลับสู่มาตุภูมิด้วยความสมัครใจร่วมกับนางสุพัตรา ศรีไมตรีพิทักษ์ เอกอัครราชทูตไทย ณ กรุงย่างกุ้ง สาธารณรัฐแห่งสหภาพเมียนมา การหารือพร้อมรับฟังนโยบายในการรับผู้อพยพรวมถึงแลกเปลี่ยนข้อมูลของสถานการณ์ของผู้อพยพในปัจจุบันกับกับนาย Akio Nakayama หัวหน้าสำนักงานองค์การระหว่างประเทศเพื่อการโยกย้ายถิ่นฐาน (IOM) ประจำกรุงย่างกุ้ง และนาย Johan Cels ผู้แทนสำนักงาน UNHCR และเข้าเยี่ยมชุมชน ผภร. ที่เดินทางกลับสู่มาตุภูมิด้วยความสมัครใจและเป็นผู้ได้รับความช่วยเหลือด้านที่อยู่อาศัยจากรัฐบาลเมียนมา
นายธนาคม จงจิระ กล่าวเพิ่มเติมว่า ผลจากการร่วมประชุมปรึกษาหารือกับหน่วยงานต่าง ๆ ทั้งหน่วยงานภาครัฐ หน่วยงานระหว่างประเทศ และการเข้าพบปะพูดคุยกับ ผภร. ในสาธารณรัฐแห่งสหภาพเมียนมาครั้งนี้ จะนำไปสู่การประสานแนวการปฏิบัติร่วมกันระหว่างไทยกับเมียนมาในโครงการส่ง ผภร. กลับสู่มาตุภูมิด้วยความสมัครใจให้มีประสิทธิภาพยิ่งขึ้นต่อไป.
กองสารนิเทศ สป.
ครั้งที่ 147/2562
วันที่ 13 ก.ย. 2562

ที่มา : https://www.thaigov.go.th/news/contents/details/23096
