รัฐบาลไทย-ข่าวทำเนียบรัฐบาล-สธ. เตรียมเปิดคลินิกกัญชาทางการแพทย์อย่างปลอดภัยในโรงพยาบาล 12 แห่ง

วันจันทร์ที่ 19 สิงหาคม 2562
สธ. เตรียมเปิดคลินิกกัญชาทางการแพทย์อย่างปลอดภัยในโรงพยาบาล 12 แห่ง
กระทรวงสาธารณสุข เตรียมเปิดคลินิกกัญชาทางการแพทย์ในโรงพยาบาล 12 แห่ง สร้างโอกาสการรักษา ประชาชนเข้าถึงการรักษาด้วยยากัญชาอย่างปลอดภัย
กระทรวงสาธารณสุข เตรียมเปิดคลินิกกัญชาทางการแพทย์ในโรงพยาบาล 12 แห่ง สร้างโอกาสการรักษา ประชาชนเข้าถึงการรักษาด้วยยากัญชาอย่างปลอดภัย
นายแพทย์สุขุม กาญจนพิมาย ปลัดกระทรวงสาธารณสุข กล่าวว่า การให้บริการสารสกัดน้ำมันกัญชาทางการแพทย์ เมื่อโรงพยาบาลได้รับสารสกัดน้ำมันกัญชาทางการแพทย์ขององค์การเภสัชกรรมแล้ว จะเปิดให้บริการตามความพร้อมของโรงพยาบาล เพื่อให้การรักษาผู้ป่วยที่อยู่ในรายชื่อที่ต้องใช้สารสกัดน้ำมันกัญชาทางการแพทย์โดยบุคลากรทางการแพทย์ แพทย์ ทันตแพทย์ เภสัชกรที่ผ่านการอบรม พร้อมให้การดูแลประชาชนให้เข้าถึงการใช้สารสกัดน้ำมันกัญชาทางการแพทย์อย่างปลอดภัย สร้างโอกาสทางการรักษา สร้างเศรษฐกิจและรายได้ประชาชน ตามนโยบายนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มีกลไกการดำเนินงานที่รัดกุมตามกฎหมาย โดยให้โรงพยาบาลตั้งคณะกรรมการ Canabis Clinic เพื่อกำหนดแนวทางการดำเนินงานของคลินิก จัดทำคู่มือและแนวทางปฏิบัติเพื่อดูแลรักษา ส่งต่อผู้ป่วยเพื่อการรักษาสำหรับแพทย์ แพทย์แผนไทย และสหวิชาชีพ ได้แก่ แนวทางการใช้กัญชาทางการแพทย์สำหรับแพทย์แผนปัจจุบัน กำหนดกลุ่มโรคและกลุ่มอาการที่จะใช้สารสกัดน้ำมันกัญชาทางการแพทย์ อาทิ กล้ามเนื้อหดเกร็งในผู้ป่วยโรคปลอกประสาทเสื่อมแข็ง โรคลมชักที่ดื้อต่อยาแผนปัจจุบัน คลื่นไส้ อาเจียนจากยาเคมีบำบัด ภาวะปวดประสาทที่ใช้การรักษาอื่น ๆ แล้วไม่ได้ผล
สำหรับแพทย์แผนไทยจะใช้ยาตำรับแผนไทยปรุงผสมกัญชา 16 ตำรับ อาทิ ผู้ป่วยโรคเรื้อรังที่มีอาการนอนไม่หลับ ช่วยเจริญอาหาร ผู้ป่วยที่มีอาการจุกเสียด ท้องแข็งเกร็งเป็นเถาดาน เสียงแหบแห้ง ผู้ป่วยอัมพฤกษ์ อัมพาต ที่มีอาการเกร็งของกล้ามเนื้อแขนขาอ่อนแรง ผู้ป่วยที่มีอาการท้องผูก ปวดเมื่อยทั่วร่างกาย ขับลม และผู้ป่วยที่มีอาการลมจุกเสียดปวดมวนท้อง รวมทั้งได้จัดทำแนวทางการรักษาพิษจากการใช้สารสกัดน้ำมันกัญชาและผลิตภัณฑ์กัญชาสำหรับหน่วยงานที่รับผู้ป่วยฉุกเฉิน กำหนดกลุ่มโรคและกลุ่มอาการ ข้อบ่งใช้สารสกัดน้ำมันกัญชาและยาตำรับแผนไทยที่มีกัญชาปรุงผสม ขั้นตอนการเข้ารับบริการของผู้รับบริการ และข้อปฏิบัติในการดูแล รักษา ส่งต่อผู้ป่วย การเฝ้าระวังความปลอดภัย
นายแพทย์สุขุมกล่าวต่อว่า  ในการรับบริการโรงพยาบาลจะคัดกรองโรคและอาการตามเกณฑ์ข้อบ่งใช้ เมื่อเข้าเกณฑ์จะส่งต่อคลินิกกัญชาเพื่อการรักษาทางการแพทย์ ผู้ป่วยที่ต้องการใช้กัญชาเพื่อรักษาโรคสามารถติดต่อขอรับคำปรึกษาได้ที่โรงพยาบาล 12 แห่ง  ได้แก่ รพ.ลำปาง รพ.พุทธชินราช จ.พิษณุโลก รพ.สวรรค์ประชารักษ์  จ.นครสวรรค์ รพ.สระบุรี รพ.ราชบุรี รพ.ระยอง รพ.ขอนแก่น รพ.อุดรธานี  รพ.บุรีรัมย์  รพ.สรรพสิทธิประสงค์  จ.อุบลราชธานี รพ.สุราษฎร์ธานี รพ.หาดใหญ่ จ.สงขลา และในเดือนกันยายน สถานพยาบาลที่ให้บริการด้านการแพทย์แผนไทย 7 แห่ง จะได้รับน้ำมันกัญชาสูตรตำรับแพทย์แผนไทย ได้แก่ รพร.เด่นชัย จ.แพร่ รพ.หนองฉาง จ.อุทัยธานี รพ.ดอนตูม จ.นครปฐม รพ.เจ้าพระยาอภัยภูเบศร จ.ปราจีนบุรี รพ.พระอาจารย์ฝั้น อาจาโร จ.สกลนคร รพ.คูเมือง จ.บุรีรัมย์  และรพ.ท่าฉาง จ.สุราษฎร์ธานี
*********************************  19 สิงหาคม 2562

ที่มา : https://www.thaigov.go.th/news/contents/details/22342
