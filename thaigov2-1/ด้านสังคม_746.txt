รัฐบาลไทย-ข่าวทำเนียบรัฐบาล-เฮ คนไทยจากอู่ฮั่น 137 คน พร้อมกลับภูมิลำเนา ได้รับการตรวจยืนยันว่าปลอดเชื้อก่อนส่งกลับ

วันอังคารที่ 18 กุมภาพันธ์ 2563
เฮ คนไทยจากอู่ฮั่น 137 คน พร้อมกลับภูมิลำเนา ได้รับการตรวจยืนยันว่าปลอดเชื้อก่อนส่งกลับ
กระทรวงสาธารณสุข เผยคนไทยจากอู่ฮั่นพร้อมกลับภูมิลำเนา 137 คน ทุกคนได้รับการตรวจยืนยันว่าปลอดเชื้อก่อนส่งกลับ จัดทีม Big Cleaning Day ทำความสะอาดอุปกรณ์ เครื่องใช้ ในอาคาร ก่อนคืนพื้นที่ให้กองทัพเรือ
กระทรวงสาธารณสุข เผยคนไทยจากอู่ฮั่นพร้อมกลับภูมิลำเนา 137 คน ทุกคนได้รับการตรวจยืนยันว่าปลอดเชื้อก่อนส่งกลับ จัดทีม Big Cleaning Day ทำความสะอาดอุปกรณ์ เครื่องใช้ ในอาคาร ก่อนคืนพื้นที่ให้กองทัพเรือ
วันนี้ (18 กุมภาพันธ์ 2563) ที่สโมสรโรงพยาบาลอาภากรเกียรติวงศ์ อ.สัตหีบ จ.ชลบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุขภาพที่ 6 พลเรือโทธานี แก้วเก้า เจ้ากรมกิจการพลเรือนทหารเรือ พลเรือตรีวิทยา จันทรคติ ผู้จัดการกิจการอาคารรับรองฐานทัพเรือสัตหีบ ร่วมกันแถลงข่าว ว่า วันนี้เป็นวันที่ 14 ของการดูแลคนไทยกลับบ้าน พร้อมแล้วสำหรับการเดินทางกลับภูมิลำเนา โดยกระทรวงสาธารณสุข ได้เก็บตัวอย่างส่งตรวจจากคนไทย 137 คน ที่พักในอาคารรับรองส่งตรวจซ้ำ ทราบผล การตรวจทางห้องปฏิบัติการเย็นวันนี้ เป็นลบทุกคน ทั้งนี้ เพื่อสร้างความมั่นใจให้กับประชาชนก่อนส่งกลับ ภูมิลำเนาในวันพรุ่งนี้ (วันที่ 19 กุมภาพันธ์ 2563) ส่วนอีก 1 คน ยังเฝ้าระวังต่อเนื่องที่โรงพยาบาลชลบุรี
ในการเตรียมการครั้งนี้ กระทรวงสาธารณสุข ร่วมกับกองทัพเรือ สำรวจข้อมูลและกำหนด เส้นทางส่งคนไทยกลับบ้านกลับภูมิลำเนาไว้แล้ว โดยจะเริ่มที่กลุ่มหญิงตั้งครรภ์ และเด็ก ตามด้วยผู้ที่ มีญาติมารอรับ และสุดท้ายจะเป็นการนำส่งขึ้นรถที่จัดเตรียมไว้ตามเส้นทางกลับภูมิลำเนา โดยในคืนวันนี้ จะมีกิจกรรมให้คำแนะนำและความรู้ในการปฏิบัติตัว ระบบเฝ้าระวังที่จะมีเจ้าหน้าที่สาธารณสุขในพื้นที่ เข้าไปดูแลต่อเนื่อง ด้วยการโทรศัพท์สอบถามอาการเป็นระยะ รวมทั้งกิจกรรมบอกเล่าความในใจ ความประทับใจที่มาอยู่ร่วมกัน
“ขอฝากถึงพี่น้องประชาชน กลุ่มคนไทยกลับบ้านไม่ใช่ผู้ป่วย ผลการตรวจซ้ำไม่พบเชื้อ COVID-19 อยู่ในสังคมได้ตามปกติ ที่สำคัญโรคติดเชื้อทางระบบทางเดินหายใจ ป้องกันได้ ถ้าทุกคนยึดหลัก กินร้อน ช้อนกลาง ล้างมือ ไอหรือจาม ให้ปิดปาก เป็นหวัดสวมหน้ากากอนามัย ทำความสะอาดจุดเสี่ยง บนพื้นผิวสัมผัสบ่อยๆ ด้วยน้ำสบู่ ผงซักฟอก หรือแอลกอฮอล์ จะช่วยลดการแพร่ระบาดของโรคได้เป็นอย่างดี” ดร.สาธิต กล่าว
ด้านนายแพทย์สุเทพ เพชรมาก ท่านผู้ตรวจราชการกระทรวงสาธารณสุข เขตสุขภาพที่ 6 กล่าวว่า กระทรวงสาธารณสุขและกองทัพเรือ ได้ร่วมกันดูแลคนไทยกลับบ้าน ตั้งแต่คืนวันที่ 4 กุมภาพันธ์ 2563 ภายหลังเครื่องบินสายการบินไทยแอร์เอเชีย ได้นำคนไทยกลับบ้านจำนวน 138 คน เดินทางจากประเทศจีน เมื่อเดินทางมาถึงสนามบินนานาชาติอู่ตะเภา ได้ทำการคัดกรองสุขภาพทุกคนพบผู้ที่มีอาการเข้าข่ายสอบสวนโรค ส่งไปดูแลที่โรงพยาบาลสมเด็จพระนางเจ้าสิริกิติ์ จำนวน 4 คน ผลการตรวจทางห้องปฏิบัติการ ไม่พบเชื้อไวรัสโคโรนา 2019 แพทย์จึงให้กลับมาพักที่อาคารรับรองฐานทัพเรือสัตหีบ โดยมีคนไทยกลับบ้านจำนวน 138 คน พักที่อาคารรับรองฐานทัพเรือสัตหีบ
การดูแลด้านสุขภาพในฐานทัพเรือสัตหีบ ทุกคนได้รับการเก็บตัวอย่างส่งตรวจทางห้องปฏิบัติการ คัดกรองอาการ วัดไข้ทุกวัน จัดอาหารให้ 4 มื้อต่อวัน ดูแลกลุ่มแม่และเด็ก กลุ่มที่มีโรคประจำตัวที่ต้องดูแลเป็นพิเศษ จัดหายาให้ตามความเหมาะสมมีการจัดการด้านสิ่งแวดล้อม การกำจัดขยะที่ได้มาตรฐาน การกำจัดยุงรำคาญและแหล่งเพาะพันธุ์ ดูแลด้านจิตใจโดยทีมจากกรมสุขภาพจิต จัดกิจกรรมนันทนาการ เช่น เต้นแอโรบิค ตีแบดมินตัน ตามคำแนะนำของผู้เชี่ยวชาญด้านการป้องกันการติดเชื้อ
ทั้งนี้ จากการเฝ้าระวังคัดกรอง พบผู้มีอาการเข้าข่ายสอบสวนโรคจำนวน 1 ราย ถูกส่งตัวไปเฝ้าระวังอาการที่ห้องแยกโรคโรงพยาบาลชลบุรี อาการโดยรวมไม่มีไข้ สุขภาพทั่วไปแข็งแรงดี ยังต้องเก็บตัวอย่างส่งตรวจเพื่อการยืนยันต่อไป
นายแพทย์สุเทพ กล่าวต่อว่า หลังจากที่ส่งคนไทยกลับบ้านแล้ว กระทรวงสาธารณสุข มีกระบวนจัดการ Big Cleaning Day ทำความสะอาดอุปกรณ์เครื่องใช้ในอาคาร ก่อนคืนพื้นที่ให้อาคารกิจการฐานทัพเรือสัตหีบเพื่อเปิดให้บริการประชาชนต่อไป
************************ 18 กุมภาพันธ์ 2563

ที่มา : https://www.thaigov.go.th/news/contents/details/26602
