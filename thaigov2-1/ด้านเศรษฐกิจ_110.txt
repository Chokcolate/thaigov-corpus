รัฐบาลไทย-ข่าวทำเนียบรัฐบาล-รองนายกรัฐมนตรี (นายสมคิดฯ) สั่งเร่งเดินหน้าโครงการลงทุน พร้อมย้ำรัฐวิสาหกิจและบริษัทในเครือร่วมมือกระตุ้นเศรษฐกิจในประเทศ

วันพุธที่ 7 สิงหาคม 2562
รองนายกรัฐมนตรี (นายสมคิดฯ) สั่งเร่งเดินหน้าโครงการลงทุน พร้อมย้ำรัฐวิสาหกิจและบริษัทในเครือร่วมมือกระตุ้นเศรษฐกิจในประเทศ
สคร.จัดประชุมเร่งรัดการเบิกจ่ายงบลงทุนของรัฐวิสาหกิจ โดยมีรองนายกฯ (นายสมคิด จาตุศรีพิทักษ์) เป็นประธาน และเชิญผู้แทนจากหน่วยงานที่เกี่ยวข้อง ที่มีวงเงินลงทุนขนาดใหญ่ เพื่อรับนโยบายในการเร่งรัดการเบิกจ่ายงบลงทุนให้เป็นไปตามเป้าหมายที่กำหนดไว้
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในวันนี้กระทรวงการคลังโดย สคร.ได้จัดประชุมเร่งรัดการเบิกจ่ายงบลงทุนของรัฐวิสาหกิจ โดยมีรองนายกรัฐมนตรี (นายสมคิด จาตุศรีพิทักษ์) เป็นประธาน และได้เชิญผู้แทนจากหน่วยงานที่เกี่ยวข้อง ผู้บริหารรัฐวิสาหกิจ 19 แห่ง รวมถึงผู้บริหารบริษัทในเครือของรัฐวิสาหกิจ 5 แห่ง ที่มีวงเงินลงทุนขนาดใหญ่ เพื่อรับนโยบายในการเร่งรัดการเบิกจ่ายงบลงทุนให้เป็นไปตามเป้าหมายที่กำหนดไว้ และจัดทำการลงทุนใหม่ ซึ่งจะช่วยขับเคลื่อนเศรษฐกิจปี 2562 ให้เติบโตได้ตามเป้าหมาย
นายชาญวิทย์ นาคบุรี รองผู้อำนวยการ สคร. กล่าวเพิ่มเติมว่า ภาพรวมการเบิกจ่ายงบลงทุนสะสมของรัฐวิสาหกิจ ปี 2562 มีผลการเบิกจ่ายในช่วง 9 เดือนที่ผ่านมา (ต.ค. 61- มิ.ย. 62) จำนวน 129,815 ล้านบาท หรือคิดเป็นร้อยละ 87 ของแผนการเบิกจ่ายงบลงทุนสะสม โดยเป็นผลการเบิกจ่ายงบลงทุนสะสม
ของรัฐวิสาหกิจปีงบประมาณจำนวน 71,525 ล้านบาท และรัฐวิสาหกิจปีปฏิทินจำนวน 58,290 ล้านบาท
ผลการเบิกจ่ายงบลงทุนของรัฐวิสาหกิจสะสมถึงเดือนมิถุนายน 2562 (หน่วย:ล้านบาท)
ชื่อรัฐวิสาหกิจ                                   แผนลงทุนทั้งปี 2562    แผนเบิกจ่ายสะสม    ผลเบิกจ่ายสะสม    ร้อยละเบิกจ่าย/แผนสะสม
1. ปีงบประมาณ จำนวน 34 แห่ง                          160,888                             87,242           71,525                82%
1.1 การรถไฟแห่งประเทศไทย                            76,184                             39,120           25,510                65%
1.2 การรถไฟฟ้าขนส่งมวลชนแห่งประเทศไทย    24,385           19,327           22,290               115%
1.3 บริษัท ท่าอากาศยาน จำกัด (มหาชน)           17,912             7,162              4,941                 69%
1.4 การประปาส่วนภูมิภาค                             13,000             2,675              4,469               167%
1.5 การทางพิเศษแห่งประเทศไทย             6,203             4,327                 810                 19%
1.6 การเคหะแห่งชาติ                                                 4,677             3,165              2,858                 90%
1.7 การประปานครหลวง                               4,500             2,862              3,412                119%
1.8 องค์การเภสัชกรรม                               2,034                852                 536                  63%
1.9 การท่าเรือแห่งประเทศไทย                               2,010             1,277               1,277                100%
1.10 องค์การขนส่งมวลชนกรุงเทพ             1,986             1,954               1,917                100%
1.11 บริษัท วิทยุการบินแห่งประเทศไทย จำกัด      1,250                                  663                  663                100%
1.12 รัฐวิสาหกิจแห่งอื่นๆ จำนวน 23 แห่ง             6,747             3,857               2,839                  74%
2. ปีปฏิทิน จำนวน 11 แห่ง (รวม)                        173,062           62,405               58,290                  93%
2.1 บริษัท ปตท.จำกัด (มหาชน)                             49,670           15,221               11,016                  72%
2.2 การไฟฟ้าฝ่ายผลิตแห่งประเทศไทย           48,194           22,348               22,348                100%
2.3 การไฟฟ้าส่วนภูมิภาค                             34,714           12,500               12,500                100%
2.4 การไฟฟ้านครหลวง                             20,576             5,660                 6,969                123%
2.5 บริษัท การบินไทย จำกัด(มหาชน)             6,380             2,632                 1,823                  69%
2.6 บริษัท ทีโอที จำกัด (มหาชน)                               4,875             1,192                 1,673                140%
2.7 บริษัท ไปรษณีย์ไทย จำกัด                               4,160             1,547                    566                  37%
2.8 บริษัท กสท โทรคมนาคม จำกัด (มหาชน)        3,300             1,055                 1,004                  95%
2.9 รัฐวิสาหกิจแห่งอื่นๆ  จำนวน 3 แห่ง             1,193                249                    392                 157%
รวม 45 แห่ง                                             333,951         149,647              129,815                  87%
รัฐวิสาหกิจที่ สคร. กำกับดูแล 45 แห่ง ที่มีงบลงทุนขนาดใหญ่และสามารถเบิกจ่ายได้เกินกว่าแผนหลายโครงการเฉพาะการลงทุนพัฒนารถไฟฟ้าในกรุงเทพมหานครและปริมณฑล เช่น โครงการรถไฟฟ้าสายสีส้ม ช่วงศูนย์วัฒนธรรม - มีนบุรี และโครงการรถไฟฟ้าสายสีเขียวช่วงหมอชิต - สะพานใหม่ - คูคต และช่วงแบริ่ง - สมุทรปราการ ของการรถไฟฟ้าขนส่งมวลชนแห่งประเทศไทย และการลงทุนพัฒนาสาธารณูปโภค เช่น งานก่อสร้างปรับปรุงขยายของการประปาส่วนภูมิภาค โครงการโรงไฟฟ้าบางปะกงของการไฟฟ้าฝ่ายผลิตแห่งประเทศไทย และแผนปรับปรุงและขยายระบบจำหน่ายพลังไฟฟ้าของการไฟฟ้านครหลวง
ทั้งนี้ มีโครงการขนาดใหญ่ที่ไม่สามารถเบิกจ่ายได้ตามแผน เช่น โครงการรถไฟฟ้าความเร็วสูงไทย – จีน ระยะที่ 1 (ช่วงกรุงเทพมหานคร – นครราชสีมา) และโครงการก่อสร้างรถไฟทางคู่ ช่วงนครปฐม – ชุมพรของการรถไฟแห่งประเทศไทย โครงการพัฒนาท่าอากาศยานสุวรรณภูมิของบริษัท ท่าอากาศยานไทย จำกัด (มหาชน) และโครงการทางพิเศษสายพระราม 3 – ดาวคะนอง – วงแหวนรอบนอกด้านตะวันตก ซึ่งถึงแม้ว่าปัจจุบันโครงการเหล่านี้จะสามารถแก้ไขปัญหาการจัดซื้อจัดจ้าง การก่อสร้าง และเริ่มมีการตรวจรับงานและทยอยเบิกจ่ายได้แล้ว แต่เนื่องจากปัญหาความล่าช้าในช่วงแรกส่งผลให้การดำเนินโครงการและการเบิกจ่ายของโครงการในภาพรวมยังล่าช้ากว่าแผน
นายประภาส คงเอียด ผู้อำนวยการ สคร. กล่าวสรุปผลการประชุมว่า รองนายกรัฐมนตรี (นายสมคิด จาตุศรีพิทักษ์) ได้มอบนโยบายให้รัฐวิสาหกิจและบริษัทในเครือผลักดันให้เกิดการเบิกจ่ายเม็ดเงินลงทุนเพื่อกระตุ้นเศรษฐกิจภายใน 2 เดือนที่เหลือของปีงบประมาณ เช่น ให้เร่งรัดตรวจรับงวดงานให้เร็วขึ้น และเร่งรัดงวดงานที่ทำได้ทันทีให้ดำเนินการเร็วขึ้น รวมทั้ง ให้รัฐวิสาหกิจเร่งจัดทำโครงการลงทุนเพิ่ม โดยสำหรับรัฐวิสาหกิจปีปฏิทินให้พิจารณาเสนอโครงการลงทุนที่มีความพร้อมและมาดำเนินการในปี 2562 และสำหรับรัฐวิสาหกิจปีงบประมาณพิจารณาปรับเพิ่มกรอบงบลงทุนปี 2563 โดยให้เน้นการลงทุนในช่วงไตรมาสที่ 4 ปี 2562 (ต.ค. 2562 – ธ.ค. 2562) ทั้งนี้ รัฐมนตรีว่าการกระทรวงการคลังได้มอบหมายให้ สคร. จัดทำระบบการติดตามการเบิกจ่ายงบลงทุนของรัฐวิสาหกิจให้เข้มข้นมากขึ้น และให้มีการประสานงานระหว่างกับหน่วยงานที่เกี่ยวข้องเพื่อแก้ไขปัญหาให้ใกล้ชิดมากขึ้น ซึ่งหากติดขัดให้รายงานรัฐมนตรีว่าการกระทรวงการคลังทันที

ที่มา : https://www.thaigov.go.th/news/contents/details/22048
