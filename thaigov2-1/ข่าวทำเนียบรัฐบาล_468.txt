รัฐบาลไทย-ข่าวทำเนียบรัฐบาล-นายกรัฐมนตรีเปิดกิจกรรมนำร่อง ถนนคนเดิน “เดิน กิน ชิม เที่ยว Walking Street” ถ.สีลมและเยาวราช ก่อนขยายสู่พื้นอื่น ๆ ทั่วประเทศ ส่งเสริมการท่องเที่ยวไทย

วันจันทร์ที่ 16 ธันวาคม 2562
นายกรัฐมนตรีเปิดกิจกรรมนำร่อง ถนนคนเดิน “เดิน กิน ชิม เที่ยว Walking Street” ถ.สีลมและเยาวราช ก่อนขยายสู่พื้นอื่น ๆ ทั่วประเทศ ส่งเสริมการท่องเที่ยวไทย
นายกรัฐมนตรีเปิดกิจกรรมนำร่องถนนคนเดิน “เดิน กิน ชิม เที่ยว Walking Street” ถ.สีลมและเยาวราช ก่อนขยายสู่พื้นอื่น ๆ ทั่วประเทศ ส่งเสริมการท่องเที่ยวไทย
วันนี้ (15 ธ.ค.62) เวลา 18.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เปิดโครงการนำร่องกิจกรรมถนนคนเดิน (Walking Street) “เดิน กิน ชิม เที่ยว Walking Street” ในพื้นที่กรุงเทพมหานคร ณ บริเวณถนนสีลมและถนนเยาวราช พร้อมเดินเยี่ยมชมกิจกรรมภายในงาน ซึ่งแบ่งเป็นโซนกิจกรรมต่าง ๆ ที่น่าสนใจ ได้แก่ ถนนสายศิลป์ ถนนต้องชิม ถนนต้องชม ถนนวัยเก๋า ถนนต้องเดิน และถนนคนกรุง ตลอดจนกิจกรรมแสดงดนตรี ศิลปะ วัฒนธรรม และการจำหน่ายสินค้าและอาหารอร่อยมากมายกว่า 400 ร้าน ซึ่งโครงการดังกล่าวกรุงเทพมหานครดำเนินการตามนโยบายของรัฐบาล เพื่อส่งเสริมการท่องเที่ยว และกระตุ้นเศรษฐกิจในประเทศ รวมทั้งสนับสนุน Street Food  จัดขึ้นที่ถนนสีลม (จัดทุกวันอาทิตย์ที่ 3 ของทุกเดือน เริ่ม 15 ธ.ค.62 เป็นต้นไป) ถนนเยาวราช (13 -15 ธ.ค. 62) และถนนข้าวสาร (เริ่มวันจันทร์ที่ 16 ธ.ค.62 เป็นต้นไป) เป็นโครงการนำร่องก่อนขยายไปจัดกิจกรรมในพื้นที่อื่น ๆ ทั่วประเทศ โดยมี พลเอก ประวิตร วงษ์สุวรรณ รองนายกรัฐมนตรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา พล.ต.อ.อัศวิน ขวัญเมือง ผู้ว่าราชการกรุงเทพมหานคร คณะผู้บริหารกรุงเทพมหานคร เจ้าหน้าที่ที่เกี่ยวข้อง สื่อมวลชน และประชาชนเข้าร่วมงานจำนวนมาก
โอกาสนี้ นายกรัฐมนตรีแสดงความรู้สึกยินดีที่ได้มาเปิด “โครงการนำร่อง ถนนคนเดิน Walking Street ในพื้นที่กรุงเทพมหานคร” ภายใต้ความร่วมมือจากทุกภาคส่วนทั้งภาครัฐ เอกชนและประชาชน พร้อมกล่าวว่า กทม. เป็นเมืองที่ได้รับรางวัลจัดอันดับเมืองจุดหมายปลายทางที่ได้รับความนิยมมากที่สุดในโลก ทำให้ประเทศไทยสามารถเพิ่มมูลค่าเพิ่มได้จากอุตสาหกรรมท่องเที่ยว เพราะเมืองไทยมีดี 3 อย่างคือ ธรรมชาติสวยงาม อาหารอร่อย และรอยยิ้มของคนไทย ส่งผลให้รัฐบาลสามารถเก็บภาษีเป็นรายได้กลับมาพัฒนาประเทศ ทั้งนี้ รัฐบาลให้ความสำคัญกับการเพิ่มขีดความสามารถของอุตสาหกรรมการท่องเที่ยว ซึ่งถือเป็นรายได้หลักของประเทศ จึงขอความร่วมมือจากทุกภาคส่วน ทั้งธุรกิจขนาดใหญ่ ขนาดกลางหรือขนาดเล็ก รวมถึงการค้าปลีก ทั้งในเมืองหลัก และเมืองรอง ช่วยกันขับเคลื่อน ซึ่งจะส่งผลดีต่อเศรษฐกิจในภาพรวมของประเทศ และประชาชน รวมทั้งการรักษาความปลอดภัยในประเทศ และทำให้เกิดความสงบสุข เพื่อให้บ้านเมืองมีความเรียบร้อยและมีเสถียรภาพ โดยย้ำว่ารัฐบาลให้ความสำคัญในการเพิ่มขีดความสามารถของประเทศ ทั้งการคมนาคมนาคมขนส่ง การท่องเที่ยว ซึ่งไทยมีความโดดเด่นทั้ง 4 ภาค โดยวันที่ 22 ธันวาคม 2562 รัฐบาลจะมีการขับเคลื่อนกิจกรรมคนเดินถนนทั่วประเทศ
นายกรัฐมนตรี ได้กล่าวเพิ่มเติมว่า ในส่วนของรัฐบาลได้มีมาตรการต่าง ๆ เพื่อกระตุ้นเศรษฐกิจและการท่องเที่ยว เช่น ชิมช้อปใช้ ที่ทำให้เศรษฐกิจเกิดการหมุนเวียนและกระตุ้นการจับจ่ายใช้สอยของภาคประชาชนให้เป็นไปอย่างเหมาะสม โดยขอให้ทุกคนใช้จ่ายอยู่บนความพอดีและพอเพียงตามศักยภาพของตนเอง รวมทั้งรัฐบาลจะส่งเสริมการจัดการประชุมขนาดใหญ่ หรือ MICE การจัดกีฬา หรือมหกรรมดนตรีของนักดนตรีที่มีชื่อเสียงของโลกในสถานที่เหมาะสมและสวยงามของไทย และฝากให้ทุกคนช่วยกันทำความดีบนแผ่นดินนี้ ที่เป็นแผ่นดินธรรมและแผ่นดินทอง รวมถึงการสร้างบ้านเมืองให้น่าอยู่ น่าเที่ยว และสร้างความประทับใจให้แก่ผู้มาเยือน โดยขอให้ทุกคนรู้จักเผื่อแผ่ แบ่งปันซึ่งกันและกัน ไม่เอาเปรียบนักท่องเที่ยว
ในตอนท้าย นายกรัฐมนตรี ได้เชิญชวนประชาชนในกรุงเทพมหานครและบริเวณพื้นที่ใกล้เคียงร่วมเป็นส่วนหนึ่งในการส่งเสริมการท่องเที่ยวของไทย ซึ่งในโอกาสต่อไป จะมีการขยายจัดกิจกรรมไปยังจังหวัดต่าง ๆ เพื่อส่งเสริมโครงการให้ถนนคนเดิน เป็นถนนแห่งความสุขของพี่น้องประชาชนทุกคน
จากนั้น นายกรัฐมนตรี ได้เดินทางโดยรถไฟฟ้า MRT จากสถานีรถไฟฟ้าใต้ดินสีลม ไปยังสถานีวัดมังกร เพื่อเยี่ยมชมกิจกรรมถนนคนเดินเยาวราช ซึ่งจัดในรูปแบบ Street Food ณ ถนนเยาวราช เขตสัมพันธวงศ์ ภายในงานมีอาหารเด็ดอาหารอร่อยในย่านเยาวราชกว่า 166 ร้าน โดยนายกรัฐมนตรี ได้กล่าวทักทายประชาชนและผู้ประกอบการที่อยู่บริเวณโดยรอบพื้นที่ถนนคนเดินเยาวราช อย่างเป็นกันเอง และชมการแสดงชุดเชิดสิงโตกวางตุ้ง เป็นการแสดงจากคณะศิษย์วัดโลกานุเคราะห์ เพื่อต้อนรับนายกรัฐมนตรี
รวมทั้งเยี่ยมชมบรรยากาศผู้ประกอบการร้านอาหารแนว Street food อาทิ ก๋วยจั๊บนายอ้วนโภชนา หอยจ้อปูทอง แกงกะหรี่นายโย่ง และเยี่ยมชมร้าน Street food ในส่วนต่อขยาย ถนนมังกร – ถนนราชวงศ์ พร้อมร่วมกิจกรรมร้องเพลงกับประชาชนในเพลงต้องสู้ถึงจะชนะ หยุดตรงนี้ที่เธอ และ  ศรัทธา และนายกรัฐมนตรีกล่าวฝากให้ประชาชนคนไทย รู้รักสามัคคี ทำความดี เสียสละ เพื่อประเทศชาติ
ทั้งนี้ ในวันที่ 22 ธันวาคม 2562 รัฐบาลจะ kickoff กิจกรรมคนเดินถนนทั่วประเทศ เพื่อกระตุ้นเศรษฐกิจและการท่องเที่ยว โดยจะมีพิธีเปิดอย่างยิ่งใหญ่ที่ถนนสีลม เขตบางรัก
----------------
กลุ่มประชาสัมพันธ์และเผยแพร่ สำนักโฆษก
ก

ที่มา : https://www.thaigov.go.th/news/contents/details/25221
