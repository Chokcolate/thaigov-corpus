รัฐบาลไทย-ข่าวทำเนียบรัฐบาล-นายกรัฐมนตรีร่วมรณรงค์การฉีดวัคซีนป้องกันโรคพิษสุนัขบ้า พร้อมส่งเสริมการสอน coding เพื่อสร้างกระบวนการคิดอย่างเป็นระบบ

วันอังคารที่ 10 มีนาคม 2563
นายกรัฐมนตรีร่วมรณรงค์การฉีดวัคซีนป้องกันโรคพิษสุนัขบ้า พร้อมส่งเสริมการสอน coding เพื่อสร้างกระบวนการคิดอย่างเป็นระบบ
นายกรัฐมนตรีร่วมรณรงค์การฉีดวัคซีนป้องกันโรคพิษสุนัขบ้า พร้อมส่งเสริมการสอน coding เพื่อสร้างกระบวนการคิดอย่างเป็นระบบ
วันนี้ (10 มี.ค. 63) เวลา 9.00 น. ณ บริเวณหลังตึกไทยคู่ฟ้า ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมประชาสัมพันธ์นิทรรศการซูเปอร์มาร์เก็ตสหกรณ์ โครงการความร่วมมือการรณรงค์ป้องกันโรคพิษสุนัขบ้า ประจำปี 2563 โดย กระทรวงเกษตรและสหกรณ์ และ นิทรรศการ  “ใช้โค้ดดิ้ง ชนะโควิด” โดยกระทรวงศึกษาธิการ
นายประภัตร โพธสุธน และ นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ พร้อมคณะ นำเสนอโครงการซูเปอร์มาร์เก็ตสหกรณ์ ภายใต้แนวคิด “สดจากฟาร์มถึงมือคุณ”  (Fresh From Farm by Co – op)  ได้แก่สินค้าเกษตรอินทรีย์ ของสหกรณ์และกลุ่มเกษตรกร เช่น ข้าวหอมมะลิทุ่งกุลา ไข่ไก่เบอร์ 1 และผักปลอดสารพิษ ปัจจุบันมีสหกรณ์แสดงความประสงค์เข้าร่วมดำเนินการซูเปอร์มาร์เก็ตสหกรณ์ถึง 98 แห่ง  ซึ่งผัก ผลไม้และสินค้าเกษตรแปรรูปหลายชนิดยังได้ส่งออกไปขายในต่างประเทศด้วย จำนวนมากขึ้นในอนาคต โอกาสนี้ นายกรัฐมนตรีสั่งการให้กระทรวงเกษตรและสหกรณ์ดูแลและคอยให้ความช่วยเหลือแก่เกษตรกร เพื่อช่วยพัฒนาการบริหารและจัดการกระบวนการเพาะปลูกจนไปถึงการตลาด เน้นให้ยึดหลักการในการปลูกเพื่อกิน ปลูกเพื่อชุมชนและปลูกเพื่อจำหน่าย เป้าหมายของนโยบายรัฐคือเกษตรกรและวิสาหกิจชุมชนได้ประโยชน์
จากนั้น นายกรัฐมนตรีได้ร่วมประชาสัมพันธ์ กิจกรรมรณรงค์ป้องกันโรคพิษสุนัขบ้า ปี 2563 ภายใต้แนวคิด “สัตว์ปลอดโรค คนปลอดภัยจากพิษสุนัขบ้า” โดยมีจุดมุ่งหมายที่จะลดจำนวนผู้เสียชีวิตจากโรคพิษสุนัขบ้าและกำจัดโรคพิษสุนัขบ้าให้หมดไปจากประเทศไทย ซึ่งจะมีการบริการฉีดวัคซีนป้องกันโรคพิษสุนัขบ้าให้กับสุนัขและแมว ระหว่างวันที่ 1 มีนาคม - 31 กรกฎาคม 2563 โดยไม่มีค่าใช้จ่าย ซึ่งนายกรัฐมนตรีเน้นย้ำถึงความรับผิดชอบในการเลี้ยงสุนัข ต้องไม่ปล่อยหรือทิ้งสุนัขตามข้างทางหรือสถานที่ต่างๆ เพราะยิ่งเป็นการสร้างปัญหาเพิ่มมากขึ้น ทั้งย้ำให้กรมปศุสัตว์มีมาตรการควบคุมร้านค้าที่ไม่มีใบอนุญาตในการขายสุนัข เพราะอาจจะมีการนำสุนัขที่ไม่แข็งแรงมาขายและสร้างความเดือดร้อนให้แก่ประชาชน
โอกาสนี้ คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ นำเยาวชนประชาสัมพันธ์ผลงาน “ใช้โค้ดดิง ชนะโควิด” ตามนโยบายของรัฐบาลที่ต้องการส่งเสริมการเรียนการสอนภาษาคอมพิวเตอร์ (coding) ในโรงเรียน โดยนายกรัฐมนตรีได้สาธิตวิธีการล้างมือด้วยเจล แอลกอฮอล์ 70 % ตามแนวคิดการเรียนรู้โค้ดดิ้ง เพื่อเอาชนะความกังวลของสังคมในสถานการณ์ covid – 19  โดยมีกระบวนการคิดอย่างเป็นขั้นเป็นตอนและกำหนดเงื่อนไข นายกรัฐมนตรีกล่าวว่า รัฐบาลสนับสนุนการเรียนการสอนภาษาคอมพิวเตอร์ โดยตั้งใจยกระดับวิธีการคิดของเยาวชน ให้รู้จักคิด วิเคราะห์ แยกแยะ อย่างมีกระบวนการ โดยเฉพาะสังคมปัจจุบันมีการเผยแพร่ข่าวทางสื่อโซเชียลมีเดียมากขึ้น  จึงเป็นเรื่องดีหากเยาวชนรู้จักคิดวิเคราะห์ ใช้วิจารณญาณในการรับข้อมูลข่าวสารด้วยตนเองเพื่อป้องกันการรับข้อมูลที่บิดเบือน ทั้งยังเป็นกิจกรรมยามว่างที่สร้างประโยชน์ ซึ่งในอนาคตยังสามารถต่อยอดพัฒนานวัตกรรมสิ่งใหม่ ๆ ให้ประเทศไทยได้อีกด้วย

ที่มา : https://www.thaigov.go.th/news/contents/details/27029
