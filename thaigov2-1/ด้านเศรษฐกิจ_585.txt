รัฐบาลไทย-ข่าวทำเนียบรัฐบาล-“สคร. นำส่งรายได้รัฐวิสาหกิจ ปีงบประมาณ 2562 ได้ตามเป้าหมาย”

วันอังคารที่ 8 ตุลาคม 2562
“สคร. นำส่งรายได้รัฐวิสาหกิจ ปีงบประมาณ 2562 ได้ตามเป้าหมาย”
ณ สิ้นปีงบประมาณ 2562 สคร.สามารถจัดเก็บเงินนำส่งรายได้แผ่นดินจากรัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50 รวมจำนวน 169,159 ล้านบาท สูงกว่าเป้าหมายเงินนำส่งรายได้แผ่นดินตามเอกสารงบประมาณที่ 168,000 ล้านบาท จำนวน 1,159 ล้านบาท
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ณ สิ้นปีงบประมาณ 2562 (ตุลาคม 2561 – กันยายน 2562) สคร. สามารถจัดเก็บเงินนำส่งรายได้แผ่นดินจากรัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50 (กิจการฯ) รวมจำนวน 169,159 ล้านบาท สูงกว่าเป้าหมายเงินนำส่งรายได้แผ่นดินตามเอกสารงบประมาณที่ 168,000 ล้านบาท จำนวน 1,159 ล้านบาท
นายชาญวิทย์ นาคบุรี รองผู้อำนวยการ สคร. กล่าวเพิ่มเติมว่า โดยภาพรวมในปี 2562 รัฐวิสาหกิจมีการพัฒนากระบวนการบริหารจัดการให้ทันสมัยอย่างต่อเนื่อง โดยนำเทคโนโลยีและนวัตกรรมเข้ามาช่วยให้การดำเนินงานมีประสิทธิภาพ มุ่งตอบสนองต่อความต้องการของประชาชนในด้านต่างๆ ส่งผลให้รัฐวิสาหกิจมีผลประกอบการที่ดีขึ้น ทำให้รัฐสามารถจัดเก็บรายได้แผ่นดินได้ตามเป้าหมาย โดยรัฐวิสาหกิจที่มีรายได้นำส่งสูงสุด 10 อันดับแรก นำส่งรายได้แผ่นดินคิดเป็นร้อยละ 88 ของเงินนำส่งรายได้ทั้งหมด โดยสรุปได้ดังนี้
ลำดับที่    รัฐวิสาหกิจ                                                               รายได้นำส่ง (ล้านบาท)
1    สำนักงานสลากกินแบ่งรัฐบาล                        41,916
2    บริษัท ปตท. จำกัด (มหาชน)                        29,198
3    การไฟฟ้าฝ่ายผลิตแห่งประเทศไทย                    18,924
4    ธนาคารออมสิน                                             16,538
5    การไฟฟ้าส่วนภูมิภาค                                             10,903
6    บริษัท ท่าอากาศยานไทย จำกัด (มหาชน)          10,500
7    ธนาคารอาคารสงเคราะห์                          5,646
8    ธนาคารเพื่อการเกษตรและสหกรณ์การเกษตร     5,582
9    การไฟฟ้านครหลวง                                                5,500
10    การท่าเรือแห่งประเทศไทย                           4,760
11    อื่นๆ                                                                   19,692
รวม                                                                 169,159
ผู้อำนวยการ สคร. กล่าวสรุปว่า ในปีงบประมาณ 2563 สคร. มีเป้าหมายการจัดเก็บรายได้นำส่งจากรัฐวิสาหกิจและกิจการฯ จำนวน 188,800 ล้านบาท โดย สคร. จะยังคงให้ความสำคัญกับการเพิ่มประสิทธิภาพการจัดเก็บรายได้แผ่นดินและสนับสนุนการดำเนินงานของรัฐวิสาหกิจให้มีประสิทธิภาพและประสิทธิผลมากขึ้น เพื่อให้การจัดเก็บรายได้แผ่นดิน เป็นเครื่องมือในการรักษาเสถียรภาพทางการคลังให้แก่ประเทศอย่างยั่งยืนต่อไป
สำนักงานคณะกรรมการนโยบายรัฐวิสาหกิจ สำนักนโยบายและแผนรัฐวิสาหกิจ
โทร.0 2298 5880-7 ต่อ 3157

ที่มา : https://www.thaigov.go.th/news/contents/details/23688
