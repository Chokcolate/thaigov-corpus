รัฐบาลไทย-ข่าวทำเนียบรัฐบาล-ไทยพร้อมมีส่วนร่วมอย่างแข็งขันและต่อเนื่องกับ UNHCR

วันพุธที่ 4 ธันวาคม 2562
ไทยพร้อมมีส่วนร่วมอย่างแข็งขันและต่อเนื่องกับ UNHCR
ไทยพร้อมมีส่วนร่วมอย่างแข็งขันและต่อเนื่องกับ UNHCR
วันนี้ (วันพุธที่ 4 ธันวาคม 2562) เวลา 10.45 น. ณ ห้องรับรองรัฐมนตรีว่าการกระทรวงกลาโหม ศาลาว่าการกระทรวงกลาโหม นายอินดริกา รัตวัตติ (Indrika Ratwatte) ผู้อำนวยการระดับภูมิภาคเอเชียและแปซิฟิก(Director of the Regional Bureau for Asia and the Pacific) สำนักงานข้าหลวงใหญ่ผู้ลี้ภัยแห่งสหประชาชาติ(Office of the United Nations High Commissioner for Refugees – UNHCR) เข้าเยี่ยมคารวะ พลเอก ประวิตร วงษ์สุวรรณ รองนายกรัฐมนตรี ในโอกาสเข้ารับตำแหน่งในประเทศไทย สรุปสาระสำคัญดังนี้
รองนายกรัฐมนตรียินดีที่ผู้อำนวยการประจำภูมิภาคเอเชียและแปซิฟิก สำนักงานข้าหลวงใหญ่ผู้ลี้ภัยแห่ง สหประชาชาติ ได้รับตำแหน่งที่ประเทศไทย รัฐบาลไทยยินดีที่จะสนับสนุนงาน UNHCR อย่างใกล้ชิด และให้ความร่วมมือในการปฏิบัติภารกิจตามการปรับโครงสร้างของ UNHCR ที่ได้ย้ายสำนักงานภูมิภาคประจำเอเชียและแปซิฟิกจากนครเจนีวามาที่กรุงเทพฯ
ผู้อำนวยการประจำภูมิภาคเอเชียและแปซิฟิก ขอบคุณที่รองนายกรัฐมนตรีอนุญาตให้เข้าเยี่ยมคารวะ เชื่อมั่นในการทำงานกับประเทศไทยว่าจะได้รับการสนับสนุนที่ดี ไทยมีบทบาทสำคัญและได้รับการยอมรับบทบาทในการแก้ไขปัญหาผ่านเวทีระหว่างประเทศในช่วงเวลาที่ผ่านมา โดยเฉพาะอย่างยิ่งภายใต้การปฏิบัติหน้าที่ของรัฐบาลชุดปัจจุบัน
รองนายกรัฐมนตรี ยินดีกับ UNHCR ที่ประสบความสำเร็จในการจัดทำข้อตกลงระหว่างประเทศว่าด้วยผู้ลี้ภัย (Global Compact on Refugees – GCR) ซึ่งผู้อำนวยการประจำภูมิภาคเอเชียและแปซิฟิกขอบคุณไทยที่มีส่วนร่วมอย่างแข็งขันและต่อเนื่องในการปฏิบัติภารกิจของ UNHCR มาโดยตลอด ทั้งนี้ รองนายกรัฐมนตรีกล่าวว่า พร้อมให้ความร่วมมือ UNHCR ในเวทีระหว่างประเทศเพื่อประโยชน์ร่วมกันของทุกฝ่าย โดยในการประชุมเวทีผู้ลี้ภัยโลก (Global Refugee Forum) ครั้งที่ 1 ที่นครเจนีวา ไทยได้ส่งผู้แทนระดับสูงไปเข้าร่วมประชุมด้วย

ที่มา : https://www.thaigov.go.th/news/contents/details/25010
