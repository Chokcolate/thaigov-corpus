รัฐบาลไทย-ข่าวทำเนียบรัฐบาล-ไทย-สเปนพร้อมยกระดับความร่วมมือด้านสาธารณสุขให้แน่นแฟ้นยิ่งขึ้น

วันจันทร์ที่ 9 ธันวาคม 2562
ไทย-สเปนพร้อมยกระดับความร่วมมือด้านสาธารณสุขให้แน่นแฟ้นยิ่งขึ้น
ไทย-สเปนพร้อมยกระดับความร่วมมือด้านสาธารณสุขให้แน่นแฟ้นยิ่งขึ้น
วันนี้ (9 ธันวาคม 2562) เวลา 10.30 น. ณ ตึกนารีสโมสร ทำเนียบรัฐบาล นายเอมิลิโอ เด มิเกล กาลาเบีย (H.E. Mr. Emilio de Miguel Calabia) เอกอัครราชทูตราชอาณาจักรสเปนประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข สรุปสาระสำคัญดังนี้
รองนายกรัฐมนตรีกล่าวต้อนรับเอกอัครราชทูตสเปนฯ พร้อมกล่าวยินดีที่ได้เดินทางเยือนประเทศสเปน โดยได้นำคณะของสำนักงานส่งเสริมการจัดการประชุมและนิทรรศการ (สสปน.) เข้าร่วมงาน Incentive and Business Travel and Meeting 2019 เมื่อวันที่ 17-22 พฤศจิกายน 2562 และเยี่ยมชมงาน Smart City Expo World ที่นครบาร์เซโลนา
เอกอัครราชทูตสเปนฯ ขอบคุณรองนายกรัฐมนตรีที่สละเวลาให้เข้าเยี่ยมคารวะในวันนี้ เอกอัครราชทูตสเปนฯ พร้อมส่งเสริมความร่วมมือทวิภาคีระหว่างกัน โดยเฉพาะอย่างยิ่งในสาขาที่สเปนมีศักยภาพ อาทิ ความร่วมมือด้านสาธารณสุข
ทั้งสองฝ่ายเห็นพ้องกระชับความร่วมมือด้านชีวการแพทย์ (biomedicine) โดยกรมวิทยาศาสตร์การแพทย์ยินดีร่วมมือกับภาคเอกชนของสเปนที่มีเทคโนโลยีด้านชีววิทยาศาสตร์ Life science หรือ Genomic medicine ที่ทันสมัย ภายใต้กรอบความร่วมมือระหว่างภาครัฐและภาคเอกชน ตลอดจนได้แลกเปลี่ยนความคิดเห็นเกี่ยวกับการกระจายอำนาจ (Decentralization) ด้านสาธารณสุข ในการจัดระบบการบริการสาธารณะเพื่อประโยชน์ของประชาชน รวมถึงการดูแลสุขภาพถ้วนหน้า (Universal health coverage) รวมทั้งได้แลกเปลี่ยนองค์ความรู้ด้านการเข้าถึงบริการสุขภาพที่มีคุณภาพระหว่างกัน เพื่อการยกระดับการบริการด้านสาธารณสุขของทั้งสองประเทศให้ครอบคลุม
ในโอกาสนี้ รองนายกรัฐมนตรีและเอกอัครราชทูตสเปนฯ เห็นพ้องส่งเสริมความร่วมมือด้านการท่องเที่ยว โดยทั้งสองฝ่ายได้หารือถึงความเป็นไปได้ในการเปิดเที่ยวบินตรงกรุงเทพฯ-กรุงมาดริด อันจะเป็นประโยชน์ต่อการส่งเสริมการท่องเที่ยว และการส่งเสริมความสัมพันธ์ระดับประชาชน
ในช่วงท้าย รองนายกรัฐมนตรีขอเชิญนักลงทุนจากสเปนเข้ามาลงทุนในเขตพัฒนาพิเศษภาคตะวันออก (EEC) โดยเฉพาะด้านความเป็นเลิศด้านชีววิทยาศาสตร์ ซึ่งไทยพร้อมสนับสนุนสเปน และยินดีอำนวยความสะดวก เพื่อยกระดับความร่วมมือระหว่างกันในทุกมิติ

ที่มา : https://www.thaigov.go.th/news/contents/details/25110
