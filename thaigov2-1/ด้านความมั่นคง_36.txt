รัฐบาลไทย-ข่าวทำเนียบรัฐบาล-รมว.แรงงาน เปิด“มหกรรมอาชีพอิสระ ปี 62”เพิ่มโอกาสประชาชน มีงานทำ มีรายได้ยั่งยืน

วันพุธที่ 31 กรกฎาคม 2562
รมว.แรงงาน เปิด“มหกรรมอาชีพอิสระ ปี 62”เพิ่มโอกาสประชาชน มีงานทำ มีรายได้ยั่งยืน
กระทรวงแรงงาน จัด“มหกรรมอาชีพอิสระ ปี 2562” Careers for Sustainability เพิ่มโอกาสให้ประชาชนมีงานทำ สร้างความเข้มแข็งพัฒนาเศรษฐกิจฐานราก กระจายรายได้สู่ชุมชน ลดความเหลื่อมล้ำอย่างยั่งยืน
เมื่อวันที่ 31 กรกฎาคม 2562 หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน เป็นประธานในพิธีเปิดงาน “มหกรรมอาชีพอิสระปี 2562” Careers for Sustainability ณ ห้องประชุมจอมพล ป.พิบูลสงคราม ชั้น 5 อาคารกระทรวงแรงงาน และบริเวณชั้นล่าง อาคารกระทรวงแรงงาน โดยมีนายสุทธิ สุโกศล ปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย มีนางเพชรรัตน์ สินอวย อธิบดีกรมการจัดหางาน กล่าวรายงาน โดยรัฐมนตรีว่าการกระทรวงแรงงาน กล่าวว่า การเพิ่มศักยภาพเศรษฐกิจฐานรากให้สามารถสร้างรายได้ กระจายรายได้สู่ชุมชน รวมทั้งการสร้างการเรียนรู้ การฝึกอาชีพกลุ่มอิสระเป็นการพัฒนาความเข้มแข็งจากฐานราก ซึ่งมีความสำคัญต่อการพัฒนาเศรษฐกิจและความสามารถในการแข่งขันของประเทศ การจัดงานในครั้งนี้ มีวัตถุประสงค์เพื่อจุดประกายความคิดในการประกอบอาชีพให้แก่ประชาชน รวมถึงเปิดโอกาสให้นายจ้างพบปะผู้ผลิตสินค้าหรือผลิตภัณฑ์มาแสดงและจำหน่าย เป็นการกระตุ้นเศรษฐกิจ กระจายรายได้สู่ชุมชนเพื่อลดความเหลื่อมล้ำของโอกาส และความเหลื่อมล้ำของรายได้ให้แก่ประชาชนตามนโยบายรัฐบาล นับว่าเป็นโอกาสที่ดีของประชาชนที่ได้เข้าถึงบริการของกระทรวงแรงงาน ได้เปิดโลกทัศน์ด้านอาชีพ ได้เรียนรู้และฝึกปฏิบัติอาชีพอิสระที่หลากหลาย เพราะนอกจากการทำงานในระบบการจ้างงานแล้ว ยังมีประชาชนอีกจำนวนมากที่ไม่สามารถเข้าสู่ระบบการจ้างงานได้ เนื่องจากมีความจำเป็นและไม่พร้อมที่จะทำงานในระบบจากเหตุผลหลายประการ เช่น ด้านสุขภาพ ครอบครัว หรืออาจมีข้อจำกัดในการเดินทางไปทำงาน รวมถึงผู้ที่มีภาระต้องดูแลผู้ป่วย คนพิการหรือผู้สูงอายุที่ไม่สามารถช่วยเหลือตนเองได้ จำเป็นต้องทำงานอยู่กับบ้านเพื่อดูแลคนในครอบครัว หรือประกอบอาชีพอิสระ เพื่อหารายได้สำหรับเป็นค่าใช้จ่ายในครอบครัว
นางเพชรรัตน์ สินอวย อธิบดีกรมการจัดหางาน กล่าวว่า การจัดงานในครั้งนี้มีกิจกรรมที่น่าสนใจ อาทิ บริการแนะแนวอาชีพ ทดสอบความพร้อมทางอาชีพ ทดสอดความถนัดทางอาชีพ การอบรมให้ความรู้หัวข้อ การสร้างรายได้เทรนด์ใหม่ผ่านระบบออนไลน์ และ การออกแบบและพัฒนาบรรจุภัณฑ์เพื่อสร้างมูลค่าเพิ่มให้กับผลิตภัณฑ์ การให้ความรู้เกี่ยวกับความคุ้มครองการรับงานไปทำที่บ้าน การรับสมัครผู้ประกันตนตามมาตรา 40 การจัดแสดงและจำหน่ายผลิตภัณฑ์จากผู้ประกอบอาชีพอิสระและผู้รับงานไปทำ ที่บ้านจำนวน 50 กลุ่ม/รายจากทั่วประเทศ ได้แก่ ผ้าและผลิตภัณฑ์ที่ทำจากผ้า เครื่องประดับตกแต่ง และของที่ระลึก งานจักสาน เครื่องหนัง อุปกรณ์ของใช้ต่าง ๆ อาหารและแปรรูปอาหาร การสาธิตและฝึกปฏิบัติอาชีพ  โดยผู้ประกอบอาชีพอิสระในกรุงเทพมหานครและจังหวัดใกล้เคียง จำนวน 45 อาชีพ เป็นประเภทงานฝีมือและงานประดิษฐ์ ประเภทอาหาร และการแสดงผลิตภัณฑ์อาหารในรูปแบบ Food Truck เช่น ตำกะเตี๋ยว เจมส์ปัง 007 ขนมปังอบไอน้ำ กาแฟโบราณ ไอติม 100 ล้าน และก๋วยเตี๋ยวไก่น้ำข้น-ต้มยำ บางกร่าง การเล่นเกมตอบปัญหาเกี่ยวกับอาชีพชิงรางวัลมากมาย เป็นต้น
----------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สมภพ ศีลบุตร - ภาพ/
31 กรกฎาคม 2562

ที่มา : https://www.thaigov.go.th/news/contents/details/21877
