รัฐบาลไทย-ข่าวทำเนียบรัฐบาล-พิธีเปิดพิพิธภัณฑ์การศึกษาไทย

วันอังคารที่ 20 สิงหาคม 2562
พิธีเปิดพิพิธภัณฑ์การศึกษาไทย
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิด “พิพิธภัณฑ์การศึกษาไทย” และทอดพระเนตรอาคารราชวัลลภ วังจันทรเกษม ณ กระทรวงศึกษาธิการ เมื่อวันจันทร์ที่ 19 สิงหาคม 2562
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิด “พิพิธภัณฑ์การศึกษาไทย” และทอดพระเนตรอาคารราชวัลลภ วังจันทรเกษม ณ กระทรวงศึกษาธิการ เมื่อวันจันทร์ที่ 19 สิงหาคม 2562 โดยมีนายณัฏฐพล ทีปสุวรรณ รัฐมนตรีว่าการกระทรวงศึกษาธิการ คุณหญิงกัลยา โสภณพนิช และนางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ผู้บริหารระดับสูง และข้าราชการกระทรวงศึกษาธิการ เฝ้ารับเสด็จฯ
ในการนี้ นางสาวดุริยา อมตวิวัฒน์ รองปลัดกระทรวงศึกษาธิการ และนางสาวอุษณีย์ ธโนศวรรย์ เลขาธิการคณะกรรมการข้าราการครูและบุคลากรทางการศึกษา ทูลเกล้าฯ ถวายพวงมาลาลัย จากนั้นเสด็จฯ ไปยังลานพระบรมราชานุสาวรีย์ พระบาทสมเด็จพระมงกุฎเกล้าเจ้าอยู่หัว ทรงวางพุ่มดอกไม้ ทรงจุดธูปเทียนถวายสักการะพระบรมรูปพระบาทสมเด็จพระมงกุฎเกล้าเจ้าอยู่หัว ทรงคม เสด็จกลับพลับพลาพิธี ประทับพระราชอาสน์ คุณหญิงกัลยา โสภณพนิช เข้าเฝ้าฯ ทูลเกล้าฯ ถวายสูจิบัตร นางกนกวรรณ วิลาวัลย์ เข้าเฝ้าฯ ทูลเกล้าฯ ถวายของที่ระลึก
ต่อมา นายณัฏฐพล ทีปสุวรรณ รัฐมนตรีว่าการกระทรวงศึกษาธิการ กราบบังคมทูลรายงานว่า “วังจันทรเกษม อาคารราชวัลลภ กระทรวงศึกษาธิการ เดิมเป็นวังที่พระบาทสมเด็จพระจุลจอมเกล้าเจ้าอยู่หัว พระราชทานให้สร้างเป็นที่ประทับของสมเด็จพระบรมโอรสาธิราชเจ้าฟ้ามหาวชิราวุธ ในตอนเริ่มสร้างวังแห่งนี้ พระบาทสมเด็จพระจุลจอมเกล้าเจ้าอยู่หัวเสด็จสวรรคต พระบาทสมเด็จพระมงกุฎเกล้าเจ้าอยู่หัวจึงมีพระราชดำริให้ดำเนินการก่อสร้างต่อจนแล้วเสร็จ โปรดเกล้าโปรดกระหม่อมให้ใช้เป็นโรงเรียนการเรือน และเป็นสถานพยาบาลสำหรับข้าราชการ ข้าราชบริพาร รวมทั้งที่ทำการของกรมมหรสพ ต่อมาในรัชสมัยพระบาทสมเด็จพระปรเมนทรมหาอานันทมหิดล พระอัฐมรามาธิบดินทร ได้ยกวังจันทรเกษมให้เป็นอาคารที่ทำการของกระทรวงธรรมการ ซึ่งต่อมาเปลี่ยนชื่อเป็น “กระทรวงศึกษาธิการ”
ในปีพุทธศักราช 2559 กระทรวงศึกษาธิการ (ศธ.) เห็นว่าอาคารราชวัลลภมีสภาพทรุดโทรมตามกาลเวลา โครงสร้างหลังคาชำรุด วัสดุมุงหลังคา บานประตู หน้าต่าง วัสดุปูพื้น ผนังสีทั้งภายในและภายนอกอาคาร ระบบระบายน้ำ ภูมิทัศน์ โดยรอบเสื่อมสภาพ เพราะไม่มีการบูรณะครั้งใหญ่นับแต่ได้ก่อสร้างมาเป็นเวลากว่า 108 ปี การบูรณะและอนุรักษ์อาคารราชวัลลภ วังจันทรเกษม ได้กำหนดให้มีการดำเนินการขึ้นด้วยความร่วมมือจากหลายภาคส่วน โดยท่านผู้หญิงบุตรี  วีระไวทยะ ประธานมูลนิธิพระบรมราชานุสรณ์พระบาทสมเด็จพระมงกุฎเกล้าเจ้าอยู่หัวในพระบรมราชูปถัมภ์ เป็นประธานอำนวยการ ร่วมกับสำนักงานทรัพย์สินส่วนพระมหากษัตริย์ กรมศิลปากร วชิราวุธวิทยาลัย สำนักงานสลากกินแบ่งรัฐบาล รวมทั้งบุคคล และหน่วยงานที่มีจิตศรัทธาร่วมบริจาค อาทิ มูลนิธิเอสซีจี  บริษัท คิง เพาเวอร์ ดิวตี้ฟรี จำกัด  ธนาคารออมสิน ธนาคารกรุงไทย จำกัด (มหาชน ) มูลนิธิเจริญโภคภัณฑ์ มูลนิธิสิริวัฒนภักดี บริษัท ฤทธา จำกัด
การบูรณะและอนุรักษ์อาคารราชวัลลภ วังจันทรเกษมได้แล้วเสร็จอย่างสมบูรณ์ สง่างามสมพระเกียรติ เป็นศรีสง่าแห่งกระทรวงศึกษาธิการ ภายในอาคารประกอบด้วยพิพิธภัณฑ์การศึกษาไทย, ห้องทำงานรัฐมนตรี ปลัดกระทรวง รองปลัดกระทรวง ผู้ช่วยปลัดกระทรวง, ห้องประชุมขนาดใหญ่และขนาดเล็ก โดยเฉพาะพิพิธภัณฑ์การศึกษาไทย จะเป็นแหล่งเรียนรู้บันทึกประวัติการศึกษาไทยตั้งแต่เริ่มต้นในสมัยสุโขทัย จนถึงปัจจุบัน
ต่อมา นายการุณ สกุลประดิษฐ์ ปลัดกระทรวงศึกษาธิการ กราบบังคมทูลเบิกผู้มีอุปการคุณ ที่สนับสนุนการบูรณะอาคาราชวัลลภ เข้ารับพระราชทานโล่ จำนวน 16 ราย
จากนั้นเสด็จฯ ออกจากพลับพลาพิธี ทรงปลูกต้นจำปีสิรินธร เสด็จฯ เข้าอาคารราชวัลลภ ทรงตัดแถบผ้าแพรเปิดพิพิธภัณฑ์การศึกษาไทย ทรงทอดพระเนตรพิพิธภัณฑ์การศึกษาไทย ห้องจินดามณี ห้องสมุดการศึกษาไทย ห้องการศึกษาไทยสมัยสุโขทัยและอยุธยา ห้องแสดงพระราชกรณียกิจด้านการศึกษา ห้องเสนาบดีและผู้มีคุณูปการ จากนั้นเสด็จฯ ขึ้นชั้น 2 บริเวณฉายพระฉายาลักษณ์ ฉายพระฉายาลักษณ์ร่วมกับผู้บริหารและผู้มีอุปการคุณในการบูรณะอาคาร จำนวน 2 ชุด ทรงลงพระปรมาภิไธยในสมุดที่ระลึก เสด็จฯ ไปยังโถงด้านหน้าอาคาร ทอดพระเนตรตราราชวัลลภ จากนั้นเสด็จฯ ลงชั้น 1 ประทับรถยนต์พระที่นั่ง เสด็จพระราชดำเนินกลับในเวลาประมาณ 19.45 น.
นวรัตน์ รามสูต: สรุป
ยุทธพงศ์ เลือกกลั่นดี: ภาพถ่าย
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/22357
