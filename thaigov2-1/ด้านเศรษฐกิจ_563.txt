รัฐบาลไทย-ข่าวทำเนียบรัฐบาล-จุรินทร์ตรวจ! คืบหน้าสะพานมิตรภาพไทย-เมียนมา แห่งที่2 เตรียมเปิดแล้ว 30 ตุลาคมนี้

วันศุกร์ที่ 4 ตุลาคม 2562
จุรินทร์ตรวจ! คืบหน้าสะพานมิตรภาพไทย-เมียนมา แห่งที่2 เตรียมเปิดแล้ว 30 ตุลาคมนี้
ภายหลังการประชุมร่วมภาครัฐและเอกชนเพื่อส่งเสริมการค้าชายแดน ไทย-เมียนมา จากนั้น เวลา 15.30 น.นายจุรินทร์ ลักษณวิศิษฏ์ หัวหน้าพรรคประชาธิปัตย์รองนายกรัฐมนตรีและรัฐมนตรีว่าการกระทรวงพาณิชย์นำคณะกรรมการกระทรวงพาณิชย์ภาคเอกชนและทุกฝ่ายที่เกี่ยวข้อง
เดินทางไปตรวจความคืบหน้าการเปิดใช้สะพานมิตรภาพไทย-เมียนมารแห่งที่2 หมู่7 ตำบลท่าสายลวด  อำเภอแม่สอด จังหวัดตาก   ร่วมกับนายอรรษิษฐ์ สัมพันธรัตน์  ผู้ว่าราชการจังหวัดตาก
โดยนายจุรินทร์ ได้ติดตามความคืบหน้าการเปิดใช้ซึ่งระหว่างนี้อยู่ในขั้นตอนทางธุรการและจะมีพิธีเปิดในวันที่ 30 ตุลาคม 2562 โดยจังหวัดตากและทุกฝ่ายที่เกี่ยวข้อง  นายจุรินทร์กล่าวว่าการมาตรวจราชการครั้งนี้มีความปลื้มใจแทนคนไทยว่าธุรกิจการค้าชายแดนมีโอกาสที่จะเพิ่มตัวเลขส่งออกสูงขึ้นเป็นเท่าตัว โดยล่าสุดทางภาคเอกชนและหอการค้าคาดการณ์ว่าตัวเลขการค้าชายแดนจะสูงขึ้นจาก 80,000 ล้านบาท บาท เป็นมากกว่า 100,000 ล้านบาท  หลังจากการเปิดใช้ สะพานมิตรภาพไทย-เมียนมา แห่งที่ 2 นี้
ทางด้านนายธนิตพลไชยนันทน์ ที่ปรึกษารัฐมนตรีช่วยว่าการกระทรวงสาธารณะสุข  อดีตสมาชิกสภาผู้แทนจังหวัดตาก ซึ่งร่วมภารกิจด้วย  กล่าวว่า  ดีใจแทนคนจังหวัดตากและโดยเฉพาะพื้นที่ 5 อำเภอชายแดน คือ อำเภอแม่สอด อำเภอพบพระ อำเภออุ้มผาง อำเภอแม่ระมาด และอำเภอท่าสองยาง  ที่จะได้เปิดสะพานมิตรภาพแห่งที่สองซึ่งจะทำให้การค้าขายในบริเวณ 5 อำเภอชายแดนจังหวัดตากคึกคักมากขึ้นประชาชนจะได้มีเงินใช้เกิดสภาพคล่องในพื้นที่

ที่มา : https://www.thaigov.go.th/news/contents/details/23631
