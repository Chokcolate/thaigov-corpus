รัฐบาลไทย-ข่าวทำเนียบรัฐบาล-ยธ. จัดงาน Damai Keluarga ครอบครัว ไกล่เกลี่ย สมานฉันท์ ครั้งที่ ๒

วันพฤหัสบดีที่ 7 พฤศจิกายน 2562
ยธ. จัดงาน Damai Keluarga ครอบครัว ไกล่เกลี่ย สมานฉันท์ ครั้งที่ ๒
นายประสาร มหาลี้ตระกูล รองปลัดกระทรวงยุติธรรม เป็นประธานเปิดงาน Damai Keluarga : ครอบครัว ไกล่เกลี่ย สมานฉันท์ ครั้งที่ ๒
เมื่อวันอังคารที่ ๔ พฤศจิกายน ๒๕๖๒ เวลา ๑๐.๓๐ น. ณ ห้องประชุมอีหม่ามอัลนาวาวีย์ ชั้น ๔ วิทยาลัยอิสลามศึกษา มหาวิทยาลัยสงขลานครินทร์ วิทยาเขตปัตตานี นายประสาร มหาลี้ตระกูล รองปลัดกระทรวงยุติธรรม เป็นประธานเปิดงาน Damai Keluarga : ครอบครัว ไกล่เกลี่ย สมานฉันท์ ครั้งที่ ๒ ภายใต้โครงการพัฒนาระบบและเพิ่มศักยภาพการไกล่เกลี่ยข้อพิพาทครอบครัว และมรดกตามบทบัญญัติแห่งศาสนาอิสลามในพื้นที่จังหวัดชายแดนภาคใต้ ประจำปี ๒๕๖๒
นายประสาร มหาลี้ตระกูล รองปลัดกระทรวงยุติธรรม กล่าวว่า กระทรวงยุติธรรมร่วมกับวิทยาลัยอิสลามศึกษา มหาวิทยาลัยสงขลานครินทร์ วิทยาเขตปัตตานี และสำนักงานคณะกรรมการอิสลามประจำจังหวัด ๕ จังหวัดชายแดนภาคใต้ ดำเนินการศึกษาวิจัยรูปแบบการไกล่เกลี่ยข้อพิพาทครอบครัวและมรดกตามบทบัญญัติแห่งศาสนาอิสลามเพื่อนำมาใช้ในการอำนวยความยุติธรรมให้กับสังคมมุสลิมในพื้นที่จังหวัดชายแดนภาคใต้อย่างต่อเนื่องเป็นระยะเวลากว่า ๘ ปี เพื่อสร้างความสงบสุขในพื้นที่จังหวัดชายแดนภาคใต้ซึ่งเป็นหนึ่งในนโยบายเร่งด่วนของรัฐบาล โดยน้อมนำยุทธศาสตร์พระราชทาน “เข้าใจ เข้าถึง พัฒนา” มาเป็นหลักในการดำเนินการ ซึ่งทุกหน่วยงานและภาคส่วนที่เกี่ยวข้องได้ให้ความสำคัญและมีการดำเนินการเพื่อสร้างสังคมที่สงบสุขในพื้นที่มาอย่างต่อเนื่อง
โดยกระทรวงยุติธรรมเป็นหน่วยงานที่ได้รับมอบหมายให้เป็นเจ้าภาพรับผิดชอบงานอำนวยความยุติธรรมและเยียวยาผู้ได้รับผลกระทบร่วมกับทุกฝ่าย ซึ่งเป็น ๑ ใน ๑๓ แผนงาน ภายใต้แผนบูรณาการป้องกันและแก้ไขความไม่สงบในจังหวัดชายแดนภาคใต้ของรัฐบาล มีแนวทางการดำเนินงานที่สำคัญ คือ การใช้กลไกในพื้นที่เพื่ออำนวยความยุติธรรมให้ครอบคลุมตามวิถีชีวิตและความเชื่อของประชาชนในจังหวัดชายแดนภาคใต้ โดยไม่สร้างผลกระทบให้เกิดความแตกแยกในสังคม โดยมีภารกิจที่ต้องดำเนินการ อาทิ การสร้างความเข้าใจในการบังคับใช้กฎหมายแก่เจ้าหน้าที่และประชาชน ส่งเสริมกระบวนการมีส่วนร่วมระหว่างรัฐกับประชาชนในการอำนวยความยุติธรรม ส่งเสริมงานอำนวยความยุติธรรมที่สอดคล้องกับวิถีชีวิต สร้างระบบช่วยเหลือทางกฎหมายแก่ประชาชนในบริบทของพื้นที่ และที่สำคัญ คือ กำหนดให้มีการส่งเสริมการพัฒนาระบบการไกล่เกลี่ยข้อพิพาทครอบครัวและมรดกตามบทบัญญัติแห่งศาสนาอิสลามซึ่งเป็นโครงการสำคัญโครงการหนึ่งที่จะช่วยเสริมสร้างความเชื่อมั่นในการอำนวยความยุติธรรมให้กับประชาชนในพื้นที่จังหวัดชายแดนภาคใต้ อีกทั้งนโยบายของรัฐมนตรีว่าการกระทรวงยุติธรรมในการจัดตั้งศูนย์ยุติธรรมสร้างสุข และศูนย์ยุติธรรมชุมชนตำบล ที่พร้อมให้บริการและช่วยเหลือประชาชนในพื้นที่ โดยเน้นการทำงานเชิงรุก เพื่ออำนวยความยุติธรรมให้กับประชาชนให้มีความรวดเร็ว และมีประสิทธิภาพมากยิ่งขึ้น สอดคล้องกับวิสัยทัศน์ของกระทรวงยุติธรรมที่กำหนดไว้ว่า สร้างสังคมแห่งความเป็นธรรม บนรากฐานของความเท่าเทียม ซึ่งแสดงถึงความมุ่งหมายที่กระทรวงยุติธรรมจะทำหน้าที่ในการสร้างความเป็นธรรมให้กับประชาชนในสังคมทุกพื้นที่

ที่มา : https://www.thaigov.go.th/news/contents/details/24405
