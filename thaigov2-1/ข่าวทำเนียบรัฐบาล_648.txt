รัฐบาลไทย-ข่าวทำเนียบรัฐบาล-รองโฆษกรัฐบาลแจง เรือ Seabourn แวะจอดภูเก็ต 10 ชม. ตามเส้นทางเดิม แตกต่างเรือ “เวสเตอร์ดาม” ขอจอดนอกเหนือเส้นทาง ย้ำดูแลความปลอดภัยคนไทยอันดับแรก

วันพฤหัสบดีที่ 13 กุมภาพันธ์ 2563
รองโฆษกรัฐบาลแจง เรือ Seabourn แวะจอดภูเก็ต 10 ชม. ตามเส้นทางเดิม แตกต่างเรือ “เวสเตอร์ดาม” ขอจอดนอกเหนือเส้นทาง ย้ำดูแลความปลอดภัยคนไทยอันดับแรก
รองโฆษกรัฐบาลแจง เรือ Seabourn แวะจอดภูเก็ต 10 ชม. ตามเส้นทางเดิม แตกต่างเรือ “เวสเตอร์ดาม” ขอจอดนอกเหนือเส้นทาง ย้ำดูแลความปลอดภัยคนไทยอันดับแรก
วันที่ 13 ก.พ. 63 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากกรณีที่เรือ Seabourn Ovation จะเทียบท่าที่จังหวัดภูเก็ตนั้น เป็นเรือที่มีเส้นทางการเดินเรือปกติที่กำหนดผ่านจังหวัดภูเก็ต โดยมีกำหนดแวะพักประมาณ 10 ชั่วโมงเท่านั้น ซึ่งมีผู้โดยสารและลูกเรือเป็นชาวยุโรป ที่ผ่านมาเรือลำนี้ได้รับอนุญาตให้จอดเทียบท่า ที่ฮ่องกง เวียดนาม แหลมฉบัง เกาะกูด กัวลาลัมเปอร์ ลังกาวี ขณะที่แพทย์ประจำเรือได้แจ้งมาว่า ไม่มีผู้ป่วยใดเข้าเกณฑ์ตามนิยาม รวมถึงสามารถติดตามผู้โดยสารและลูกเรือทุกราย เนื่องจากเป็นเพียงจุดแวะพัก 10 ชั่วโมงเท่านั้น
“ประเทศไทยไม่ได้มีมาตรการห้ามการเดินทางหรือห้ามชาติใดชาติหนึ่งเข้าประเทศ อีกทั้งไทยยังมีมาตรการควบคุมโรค ซึ่งคำนึงถึงความมั่นใจและปลอดภัยของคนไทยเป็นลำดับแรก ทั้งทางบก เรือ และอากาศ แต่เรือลำนี้จะต่างจากการขอเทียบท่าของเรือเวสเตอร์ดาม เพราะเรือเวสเตอร์ดาม เป็นการขอจอดเรือฉุกเฉินนอกเหนือเส้นทางเดินเรือ และได้ถูกปฏิเสธการเทียบท่าจาก ไต้หวัน ญี่ปุ่น ฟิลิปปินส์ อีกทั้งยังเป็นการจอดเทียบท่าเพื่อกระจายผู้โดยสารออกเส้นทางอื่น เช่น โดยสารทางเครื่องบินกลับประเทศ” น.ส.ไตรศุลี กล่าว

ที่มา : https://www.thaigov.go.th/news/contents/details/26480
