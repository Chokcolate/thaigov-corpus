รัฐบาลไทย-ข่าวทำเนียบรัฐบาล- รมว.ยุติธรรม เป็นประธานในพิธีปิดการอบรมวิชาว่าความ รุ่น ๕๓ พร้อมทั้งกล่าวปาฐกถาพิเศษและให้โอวาทแก่ผู้เข้ารับการอบรม

วันจันทร์ที่ 9 ธันวาคม 2562
รมว.ยุติธรรม เป็นประธานในพิธีปิดการอบรมวิชาว่าความ รุ่น ๕๓ พร้อมทั้งกล่าวปาฐกถาพิเศษและให้โอวาทแก่ผู้เข้ารับการอบรม
นายสมศักดิ์ เทพสุทิน รัฐมนตรีว่าการกระทรวงยุติธรรม สภานายกพิเศษแห่งสภาทนายความ เป็นประธานในพิธีปิดการอบรมวิชาว่าความ รุ่น ๕๓ พร้อมทั้งกล่าวปาฐกถาพิเศษและให้โอวาทแก่ผู้เข้ารับการอบรม
ในวันอาทิตย์ที่ ๘ ธันวาคม ๒๕๖๒ เวลา ๑๕.๐๐ น. ณ อาคารสภาทนายความในพระบรมราชูปถัมภ์ ชั้น ๕ เขตบางเขน กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม สภานายกพิเศษแห่งสภาทนายความ​ เป็นประธานในพิธีปิดการอบรมวิชาว่าความ รุ่น ๕๓ พร้อมทั้งกล่าวปาฐกถาพิเศษ​และให้โอวาทแก่ผู้เข้ารับการอบรม โดยมี ว่าที่ร้อยตรี​ ธน​กฤต​ จิตร​อารี​ย์​รัตน์​ เลขานุการ​รัฐมนตรี​ว่าการ​กระทรวง​ยุติธรรม​ รองศาสตราจารย์ ดร.วีริศ อัมระปาล ที่ปรึกษารัฐมนตรีว่าการกระทรวงยุติธรรม​ (ด้านวิชาการ)​ นายไตรยฤทธิ์ เตมหิวงศ์​ รองอธิบดีกรมสอบสวนคดีพิเศษ ว่าที่ร้อยตรี​ ดร.ถวัลย์​ รุยาพร​ นายกสภาทนายความ​ คณะกรรมการ​อำนวยการสำนักฝึกอบรมวิชาว่าความ​ กรรมการบริหารสภาทนายความ​ กรรมการทดสอบ​ และผู้เข้ารับการอบรมวิชาว่าความ​ จำนวนกว่า​ ๖๐๐ คน​ เข้าร่วมงาน
ในโอกาสนี้ รัฐมนตรีว่าการกระทรวงยุติธรรม กล่าวว่า​ กระทรวงยุติธรรมและทนายความมีการทำงานที่คู่กัน​ เพราะทนายความมีหน้าที่ช่วยเหลือประชาชนให้​ได้​รับความเป็นธรรม​​ ส่วนกระทรวงยุติธรรม​มีเครื่องมือเป็นกฎหมาย​เพื่อช่วยเหลือประชาชน​ที่มีทั้งพระราชบัญญัติ​ค่าตอบแทนผู้เสียหาย และค่าทดแทน และค่าใช้จ่ายแก่จำเลยในคดีอาญา พ.ศ.​ ๒๕๔๔ (และที่แก้ไขเพิ่มเติม (ฉบับที่ ๒) พ.ศ.​ ๒๕๕๙) และพระราชบัญญัติ​กองทุนยุติธรรม พ.ศ. ๒๕๕๘​ โดยดำเนิน​การ​ผ่านศูนยุติธรรม​สร้างสุข​ ที่มียุติธรรม​จังหวัด​และยุติธรรมชุมชนทุก​ตำบลทั่วประเทศ​พร้อม​ช่วยเหลือและให้บริการ​ประชาชน​ โดยผลการดำเนินงานของศูนย์ยุติธรรมสร้างสุขในช่วง​ ๒​ เดือนที่ผ่านมา​ได้ให้บริการประชาชน จำนวน ๑,๔๐๔ เรื่อง​ ดำเนินการแล้วเสร็จ ๑,๒๙๒ เรื่อง​ ส่วนใหญ่เป็นการติดต่อขอรับค่าตอบแทนผู้เสียหายและค่าทดแทนแก่จำเลยในคดีอาญา ขอเงินกองทุนยุติธรรม จำนวน ๒๔๒ ราย ร้องเรียน ร้องทุกข์ เช่น ขอความเป็นธรรม​การรื้อฟื้นคดีแชร์ลูกโซ่ ร้องทุกข์กล่าวโทษเจ้าหน้าที่รัฐ จำนวน ๑๕๖ ราย ปรึกษากฎหมาย เช่น หนี้สิน ข้อพิพาทครอบครัว มรดก นิติกรรมสัญญา จำนวน ๖๐๘ ราย และให้ข้อมูล​ คำแนะนำต่าง​ ๆ จำนวน ๓๘๘ ราย
โดยเรื่องที่ร้องเรียนที่ได้รับความสนใจ​ เช่น​ กรณีแชร์แม่มณีที่ปัจจุบันมีการสอบผู้เสียหายแล้ว จำนวน ๓,๘๗๔ ราย​ ยกตัวอย่างกรณีที่กระทรวง​ยุต​ิธรรมเข้าไปให้ความช่วยเหลือค่าตอบแทนผู้เสียหายและค่าทดแทนแก่จำเลยในคดีอาญา​ เช่น​ กรณีนางมาลัย​ ชุมประมาณ​ ถูกแก๊งยาเสพติดยกพวกรุมซ้อมก่อนจุดไฟเผาทั้งเป็น​ ได้รับการช่วยเหลือเป็นเงิน​ ​๒๒๖,๘๐๐​ บาท​และกรณีนางสาวยุรีย์ เถาวัลย์ ผู้เสียชีวิตถูกฆ่าหั่นศพยัดตู้เย็น ได้รับ​การ​ช่วยเหลือ​เป็น​เงิน​ ๑๔๐,๐๐๐​ บาท​ นอกจากนี้ในกรณีที่คดีความยังไม่สิ้นสุด​ กระทรวง​ยุติธรรม​มีช่องทางช่วยหาทนายความในการที่จะไปให้ความช่วยเหลือในการดำเนินคดีเป็นที่พึ่ง​ให้กับประชาชนผ่านกองทุนยุติธรรม​ ทั้งค่าประกันตัว​ ค่าขาดประโยชน์​ทำมาหาได้​ เป็นต้น​
นอกจากนี้​ กระทรวงยุติธรรมได้มีพระราชบัญญัติการไกล่เกลี่ยข้อพิพาท พ.ศ. ๒๕๖๒ ที่มีผลใช้เมื่อวันที่ ๑๙ พฤศจิกายน ๒๕๖๒ ซึ่งสามารถไกล่เกลี่ยข้อพิพาททางแพ่งเกี่ยวกับที่ดินที่ไม่เกี่ยวด้วยกรรมสิทธิ์ ข้อพิพาทระหว่างทายาทเกี่ยวกับทรัพย์มรดก และข้อพิพาททางแพ่งอื่นที่มีทุนทรัพย์ไม่เกินห้าล้านบาท​รวมถึงข้อพิพาททางอาญาความผิดอันยอมความได้และความผิดลหุโทษ ตามประมวลกฎหมายอาญา มาตรา ๓๙๐ - ๓๙๕ และ ๓๙๗ ซึ่งเป็นความผิดต่อส่วนตัวไม่กระทบต่อส่วนรวม รวมทั้งการไกล่เกลี่ยข้อพิพาทในชั้นการสอบสวน คือ การให้พนักงานสอบสวนจัดให้คู่กรณีในคดีอาญา มีโอกาสเจรจาตกลงหรือเยียวยาความเสียหายเพื่อระงับคดีอาญาความผิดอันยอมความได้ ความผิดลหุโทษเช่นเดียวกับหน่วยงานของรัฐ​ และเพิ่มฐานความผิดอาญาที่มีโทษอย่างสูงไม่เกินสามปีท้ายพระราชบัญญัติ จำนวน ๖ ฐานความผิด เช่น ความผิดฐานทำร้ายร่างกาย ความผิดฐานประมาทเป็นเหตุให้ผู้อื่นได้รับอันตรายสาหัสให้สามารถไกล่เกลี่ยข้อพิพาทได้ในชั้นการสอบสวน​ และการไกล่เกลี่ยข้อพิพาทโดยศูนย์ไกล่เกลี่ยข้อพิพาทภาคประชาชนที่สามารถไกล่เกลี่ยข้อพิพาททางแพ่งและข้อพิพาททางอาญาได้เช่นเดียวกับหน่วยงานของรัฐ​ เพียงแต่จำกัดทุนทรัพย์ข้อพิพาททางแพ่งอื่นไว้ไม่เกิน​ ๕๐๐,๐๐๐​ บาท​ โดยผู้สนใจสามารถเข้าร่วมสมัครการฝึกอบรมหลักสูตร​อบรมการไกล่เกลี่ย​ข้อพิพาท​ ระยะเวลา​ ๓๖​ ชั่วโมง​ได้​ ซึ่งที่ผ่านมามีการอบรมผู้ไกล่เกลี่ย​ข้อพิพาท​ไปแล้วกว่า​ ๒,๒๐๐​ คน​ สามารถ​ลดปริมาณ​คดีขึ้นสู่ศาล​กว่า​ ๕,๕๔๐​ เรื่อง​ ช่วยลดค่าใช้จ่าย​ในกระบวนการ​ยุติธรรม​ของประชาชนได้มากกว่า​ ๓๒๙​ ล้านบาท​
ทั้งนี้​ รัฐมนตรี​ว่าการ​กระทรวง​ยุติธรรม​ ได้กล่าวถึงการขับเคลื่อนการดำเนินงานของกระทรวง​ยุติธรรม​ในมิติต่าง​ ๆ​ เช่น​ โครงการกองทุน​แม่ของแผ่นดิน​เพื่อใช้ในการแก้ไขปัญหายาเสพติด​ในหมู่บ้านและชุมชน​ การเปิดปฏิบัติการ​ต่อต้านสารตั้งต้น​ที่เป็นความร่วมมือในประเทศ​ลุ่มน้ำโขง​ ๖ ประเทศสมาชิก ประกอบด้วย กัมพูชา จีน เมียนมา เวียดนาม ลาว และไทย และสำนักงานว่าด้วยยาเสพติดและอาชญากรรมแห่งสหประชาชาติ​ (UNODC) การแก้ปัญหาคนล้นคุก​รวมทั้งการนำเทคโนโลยี​สมัยใหม่มาตรวจสารเสพติดจากเส้นผมและการนำตรวจดีเอ็นเอเพื่อให้ความเป็นธรรมกรณีการเสียชีวิตของนางสาวโทโมโกะ คาวาชิตะ นักท่องเที่ยวชาวญี่ปุ่น ที่ถูกฆาตกรรมบริเวณวัดสะพานหิน ในเขตอุทยานประวัติศาสตร์สุโขทัยด้วย​
ทั้งนี้​ การอบรมวิชาว่าความ รุ่น ๕๓​ ใช้เวลาในการอบรมภาคทฤษฎี ระหว่างวันที่ ๒ - ๘, ๑๓ - ๑๙ พฤศจิกายน ๒๕๖๒ และวันที่ ๖ - ๘ ธันวาคม ๒๕๖๒ รวม ๑๗ วัน

ที่มา : https://www.thaigov.go.th/news/contents/details/25124
