รัฐบาลไทย-ข่าวทำเนียบรัฐบาล-ดร.สุวิทย์ ชี้ “ศิลปศาสตร์และการออกแบบ” พลังหลักขับเคลื่อนเศรษฐกิจ พัฒนาคนและประเทศ

วันศุกร์ที่ 3 มกราคม 2563
ดร.สุวิทย์ ชี้ “ศิลปศาสตร์และการออกแบบ” พลังหลักขับเคลื่อนเศรษฐกิจ พัฒนาคนและประเทศ
ดร.สุวิทย์ ชี้ “ศิลปศาสตร์และการออกแบบ” พลังหลักขับเคลื่อนเศรษฐกิจ พัฒนาคนและประเทศ
(18 ธันวาคม 2562) สภาคณบดีศิลปะศาสตร์และการออกแบบแห่งประเทศไทย พร้อมด้วยคณะตัวแทนนักศึกษาในสาขาที่เกี่ยวข้อง เข้าพบ ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เพื่อหารือถึงการขับเคลื่อนเศรษฐกิจ และงานด้านต่าง ๆ ผ่านศิลปศาสตร์และการออกแบบ ณ ห้องประชุม ชั้น 3 อาคาร สวทช. สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (โยธี)
ดร.สุวิทย์ รมว.อว. กล่าวว่า “กระทรวงการอุดมศึกษาฯ นั้น เล็งเห็นถึงความสำคัญของงานทางด้านศิลปะและการออกแบบไม่ยิ่งหย่อนไปกว่าศาสตร์ด้านอื่น ๆ เพราะศิลปะจะเป็นส่วนที่สร้างให้คนเป็นมนุษย์ที่สมบูรณ์ มีความสุนทรีย์ มีความคิดสร้างสรรค์ สำหรับเรื่องติดขัดและข้อเสนอต่าง ๆ ทางกระทรวงจะมอบหมายให้ผู้ที่มีส่วนเกี่ยวข้องทำงานร่วมกับทางสภาคณบดีศิลปศาสตร์และการออกแบบอย่างใกล้ชิด”
นอกจากนี้ ทางด้าน รมว.อว. ได้ให้น้อง ๆ นักศึกษาที่เข้าร่วมหารือในวันนี้ เป็นอีกหนึ่งแรงที่จะผลักดันอและขับเคลื่อนงานทางด้านศิลปะและการออกแบบ ให้ใช้ความรู้ ความสามารถ ใช้พลังที่มีร่วมกันพัฒนาประเทศ อาทิ การทำกิจกรรม การดำเนินงานต่าง ๆ ร่วมกับชุมชน ผ่านโครงการยุวชนสร้างชาติ และการสร้างเศรษฐกิจสร้างสรรค์ให้เกิดขึ้นในไทย ซึ่งจะเป็นส่วนสำคัญในการขับเคลื่อนเศรษฐกิจและ GDP ของประเทศ โดยทางกระทรวงฯ พร้อมให้การสนับสนุนการดำเนินงานต่าง ๆ อย่างเต็มที่
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/25588
