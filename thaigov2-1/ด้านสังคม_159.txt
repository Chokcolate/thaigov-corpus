รัฐบาลไทย-ข่าวทำเนียบรัฐบาล-พม. เชิญชวนนักศึกษาร่วมประกวดออกแบบ LOGO ศูนย์ช่วยเหลือสังคม สายด่วน 1300

วันอาทิตย์ที่ 8 กันยายน 2562
พม. เชิญชวนนักศึกษาร่วมประกวดออกแบบ LOGO ศูนย์ช่วยเหลือสังคม สายด่วน 1300
พม. เชิญชวนนักศึกษาร่วมประกวดออกแบบ LOGO ศูนย์ช่วยเหลือสังคม สายด่วน 1300
เมื่อวันที่ 6 ก.ย. 62 เวลา 12.00 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า ด้วย ศูนย์ช่วยเหลือสังคม (SAC) สายด่วน 1300 กระทรวงการพัฒนาสังคมและความมั่นคงของมนุษย์ (พม.) เป็นศูนย์กลางการให้คำแนะนำปรึกษารับเรื่องราวร้องทุกข์แก่ประชาชนผู้ประสบปัญหาสังคมอย่างครอบคลุมทุกพื้นที่โดยไม่เลือกปฏิบัติ โดยมีเจ้าหน้าที่และนักสังคมสงเคราะห์วิชาชีพปฏิบัติงานทุกวัน ตลอด 24 ชั่วโมง ด้วยบริการฟรี สายด่วน 1300 ด้วยการให้คำแนะนำปรึกษาและการช่วยเหลือประสานส่งต่อ รวมทั้งการช่วยเหลือเชิงรุกด้วยหน่วยเคลื่อนที่เร็ว (Moblie Team) ลงพื้นที่ช่วยเหลือผู้ประสบปัญหาสังคมในภาวะวิกฤต อีกทั้งการเชื่อมโยงความช่วยเหลือกับหน่วยปฏิบัติระดับกรมภายในกระทรวง พม. และหน่วยงานอื่นที่เกี่ยวข้อง ทั้งนี้ เพื่อสร้างการรับรู้ให้กับประชาชนผู้ประสบปัญหาสังคมในการเข้าถึงบริการของศูนย์ช่วยเหลือสังคม (SAC) สายด่วน 1300 กระทรวง พม. ด้วยการส่งเสริมด้านการประชาสัมพันธ์ให้ครอบคลุมทุกมิติ จึงได้ดำเนินโครงการประกวดออกแบบตราสัญลักษณ์ศูนย์ช่วยเหลือสังคม สายด่วน 1300 ในหัวข้อ"มีทุกข์ พบปัญหาโทรมาที่ 1300 สายด่วน พม.” โดยเปิดโอกาสให้นักศึกษาระดับอุดมศึกษาในมหาวิทยาลัยของรัฐและเอกชนที่ศึกษาในคณะที่เกี่ยวข้องกับการออกแบบและการประชาสัมพันธ์ ส่งผลงานเข้าร่วมการประกวดออกแบบตราสัญลักษณ์ ศูนย์ช่วยเหลือสังคม สายด่วน 1300 ซึ่งสามารถดาวน์โหลดใบสมัครและดูรายละเอียดเพิ่มเติมทางเว็บไซต์ ศูนย์ช่วยเหลือสังคมสายด่วน 1300 ที่ www.1300thailand.m-society.go.th โดยกำหนดส่งผลงานตั้งแต่บัดนี้ จนถึงวันที่ 20 กันยายน 2562
"สำหรับผลงานที่ได้รับการคัดเลือกจะได้รับรางวัล ดังนี้ 1. รางวัลชนะเลิศจำนวน 1 รางวัล เงินรางวัล 20,000 บาท พร้อมโล่รางวัลและเกียรติบัตร และ 2. รางวัลชมเชย จำนวน 3 รางวัล เงินรางวัลละ 3,000 บาท พร้อมเกียรติบัตร ทั้งนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) จะเป็นประธานมอบรางวัลในงานวันสถาปนากระทรวงการพัฒนาสังคมและความมั่นคงของมนุษย์ ในวันที่ 3 ตุลาคม 2562” นางสุภัชชา กล่าวในตอนท้าย

ที่มา : https://www.thaigov.go.th/news/contents/details/22907
