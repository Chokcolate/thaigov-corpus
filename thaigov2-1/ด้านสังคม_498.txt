รัฐบาลไทย-ข่าวทำเนียบรัฐบาล-สธ.เปิดคลินิกมลพิษใน 10 จังหวัดดูแลสุขภาพประชาชนช่วงค่าฝุ่นละออง PM 2.5 สูง

วันอังคารที่ 17 ธันวาคม 2562
สธ.เปิดคลินิกมลพิษใน 10 จังหวัดดูแลสุขภาพประชาชนช่วงค่าฝุ่นละออง PM 2.5 สูง
กระทรวงสาธารณสุข ประชุมวิดีโอทางไกลนายแพทย์สาธารณสุขจังหวัด พร้อมดูแลสุขภาพประชาชนช่วงค่าฝุ่นละอองขนาดเล็ก PM 2.5 สูง เปิดคลินิกมลพิษใน 10 โรงพยาบาลใหญ่
กระทรวงสาธารณสุข ประชุมวิดีโอทางไกลนายแพทย์สาธารณสุขจังหวัด พร้อมดูแลสุขภาพประชาชนช่วงค่าฝุ่นละอองขนาดเล็ก PM 2.5 สูง เปิดคลินิกมลพิษใน 10 โรงพยาบาลใหญ่
วันนี้ (17 ธันวาคม 2562) ที่ศูนย์ปฏิบัติการด้านการแพทย์และสาธารณสุข (EOC) สำนักงานปลัดกระทรวงสาธารณสุข จ.นนทบุรี นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ภายหลัง ประชุมทางไกลผ่านระบบวิดีโอ กับสำนักงานสาธารณสุขจังหวัด 39 แห่ง ติดตามเฝ้าระวังผลกระทบด้านสุขภาพ จากปัญหาฝุ่นละอองขนาดเล็ก PM 2.5 ที่มีแนวโน้มสูงขึ้นในช่วงเดือนธันวาคม – กุมภาพันธ์ของทุกปี ว่า กระทรวงสาธารณสุขได้ให้โรงพยาบาลศูนย์ใน 10 จังหวัดพื้นที่เสี่ยงสูง ได้แก่ กรุงเทพมหานคร สมุทรสาคร สมุทรปราการ สระบุรี ราชบุรี นนทบุรี นครปฐม ขอนแก่น นครราชสีมา และนครสวรรค์ เปิดคลินิกมลพิษเพื่อดูแลรักษาให้คำปรึกษาแก่ประชาชน  และหากค่าฝุ่นละอองขนาดเล็ก PM 2.5 มีปริมาณมากกว่า 75 ไมโครกรัม/ลูกบาศก์เมตร เกิน 3 วัน ให้จังหวัดพิจารณาเปิดศูนย์ปฏิบัติการฉุกเฉินด้านการแพทย์และสาธารณสุข (Public Health Emergency Operation Center : PHEOC)
นายแพทย์สุขุม กล่าวต่อว่า ขอให้ประชาชนในพื้นที่เสี่ยงติดตามสถานการณ์ฝุ่นละอองและปฏิบัติตามคำแนะนำของกระทรวงสาธารณสุขอย่างเคร่งครัด โดยสามารถติดตามได้ที่แอปพลิเคชัน Air4Thai (แอร์ ฟอร์ ไทย) หรือเพจ คนรักอนามัยใส่ใจอากาศ PM 2.5 หากอยู่ในพื้นที่สีแดง สีส้ม ให้ลดเวลาทำกิจกรรมนอกบ้านและท่องเที่ยว หลีกเลี่ยงการทำกิจกรรมที่ใช้แรงมากและออกกำลังกายกลางแจ้ง เปลี่ยนมาออกกำลังกายในบ้านหรือโรงยิมแทน หากมีอาการผิดปกติ ให้รีบไปพบแพทย์ โดยเฉพาะผู้ที่มีโรคประจำตัว ได้แก่ ผู้ป่วยโรคระบบทางเดินหายใจ/โรคหัวใจและหลอดเลือด ควรเตรียมยาและอุปกรณ์ที่จำเป็นให้พร้อม
ทั้งนี้ ได้กำชับให้ทุกจังหวัดที่มีปัญหาค่าฝุ่นละอองสูงเกินมาตรฐาน คง 5 มาตรการดูแลสุขภาพประชาชน ดังนี้ 1.เฝ้าระวังสถานการณ์ประเมินความเสี่ยง พร้อมแจ้งเตือนประชาชน 2.เฝ้าระวังการเจ็บป่วยใน 4 กลุ่มโรค ได้แก่ ระบบทางเดินหายใจ โรคหัวใจและหลอดเลือด โรคตา โรคผิวหนัง และอื่นๆ รายงานส่วนกลางทุกสัปดาห์และสอบสวนโรค 3.สื่อสารสร้างความรอบรู้และให้คำแนะนำในการปฏิบัติตนที่ถูกต้องกับประชาชน 4.ดูแลสุขภาพประชาชน เตรียมความพร้อม เปิดคลินิกมลพิษ เพื่อรักษา ให้คำปรึกษาแก่ประชาชน และ 5.ใช้มาตรการทางกฎหมาย ตามพระราชบัญญัติการสาธารณสุข พ.ศ. 2535 และที่แก้ไขเพิ่มเติม เพื่อป้องกันไม่ให้ค่าฝุ่นละอองเพิ่มนายแพทย์สุขุม กล่าว
************************* 17 ธันวาคม 2562

ที่มา : https://www.thaigov.go.th/news/contents/details/25292
