รัฐบาลไทย-ข่าวทำเนียบรัฐบาล-ผู้แทน WHO ประจำประเทศไทย หารือร่วมกับ รมว.มท. ขับเคลื่อน 12 เป้าหมายโลก ในด้านความปลอดภัยทางถนน

วันอังคารที่ 17 กันยายน 2562
ผู้แทน WHO ประจำประเทศไทย หารือร่วมกับ รมว.มท. ขับเคลื่อน 12 เป้าหมายโลก ในด้านความปลอดภัยทางถนน
ผู้แทน WHO ประจำประเทศไทย หารือร่วมกับ รมว.มท. ขับเคลื่อน 12 เป้าหมายโลก ในด้านความปลอดภัยทางถนน
เมื่อวันที่ 16 ก.ย. 62 เวลา 14.00 น. ณ ห้องรับรองรัฐมนตรีว่าการกระทรวงมหาดไทย นายแพทย์แดเนียล เคอร์เทสซ์ (Dr. Daniel Kertesz) ผู้แทนองค์การอนามัยโลกประจำประเทศไทย พร้อมด้วยนายแพทย์ ลีวิว เวดราสโก (Dr. Liviu Vedrasco) เข้าเยี่ยมคารวะ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เพื่อร่วมหารือใน 4 ประเด็น ประกอบด้วย 1. ยุทธศาสตร์ความร่วมมือระหว่างรัฐบาลไทยและองค์การอนามัยโลก (พ.ศ.2560 – 2564) 2. สถานการณ์ด้านความปลอดภัยทางถนนโลกและในประเทศไทย 3. 12 เป้าหมายโลกสำหรับการดำเนินงานด้านความปลอดภัยทางถนน และ 4. การเตรียมความพร้อมสำหรับประชุมระดับสูงด้านความปลอดภัยทางถนน ครั้งที่ 3 (The 3rd Global Ministerial Conference on Road Safety) ที่จะจัดขึ้นในระหว่างวันที่ 19 – 20 กุมภาพันธ์ 2563 ณ เมืองสต็อคโฮล์ม ประเทศสวีเดน ซึ่งการหารือในครั้งนี้มีนายเชษฐา โมสิกรัตน์ รองอธิบดีกรมป้องกันและบรรเทาสาธารณภัย นายชยชัย แสงอินทร์ ผู้อำนวยการกองการต่างประเทศ เข้าร่วมด้วย
พลเอก อนุพงษ์ เผ่าจินดา กล่าวว่า รัฐบาลได้ให้ความสำคัญกับการดำเนินการแก้ไขปัญหาและลดอุบัติเหตุทางถนน ตลอดระยะเวลาที่ผ่านมา ประเทศไทยได้เน้นย้ำดำเนินการตาม 12 เป้าหมายโลกในด้านความปลอดภัย โดยในปี 2554 – 2563 ถือเป็นทศวรรษแห่งความปลอดภัยทางถนน ซึ่งได้มีการประกาศให้ปัญหาอุบัติเหตุทางถนนเป็นวาระแห่งชาติ ซึ่งพบว่า ปัญหาหลักที่เกิดขึ้น คือ ระบบขนส่งสาธารณะที่มีอยู่ยังไม่เพียงพอและครอบคลุมต่อความต้องการของผู้ที่สัญจรบนท้องถนน จึงทำให้พี่น้องประชาชนต้องใช้รถยนต์ส่วนบุคคลในการเดินทางเป็นส่วนใหญ่ ซึ่งยิ่งมีจำนวนผู้ใช้รถใช้ถนนมากเท่าไร อัตราการเกิดอุบัติเหตุบนท้องถนนก็มากขึ้นเช่นกัน ดังนั้น รัฐบาลเล็งเห็นถึงความสำคัญและกำลังเร่งดำเนินการแก้ไขปัญหาดังกล่าว
นายแพทย์แดเนียล เคอร์เทสซ์ ได้เสนอแนะแนวทางในการป้องกัน แก้ไขและลดปัญหาอุบัติเหตุทางถนนให้ประเทศไทย จัดตั้งคณะทำงานเฉพาะกิจ หรือ Ad-hoc Working Groups ซึ่งจะประกอบไปด้วย หน่วยงานที่เกี่ยวข้องกับการจราจรและความปลอดภัยทางถนน โดยจะทำหน้าที่ในการให้ข้อมูลเชิงวิชาการ และเชิงเทคนิค รวมถึงอำนวยความสะดวกในด้านการประสานงานต่าง ๆ ระหว่างหน่วยงาน เพื่อขับเคลื่อน12 เป้าหมายโลกในด้านความปลอดภัยให้เป็นรูปธรรมร่วมกัน
พลเอก อนุพงษ์ เผ่าจินดา ได้กล่าวเพิ่มเติมว่า กระทรวงมหาดไทยมีความยินดีที่องค์การอนามัยโลกให้การสนับสนุน เพื่อร่วมขับเคลื่อน 12 เป้าหมายโลกในด้านความปลอดภัย พร้อมทั้งได้สั่งการให้ กรมป้องกันและบรรเทาสาธารณภัย (ปภ.) พิจารณาจัดตั้งคณะทำงานเฉพาะกิจ เพื่อดำเนินการดังกล่าว โดยเร่งด่วน และนำเสนอต่อเวทีการประชุมระดับโลกสำหรับรัฐมนตรีด้านความปลอดภัยทางถนน ครั้งที่ 3 (The 3rd Global Ministerial Conference on Road Safety) ที่องค์การอนามัยโลกและสหประชาชาติมีกำหนดจัดการประชุมในช่วงเดือนกุมภาพันธ์ 2563 ซึ่งจะหารือใน 2 ประเด็นหลัก คือ การสะท้อนการบรรลุความก้าวหน้าที่เกิดขึ้นในช่วงทศวรรษแห่งความปลอดภัยทางถนน และเป็นจุดเริ่มต้นความร่วมมืออย่างต่อเนื่องเพื่อบรรลุเป้าหมายการพัฒนาที่ยั่งยืนในปี 2573 และการเร่งการดำเนินงานเพื่อบรรลุ 12 เป้าหมายโลกที่กำหนดขึ้นใหม่สำหรับการดำเนินงานด้านความปลอดภัยทางถนน ซึ่งคาดว่าจะเป็นการพัฒนาและยกระดับกลไก การดำเนินการด้านความปลอดภัยทางถนนให้เป็นมาตราฐานสากล ก่อให้เกิดความปลอดภัยทางถนนแก่พี่น้องประชาชนในทั่วทุกภูมิภาคอย่างยั่งยืนตลอดไป

ที่มา : https://www.thaigov.go.th/news/contents/details/23149
