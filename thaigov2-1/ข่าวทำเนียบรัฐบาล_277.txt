รัฐบาลไทย-ข่าวทำเนียบรัฐบาล-นายกรัฐมนตรีเป็นประธานกิจกรรมจิตอาสาพัฒนาปรับภูมิทัศน์ ทำความสะอาดศาสนสถาน ถวายพระราชกุศลและน้อมรำลึก เนื่องในโอกาสวันคล้ายวันพระราชสมภพพระบาทสมเด็จพระจอมเกล้าเจ้าอยู่หัว

วันศุกร์ที่ 18 ตุลาคม 2562
นายกรัฐมนตรีเป็นประธานกิจกรรมจิตอาสาพัฒนาปรับภูมิทัศน์ ทำความสะอาดศาสนสถาน ถวายพระราชกุศลและน้อมรำลึก เนื่องในโอกาสวันคล้ายวันพระราชสมภพพระบาทสมเด็จพระจอมเกล้าเจ้าอยู่หัว
นายกรัฐมนตรีเป็นประธานกิจกรรมจิตอาสาพัฒนาปรับภูมิทัศน์ ทำความสะอาดศาสนสถาน ถวายพระราชกุศลและน้อมรำลึก เนื่องในโอกาสวันคล้ายวันพระราชสมภพพระบาทสมเด็จพระจอมเกล้าเจ้าอยู่หัว
วันนี้ (18 ตุลาคม 2562) เวลา 09.00 น. ณ วัดโสมนัสราชวรวิหาร กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานกิจกรรมจิตอาสาพัฒนาปรับภูมิทัศน์ ทำความสะอาดศาสนสถาน ถวายพระราชกุศลและน้อมรำลึก เนื่องในโอกาสวันคล้ายวันพระราชสมภพพระบาทสมเด็จพระจอมเกล้าเจ้าอยู่หัว โดยมีนางนราพร จันทร์โอชา ภริยานายกรัฐมนตรี พร้อมด้วย ประธานองค์กรตามรัฐธรรมนูญและภริยา คณะรัฐมนตรีและคู่สมรส สมาชิกสภาผู้แทนราษฎร สมาชิกวุฒิสภา ผู้ว่าราชการกรุงเทพมหานครและภริยา ปลัดสำนักนายกรัฐมนตรี ปลัดกรุงเทพมหานคร หัวหน้าส่วนราชการระดับกระทรวงหรือเทียบเท่า ผู้บัญชาการเหล่าทัพ ผู้บัญชาการตำรวจแห่งชาติ ข้าราชการตุลาการ และสื่อมวลชนตลอดจนกำลังพลและประชาชนจิตอาสาเข้าร่วมในกิจกรรม
โอกาสนี้ นายกรัฐมนตรีได้กล่าวแสดงความสำนึก ซาบซึ้งในพระมหากรุณาธิคุณความว่า
ขอเดชะฝ่าละอองธุลีพระบาทปกเกล้าปกกระหม่อม
ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี พร้อมด้วยคณะรัฐมนตรีและคู่สมรสข้าราชการทุกหมู่เหล่า และประชาชนจิตอาสาที่พร้อมใจกันมาร่วมชุมนุม ณ บริเวณพื้นที่จัดกิจกรรมจิตอาสาเพื่อถวายพระราชกุศลและน้อมรำลึกถึงพระมหากรุณาธิคุณของพระบาทสมเด็จพระจอมเกล้าเจ้าอยู่หัวในวันนี้
ปวงข้าพระพุทธเจ้าประจักษ์ซึ้งในพระมหากรุณาธิคุณของใต้ฝ่าละอองธุลีพระบาทที่พระราชทานแนวทาง “โครงการจิตอาสาพระราชทาน 904 วปร.” โดยรัฐบาลได้น้อมนำแนวทางพระราชทานมาจัดกิจกรรมจิตอาสาพัฒนาปรับภูมิทัศน์ ทำความสะอาดศาสนสถาน เพื่อถวายพระราชกุศล และเพื่อให้ประชาชนได้น้อมรำลึกถึงพระราชกรณียกิจและพระมหากรุณาธิคุณด้านการทำนุบำรุงศาสนา เนื่องในโอกาสวันคล้ายวันพระบรมราชสมภพพระบาทสมเด็จพระจอมเกล้าเจ้าอยู่หัว
ด้วยสำนึกในพระมหากรุณาธิคุณอันหาที่สุดมิได้นี้ ปวงข้าพระพุทธเจ้าจะขอสืบสานพระราชปณิธานของใต้ฝ่าละอองธุลีพระบาท และขอพระราชทานถวายพระพรชัยมงคล ขออาราธนาคุณพระศรีรัตนตรัย และพลานุภาพแห่งสิ่งศักดิ์สิทธิ์ทั้งหลายในสากล ตลอดจนพระบรมเดชานุภาพแห่งสมเด็จพระบุรพมหากษัตริยาธิราชเจ้าทุกพระองค์ โปรดอภิบาลรักษาใต้ฝ่าละอองธุลีพระบาทให้ทรงพระเจริญด้วยจตุรพิธพรชัย ทรงพระเกษมสำราญ สถิตเป็นมิ่งขวัญร่มเกล้าแก่ปวงข้าพระพุทธเจ้า และเหล่าพสกนิกรตราบกาลนิรันดร์เทอญ
ด้วยเกล้าด้วยกระหม่อม ขอเดชะ
จากนั้น นายกรัฐมนตรีได้สักการะพระสัมพุทธโสมนัสวัฒนาวดีนาถบพิตร (พระประธาน ในพระวิหาร) และถวายเครื่องไทยธรรมและกระป๋องสีแด่ผู้ช่วยเจ้าอาวาส ต่อจากนั้น  นายกรัฐมนตรีและภริยา ทำกิจกรรมจิตอาสาพัฒนาปรับภูมิทัศน์ โดยการทาสีรั้วกำแพงวัด ปลูกหญ้า และเยี่ยมให้กำลังใจกำลังพลจิตอาสาและประชาชนจิตอาสาปรับภูมิทัศน์ในบริเวณวัดโสมนัสราชวรวิหาร ก่อนเดินทางกลับ
...................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23908
