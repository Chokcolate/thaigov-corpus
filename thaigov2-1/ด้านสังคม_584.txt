รัฐบาลไทย-ข่าวทำเนียบรัฐบาล-พม. เร่งช่วยเหลือลูก 3 คนของ รปภ. ที่ถูกยิงเสียชีวิต จากเหตุคนร้ายปล้นร้านทองใน จ.ลพบุรี

วันจันทร์ที่ 13 มกราคม 2563
พม. เร่งช่วยเหลือลูก 3 คนของ รปภ. ที่ถูกยิงเสียชีวิต จากเหตุคนร้ายปล้นร้านทองใน จ.ลพบุรี
พม. เร่งช่วยเหลือลูก 3 คนของ รปภ. ที่ถูกยิงเสียชีวิต จากเหตุคนร้ายปล้นร้านทองใน จ.ลพบุรี
วันนี้ (13 ม.ค. 63) เวลา 11.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยถึงกรณีเหตุการณ์คนร้ายใช้อาวุธปืนบุกปล้นร้านทองภายในห้างสรรพสินค้าแห่งหนึ่ง ในอำเภอเมือง จังหวัดลพบุรี ทำให้มีผู้เสียชีวิต 3 คน เมื่อวันที่ 9 ม.ค. 63 นั้น สำหรับเจ้าหน้าที่รักษาความปลอดภัย อายุ 32 ปี ที่เสียชีวิต เป็นหัวหน้าครอบครัว มีลูก 3 คน กำลังเรียนหนังสือ จากเหตุการณ์ดังกล่าวทำให้ครอบครัวสูญเสียเสาหลักครอบครัว โดยกระทรวงการพัฒนาสังคมและความมั่นคงของมนุษย์ (พม.) ได้เร่งให้ความช่วยเหลือ ดังนี้ 1. สำนักงานพัฒนาสังคมและความมั่นคงของมนุษย์จังหวัดลพบุรี ลงพื้นที่เยี่ยมครอบครัวให้กำลังใจ และประเมินทางสังคม เพื่อให้ความช่วยเหลือในเบื้องต้นตามภารกิจด้านเด็ก เยาวชน และครอบครัว พร้อมนำเรื่องเข้าพิจารณาให้ความช่วยเหลือบุตรทั้ง 3 คน ของชายดังกล่าว ในลักษณะครอบครัวอุปถัมภ์ โดยจ่ายเงินให้เดือนละ 4,000 บาท จนกว่าเด็กอายุ 18 ปีบริบูรณ์ และ 2. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายพัฒนาสังคมและความมั่นคงของมนุษย์จังหวัดลพบุรี (นายสุเมธ ทรายแก้ว) เป็นผู้แทนในการทอดผ้าบังสุกุลในงานฌาปนกิจศพของชายดังกล่าว เมื่อวานนี้ (12 ม.ค. 63) ณ วัดบ่อเงินเจริญสุข ตำบลโพธิ์เก้าต้น อำเภอเมืองลพบุรี จังหวัดลพบุรี พร้อมกันนี้ได้มอบเงินส่วนตัวเป็นทุนการศึกษาแก่ครอบครัว

ที่มา : https://www.thaigov.go.th/news/contents/details/25750
