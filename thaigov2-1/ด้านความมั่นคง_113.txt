รัฐบาลไทย-ข่าวทำเนียบรัฐบาล-ทหาร ระดมกำลังพลและเครื่องมือช่าง รุกเข้าช่วยเหลือประชาชน จาก “พายุโพดุล”

วันจันทร์ที่ 2 กันยายน 2562
ทหาร ระดมกำลังพลและเครื่องมือช่าง รุกเข้าช่วยเหลือประชาชน จาก “พายุโพดุล”
เมื่อ 31 ส.ค. 62 พล.อ.ประยุทธ์ จันทร์โอชา นรม. และ รมว.กห. ได้สั่งการให้ทุกเหล่าทัพ เสริมกำลังพลและเครื่องมือช่างจากหน่วยทหารในพื้นที่ เร่งเข้าไปสนับสนุนการทำงานของศูนย์ป้องกันและบรรเทาสาธารณภัย
และอาสาสมัครจิตอาสาในทุกพื้นที่จังหวัดและอำเภอ ที่ได้รับผลกระทบจาก “พายุโพดุล” พร้อมทั้งให้ประเมินและติดตามสถานการณ์อย่างใกล้ชิด เพื่อเข้าไปช่วยเหลือประชาชนให้ทันเวลาและทั่วถึงในทุกพื้นที่ ขณะเดียวกันให้ใช้โอกาส นี้ สำรวจพื้นที่ภัยแล้งเดิมและพิจารณาจัดทำพื้นที่กักเก็บน้ำผิวดิน โดยให้ระบายน้ำเข้าพื้นที่รองรับน้ำดังกล่าวในคราวเดียวกัน เพื่อรองรับการขาดแคลนน้ำอุปโภคและบริโภคในพื้นที่ภัยแล้งที่จะมาถึง
สำหรับภาพรวม ขณะนี้ กองทัพ โดยกำลังทางบกในทุกพื้นที่ ได้นำกำลังทหารและเครื่องมือช่าง เร่งเข้าไปช่วยเหลือประชาชน ทั้งการขนย้ายสิ่งของขึ้นที่สูง การนำประชาชน โดยเฉพาะเด็ก สตรีและคนชรา ออกมายังพื้นที่ปลอดภัย โดยจัดตั้งเป็นศูนย์พักพิงชั่วคราว เพื่อดูแลด้านอาหาร น้ำและทางการแพทย์ ขณะเดียวกัน ประชาชนที่ยังคงอยู่ในพื้นที่ ได้จัดชุดทหารพร้อมแพทย์สนาม นำเรือท้องแบนเข้าช่วยเหลือ แจกจ่ายถุงยังชีพและการช่วยเหลือทางการแพทย์เบื้องต้น
นอกจากนั้น ได้นำกำลังพลและเครื่องจักร สนับสนุนจัดสร้างแนวป้องกันน้ำ เพื่อมิให้พื้นที่เขตเมืองและชุมชนได้รับความเสียหายมาก พร้อมทั้งได้ใช้เครื่องจักรและเครื่องสูบน้ำ เปิดทางระบายน้ำ จากพื้นที่การเกษตรและพื้นที่ท่วมขัง ลงสู่แม่น้ำสายหลัก เพื่อลดความเสียหายเป็นพื้นที่ นอกจากนั้นได้ใช้ทหารและเครื่องมือช่าง เปิดเส้นทางสัญจรที่มีดินโคนถล่มและต้นไม้กีดขวาง พร้อมทั้งนำชุดสะพานทางทหาร เข้าติดตั้งทดแทนสะพาน ที่ถูกตัดขาดชั่วคราว ควบคู่กับ การนำเรือท้องแบนและยานยนต์ล้อสูง ช่วยอำนวยความสะดวกการสัญจรของประชาชน
สำหรับกำลังทางอากาศและกำลังทางน้ำ ได้เตรียมกำลังพลและอากาศยาน พร้อมสนับสนุนการขนย้ายคน สิ่งของบรรเทาทุกข์และถุงยังชีพเข้าพื้นที่ พร้อมทั้งได้จัดเรือและอากาศยาน ออกลาดตระเวน ดูแลช่วยเหลือ ชาวประมงและนักท่องเที่ยวที่ติดอยู่ตามเกาะแก่ง เพื่อนำเข้าฝั่งอย่างปลอดภัย ทั้งนี้ ทุกเหล่าทัพ ยังคงประสานการทำงานร่วมกันกับทุกภาคส่วนราชการในพื้นที่อย่างใกล้ชิด และมีความพร้อมเข้าช่วยเหลือเคียงข้างประชาชน จนกว่าสถานการณ์จะกลับสู่ภาวะปกติ

ที่มา : https://www.thaigov.go.th/news/contents/details/22690
