รัฐบาลไทย-ข่าวทำเนียบรัฐบาล-สป.มท. เปิดสอบบรรจุเข้ารับราชการ 3 ตำแหน่ง อัตราแรกบรรจุ 85 อัตรา

วันจันทร์ที่ 18 พฤศจิกายน 2562
สป.มท. เปิดสอบบรรจุเข้ารับราชการ 3 ตำแหน่ง อัตราแรกบรรจุ 85 อัตรา
สป.มท. เปิดสอบบรรจุเข้ารับราชการ 3 ตำแหน่ง อัตราแรกบรรจุ 85 อัตรา
วันนี้ (15 พ.ย. 2562) เวลา 13.00 น. ณ ศาลาว่าการกระทรวงมหาดไทย นายสมคิด จันทมฤก รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า สำนักงานปลัดกระทรวงมหาดไทยเปิดรับสมัครแข่งขันเพื่อบรรจุและแต่งตั้งบุคคลเข้ารับราชการในตำแหน่ง 3 ตำแหน่ง ได้แก่ นักวิเคราะห์นโยบายและแผนปฏิบัติการ ตำแหน่งนิติกรปฏิบัติการ และตำแหน่งนักวิชาการเงินและบัญชีปฏิบัติการ เพื่อบรรจุและแต่งตั้งเป็นข้าราชการพลเรือนสามัญของกรมในสังกัดกระทรวงมหาดไทย โดยมีอัตราการบรรจุครั้งแรก จำนวน 85 อัตรา ซึ่งผู้ที่ไม่มีหนังสือรับรองผลการสอบผ่านการวัดความรู้ความสามารถทั่วไปของสำนักงาน ก.พ. (ภาค ก.) สามารถสอบได้ แต่เมื่อสอบผ่านการวัดความรู้ความสามารถที่ใช้เฉพาะตำแหน่ง (ภาค ข.) แล้ว จะต้องสมัครสอบเพื่อวัดความรู้ความสามารถทั่วไปของสำนักงาน ก.พ. ซึ่งจะจัดสอบให้สำหรับส่วนราชการต่าง ๆ ที่เปิดสอบแข่งขันเพื่อบรรจุบุคคลเข้ารับราชการ (ภาค ก. พิเศษ) แล้วค่อยนำหลักฐาน หนังสือรับรองผลการสอบ ภาค.ก. มายื่นในวันสอบแข่งขันเพื่อวัดความเหมาะสมกับตำแหน่ง (ภาค ค.)
นายสมคิด จันทมฤก กล่าวต่อว่า สำหรับระยะเวลาเปิดรับสมัคร ตั้งแต่วันที่ 14 พฤศจิกายน 2562 ถึงวันที่ 4 ธันวาคม 2562 โดยรับสมัครสอบทางอินเตอร์เน็ตผ่านเว็บไซต์ https://moi.thaijobjob.com ตลอด 24 ชั่วโมง ไม่เว้นวันหยุดราชการ โดยผู้สมัครจะต้องมีคุณวุฒิตรงตามคุณสมบัติเฉพาะสำหรับตำแหน่ง ตามประกาศการรับสมัครซึ่งมีรายละเอียดดังนี้
1) ตำแหน่ง นักวิเคราะห์นโยบายและแผนปฏิบัติการ จำนวน 30 อัตรา โดยผู้สมัครต้องมีคุณวุฒิการศึกษาระดับปริญญาตรี หรือคุณวุฒิอื่นที่เทียบได้ในระดับเดียวกันในทุกสาขาวิชา
2) ตำแหน่ง นิติกรปฏิบัติการ จำนวน 25 อัตรา โดยผู้สมัครต้องมีคุณวุฒิการศึกษาระดับปริญญาตรี หรือคุณวุฒิอื่นที่เทียบได้ในระดับเดียวกันในสาขาวิชานิติศาสตร์
3) ตำแหน่ง นักวิชาการเงินและบัญชีปฏิบัติการ จำนวน 30 อัตรา โดยผู้สมัครต้องมีคุณวุฒิการศึกษาระดับปริญญาตรี หรือคุณวุฒิอื่นที่เทียบได้ในระดับเดียวกันในสาขาวิชาการบัญชี บริหารธุรกิจ หรือ เศรษฐศาสตร์
ทั้งนี้ ผู้ที่สนใจจะสมัครสอบสามารถเข้าไปอ่านรายละเอียดตามประกาศรับสมัครเพิ่มเติมได้ที่เว็บไซต์ www.personnel.moi.go.th ข่าวประชาสัมพันธ์ หัวข้อข่าว “ประกาศ สป.มท. เรื่อง รับสมัครสอบแข่งขันเพื่อบรรจุและแต่งตั้งบุคคลเข้ารับราชการในตำแหน่งนักวิเคราะห์นโยบายและแผนปฏิบัติการ ตำแหน่งนิติกรปฏิบัติการ และตำแหน่งนักวิชาการเงินและบัญชีปฏิบัติการ”.
กองสารนิเทศ สป.มท.
ครั้งที่  195/2562

ที่มา : https://www.thaigov.go.th/news/contents/details/24640
