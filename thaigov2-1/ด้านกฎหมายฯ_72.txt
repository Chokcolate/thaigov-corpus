รัฐบาลไทย-ข่าวทำเนียบรัฐบาล-กิจกรรม “ยุติธรรม สร้างป่า สร้างคน เพื่อชุมชนที่ยั่งยืน” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลพระราชพิธีบรมราชาภิเษก

วันจันทร์ที่ 16 กันยายน 2562
กิจกรรม “ยุติธรรม สร้างป่า สร้างคน เพื่อชุมชนที่ยั่งยืน” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลพระราชพิธีบรมราชาภิเษก
กระทรวงยุติธรรม​ จัดกิจกรรม “ยุติธรรม สร้างป่า สร้างคน เพื่อชุมชนที่ยั่งยืน”
ในวันศุกร์ที่ ๑๓ กันยายน ๒๕๖๒ เวลา ๑๒.๓๐ น. ณ เรือนจำกลางจังหวัดชลบุรี กระทรวงยุติธรรม​ จัดกิจกรรม “ยุติธรรม สร้างป่า สร้างคน เพื่อชุมชนที่ยั่งยืน” ภายใต้โครงการเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ มหิศรภูมิพลราชวรางกูร กิติสิริสมบูรณอดุลยเดช สยามินทราธิเบศรราชวโรดม​ บรมนาถบพิตร พระวชิรเกล้าเจ้าอยู่หัว เนื่องในโอกาสมหามงคลพระราชพิธีบรมราชาภิเษก​โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานในพิธีเปิด​ พร้อมด้วยว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายสามารถ​ เจนชัยจิตรวนิช​ ผู้ช่วยรัฐมนตรีประจำกระทรวงยุติธรรม​ คณะผู้บริหารกระทรวงยุติธรรม หัวหน้าส่วนราชการในสังกัดกระทรวงยุติธรรม รวมทั้งเรือโท ศตวรรษ อนันตกุล รองผู้ว่าราชการจังหวัดชลบุรี หัวหน้าส่วนราชการในจังหวัดชลบุรี ข้าราชการ ทหาร ตำรวจ หน่วยงานภาครัฐ ภาคเอกชน ประชาชนในพื้นที่จังหวัดชลบุรีและจังหวัดใกล้เคียง จำนวนกว่า ๓๐๐ คน เข้าร่วมกิจกรรมฯ โดยมีนายนิมิต ทัพวนานต์ ผู้ตรวจราชการกระทรวงยุติธรรม ในฐานะประธานคณะกรรมการอำนวยการและดำเนินงาน “โครงการยุติธรรม สร้างป่า สร้างคน  เพื่อชุมชนที่ยั่งยืน” เป็นผู้กล่าวรายงาน
และเนื่องในโอกาสมหามงคลพระราชพิธีบรมราชาภิเษกพระบาทสมเด็จพระวชิรเกล้าเจ้าอยู่หัว สำนักนายกรัฐมนตรีได้เชิญชวนหน่วยงานจัดทำโครงการและกิจกรรมร่วมเฉลิมพระเกียรติฯ โดยกำหนดโครงการและกิจกรรมออกเป็น ๙ ด้าน ได้แก่ ๑) ด้านการสร้างถาวรวัตถุและสิ่งสาธารณประโยชน์ ๒) ด้านการส่งเสริมวิทยาศาสตร์และเทคโนโลยี ๓) ด้านการส่งเสริมคุณภาพชีวิต พัฒนาสังคมและจิตใจ ๔) ด้านการส่งเสริมศาสนาและวัฒนธรรม ๕) ด้านการส่งเสริมสิ่งแวดล้อมและอนุรักษ์ทรัพยากรธรรมชาติ ๖) ด้านการส่งเสริมการศึกษา ๗) ด้านมหกรรมการแสดง การประกวด และนิทรรศการ ๘) ด้านการจัดทำเอกสาร วีดิทัศน์ และของที่ระลึก ๙) ด้านอื่น​ ๆ ทั้งนี้ กระทรวงยุติธรรม ในฐานะเป็นหน่วยงานหนึ่งของรัฐที่มุ่งเน้นการให้บริการแก่ประชาชน ส่งเสริมการให้ความรู้ ความเข้าใจกฎหมายและกระบวนการยุติธรรมแก่ประชาชน รวมทั้งยังมีหน้าที่ในการเป็นแบบอย่างที่ดีของประชาชนด้านการเชิดชูสถาบันพระมหากษัตริย์ มุ่งหวังให้ข้าราชการตลอดจนเจ้าหน้าที่ในสังกัดกระทรวงยุติธรรมทุกคนร่วมกันแสดงความจงรักภักดี และน้อมรำลึกในพระมหากรุณาธิคุณแด่พระบาทสมเด็จพระวชิรเกล้าเจ้าอยู่หัว กระทรวงยุติธรรม จึงได้จัดทำกิจกรรม “ยุติธรรม สร้างป่า สร้างคน เพื่อชุมชนที่ยั่งยืน" เฉลิมพระเกียรติพระบาทสมเด็จพระเจ้าอยู่หัว​ เนื่องในโอกาสมหามงคลพระราชพิธีบรมราชาภิเษกขึ้น อันเป็นการสนองพระราชดำริด้านการส่งเสริมสิ่งแวดล้อมและอนุรักษ์ทรัพยากรธรรมชาติ
สำหรับกิจกรรมดังกล่าวได้กำหนดเป้าหมายในการปลูกต้นไม้ในพื้นที่ จำนวน ๑,๐๐๐ ไร่
ซึ่งอยู่ในความดูแลของกรมราชทัณฑ์ และกรมพินิจและคุ้มครองเด็กและเยาวชน จำนวนรวม ๕๑ แห่งทั่วประเทศ​ โดยครั้งนี้เป็นการเริ่มต้นกิจกรรมด้วยการปลูกกล้าไม้บนพื้นที่เรือนจำกลางชลบุรี จำนวน ๒๐ ไร่ และพื้นที่ศูนย์ฝึกและอบรมเด็กและเยาวชนบ้านบึง จำนวน ๒ ไร่ และมีกำหนดดำเนินการต่อเนื่องจนถึงเดือนพฤษภาคม ๒๕๖๓

ที่มา : https://www.thaigov.go.th/news/contents/details/23119
