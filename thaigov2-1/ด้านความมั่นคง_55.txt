รัฐบาลไทย-ข่าวทำเนียบรัฐบาล-ปลัดกระทรวงมหาดไทย นำผู้ว่าฯ 12 จังหวัดชายแดนด้าน สปป.ลาว และ 3 จังหวัดใกล้เคียง  ร่วมประชุมกับเอกอัครราชทูตและกงสุลใหญ่ประจำ สปป.ลาว

วันศุกร์ที่ 9 สิงหาคม 2562
ปลัดกระทรวงมหาดไทย นำผู้ว่าฯ 12 จังหวัดชายแดนด้าน สปป.ลาว และ 3 จังหวัดใกล้เคียง  ร่วมประชุมกับเอกอัครราชทูตและกงสุลใหญ่ประจำ สปป.ลาว
ปลัดกระทรวงมหาดไทย นำผู้ว่าฯ 12 จังหวัดชายแดนด้าน สปป.ลาว และ 3 จังหวัดใกล้เคียง ร่วมประชุมกับเอกอัครราชทูตและกงสุลใหญ่ประจำ สปป.ลาว
วันนี้ (9 ส.ค. 62) เวลา 09.00 น. ที่โรงแรม Crowne Plaza Vientiane นครหลวงเวียงจันทน์ สาธารณรัฐประชาธิปไตยประชาชนลาว นายฉัตรชัย พรหมเลิศ ปลัดกระทรวงมหาดไทย พร้อมด้วย นายปวิณ ชำนิประศาสน์ รองปลัดกระทรวงมหาดไทย นำคณะผู้ว่าราชการจังหวัด ประกอบด้วย จังหวัดเชียงราย พะเยา น่าน อุตรดิตถ์ พิษณุโลก เลย หนองคาย บึงกาฬ นครพนม มุกดาหาร อำนาจเจริญ อุบลราชธานี อุดรธานี ขอนแก่น และสกลนคร ร่วมการประชุมร่วมระหว่างเอกอัครราชทูตและกงสุลใหญ่ประจำสาธารณรัฐประชาธิปไตยประชาชนลาว กับผู้ว่าราชการจังหวัดชายแดนด้านสาธารณรัฐประชาธิปไตยประชาชนลาวและจังหวัดใกล้เคียง โดยมี นายเกียรติคุณ ชาติประเสริฐ เอกอัครราชทูตไทย ณ เวียงจันทน์ นายดำรง ใคร่ครวญ รองปลัดกระทรวงการต่างประเทศ นายวรวุฒิ พงษ์ประภาพันธ์ กงสุลลใหญ่ ณ แขวงสะหวันนะเขต สปป.ลาว คณะผู้บริหารระดับสูงของกระทรวงการต่างประเทศ และเจ้าหน้าที่ที่เกี่ยวข้องร่วมการประชุม
นายฉัตรชัย พรหมเลิศ ปลัดกระทรวงมหาดไทย กล่าวว่า พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายดอน ปรมัตถ์วินัย รัฐมนตรีว่าการกระทรวงการต่างประเทศ ให้ความสำคัญและมีนโยบาย
ในการส่งเสริมความสัมพันธ์อันดีกับประเทศเพื่อนบ้าน โดยเฉพาะอย่างยิ่ง สปป.ลาว ซึ่งมีพรมแดนติดต่อกับประเทศไทย โดยการประชุมในวันนี้ จะเป็นการหารือร่วมกันเพื่อกำหนดทิศทางในการดำเนินงานด้านความสัมพันธ์ต่างประเทศ
โดยกระทรวงการต่างประเทศในฐานะส่วนราชการกำหนดนโยบายด้านการต่างประเทศ และกระทรวงมหาดไทยจะเป็นผู้นำนโยบายของรัฐบาลมาปรับใช้และขับเคลื่อนในพื้นที่จังหวัดที่มีชายแดนติดต่อกับ สปป.ลาว รวมถึงการสร้างความตระหนักรู้ด้านความสัมพันธ์ระหว่างประเทศ เพื่อสร้างความร่วมมือระหว่างคนไทยและประชาชนสปป.ลาว
นายฉัตรชัย พรหมเลิศ เน้นย้ำว่า การประชุมร่วมกันในครั้งนี้ ถือเป็นนิมิตหมายที่ดีที่ผู้บริหารระดับสูงของกระทรวงการต่างประเทศ และผู้ว่าราชการจังหวัดที่เกี่ยวข้อง จะได้หารือแนวทางการทำงานร่วมกันเพื่อให้เกิดการขับเคลื่อนงานอย่างต่อเนื่อง โดยกระทรวงมหาดไทยจะนำองค์ความรู้ แนวความคิด และแนวทางการทำงานที่ครอบคลุมทั้งมิติเศรษฐกิจ สังคม และวัฒนธรรม ไปขับเคลื่อน ซึ่งประเด็นที่น่าสนใจในครั้งนี้ คือ เรื่องการดำเนินการด้านโครงสร้างพื้นฐานของ สปป.ลาว โดยเฉพาะอย่างยิ่งการคมนาคมทางรถไฟ ซึ่งเป็นอีกมิติที่ สปป.ลาว มีความก้าวหน้าอย่างมาก มีเส้นทางที่ต่อเนื่องจากประเทศจีนและจะเชื่อมโยงมาสู่ประเทศไทย โดยกระทรวงมหาดไทยจะได้มาเรียนรู้ทิศทางการเชื่อมโยง เพื่อสร้างประโยชน์ร่วมกันของทั้งสองประเทศในอนาคตต่อไป
จากนั้น นายบุนตา อ่อนนาวง อธิบดีกรมขนส่ง กระทรวงโยธาธิการและขนส่งแห่ง สปป.ลาว ได้บรรยายเกี่ยวกับการพัฒนาโครงสร้างพื้นฐานด้านการคมนาคมใน สปป.ลาว โดยเฉพาะโครงการรถไฟลาว-จีน ซึ่งได้เปิดเวทีให้ผู้บริหารระดับสูงของกระทรวงการต่างประเทศ และผู้ว่าราชการจังหวัด ได้ร่วมอภิปรายซักถามและแลกเปลี่ยนแนวความคิดในการขับเคลื่อนการดำเนินงานในด้านคมนาคมต่อไป

ที่มา : https://www.thaigov.go.th/news/contents/details/22111
