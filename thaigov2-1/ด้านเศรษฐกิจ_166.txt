รัฐบาลไทย-ข่าวทำเนียบรัฐบาล-ดร.สุวิทย์ฯ รมว.อว. พบปะหารือกับมหาวิทยาลัยราชภัฏ 38 แห่ง ตอบสนองยุทธศาสตร์มหาวิทยาลัยราชภัฏเพื่อการพัฒนาท้องถิ่น ระยะ 20 ปี (พ.ศ.2560-2579)

วันพุธที่ 14 สิงหาคม 2562
ดร.สุวิทย์ฯ รมว.อว. พบปะหารือกับมหาวิทยาลัยราชภัฏ 38 แห่ง ตอบสนองยุทธศาสตร์มหาวิทยาลัยราชภัฏเพื่อการพัฒนาท้องถิ่น ระยะ 20 ปี (พ.ศ.2560-2579)
ราชภัฏ 38 แห่ง เข้าร่วมหารือ “โครงการสำคัญเพื่อตอบสนองยุทธศาสตร์มหาวิทยาลัยราชภัฏเพื่อการพัฒนาท้องถิ่น ระยะ 20 ปี (พ.ศ.2560-2579)”
วันที่ (13 สิงหาคม 2562) ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วยรองศาสตราจารย์ นายแพทย์สรนิต ศิลธรรม ปลัดกระทรวงฯ นายสัมพันธ์ ฤทธิเดช อธิการบดีมหาวิทยาลัยมหาสารคาม ดำรงตำแหน่ง เลขาธิการคณะกรรมการการอุดมศึกษา (เลขาฯ กกอ.) ผู้บริหารระดับสูง และอาจารย์จากมหาวิทยาลัยราชภัฏทั้ง 38 แห่ง เข้าร่วมหารือ “โครงการสำคัญเพื่อตอบสนองยุทธศาสตร์มหาวิทยาลัยราชภัฏเพื่อการพัฒนาท้องถิ่น ระยะ 20 ปี (พ.ศ.2560-2579)” ณ ห้องประชุมศาสตราจารย์วิจิตร ศรีสอ้าน สำนักงานคณะกรรมการการอุดมศึกษา กรุงเทพฯ
ดร.สุวิทย์ฯ กล่าวว่า คำว่า “ราชภัฏ” หมายถึง “คนของพระราชา ข้าของแผ่นดิน” ซึ่งมีความหมาย และนัยยะ ที่สำคัญและลึกซึ้งมาก เปรียบเสมือนว่า สถาบันราชภัฏ หรือ มหาวิทยาลัยราชภัฏทุกแห่งทั่วประเทศ ได้เป็นผู้ทำงานถวายเพื่อสนองพระราชกรณียกิจของพระองค์ ในเรื่องที่สำคัญๆพัฒนาประชาชนทุกหมู่เหล่าให้มีโอกาสทางการศึกษา และพัฒนาตนเองในทุกๆด้าน ช่วยให้เขามีคุณภาพชีวิตดีขึ้น รวมถึงชุมชนและสังคมที่ส่วนราชการ หรือหน่วยงานอื่นๆยังเข้าไม่ถึง หรือละเลยในการพัฒนา
ยุทธศาสตร์ใหม่มหาวิทยาลัยราชภัฏ ระยะ 20 ปี (พ.ศ.2560-2579) ประกอบด้วย 4 ประเด็นยุทธศาสตร์ ได้แก่ ประเด็นยุทธศาสตร์ที่ 1.การพัฒนาท้องถิ่น : ด้านเศรษฐกิจ, ด้านสังคม, ด้านสิ่งแวดล้อม และด้านการศึกษา ประเด็นยุทธศาสตร์ที่ 2.การผลิตครูและพัฒนาครู : การผลิตครู ระบบปิด/เปิด, การพัฒนาศักยภาพครู และสร้างนวัตกรรมเพื่อพัฒนาคุณภาพการจัดการเรียนรู้ ประเด็นยุทธศาสตร์ที่ 3.การยกระดับคุณภาพการศึกษา : ยกระดับความเป็นเลิศของ มรภ., พัฒนาศักยภาพอาจารย์ด้านการจัดการเรียนรู้และความเชี่ยวชาญในสาขา และคุณภาพบัณฑิต ประเด็นยุทธศาสตร์ที่ 4.การพัฒนาระบบบริหารจัดการ : การแบ่งพื้นที่ความรับผิดชอบในการพัฒนาท้องถิ่น, ระบบฐานข้อมูล, การใช้ทรัพยากรร่วมกัน, พัฒนาเครือข่าย และการจัดระบบงานสู่ความเป็นเลิศและเสริมสร้างธรรมาภิบาล
การจัด “โครงการสำคัญเพื่อตอบสนองยุทธศาสตร์มหาวิทยาลัยราชภัฏเพื่อการพัฒนาท้องถิ่น ระยะ 20 ปี (พ.ศ.2560-2579)” ในครั้งนี้ เพื่อระดมความคิดเห็น สร้างความรู้และนวัตกรรมให้มีคุณภาพและได้มาตรฐานสากล ตลอดจนสร้างเครือข่ายและความร่วมมือกับภาคประชาชน ชุมชน ท้องถิ่น และผู้ประกอบการในการจัดการศึกษา และบริหารจัดการมหาวิทยาลัยให้มีความคล่องตัว ยืดหยุ่น โปร่งใสด้วยหลักธรรมาภิบาล สู่การเปลี่ยนแปลงและการพัฒนาก้าวหน้าอย่างต่อเนื่องและยั่งยืน

ที่มา : https://www.thaigov.go.th/news/contents/details/22238
