รัฐบาลไทย-ข่าวทำเนียบรัฐบาล-ปลัดกระทรวงยุติธรรม เข้าร่วมการประชุมสหประชาชาติว่าด้วยธุรกิจกับสิทธิมนุษยชน  (UN Forum on Business and Human Rights) สมัยที่ ๘

วันอังคารที่ 26 พฤศจิกายน 2562
ปลัดกระทรวงยุติธรรม เข้าร่วมการประชุมสหประชาชาติว่าด้วยธุรกิจกับสิทธิมนุษยชน  (UN Forum on Business and Human Rights) สมัยที่ ๘
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เข้าร่วมการประชุมสหประชาชาติว่าด้วยธุรกิจกับสิทธิมนุษยชน (UN Forum on Business and Human Rights) สมัยที่ ๘
ในวันจันทร์ที่ ๒๕ พฤศจิกายน ๒๕๖๒ ณ นครเจนีวา สมาพันธรัฐสวิส ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พร้อมด้วยนายเรืองศักดิ์ สุวารี อธิบดีกรมคุ้มครองสิทธิและเสรีภาพ
นางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ พร้อมด้วยเจ้าหน้าที่กองสิทธิมนุษยชนระหว่างประเทศ และกองการต่างประเทศ สำนักงานปลัดกระทรวงยุติธรรม
เข้าร่วมการประชุมสหประชาชาติว่าด้วยธุรกิจกับสิทธิมนุษยชน (UN Forum on Business and Human Rights) สมัยที่ ๘
โดยในในช่วงเช้า ปลัดกระทรวงยุติธรรม ในฐานะหัวหน้าคณะผู้แทนไทย ได้เป็นผู้อภิปรายในเวที “Stepping-up Government Leadership : from commitments to action”
(บทบาทผู้นำของรัฐบาล : จากคำมั่นสู่การปฏิบัติ) โดยได้กล่าวถึงความเป็นมาของประเทศไทยในการผลักดันประเด็นธุรกิจกับสิทธิมนุษยชน การจัดทำแผนปฏิบัติการระดับชาติว่าด้วยธุรกิจกับสิทธิมนุษยชน
บทบาทและความตั้งใจจริงของรัฐบาลในการเป็นผู้นำด้านธุรกิจกับสิทธิมนุษยชนทั้งในระดับประเทศ ภูมิภาคอาเซียนและระหว่างประเทศ ข้อท้าทายในการดำเนินการ
พร้อมทั้งได้ยืนยันนโยบายและความตั้งใจจริงของรัฐบาลในการขับเคลื่อนแผนปฏิบัติการฯ ไปสู่การปฏิบัติ โดยที่ประชุมได้ร่วมแสดงความยินดีและชื่นชมบทบาทประเทศไทยในฐานะผู้นำในประเด็นธุรกิจกับสิทธิมนุษยชนอย่างมาก โดยเฉพาะการประกาศใช้แผนปฏิบัติการระดับชาติว่าด้วยธุรกิจกับสิทธิมนุษยชนเป็นประเทศแรกในเอเชีย และขอให้ประเทศไทยรักษาบทบาทผู้นำไว้เพื่อเป็นต้นแบบให้กับประเทศอื่น ๆ ในภูมิภาคต่อไป
ในช่วงบ่าย ปลัดกระทรวงยุติธรรม ได้ร่วมเป็นผู้อภิปรายในเวที “National Action Plans : From Paper to Practice-lesson learned, challenges,innovation”
(แผนปฏิบัติการระดับชาติว่าด้วยธุรกิจกับสิทธิมนุษยชน : จากเอกสารสู่การปฏิบัติ-บทเรียน ข้อท้าทายและนวัตกรรม) โดยกล่าวถึงกระบวนการจัดทำแผนปฏิบัติการฯ ข้อท้าทาย และแผนการดำเนินงานในอนาคต
ซึ่งที่ประชุมได้ชื่นชมการดำเนินงานและบทบาทประเทศไทยในการเป็นผู้นำของภูมิภาค และได้เสนอให้รัฐบาลสร้างองค์ความรู้ให้กับภาคธุรกิจทั้งขนาดเล็ก กลางและใหญ่อย่างต่อเนื่อง
จัดทำมาตรการคุ้มครองนักปกป้องสิทธิมนุษยชนที่เป็นรูปธรรม และเสริมสร้างโอกาสให้ภาคประชาสังคมได้เข้ามามีส่วนร่วมในการขับเคลื่อนแผนปฏิบัติการฯ
นอกจากนั้น ปลัดกระทรวงยุติธรรม และคณะ ได้หารือร่วมกับคณะผู้แทนจากสมาพันธรัฐสวิส คณะผู้แทนจากองค์กร Shift Professor Dr. Surya Deva สมาชิกคณะทำงานสหประชาชาติว่าด้วยธุรกิจกับสิทธิมนุษยชน
เพื่อแลกเปลี่ยนเรียนรู้เกี่ยวกับพัฒนาการในงานด้านธุรกิจกับสิทธิมนุษยชนของประเทศไทย แผนกิจกรรมและความร่วมมือที่จะดำเนินงานร่วมกันในอนาตต
จากนั้นในช่วงค่ำ ปลัดกระทรวงยุติธรรม และคณะได้เข้าร่วมงานเลี้ยงรับรองคณะผู้แทนไทย ซึ่งจัดขึ้น ณ ทำเนียบเอกอัครราชทูตผู้แทนถาวรไทยประจำสหประชาชาติ ณ นครเจนีวา สมาพันธรัฐสวิส
ทั้งนี้ การประชุมสหประชาชาติว่าด้วยธุรกิจกับสิทธิมนุษยชน (UN Forum on Business and Human Rights) เป็นการประชุมที่จัดขึ้นเป็นประจำทุกปี เพื่อให้ทุกประเทศได้แลกเปลี่ยนเรียนรู้พัฒนาการ
และข้อท้าทายในการดำเนินงานด้านธุรกิจกับสิทธิมนุษยชน ภายใต้กรอบหลักการชี้แนะของสหประชาชาติว่าด้วยธุรกิจกับสิทธิมนุษยชน (UN Guiding Principles on Business and Human Rights: UNGPs)
และนำไปพัฒนาการดำเนินงานภายในประเทศต่อไป

ที่มา : https://www.thaigov.go.th/news/contents/details/24846
