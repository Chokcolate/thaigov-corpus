รัฐบาลไทย-ข่าวทำเนียบรัฐบาล-บสย. เดินหน้ามาตรการ “ต่อเติม เสริมทุน SMEs สร้างไทย” กระตุ้นเศรษฐกิจภาคใต้ชายแดน

วันจันทร์ที่ 20 มกราคม 2563
บสย. เดินหน้ามาตรการ “ต่อเติม เสริมทุน SMEs สร้างไทย” กระตุ้นเศรษฐกิจภาคใต้ชายแดน
บสย. รับมอบนโยบาย เดินหน้ามาตรการ “ต่อเติม เสริมทุน SMEs สร้างไทย” กระตุ้นเศรษฐกิจ กลุ่มจังหวัดภาคใต้ ชายแดน (นราธิวาส ยะลา ปัตตานี) ร่วมประชุมหารือหัวหน้าส่วนงานราชการและรัฐวิสาหกิจ พร้อมนำคณะตรวจเยี่ยมกิจการผู้ประกอบการ SMEs
ดร.รักษ์ วรกิจโภคาทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมด้วยคณะผู้บริหาร ให้การต้อนรับ นายสันติ พร้อมพัฒน์  รัฐมนตรีช่วยว่าการกระทรวงการคลัง คณะผู้บริหารการคลัง ประจำจังหวัดในพื้นที่กลุ่มจังหวัดภาคใต้ชายแดน คณะผู้ช่วยรัฐมนตรี ที่ปรึกษารัฐมนตรี และผู้ตรวจราชการกระทรวงการคลัง  ในโอกาสเดินทางไปประชุมคณะรัฐมนตรีอย่างเป็นทางการนอกสถานที่  ณ จังหวัดนราธิวาส  และการประชุมหารือหัวหน้าส่วนราชการและรัฐวิสาหกิจในกลุ่มจังหวัดภาคใต้ชายแดน  เพื่อรับทราบภาพรวมเศรษฐกิจ ศักยภาพ และข้อเสนอแนะจากภาคเอกชน ก่อนการประชุม “ครม.สัญจร จังหวัดนราธิวาส”  โดย บสย. ได้นำเสนอภาพรวมของผู้ประกอบการ SMEs ภาคใต้ชายแดน  และมาตรการสนับสนุนผู้ประกอบการ SMEs ของ บสย. ในที่ประชุมดังกล่าว
พร้อมกันนี้ ดร.รักษ์  วรกิจโภคาทร และคณะผู้บริหาร บสย. ให้การต้อนรับ ผู้ช่วยรัฐมนตรีประจำนายกรัฐมนตรี (ปฎิบัติงานกระทรวงการคลัง) นายชาญกฤช เดชวิทักษ์ และผู้ช่วยรัฐมนตรีกระทรวงการคลัง นายชื่นชอบ คงอุดม ในโอกาสเดินทางมาตรวจเยี่ยมกิจการผู้ประกอบการ SMEs จำนวน 2 ราย ซึ่งได้รับการส่งเสริมและสนับสนุนการเข้าถึงสินเชื่อ และการค้ำประกันสินเชื่อจาก บสย. ได้แก่ ร้านนูนูห์ อินเตอร์เนชั่นแนล จำหน่ายเสื้อผ้าสำเร็จรูปมุสลิม และเครื่องประดับ มีสาขาในจังหวัดนราธิวาส ปัตตานี ยะลา และกระบี่ และส่งออกไปประเทศมาเลเซีย และจีน  และร้านโอเค เฟอร์นิเจอร์ จำหน่ายเครื่องใช้เฟอร์นิเจอร์และชุดเครื่องนอน  โดยยังได้รับฟังข้อคิดเห็น และข้อเสนอแนะจากผู้ประกอบการ SMEs  ทั้ง 2 ราย  เมื่อวันที่ 20 มกราคม 2563 ณ จังหวัดนราธิวาส

ที่มา : https://www.thaigov.go.th/news/contents/details/25932
