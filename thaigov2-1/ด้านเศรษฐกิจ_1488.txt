รัฐบาลไทย-ข่าวทำเนียบรัฐบาล-ปลัดกอบชัยฯ เป็นประธานการประชุมสร้างเครือข่าย เชื่อมโยง เพื่อช่วยเหลือ สนับสนุนผู้ประกอบการ SMEs ไทย

วันจันทร์ที่ 17 กุมภาพันธ์ 2563
ปลัดกอบชัยฯ เป็นประธานการประชุมสร้างเครือข่าย เชื่อมโยง เพื่อช่วยเหลือ สนับสนุนผู้ประกอบการ SMEs ไทย
นายกอบชัย สังสิทธิสวัสดิ์ ปลัดกระทรวงอุตสาหกรรม  เป็นประธานในการประชุมสร้างเครือข่าย เชื่อมโยง เพื่อช่วยเหลือ สนับสนุนผู้ประกอบการ SMEs ไทย ภายใต้โครงการ หนุน SMEs ไทยก้าวไกลไปด้วยกัน ณ ห้องแก้ววิเชียร ชั้น 11 อาคารสำนักงานใหญ่ SME D Bank
วันนี้ (14 กุมภาพันธ์ 2563) นายกอบชัย สังสิทธิสวัสดิ์ ปลัดกระทรวงอุตสาหกรรม ในฐานะประธานกรรมการธนาคารพัฒนาวิสาหกิจขนาดกลางและขนาดย่อมแห่งประเทศไทย เป็นประธานในการประชุมสร้างเครือข่าย เชื่อมโยง เพื่อช่วยเหลือ สนับสนุนผู้ประกอบการ SMEs ไทย ภายใต้โครงการ หนุน SMEs ไทยก้าวไกลไปด้วยกัน โดยมี นายสมานพงษ์ เกลี้ยงลำยอง นางจงรักษ์ โปลิตานนท์ รองกรรมการผู้จัดการ และคณะผู้บริหารให้การต้อนรับ ณ ห้องแก้ววิเชียร ชั้น 11 อาคารสำนักงานใหญ่ SME D Bank
จากนั้นปลัดกอบชัยฯ ร่วมงานแถลงข่าว "บอกรัก SME D ยกกำลัง 3" ภายใต้โครงการสินเชื่อเพื่อยกระดับเศรษฐกิจชุมชน (Local Economy Loan) ระหว่าง ธนาคารพัฒนาวิสาหกิจขนาดกลางและขนาดย่อมแห่งประเทศไทย และบรรษัทประกันสินเชื่ออุตสาหกรรมขนาดย่อม (บสย.) โดยมี นางสาวนารถนารี รัฐปัตย์ รองกรรมการผู้จัดการ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย และนายบรรยง วิเศษมงคลชัย ประธานกรรมการ บรรษัทประกันสินเชื่ออุตสาหกรรมขนาดย่อม เข้าร่วม
จากมติคณะรัฐมนตรี เมื่อวันที่ 7 กุมภาพันธ์ 2563 ที่ผ่านมา เห็นชอบมาตรการ "ต่อเติม เสริมทุน SMEs สร้างไทย" เพื่อช่วยเหลือเอสเอ็มอีให้สามารถเพิ่มขีดความสามรถการแข่งขันของผู้ประกอบการ รวมถึงพัฒนาเศรษฐกิจฐานรากให้เกิดความเข้มแข็ง สำหรับบริการ "SME D ยกกำลัง3" เปิดโอกาสเติมเงินลงทุนให้ทั้งนิติบุคคล และบุคคลธรรมดา โดยมีวัตถุประสงค์เพื่อต้องการให้ผู้ประกอบการมีเงินทุนนำไปใช้หมุนเวียน ลงทุน ขยาย ปรับปรุงกิจการ ซึ่งมีจุดเด่นที่อัตราดอกเบี้ยถูกที่สุดในบรรดาสินเชื่อเอสเอ็มอีของทุกสถาบันการเงินในปัจจุบัน

ที่มา : https://www.thaigov.go.th/news/contents/details/26545
