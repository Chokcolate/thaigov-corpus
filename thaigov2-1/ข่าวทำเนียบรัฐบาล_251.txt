รัฐบาลไทย-ข่าวทำเนียบรัฐบาล-เสริมศักยภาพการคมนาคม เชื่อมโยงอิสานเชื่อมเมืองไทย

วันพฤหัสบดีที่ 10 ตุลาคม 2562
เสริมศักยภาพการคมนาคม เชื่อมโยงอิสานเชื่อมเมืองไทย
เสริมศักยภาพการคมนาคม เชื่อมโยงอิสานเชื่อมเมืองไทย
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า นายถาวร เสนเนียม รัฐมนตรีช่วยว่าการกระทรวงคมนาคม นำคณะลงพื้นที่สนามบินขอนแก่นเมื่อวานนี้ (9 ต.ค. 2562)  เพื่อติดตามความคืบหน้าการก่อสร้างอาคารที่พักผู้โดยสารหลังใหม่และปรับปรุงอาคารผู้โดยสารเดิม  ให้เป็นขนาด 44,500 ตารางเมตร สามารถรองรับผู้โดยสารได้ 2,000 คนต่อชั่วโมง หรือ 5 ล้านคนต่อปี รวมถึงโครงการก่อสร้างที่จอดรถหลังใหม่และปรับปรุงอาคารเดิมให้สามารถรองรับรถยนต์ได้ 1,002 คัน เริ่มดำเนินการก่อสร้างเมื่อปี 2561 มีความคืบหน้าไป 28% และในปี 2564 จะเริ่มดำเนินโครงการก่อสร้างลานจอดเครื่องบิน รองรับเครื่องบิน Boing 737 ได้ 11 ลำในเวลาเดียวกัน
รองโฆษกประจำสำนักนายกรัฐมนตรี ยังแจ้งว่ารัฐมนตรีช่วยว่าการกระทรวงคมนาคม ยังได้มอบให้กรมท่าอากาศยาน (ทย.) เร่งรัดผู้รับจ้างดำเนินงานให้เป็นไปตามแผนงาน นำเทคโนโลยีที่ทันสมัยมาให้บริการเพื่อสนับสนุนการพัฒนาท่าอากาศยานเป็น SMART AIRPORT เชื่อมโลก เชื่อมเมืองไทย เชื่อมเมืองรอง พร้อมทั้งจัดสรรเจ้าหน้าที่ให้เพียงพอกับปริมาณผู้ใช้บริการ ส่งเสริม สนับสนุน และประชาสัมพันธ์ผลิตภัณฑ์ท้องถิ่น รวมถึงการได้รับรางวัลต่าง ๆ ให้เป็นที่รู้จักอย่างแพร่หลาย

ที่มา : https://www.thaigov.go.th/news/contents/details/23727
