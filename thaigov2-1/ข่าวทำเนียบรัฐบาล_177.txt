รัฐบาลไทย-ข่าวทำเนียบรัฐบาล-ไทย-ฝรั่งเศส พร้อมสานต่อความสัมพันธ์และความร่วมมือในทุกมิติ

วันจันทร์ที่ 16 กันยายน 2562
ไทย-ฝรั่งเศส พร้อมสานต่อความสัมพันธ์และความร่วมมือในทุกมิติ
ไทย-ฝรั่งเศส พร้อมสานต่อความสัมพันธ์และความร่วมมือในทุกมิติ
วันนี้ (วันจันทร์ที่ 16 กันยายน 2562) เวลา 15.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายฌาก ลาปูฌ (H.E. Mr.Jacques Lapouge) เอกอัครราชทูตสาธารณรัฐฝรั่งเศสประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี เนื่องในโอกาสเข้ารับหน้าที่ สรุปสาระสำคัญการหารือดังนี้
รองนายกรัฐมนตรีกล่าวยินดีในโอกาสเข้ารับหน้าที่ของเอกอัครราชทูตสาธารณรัฐฝรั่งเศสประจำประเทศไทย โดยเชื่อมั่นว่าเอกอัครราชทูตฝรั่งเศสฯ จะทำหน้าที่ในการส่งเสริมความสัมพันธ์ระหว่างไทยและฝรั่งเศสให้แน่นแฟ้นยิ่งขึ้น ซึ่งในปีนี้ เนื่องในวาระครบรอบ 333 ปีที่คณะราชทูตโกษาปานของสยามได้เดินทางไปฝรั่งเศสเพื่อถวายพระราชสาสน์ทองคำของสมเด็จพระนารายณ์มหาราช แด่พระเจ้าหลุยส์ที่ 14 ณ ราชสำนักฝรั่งเศส ในพระราชวังแวร์ซายส์ รัฐบาล โดยกระทรวงการต่างประเทศได้จัดกิจกรรมเฉลิมฉลอง เพื่อรำลึกถึงในวาระ 333 ปีฯ
เอกอัครราชทูตฝรั่งเศสฯ ยินดีในความสัมพันธ์อันดีระหว่างไทยและฝรั่งเศสที่มีมาอย่างยาวนาน และพัฒนาการด้านการเมืองของไทย ทั้งนี้ เอกอัครราชทูตฝรั่งเศสฯ ขอบคุณรัฐบาลไทยที่ให้ความร่วมมือและสนับสนุนการทำงานของฝรั่งเศสมาโดยตลอด ซึ่งจะช่วยยกระดับความเป็นหุ้นส่วนระหว่างกันในทุกมิติ
ทั้งสองฝ่ายได้เห็นพ้องในการร่วมผลักดันความร่วมมือทวิภาคี ไทย-ฝรั่งเศส ในทุกระดับ โดยเฉพาะการเป็นหุ้นส่วนทางด้านเศรษฐกิจของไทย โดยปัจจุบัน มีบริษัทฝรั่งเศสที่เข้ามาลงทุนในไทยประมาณ 300 บริษัท ซึ่งฝรั่งเศสยินดีให้การสนับสนุนนโยบายของรัฐบาลไทยในการขับเคลื่อนประเทศ ตลอดจนความร่วมมือด้านต่าง ๆ โดยเอกอัครราชทูตฯ กล่าวว่า บริษัทเอกชนของฝรั่งเศสมีความกระตือรือร้นที่จะลงทุนกับไทย โดยเฉพาะในโครงการโครงสร้างพื้นฐานต่าง ๆ

ที่มา : https://www.thaigov.go.th/news/contents/details/23137
