รัฐบาลไทย-ข่าวทำเนียบรัฐบาล-บอร์ดบีไอไอไฟเขียว 4 โครงการใหญ่ มูลค่าลงทุนกว่า 28,000 ล้านบาท

วันศุกร์ที่ 20 กันยายน 2562
บอร์ดบีไอไอไฟเขียว 4 โครงการใหญ่ มูลค่าลงทุนกว่า 28,000 ล้านบาท
บอร์ดบีไอไอไฟเขียว 4 โครงการใหญ่มูลค่าลงทุนกว่า 28,000 ล้านบาท
บอร์ดบีไอไอไฟเขียว 4 โครงการใหญ่
มูลค่าลงทุนกว่า 28,000 ล้านบาท
บอร์ดบีโอไอ เห็นชอบอนุมัติส่งเสริม 4 โครงการ รวมมูลค่าเงินลงทุนกว่า 28,000 ล้านบาท ยกระดับขีดความสามารถการแข่งขันของไทย สู่อุตสาหกรรมเป้าหมายที่ใช้เทคโนโลยีขั้นสูง
นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน (บีโอไอ) เปิดเผยภายหลังการประชุมคณะกรรมการส่งเสริมการลงทุน หรือ บอร์ดบีโอไอ ซึ่งมี พล.อ.ประยุทธ์ จันทร์โอชา นายกรัฐมนตรี เป็นประธาน ว่า ที่ประชุมได้พิจารณาเห็นชอบให้การส่งเสริมโครงการขนาดใหญ่ 4 โครงการ รวมมูลค่าลงทุน 28,270 ล้านบาท โดยเป็นกลุ่มอุตสาหกรรมเป้าหมายที่ใช้เทคโนโลยีขั้นสูง ได้แก่
1. นางสาวณศิภัสร์ จิระโอฬารวิชญ์ กิจการผลิต Polycarbonate Resin เงินลงทุน 18,476 ล้านบาท เป็นโครงการร่วมทุนระหว่างไทย ญี่ปุ่น และไต้หวัน ตั้งอยู่ในนิคมอุตสาหกรรมเอเซีย จังหวัดระยอง เพื่อผลิตโพลีคาร์บอเนต ซึ่งเป็นพลาสติกที่มีคุณสมบัติโปร่งใส แข็ง เหนียว ทนความร้อนได้สูง สำหรับใช้เป็นวัตถุดิบในอุตสาหกรรมก่อสร้าง ยานยนต์ และอิเล็กทรอนิกส์ โครงการนี้ใช้วัตถุดิบในประเทศทั้งสิ้นเป็นมูลค่ากว่า 9,500 ล้านบาทต่อปี และมีการส่งออกร้อยละ 49
2. บริษัท เทคโนโลยี แอสเซ็ทส์ จำกัด กิจการ Data Center เงินลงทุน 4,450 ล้านบาท โครงการ ร่วมทุนระหว่างไทยและสิงคโปร์ ตั้งอยู่ในกรุงเทพมหานคร เพื่อให้บริการ Data Center ประกอบด้วยบริการรับฝากวางคอมพิวเตอร์แม่ข่าย บริการดูแลระบบ และบริการพื้นที่ทำงานสำรองกรณีเกิดเหตุฉุกเฉิน
3. บริษัท อายิโนะโมะโต๊ะ (ประเทศไทย) กิจการผลิตโมโนโซเดียมกลูตาเมตด้วยเทคโนโลยีชีวภาพ  ซึ่งเป็นเทคโนโลยีการหมักด้วยเชื้อจุลินทรีย์ในถังหมักที่ทันสมัย (Crystallizing Fermentation) ซึ่งจัดเป็นไบโอเทคโนโลยีที่ทันสมัย เงินลงทุน 2,750 ล้านบาท เป็นโครงการร่วมทุนระหว่างไทยและญี่ปุ่น โดยผลิตเพื่อส่งออกร้อยละ 54 ทั้งนี้ บริษัทได้มีความร่วมมือกับเครือข่ายพันธมิตรมหาวิทยาลัยเพื่อการวิจัยของประเทศไทย (RUN) เพื่อพัฒนาและต่อยอดความรู้ด้านเทคโนโลยีชีวภาพด้วย
4. Mr. Jiang Yong Ming กิจการผลิตชิ้นส่วนผงโลหะอัดขึ้นรูป ซึ่งจัดเป็น Advanced Material โดยใช้กรรมวิธีการผลิตด้วยเทคโนโลยีที่ทันสมัยและใหม่สำหรับประเทศไทย เงินลงทุน 2,594 ล้านบาท เป็นหุ้นจีนทั้งสิ้น ตั้งอยู่ในนิคมอุตสาหกรรมดับบลิวเอชเอ อีสเทิร์นซีบอร์ด 2 จังหวัดชลบุรี บริษัทแม่ของ Mr. Jiang Yong Ming นับเป็นผู้ผลิตผงโลหะทังสเตนและผงคาร์ไบด์ทังสเตนรายใหญ่ที่สุดในประเทศจีน ปัจจุบันมีฐานการผลิตในญี่ปุ่น ไต้หวัน และเยอรมนี
************************************************

ที่มา : https://www.thaigov.go.th/news/contents/details/23255
