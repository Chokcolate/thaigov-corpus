รัฐบาลไทย-ข่าวทำเนียบรัฐบาล-พม. มอบหนังสือกรรมสิทธิ์ห้องชุด (อ.ช.2) โครงการบ้านเอื้ออาทรบางขุนเทียน กทม. เป็นของขวัญปีใหม่ 2563

วันพุธที่ 18 ธันวาคม 2562
พม. มอบหนังสือกรรมสิทธิ์ห้องชุด (อ.ช.2) โครงการบ้านเอื้ออาทรบางขุนเทียน กทม. เป็นของขวัญปีใหม่ 2563
พม. มอบหนังสือกรรมสิทธิ์ห้องชุด (อ.ช.2) โครงการบ้านเอื้ออาทรบางขุนเทียน กทม. เป็นของขวัญปีใหม่ 2563
วันนี้ (18 ธ.ค. 62) เวลา 11.00 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานในพิธีส่งมอบหนังสือกรรมสิทธิ์ห้องชุด (อ.ช.2) ให้แก่ผู้อยู่อาศัยภายในชุมชนบ้านเอื้ออาทรบางขุนเทียน กรุงเทพมหานคร เพื่อมอบความสุขเป็นของขวัญปีใหม่ 2563 โดยความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) กระทรวงมหาดไทย โดยสำนักงานที่ดินกรุงเทพมหานคร สาขาบางขุนเทียน และหน่วยงานที่เกี่ยวข้อง ณ สำนักงานที่ดินกรุงเทพมหานคร สาขาบางขุนเทียน
นายสากล กล่าวว่า รัฐบาลได้ตระหนักถึงความสำคัญด้านที่อยู่อาศัย ซึ่งเป็นปัจจัยสำคัญในการดำรงชีวิตและความมั่นคงของมนุษย์ จึงได้มอบหมายให้กระทรวงการพัฒนาสังคมและความมั่นคงของมนุษย์ (พม.) กำหนดกรอบการพัฒนาที่อยู่อาศัยระยะยาวของประเทศ เพื่อให้เป็นแนวทางการพัฒนาคุณภาพชีวิตด้านการอยู่อาศัยของประชาชนให้สอดคล้องกับยุทธศาสตร์ชาติ 20 ปี โดยมีเป้าหมายให้คนไทยทุกคนมีที่อยู่อาศัยถ้วนทั่วภายในปี 2579 โดยการเคหะแห่งชาติ (กคช.) ดำเนินการด้านที่อยู่อาศัยสำหรับผู้มีรายได้น้อยถึงปานกลาง ปัจจุบัน มีโครงการบ้านเอื้ออาทรที่ กคช. ต้องให้การค้ำประกันกับสถาบันการเงินครบ 5 ปี จึงจะสามารถโอนกรรมสิทธิ์ให้กับลูกค้า รวมทั้งสิ้น 330 โครงการ จำนวน 73,177 หน่วย โดยมีลูกค้าที่ได้โอนกรรมสิทธิ์เรียบร้อยแล้ว ณ วันที่ 11 ธันวาคม 2562 จำนวน 19,172 หน่วย
นายสากล กล่าวต่อไปว่า สำหรับโครงการบ้านเอื้ออาทรในพื้นที่เขตบางขุนเทียน จำนวน 4 โครงการ ประกอบด้วย 1) โครงการบ้านเอื้ออาทรบางขุนเทียน 1 2) โครงการบ้านเอื้ออาทรบางขุนเทียน 2 3) โครงการบ้านเอื้ออาทรบางขุนเทียน 3 และ 4) โครงการบ้านเอื้ออาทรบางขุนเทียน (แสมดำ) พบว่า มีหน่วยที่ครบค้ำประกัน 5 ปี และพร้อมโอนกรรมสิทธิ์ห้องชุด ทั้งสิ้น 5,988 หน่วย ซึ่งปัจจุบันได้มีการโอนกรรมสิทธิ์ห้องชุดไปแล้ว รวมทั้งสิ้น 778 หน่วย ทั้งนี้ กคช. ได้นัดโอนกรรมสิทธิ์ห้องชุดโครงการบ้านเอื้ออาทรบางขุนเทียนให้กับลูกค้าเพิ่มเติมอีกจำนวน 100 หน่วย ซึ่งกระทรวง พม. โดย กคช. ร่วมกับกระทรวงมหาดไทย โดยสำนักงานที่ดินกรุงเทพมหานคร สาขาบางขุนเทียน ได้กำหนดจัดพิธีส่งมอบ - รับมอบหนังสือกรรมสิทธิ์ห้องชุด (อ.ช.2) อย่างเป็นทางการในวันนี้ (18 ธ.ค. 62) เป็นการมอบความสุข ด้วยของขวัญปีใหม่ 2563 เพื่อความมั่นคงด้านที่อยู่อาศัย ให้กับผู้อยู่อาศัยในโครงการบ้านเอื้ออาทรพื้นที่เขตบางขุนเทียน
นายสากล กล่าวเพิ่มเติมว่า สำหรับลูกค้าโครงการบ้านเอื้ออาทรในพื้นที่เขตบางขุนเทียนที่ยังอยู่ระหว่างการรอหนังสือกรรมสิทธิ์ห้องชุด (อ.ช.2) รวมถึงรอนัดโอนกรรมสิทธิ์ห้องชุดเพิ่มเติม ทาง กคช. ได้เร่งบูรณาการความร่วมมือกับสำนักงานที่ดินกรุงเทพมหานคร สาขาบางขุนเทียน ธนาคารอาคารสงเคราะห์ และธนาคารออมสิน เพื่อเตรียมอำนวยความสะดวกให้กับลูกค้าโดยเร็วที่สุด ทั้งนี้ กคช. ขอเชิญชวนให้ลูกค้าที่ซื้อโครงการของการเคหะแห่งชาติ เร่งดำเนินการโอนกรรมสิทธิ์ เพื่อให้ทันกับมาตรการกระตุ้นอสังหาริมทรัพย์ที่เป็นมาตรการพิเศษของรัฐบาลในการช่วยลดภาระ และแบ่งเบาค่าใช้จ่ายให้แก่ประชาชนในช่วงปีใหม่ โดยจะเสียค่าธรรมเนียมจดทะเบียนการโอนกรรมสิทธิ์เหลือเพียง 0.01 % จากเดิม   2 % และลดค่าจดทะเบียนจดจำนองอสังหาริมทรัพย์เหลือเพียง 0.01 % จากเดิม 1% สำหรับการซื้อขายที่อยู่อาศัยที่ดินพร้อมอาคารหรือห้องชุด ราคาไม่เกิน 3 ล้านบาทต่อหน่วย และการจดทะเบียนการโอนและการจดจำนองอสังหาริมทรัพย์จะต้องดำเนินการในคราวเดียวกัน ซึ่งเริ่มบังคับใช้ตั้งแต่วันที่ 2 พฤศจิกายน 2562 ไปจนถึง 24 ธันวาคม 2563

ที่มา : https://www.thaigov.go.th/news/contents/details/25317
