รัฐบาลไทย-ข่าวทำเนียบรัฐบาล-“ประภัตร” เปิดบ้านศูนย์ขยายพันธุ์พืช จ.สุพรรณ เน้นใช้ตลาดนำการผลิต

วันอังคารที่ 13 สิงหาคม 2562
“ประภัตร” เปิดบ้านศูนย์ขยายพันธุ์พืช จ.สุพรรณ เน้นใช้ตลาดนำการผลิต
“ประภัตร” เปิดบ้านศูนย์ขยายพันธุ์พืช จ.สุพรรณ เน้นใช้ตลาดนำการผลิต คัดสรรพันธุ์ดี เพื่อเพิ่มศักยภาพส่งออกพันธุ์พืช
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานเปิดงานวันถ่ายทอดเทคโนโลยีด้านการผลิตขยายพันธุ์พืชและเปิดบ้านศูนย์ขยายพันธุ์พืช ณ ศูนย์ขยายพันธุ์พืชที่ 9 ต.พลับพลาไชย อ.อู่ทอง จ.สุพรรณบุรี ว่า ศูนย์แห่งนี้มีภารกิจด้านการผลิตและขยายพันธุ์พืชพันธุ์ดี โดยกรรมวิธีด้านการเกษตรสมัยใหม่ เน้นการส่งต่อพืชพันธุ์ดีจากศูนย์ฯ สู่เกษตรกร เพื่อลดรายจ่าย เพิ่มรายได้ให้กับเกษตรกรในเขตพื้นที่รับผิดชอบ โดยการดำเนินงานภายใต้การกำกับดูแลของกองขยายพันธุ์พืช มีพื้นที่รับผิดชอบ จำนวน 13 จังหวัด ได้แก่ สุพรรณบุรี นครปฐม กาญจนบุรี  สมุทรสงคราม สมุทรสาคร เพชรบุรี ประจวบคีรีขันธ์ ชัยนาท สิงห์บุรี อ่างทอง พระนครศรีอยุธยา ราชบุรี และอุทัยธานี ซึ่งการดำเนินการจัดงานวันถ่ายทอดเทคโนโลยีด้านการผลิตขยายพันธุ์พืช ในวันนี้ มีวัตถุประสงค์เพื่อสร้างการรับรู้เกี่ยวกับการทำการเกษตรแบบสมัยใหม่ เน้นพันธุ์พืชพันธุ์ดีจากศูนย์ฯ สู่เกษตรกร เป็นการลดรายจ่าย เพิ่มรายได้ให้เกษตรกร ภายในงานมีกิจกรรมการออกร้านจัดนิทรรศการจากหน่วยงานราชการ สังกัดกระทรวงเกษตรและสหกรณ์ และการออกร้านจำหน่ายผลิตภัณฑ์วิสาหกิจชุมชน จัดจำหน่ายผักปลอดสารพิษ
“ปัจจุบันเกษตรกรยังไม่สามารถเข้าถึงพันธุ์ดี เนื่องจากยังมีราคาแพงในตลาด ซึ่งการคัดสรรพันธุ์ที่ดีจะนำมาซึ่งการลดต้นทุน การเพิ่มมูลค่า และการเพิ่มศักยภาพการส่งออกให้มากขึ้น และยังส่งเสริมให้เกษตรกรมีพันธุ์พืชที่ดีใช้ตลอดฤดูกาล สิ่งสำคัญคือต้องหาตลาดรองรับ หรือใช้แนวทางตลาดนำการผลิต ในวันนี้จึงได้หาแนวทางช่วยเหลือเพื่อส่งเสริมให้เกษตรกรมีรายได้มากขึ้น โดยศูนย์ฯ จะผลิตต้นพันธุ์ดีซึ่งใช้เวลาประมาณ 3  เดือน จากนั้นจะจำหน่ายให้กับเกษตรกรที่ลงทะเบียนไว้กับศูนย์ฯ จำนวน 500 ครัวเรือนๆ ละ 100 ต้น รวม 50,000 ต้น ในราคา 20 บาท สำหรับพันธุ์ไม้ที่จะนำมาจำหน่าย อาทิ ดอกกระเจียว และสับปะรดสี เป็นต้น เพื่อให้เกษตรกรได้นำไปเพาะเลี้ยงต่อจนสมบูรณ์ต่อไป” นายประภัตร กล่าว
ทั้งนี้ การจัดตั้งศูนย์ขยายพันธุ์พืชทั้ง 10 แห่งทั่วประเทศ ของกรมส่งเสริมการเกษตร กระทรวงเกษตรและสหกรณ์ ได้แก่ ศูนย์ขยายพันธุ์พืชจังหวัดตรัง นครศรีธรรมราช ชลบุรี นครราชสีมา อุดรธานี บุรีรัมย์ มหาสารคาม ลำพูน พิษณุโลก และสุพรรณบุรี มีเป้าหมายเพื่อรองรับการผลิตและขยายพันธุ์พืชในชั้นพันธุ์ขยายและพันธุ์จำหน่ายไปสู่ กลุ่มเกษตรกร สหกรณ์ วิสาหกิจชุมชน ศูนย์พันธุ์พืชชุมชน Young Smart Farmer แปลงใหญ่ ตลอดจนภาคีเครือข่ายที่มีความต้องการ ผ่านกลไกงานส่งเสริมการเกษตรในพื้นที่ และยังผลิตรองรับพืชเศรษฐกิจที่มีปัญหาโรคพืชแฝงติดไปกับต้นพันธุ์ เช่น ท่อนมันสำปะหลัง เป็นต้น
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/22119
