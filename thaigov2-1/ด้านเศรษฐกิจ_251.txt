รัฐบาลไทย-ข่าวทำเนียบรัฐบาล-รมว.กษ. หารือผู้ประกอบการและผู้แทนเกษตรกรชาวสวนยาง พร้อมชี้แจงแนวทางการดำเนินงานของ กยท.

วันอังคารที่ 27 สิงหาคม 2562
รมว.กษ. หารือผู้ประกอบการและผู้แทนเกษตรกรชาวสวนยาง พร้อมชี้แจงแนวทางการดำเนินงานของ กยท.
รมว.กษ. หารือผู้ประกอบการและผู้แทนเกษตรกรชาวสวนยาง พร้อมชี้แจงแนวทางการดำเนินงานของ กยท. หวังสร้างความยั่งยืนให้กับยางพาราทั้งระบบ
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังหารือถึงมาตรการในการบริหารจัดการยางพารา ณ กระทรวงเกษตรและสหกรณ์ ว่า ได้หารือร่วมกับผู้ประกอบการยางพารา และผู้แทนเกษตรกรชาวสวนยางถึงมาตรการที่กระทรวงเกษตรและสหกรณ์ โดยการยางแห่งประเทศไทย (กยท.) ได้ดำเนินการเพื่อการบริหารจัดการอุปสงค์-อุปทานยางพารา รวมถึงการบริหารจัดการด้านการตลาดด้วย
ทั้งนี้ กยท. ได้มีแนวทางในการระบายผลิตภัณฑ์ยางพารา ทั้งระยะเร่งด่วน (ภายใน 1 เดือน) อาทิ การเพิ่มปริมาณการใช้ยางด้วยมาตรการลดภาษีให้ผู้ประกอบการ การใช้ยางภาครัฐ การลดพื้นที่ 400,000 ไร่/ปี และการยกระดับตลาดกลางสู่ความเชื่อมั่นระดับสากล เป็นต้น ระยะสั้น (ภายใน 1 ปี) อาทิ การสนับสนุนการทำเกษตรผสมผสาน การประกันรายได้ และโรงงานแปรรูปผลิตภัณฑ์ยาง เป็นต้น และระยะยาว (ปี 2563 ขึ้นไป) อาทิ ถนนยางพารา การสร้างนวัตกรรมยางพารา และการพัฒนาตลาดเป็นตลาด THAICOM เป็นต้น
"ต้องการมุ่งแก้ไขปัญหายางพาราทั้งระบบให้เกิดความยั่งยืน พร้อมรับฟังความคิดเห็นจากผู้ประกอบการและเกษตรกรเพื่อนำมาปรับปรุงกระบวนการทำงานให้เกิดประสิทธิภาพมากที่สุด ซึ่งหวังให้เกษตรกรมีชีวิตความเป็นอยู่ที่ดีขึ้นอย่างมั่นคงและยั่งยืนตลอดไป" นายเฉลิมชัย กล่าว
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/22537
