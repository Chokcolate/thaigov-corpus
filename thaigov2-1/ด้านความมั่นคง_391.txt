รัฐบาลไทย-ข่าวทำเนียบรัฐบาล-กสร. เชิญชวนเสนอชื่อเป็นสถานประกอบกิจการดีเด่นฯ ประจำปี 2563

วันอังคารที่ 3 ธันวาคม 2562
กสร. เชิญชวนเสนอชื่อเป็นสถานประกอบกิจการดีเด่นฯ ประจำปี 2563
กรมสวัสดิการและคุ้มครองแรงงาน เชิญชวนสถานประกอบกิจการที่มีลูกจ้างตั้งแต่ 50 คนขึ้นไป  เสนอชื่อเป็นสถานประกอบกิจการดีเด่นด้านแรงงานสัมพันธ์และสวัสดิการแรงงาน ประจำปี 2563 หมดเขต 30 มกราคม 2563
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) กล่าวว่า กรมสวัสดิการและคุ้มครองแรงงานได้จัดให้มีโครงการส่งเสริมสถานประกอบกิจการให้มีระบบบริหารจัดการที่ดีด้านแรงงานสัมพันธ์และสวัสดิการแรงงานขึ้นเป็นประจำทุกปีอย่างต่อเนื่องเพื่อเป็นการส่งเสริมและจูงใจให้นายจ้าง ลูกจ้างได้เล็งเห็นถึงความสำคัญของการบริหารจัดการด้านแรงงานสัมพันธ์และสวัสดิการแรงงานที่ดี ร่วมมือกันในฐานะหุ้นส่วนเพื่อสร้างและพัฒนาระบบแรงงานสัมพันธ์ ระบบสวัสดิการแรงงานที่ได้มาตรฐานให้เกิดขึ้นในสถานประกอบกิจการและเป็นต้นแบบที่ดีให้กับสถานประกอบกิจการอื่น ๆ ซึ่งเป็นพื้นฐานสำคัญของการพัฒนาคุณภาพชีวิตลูกจ้าง และส่งผลดีต่อผลผลิตและธุรกิจของผู้ประกอบการ ตลอดจนส่งเสริมให้นายจ้าง ลูกจ้างสามารถทำงานร่วมกันได้อย่างสันติสุข กสร.จึงขอเชิญชวนสถานประกอบกิจการที่มีลูกจ้างตั้งแต่ 50 คนขึ้นไปร่วมเสนอชื่อเป็นสถานประกอบกิจการดีเด่นด้านแรงงานสัมพันธ์และสวัสดิการแรงงาน ประจำปี 2563
นายอภิญญา กล่าวต่อว่า สถานประกอบกิจการที่สนใจ สามารถขอแบบเสนอชื่อได้ที่ สำนักงานสวัสดิการและคุ้มครองแรงงานกรุงเทพมหานครพื้นที่ และสำนักงานสวัสดิการและคุ้มครองแรงงานจังหวัด ณ พื้นที่ตั้งของสถานประกอบกิจการตั้งอยู่หรือดาวน์โหลดได้ที่ http://relation.labour.go.th โดยต้องนำเสนอผลงานทั้งด้านแรงงานสัมพันธ์และด้านสวัสดิการแรงงานที่ปฏิบัติในปี พ.ศ. 2562 ให้เป็นรูปธรรมอย่างชัดเจน และส่งแบบเสนอชื่อเพื่อรับการคัดเลือกได้ตั้งแต่บัดนี้ถึง 30 มกราคม 2563 สอบถามรายละเอียดเพิ่มเติมได้ที่ สำนักแรงงานสัมพันธ์ กรมสวัสดิการและคุ้มครองแรงงาน โทรศัพท์ 0 2246 2118, 0 2643 4471 และ 081 837 5916

ที่มา : https://www.thaigov.go.th/news/contents/details/24979
