รัฐบาลไทย-ข่าวทำเนียบรัฐบาล-มท.3 มอบนโยบาย OTOP ทั่วไทย บูรณาการรัฐ เอกชน ผู้ผลิต  เพิ่มช่องทางการจำหน่าย เพิ่มรายได้ให้ประชาชน

วันอาทิตย์ที่ 22 กันยายน 2562
มท.3 มอบนโยบาย OTOP ทั่วไทย บูรณาการรัฐ เอกชน ผู้ผลิต  เพิ่มช่องทางการจำหน่าย เพิ่มรายได้ให้ประชาชน
มท.3 มอบนโยบาย OTOP ทั่วไทย บูรณาการรัฐ เอกชน ผู้ผลิต
เพิ่มช่องทางการจำหน่าย เพิ่มรายได้ให้ประชาชน
เมื่อวันพฤหัสบดีที่ 19 กันยายน 2562 นายทรงศักดิ์ ทองศรี รัฐมนตรีช่วยว่าการกระทรวงมหาดไทย (มท.3) เป็นประธานในพิธีเปิดการประชุมเชิงปฏิบัติการเชื่อมโยงและการขับเคลื่อนแผนการดำเนินงาน OTOP ในระดับพื้นที่ ณ ห้องประชุมศูนย์โอทอป คอมเพล็กซ์พุแค จ.สระบุรี โดยมี ดร.วิเชียร จงชูวณิชย์ ที่ปรึกษารัฐมนตรีช่วยว่าการกระทรวงมหาดไทย นายสุกรี มะเต๊ะ ผู้ช่วยเลขานุการรัฐมนตรีว่าการกระทรวงมหาดไทย และคณะทำงานรัฐมนตรีช่วยว่าการกระทรวงมหาดไทย ร่วมเป็นเกียรติ โอกาสนี้ นายนิสิต จันทร์สมวงศ์ อธิบดีกรมการพัฒนาชุมชน นายเกียรติศักดิ์ ตรงศิริ รองผู้ว่าราชการจังหวัดสระบุรี พัฒนาการจังหวัด 76 จังหวัด ประธานบริษัทโอทอปอินเตอร์ เทรดเดอร์ (ประเทศไทย) จำกัด ประธานเครือข่าย OTOP ระดับประเทศ ประธานเครือข่าย OTOP จังหวัด และโอทอปเทรดเดอร์ ตัวแทนจังหวัดทุกจังหวัด ร่วมรับฟัง
นายทรงศักดิ์ ทองศรี กล่าวว่า การทำงานร่วมกันเป็นสิ่งจำเป็น โดยต้องบูรณาการการทำงานให้ได้อย่างมีประสิทธิภาพที่สุด ภาครัฐต้องเป็นผู้สนับสนุนทั้งข้อมูล ช่องทาง งบประมาณ การฝึกอบรม ส่วนภาคเอกชนต้องรู้เท่าทันเทคโนโลยี สร้างช่องทางจำหน่ายใหม่ให้เข้าถึงคนทุกวัย และให้การสนับสนุนผู้ผลิตสินค้าให้เจริญเติบโตไปด้วยกัน “กรุงโรมไม่ได้สร้างเสร็จในวันเดียว ความสำเร็จก็เช่นกัน ต้องทุ่มเท ผ่านการลองทำผิดถูก ต่อยอดจากผู้สำเร็จให้ดีและพัฒนายิ่งๆ ขึ้นไป ทั้งนี้ หากล้มเหลวก็ยังมีกำไรที่ได้เรียนรู้ร่วมกัน เกิดประสบการณ์ สังคมเปลี่ยนทุกวัน จึงควรรู้เท่าทันโลก รู้เท่าทันความเปลี่ยนแปลง”
นายทรงศักดิ์ ทองศรี กล่าวเพิ่มเติมว่า นอกจากนี้ ช่องทางจำหน่ายสินค้า OTOP เป็นสิ่งสำคัญที่สุดของกระบวนการ “ขายใคร ขายที่ไหน ขายอย่างไร?” วันนี้ได้มารับผิดชอบหน่วยงานสำคัญในกระทรวงมหาดไทย รวมถึงภาคีเครือข่ายหน่วยภาคราชการก็จะใช้หน่วยงานดังกล่าวนี้ให้เป็นประโยชน์สูงสุดในการเข้ามาเป็นอีกช่องทางจำหน่ายที่สำคัญ เช่น องค์การตลาด (อต.) กระทรวงมหาดไทย กระทรวงสาธารณสุข หรือตลาดของโรงเรียน เป็นต้น ซึ่งจะทำให้เพิ่มมูลค่าของการจำหน่ายสินค้า OTOP ได้ในอนาคต โดยโอทอปเทรดเดอร์ถือเป็นกลไกสำคัญที่ต้องส่งเสริมและบูรณาการทุกภาคส่วนไปสู่เป้าหมายความสำเร็จที่กรมการพัฒนาชุมชนตั้งไว้ คือ “กินอิ่ม หนี้ลด นอนอุ่น หมดจน”
จากนั้น นายทรงศักดิ์ ทองศรี ได้เดินเยี่ยมชมตลาดหัวปลี พุแค พบปะกับผู้ค้าในตลาด รวมกว่า 100 ร้านค้า บนพื้นที่ 15 ไร่ หากนับรวมพื้นที่ทั้งหมดของโครงการทั้งสิ้นกว่า  60 ไร่ ถือเป็นการร่วมกันบริหารจัดการของชุมชนที่เข้มแข็ง สร้างรายได้หมุนเวียน กว่า 10 ล้านบาทต่อเดือน อันเป็นความสำเร็จอย่างเป็นรูปธรรมที่เป็นตัวอย่างของการบูรณาการสร้างความเข้มแข็งของชุมชนในระดับฐานรากได้อย่างแท้จริง.
กองสารนิเทศ สป.มท.
ครั้งที่ 154/2562

ที่มา : https://www.thaigov.go.th/news/contents/details/23284
