รัฐบาลไทย-ข่าวทำเนียบรัฐบาล-นายกฯ ย้ำทุกมาตรการรับมือไวรัสโคโรนาต้องคิดให้รอบคอบ ยืนยันสุขภาพและชีวิตประชาชนสำคัญสูงสุด

วันอังคารที่ 28 มกราคม 2563
นายกฯ ย้ำทุกมาตรการรับมือไวรัสโคโรนาต้องคิดให้รอบคอบ ยืนยันสุขภาพและชีวิตประชาชนสำคัญสูงสุด
นายกฯ ย้ำทุกมาตรการรับมือไวรัสโคโรนาต้องคิดให้รอบคอบ ยืนยันสุขภาพและชีวิตประชาชนสำคัญสูงสุด
วันนี้ (28 มกราคม 2563)  ณ ทำเนียบรัฐบาล กรุงเทพฯ  ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชานายกรัฐมนตรี และ รมว.กลาโหม ติดตามสถานการณ์โรคปอดอักเสบจากเชื้อไวรัสโคโรน่าสายพันธุ์ใหม่ 2019 อย่างต่อเนื่องทั้งในต่างประเทศและในไทย โดยย้ำว่าการที่จีนออกมาตรการความปลอดภัยขั้นสูงสุด เช่น ประกาศปิดเมือง ก็เป็นไปเพื่อควบคุมการแพร่ระบาดของโรค เพราะถือเป็นแหล่งกำเนิดและแพร่กระจายโรคไปยังประเทศอื่น ๆ
สำหรับประเทศไทย สถานการณ์แตกต่างไป เพราะไทยไม่ใช่แหล่งกำเนิดและแพร่กระจาย ที่ผ่านมาเมื่อทราบว่ามีการติดเชื้อไวรัสนี้ที่จีน ก็ได้กำหนดและใช้มาตราเข้มข้นในการสกัดกั้น และพบผู้ติดเชื้อที่ได้รับเชื้อมาจากต่างประเทศ และตรวจพบด้วยมาตรการตรวจคัดกรองที่มีมาตรฐานระดับโลก รวมทั้งยปัจจุบัน ยังสามารถควบคุมการแพร่ระบาดได้เป็นอย่างดี และดูแลรักษาผู้ป่วยตามระดับอาการจนหลายรายหายเป็นปกติและกลับบ้านได้แล้ว และยังคงใช้มาตรการที่เข้มงวดในการสกัดกั้นและคัดกรองต่อไป
เมื่อถามว่าทำไมไม่ปิดพื้นที่หรือปิดประเทศ ต้องอธิบายว่า สถานการณ์ในไทยยังควบคุมได้ และติดตามตรวจสอบนักท่องเที่ยวได้อย่างละเอียดเข้มข้น ยังไม่ขึ้นไปสู่จุดระบาด ณ ตอนนี้ยังไม่มีการะบาด ติดเชื้อจากคนภายในประเทศ ดังนั้น ณ ขณะนี้จึงยังไม่ต้องไปถึงมาตรการปิดพื้นที่ ปิดจังหวัด ปิดรับนักท่องเที่ยว เพราะหากทำเร็วไปจะเกิดผลเสียมากกว่าผลดี เนื่องจากประชาชนทั่วไปก็ยังคงต้องดำเนินชีวิตตามปกติ หากจะดำเนินมาตรการใดๆจึงต้องคิดให้รอบคอบ อย่างไรก็ตาม รัฐบาลให้ความสำคัญสูงสุดกับสุขภาพและชีวิตประชาชน และต้องดูแลให้ดีที่สุด
สำหรับนักศึกษาไทยในอู่ฮั่นและในพื้นที่เสี่ยงต่างๆในจีน สถานเอกอัครราชทูตไทยในจีนดูแล และติดต่อกับนักศึกษาอย่างใกล้ชิดหากมีปัญหาใดก็พร้อมให้ความช่วยเหลือและขณะนี้สามารถรวบรวมรายชื่อนักศึกษาและคนไทยทั้งหมดไว้แล้วและเมื่อการประสานงานกับจีนเรื่องการส่งเครื่องบินไปรับนักศึกษาและคนไทยกลับเรียบร้อยแล้ว จะรีบดำเนินการทันที
นอกจากนี้ นายกรัฐมนตรียังแนะให้ประชาชนดูแลตนเองควบคู่กันไปด้วย เช่น สวมหน้ากากอนามัย รับประทานเนื้อสัตว์ปรุงสุก ล้างมือบ่อย ๆ หลีกเลี่ยงการใกล้ชิดผู้ป่วย ฯลฯ เพราะเมื่อเกิดวิกฤตทุกคนต้องช่วยกัน ส่วนรัฐบาลและเจ้าหน้าที่ของรัฐทุกคนจะทำงานอย่างเต็มที่ ไม่ทอดทิ้งประชาชน เพื่อก้าวผ่านช่วงเวลานี้ไปด้วยกัน
.............
สำนักโฆษก

ที่มา : https://www.thaigov.go.th/news/contents/details/26098
