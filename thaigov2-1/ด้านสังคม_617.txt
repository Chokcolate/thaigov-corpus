รัฐบาลไทย-ข่าวทำเนียบรัฐบาล-รมว.ดีอีเอส ผุดไอเดียโครงการ AI เพื่อคนไทย และผสาน Google ลด Fake News บน YouTube

วันจันทร์ที่ 20 มกราคม 2563
รมว.ดีอีเอส ผุดไอเดียโครงการ AI เพื่อคนไทย และผสาน Google ลด Fake News บน YouTube
รมว.ดีอีเอส ผุดไอเดียโครงการ AI เพื่อคนไทย และผสาน Google ลด Fake News บน YouTube
เมื่อวันที่ 18 มกราคม 2563 นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) นำทีมคณะผู้บริหารกระทรวงฯ และ สำนักงานส่งเสริมเศรษฐกิจดิจิทัล เข้าพบผู้บริหารบริษัทเทคโนโลยียักษ์ใหญ่ “กูเกิ้ล” ที่ซิลิคอน วัลเล่ย์ สหรัฐอเมริกา ซึ่งถือว่าเป็นครั้งแรกของรัฐบาลไทยที่ได้มีการหารือกับกูเกิ้ลอย่างเป็นทางการ
รมว.ดีอีเอส เปิดเผยถึงประเด็นการหารือกับผู้บริหารระดับสูงของกูเกิ้ลในครั้งนี้ เพื่อเป็นการปรับจูนไอเดียในการนำเทคโนโลยีมาใช้เพื่อคนไทยอย่างเป็นรูปธรรม และสร้างแนวทางการทำงานร่วมกัน จึงเกิดเป็นไอเดีย AI เพื่อคนไทย อาทิ
ด้านสาธารณสุข เนื่องจากการทำงานของ AI ยิ่ง AI ได้เรียนรู้มากขึ้น AI ก็จะฉลาดขึ้น ดังนั้น รมว.ดศ. ได้นำไอเดียที่ได้หารือกับโรงพยาบาลในไทยแล้ว มาพูดคุยขยายผลกับกูเกิ้ล ซึ่งหากทำโครงการนี้สำเร็จ จะเป็นประโยชน์กับวงการแพทย์และคนไทยเป็นอย่างมาก และประเทศไทยจะเป็นประเทศแรกของโลกที่จะทำระบบนี้ขึ้นมาได้
ด้านการเกษตร ด้วยความสามารถในการประมวลผลของ AI ผนวกกับกูเกิ้ลมีภาพถ่ายการเกษตรเป็นจำนวนมาก ดังนั้น การคาดการณ์โรคของพืชล่วงหน้า จึงเป็นสิ่งที่ไม่ไกลเกินเอื้อม ซึ่งจะทำให้เกษตรกรสามารถป้องกันพืชพันธุ์ของตนได้ โดยการสร้างความร่วมมือในครั้งนี้ จะนำไปสู่การพัฒนาเป็น application ผ่านมือถือสำหรับการวิเคราะห์เป็นระบบ real time ในอนาคต
ด้านความมั่นคง ประเด็นนี้เป็นประเด็นที่ละเอียดอ่อน แต่กระทบต่อคนไทยเป็นจำนวนมาก ซึ่งด้วยเทคโนโลยีในปัจจุบันจะช่วยแยกแยะคลิปปลอม หรือ deep fake ได้ ซึ่งกูเกิ้ลเองได้ให้ความสำคัญกับการจัดการข้อมูลปลอมเช่นเดียวกับรัฐบาลไทย รัฐบาลไทยจึงขอให้กูเกิ้ลช่วยดูแลข้อมูลที่ไม่ถูกต้องที่ส่งผลกระทบต่อการท่องเที่ยวของไทย รวมถึงข้อมูลที่ไม่ถูกต้องบน Google Map ด้วย
นอกจากนี้ เรื่องข่าวปลอมและคลิปไม่เหมาะสมนั้น YouTube ยังเป็นอีกหนึ่งช่องทางในการเผยแพร่ ซึ่งสำหรับการลบข้อมูลดังกล่าว ตามกฎหมายระหว่างประเทศนั้น กระทรวงฯ ไม่สามารถบังคับให้ลบได้ ซึ่งกระทรวงฯ ได้แจ้ง YouTube มาโดยตลอดเพื่อพูดคุยและหาความร่วมมือระหว่างกันว่าจะดำเนินการอย่างไรเพื่อให้จำนวนข่าว และเรื่องที่ไม่จริงใน YouTube มีจำนวนน้อยลง ซึ่งหลังการเจรจาในครั้งนี้คาดว่ากูเกิ้ลยินดีและพร้อมให้ความร่วมมือกับรัฐบาลไทยในการจัดการข่าวปลอมและคลิปที่ไม่เหมาะสม รวมถึงความร่วมมือในการพัฒนาทักษะกำลังคนในด้านการทำ Content และพร้อมสนับสนุนในด้านดิจิทัลอื่น ๆ ด้วย
ทั้งนี้ จากข้อมูลของ YouTube ประเทศไทยมี YouTuber ที่ประสบความสำเร็จเป็นจำนวนมากที่สุดใน Southeast Asia และคนดู YouTube ไม่ได้มีแต่ในกรุงเทพมหานครเท่านั้น แต่ยังรวมถึงผู้ที่อาศัยอยู่ในต่างจังหวัดด้วย ซึ่งมีคนที่สนใจนิยมค้นหาคลิปที่ให้ความรู้เป็นจำนวนมากอีกด้วย

ที่มา : https://www.thaigov.go.th/news/contents/details/25931
