รัฐบาลไทย-ข่าวทำเนียบรัฐบาล-รมว.กก. ลงพื้นที่สร้างความมั่นใจด้านความปลอดภัยให้แก่นักท่องเที่ยวชาวต่างชาติ

วันศุกร์ที่ 9 สิงหาคม 2562
รมว.กก. ลงพื้นที่สร้างความมั่นใจด้านความปลอดภัยให้แก่นักท่องเที่ยวชาวต่างชาติ
รมว.กระทรวงการท่องเที่ยวและกีฬา กล่าวว่า จากกรณีเกิดเหตุระเบิดขึ้น 5 จุดเมื่อเช้าที่ผ่านมา คาดว่าไม่กระทบต่อสถานการณ์การท่องเที่ยวในภาพรวมของประเทศไทย การลงพื้นที่เยาวราชเพื่อสร้างความมั่นใจด้านความปลอดภัยให้แก่นักท่องเที่ยวโดยเฉพาะชาวต่างชาติ
จากกรณีเกิดเหตุการณ์ความไม่สงบในพื้นที่กรุงเทพมหานครทั้งเรื่องวัตถุระเบิดและเหตุการณ์เพลิงไหม้ช่วงเช้าวันนี้ (2 สิงหาคม) ที่ผ่านมา นายพิพัฒน์  รัชกิจประการ รัฐมนตรีว่าการกระทรวงการท่องเที่ยวและกีฬา พร้อมหน่วยงานที่เกี่ยวข้อง ลงพื้นที่ย่านเยาวราชเพื่อสร้างความมั่นใจด้านความปลอดภัยให้แก่นักท่องเที่ยวโดยเฉพาะชาวต่างชาติ ณ บริเวณถนนเยาวราช
รัฐมนตรีว่าการกระทรวงการท่องเที่ยวและกีฬา กล่าวว่า จากกรณีเกิดเหตุระเบิดขึ้น 5 จุดเมื่อเช้าที่ผ่านมา คาดว่าไม่กระทบต่อสถานการณ์การท่องเที่ยวในภาพรวมของประเทศไทย       แต่อย่างไรก็ตาม กระทรวงการท่องเที่ยวก็ไม่ได้นิ่งนอนใจต่อเรื่องดังกล่าว จึงกำชับไปยังหน่วยงานที่เกี่ยวข้อง อาทิ กองบัญชาการตำรวจท่องเที่ยว การท่องเที่ยวแห่งประเทศไทย กองมาตรฐานและกำกับความปลอดภัยนักท่องเที่ยว และหน่วยงานที่เกี่ยวข้องในสังกัดได้ช่วยกันสอดส่อง ดูแล และกระจายกำลังไปในแหล่งท่องเที่ยวต่างๆ เพื่อสร้างความเชื่อมั่นด้านความปลอดภัยให้แก่นักท่องเที่ยว
สำหรับมาตรการความปลอดภัย ขณะนี้สถานการณ์ทุกอย่างอยู่ภายใต้การควบคุมของเจ้าหน้าที่ รวมทั้งมีการเพิ่มกำลังเจ้าหน้าที่เพื่อตรวจตราความปลอดภัยทั้งในและนอกเครื่องแบบในทุกจุด เพื่อให้เกิดความปลอดภัยสูงสุดทั้งประชาชนชาวไทย และชาวต่างประเทศที่วางแผนเดินทางมาประเทศไทย ไม่ว่าเพื่อการท่องเที่ยว      เพื่อการติดต่อธุรกิจ เพื่อการศึกษา ประชุม สัมมนา ดูงาน  ตลอดจนเพื่อร่วมงานแสดงสินค้า หรือภารกิจตามความประสงค์ของทุกท่าน คนไทยทุกคนต้องร่วมกันเป็นหูเป็นตาให้เจ้าหน้าที่ พบเห็นอะไรที่ไม่ชอบมาพากลก็รีบแจ้ง ให้เจ้าหน้าที่ทราบโดยทันที
ทั้งนี้ หากเกิดเหตุขึ้นกับนักท่องเที่ยว สามารถติดต่อขอความช่วยเหลือในเรื่องต่างๆ ได้ที่สายด่วน  ตำรวจท่องเที่ยว 1155 ได้ตลอด 24 ชั่วโมง

ที่มา : https://www.thaigov.go.th/news/contents/details/22109
