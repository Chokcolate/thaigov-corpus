รัฐบาลไทย-ข่าวทำเนียบรัฐบาล-'ปลัดแรงงาน' เปิดแข่งฟุตบอลกระชับมิตรแรงงานเมียนมา  สร้างเครือข่ายเฝ้าระวังป้องกันค้ามนุษย์

วันจันทร์ที่ 30 กันยายน 2562
'ปลัดแรงงาน' เปิดแข่งฟุตบอลกระชับมิตรแรงงานเมียนมา  สร้างเครือข่ายเฝ้าระวังป้องกันค้ามนุษย์
ปลัดกระทรวงแรงงาน เปิดการแข่งขันฟุตบอลรายการ Western Union LPN Myanmar Cup 2019 เพื่อการส่งเสริมการอยู่ร่วมกันในสังคมไทยอย่างสันติ ณ สนามมหาชัยฟุตซอล มหาชัยจ.สมุทรสาคร รณรงค์ส่งเสริมให้แรงงานข้ามชาติใช้เวลาว่างจากการทำงานหันมาสนใจด้านกีฬา
ปลัดกระทรวงแรงงาน เปิดการแข่งขันฟุตบอลรายการ Western Union LPN Myanmar Cup 2019 เพื่อการส่งเสริมการอยู่ร่วมกันในสังคมไทยอย่างสันติ ณ สนามมหาชัยฟุตซอล มหาชัยจ.สมุทรสาคร รณรงค์ส่งเสริมให้แรงงานข้ามชาติใช้เวลาว่างจากการทำงานหันมาสนใจด้านกีฬา สร้างเครือข่ายเฝ้าระวังป้องกันและปราบปรามปัญหาการค้ามนุษย์
เมื่อวันที่ 29 กันยายน 2562 นายสุทธิ สุโกศล ปลัดกระทรวงแรงงาน เป็นประธานในพิธีเปิดการแข่งขันฟุตบอลรายการ Western Union LPN Myanmar Cup 2019 เพื่อการส่งเสริมการอยู่ร่วมกันในสังคมไทยอย่างสันติ ณ สนามมหาชัยฟุตซอล มหาชัย อ.เมือง จ.สมุทรสาคร โดยมี นายกันต์กวี ทับสุวรรณ ที่ปรึกษารัฐมนตรีว่าการกระทรวงแรงงาน นางเธียรรัตน์ นะวะมะวัฒน์ รองอธิบดีกรมการจัดหางาน เข้าร่วมในครั้งนี้ด้วย นายสมพงค์ สระแก้ว ผู้อำนวยการมูลนิธิ LPN และผู้แทน Western Union กล่าวต้อนรับ นายสุรพงษ์ กองจันทึก รองประธานกรรมการมูลนิธิเครือข่ายส่งเสริมคุณภาพชีวิตแรงงาน กล่าวปาฐกฐาพิเศษในหัวข้อ"แรงงานข้ามชาติ ทุนมนุษย์ที่สำคัญของการพัฒนาและส่งเสริมการอยู่ร่วมกันในสังคมไทยอย่างสันติ"
สำหรับกิจกรรมดังกล่าวจัดขึ้นเพื่อรณรงค์ส่งเสริมให้แรงงานข้ามชาติได้ตระหนักถึงกิจกรรมที่สนับสนุนเกี่ยวกับการส่งเสริมด้านกีฬา เพื่อการรับรู้ข้อมูลเกี่ยวกับสถานการณ์การป้องกันปัญหาการค้ามนุษย์ พร้อมสนับสนุนให้แรงงานข้ามชาติได้รับรู้ ข้อมูลข่าวสาร สิทธิแรงงาน จากหน่วยงานราชการที่เกี่ยวข้อง เพื่อเป็นส่วนในการป้องกันและปราบปรามปัญหาด้านการค้ามนุษย์ นอกจากนี้ ยังเป็นการสร้างเครือข่ายเฝ้าระวังปัญหา โดยมีเครือข่ายแรงงานที่ใช้เวลาว่างในการทำงานสนใจในกิจกรรมกีฬา ซึ่งมีแรงงานที่ร่วมกันในการแข่งขันมาจากหลายจังหวัดในแต่ละภาคของประเทศไทย โดยครั้งนี้มีจำนวน 48 ทีม มีนักฟุตบอลเข้าร่วมแข่งขัน 750 คน มีประชาชนทั่วไปที่สนใจเข้าร่วมรับชมอีกเป็นจำนวนมาก ซึ่งฟุตบอลกระชับมิตรเป็นคู่พิเศษแข่งขันระหว่างทีมสำนักงานตำรวจแห่งชาติ โดยตำรวจกองบังคับการปราบปรามการค้ามนุษย์ (ปคม.) กับ ทีมรวมดาว LPN - DSI
โดยรูปแบบการแข่งขันรอบแรกจะแบ่งกลุ่มออกเป็นทั้งหมด 16 กลุ่ม กลุ่มละ 3 ทีม แข่งแบบพบกันหมด โดยผู้ชนะในแต่ละกลุ่มจะเข้ารอบต่อไปรอบ 2 สำหรับ 16 ทีม ที่ผ่านเข้ารอบ จะแข่งขันแบบแพ้คัดออก (Knock-out) แข่งขันไปจนได้ผู้ชนะ ซึ่งทีมที่ชนะเลิศจะได้รับเป็นเงินสดจำนวน 20,000 บาท พร้อมถ้วยรางวัล รองชนะเลิศอันดับ 1 เงินสดจำนวน 12,000 บาท พร้อมถ้วยรางวัลรองชนะเลิศอันดับ 2 เงินสดจำนวน 8,000 บาท พร้อมถ้วยรางวัล และรองชนะเลิศอันดับ 3 เงินสดจำนวน 5,000 บาท
นอกจากนี้ภายในงานยังมีการออกบูธกิจกรรมของตัวแทนเวสเทิร์นยูเนียน 7 ราย คือ ธนาคารกรุงเทพ ธนาคารกรุงไทย ธนาคารกรุงศรี ธนาคารธนชาต ธนาคารเพื่อการเกษตรและสหกรณ์การเกษตร (ธ.ก.ส.) บริษัท ไปรษณีย์ไทย จำกัด และห้างสรรพสินค้าเซ็นทรัล รวมทั้งบูธสินค้าผลิตภัณฑ์ไอไอโอเดิร์ม ยาแก้ไอตราเสือดาว นิทรรศการของกรมสอบสวนคดีพิเศษ (DSI) ตำรวจกองบังคับการปราบปรามการค้ามนุษย์ (ปคม.) สำนักงานสวัสดิการและคุ้มครองแรงงาน จ.สมุทรสาคร สนับสนุนน้ำดื่ม บริษัท ไทยรวมสินพัฒนาอุตสาหกรรม จำกัด และโทฟุซัง สนับสนุนแพทย์สนามโดยโรงพยาบาลมหาชัย 3 ทั้งนี้ มีกิจกรรมการเล่นเกมแจกของรางวัลมากมาย ให้แก่พี่น้องชาวเมียนมาที่มาร่วมงานอีกด้วย
----------------------------------
กองเผยแพร่และประชาสัมพันธ์/
ชนินทร เพ็ชรทับ -  ข่าว/
เฉลิมพล เนียมสกุล - ภาพ/
29 กันยายน 2562

ที่มา : https://www.thaigov.go.th/news/contents/details/23475
