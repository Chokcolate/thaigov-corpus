รัฐบาลไทย-ข่าวทำเนียบรัฐบาล-รมว.พม. ลงพื้นที่ช่วยเด็ก 4 คน หลังบ้านถูกเพลิงไหม้ ในชุมชนย่านคลองสามวา กทม.

วันศุกร์ที่ 29 พฤศจิกายน 2562
รมว.พม. ลงพื้นที่ช่วยเด็ก 4 คน หลังบ้านถูกเพลิงไหม้ ในชุมชนย่านคลองสามวา กทม.
รมว.พม. ลงพื้นที่ช่วยเด็ก 4 คน หลังบ้านถูกเพลิงไหม้ ในชุมชนย่านคลองสามวา กทม.
วันนี้ (28 พ.ย. 62) เวลา 15.30 น. ที่โรงเรียนบางชัน (ปลื้มวิทยานุสรณ์) แขวงบางชัน เขตคลองสามวา กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่เยี่ยมให้กำลังใจและช่วยเหลือเด็ก จำนวน 4 คน ที่ครอบครัวได้รับผลกระทบจากเหตุเพลิงไหม้ที่พักคนงานภายในชุมชนสุเหร่าคลอง 1 เขตคลองสามวา กรุงเทพฯเมื่อวันที่ 23 พฤศจิกายน ที่ผ่านมา
นายจุติ กล่าวว่า ด้วยรัฐบาลนำโดยพลเอกประยุทธ์ จันทร์โอชา นายกรัฐมนตรี ได้ขับเคลื่อนนโยบาย โดยไม่ทิ้งใครไว้ข้างหลัง เนื่องด้วยความห่วงใยประชาชนทุกกลุ่มเป้าหมาย โดยเฉพาะผู้ด้อยโอกาสในสังคมที่ประสบปัญหาและได้รับความเดือดร้อน สำหรับกรณีเกิดเหตุเพลิงไหม้ที่พักคนงานภายในชุมชนสุเหร่าคลอง 1 เขตคลองสามวา กรุงเทพฯ นั้น  ได้มีหน่วยงานทุกภาคส่วน รวมทั้งผู้มีจิตเมตตา ได้เข้ามาช่วยเหลือผู้ที่ได้รับผลกระทบจากเหตุการณ์ดังกล่าว ซึ่งการลงพื้นที่ในวันนี้ นับเป็นการแสดงความห่วงใยของรัฐบาล โดยกระทรวงการพัฒนาสังคมและความมั่นคงของมนุษย์ (พม.)  มีภารกิจหลักในการดูแล  ช่วยเหลือ และคุ้มครองเด็กและเยาวชน ในฐานะกลุ่มเป้าหมาย โดยได้พูดคุยให้กำลังใจเด็ก จำนวน 4 คน ที่ได้รับผลกระทบ ประกอบด้วย 1) เด็กหญิง อายุ 6 ปี  นักเรียนชั้นประถมศึกษาปีที่ 1 โรงเรียนบางชันปลื้มวิทยานุสรณ์ 2) เด็กชาย จำนวน 2 คน อายุ 11 ปี นักเรียนชั้นประถมศึกษาปีที่ 5  โรงเรียนประชาราษฎร์อุปถัมภ์วิทยา และ 3) เด็กชาย อายุ 13 ปี นักเรียนชั้นมัธยมศึกษาปีที่ 1  โรงเรียนบางชันปลื้มวิทยานุสรณ์ ซึ่งขณะนี้ เด็กทั้งหมดและครอบครัวได้ย้ายไปอาศัยอยู่กับบ้านนายจ้างและบ้านเช่า
นายจุติ กล่าวเพิ่มเติมว่า นอกจากนี้ ยังได้มอบสิ่งของจำเป็นเพื่อใช้บรรเทาความเดือดร้อนในเบื้องต้น อาทิ อุปกรณ์การเรียนชุดนักเรียน ชุดลูกเสือ ชุดเครื่องแบบลูกเสือ รองเท้า และถุงเท้า เป็นต้น พร้อมทั้งได้มอบเงินช่วยเหลือเด็กทั้ง 4 คน เพื่อช่วยเหลือ ค่าใช้จ่ายประจำวันและค่าเช่าบ้าน เพื่อให้เด็กสามารถไปเรียนหนังสือได้ตามปกติ โดยไม่ต้องขาดเรียน เพราะการศึกษาเป็นเรื่องที่สำคัญที่สุด ซึ่งสามารถนำพาให้พ้นจากวงจรความยากจนได้ ในขณะที่ทางโรงเรียนจะคอยดูแลในเรื่องการเรียนและทุนการศึกษา สำหรับการช่วยเหลือในระยะต่อไป กระทรวง พม. ได้มอบหมายบ้านพักเด็กและครอบครัวกรุงเทพมหานคร และหน่วยงาน สังกัด พม. ที่เกี่ยวข้อง ติดตามให้ความช่วยเหลือเด็กและครอบครัวอย่างใกล้ชิดและต่อเนื่อง โดยเฉพาะเรื่องการช่วยเหลือเด็กทั้งหมดให้ได้รับการศึกษาในระดับสูง อีกทั้งการประสานหน่วยงานอื่นที่เกี่ยวข้องเพื่อให้ความช่วยเหลือในด้านต่างๆ ต่อไป ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถ โทร 1300  สายด่วน พม. บริการฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่

ที่มา : https://www.thaigov.go.th/news/contents/details/24933
