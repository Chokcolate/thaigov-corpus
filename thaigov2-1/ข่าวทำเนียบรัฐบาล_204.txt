รัฐบาลไทย-ข่าวทำเนียบรัฐบาล-รองนายกรัฐมนตรีชื่นชมและเชื่อว่ารายงานผลการสำรวจแนวโน้มเศรษฐกิจของบริษัทร่วมทุนญี่ปุ่นในไทย ซึ่งจัดทำโดยหอการค้าญี่ปุ่นฯ และ JETRO เป็นประโยชน์อย่างมากแก่รัฐบาลไทย

วันจันทร์ที่ 23 กันยายน 2562
รองนายกรัฐมนตรีชื่นชมและเชื่อว่ารายงานผลการสำรวจแนวโน้มเศรษฐกิจของบริษัทร่วมทุนญี่ปุ่นในไทย ซึ่งจัดทำโดยหอการค้าญี่ปุ่นฯ และ JETRO เป็นประโยชน์อย่างมากแก่รัฐบาลไทย
รองนายกรัฐมนตรีชื่นชมและเชื่อว่ารายงานผลการสำรวจแนวโน้มเศรษฐกิจของบริษัทร่วมทุนญี่ปุ่นในไทย ซึ่งจัดทำโดยหอการค้าญี่ปุ่นฯ และ JETRO เป็นประโยชน์อย่างมากแก่รัฐบาลไทย
วันนี้ (23 กันยายน 2562) เวลา 14.00 น. ณ  ห้องรับรอง 1 ตึกบัญชาการ 1 ทำเนียบรัฐบาล นายชินจิ นาคาโนะ ประธานหอการค้าญี่ปุ่นประจำประเทศไทย และประธานและประธานกรรมการบริหารบริษัท Sumitomo Corporation Thailand Ltd. เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข สรุปสาระสำคัญ ดังนี้
รองนายกรัฐมนตรีแสดงความยินดีกับนายชินจิ นาคาโนะ ในโอกาสเข้ารับตำแหน่งประธานหอการค้าญี่ปุ่นประจำประเทศไทย โดยเชื่อมั่นว่า ด้วยวิสัยทัศน์และผลงานที่เป็นประจักษ์ของประธานหอการค้าญี่ปุ่นฯ จะช่วยส่งเสริมการค้า การลงทุนของทั้งสองประเทศให้ครอบคลุม รวมทั้งสร้างผลประโยชน์ร่วมกัน
ประธานหอการค้าญี่ปุ่นฯ ขอบคุณรัฐบาลไทยที่สนับสนุนและให้ความร่วมมือในการดำเนินงานของหอการค้าญี่ปุ่นประจำประเทศไทยมาโดยตลอด และเชื่อมั่นว่า การขับเคลื่อนประเทศภายใต้นโยบายไทยแลนด์ 4.0 ของไทย จะมีการสานต่ออย่างต่อเนื่อง และประสบผลสำเร็จอย่างเป็นรูปธรรม
ทั้งสองฝ่ายเห็นพ้องที่จะส่งเสริมโอกาสและความร่วมมือด้านการลงทุนระหว่างกันให้มากขึ้น โดยเฉพาะการพัฒนาโครงสร้างพื้นฐานด้านคมนาคม การดำเนินมาตรการด้านเศรษฐกิจ เพื่อเตรียมพร้อมรองรับสถานการณ์โลก สังคมผู้สูงอายุ ตลอดจนการส่งเสริมสภาพแวดล้อมทางธุรกิจ โดยทั้งสองฝ่ายเห็นพ้องว่า การส่งเสริมและเพิ่มพูนทักษะให้แก่แรงงานจะเป็นประโยชน์ร่วมกันของทั้งสองฝ่าย
ทั้งนี้ รองนายกรัฐมนตรียืนยันว่าประเทศไทยมีความพร้อมอย่างมากสำหรับการลงทุนจากต่างประเทศ ขณะเดียวกัน รัฐบาลไทยยินดีรับฟังความต้องการจากนักลงทุนญี่ปุ่น และพร้อมย้ำถึงความต่อเนื่องของนโยบายรัฐบาล ทั้งนโยบายไทยแลนด์ 4.0 โครงการ EEC และการพัฒนาโครงสร้างพื้นฐานด้านคมนาคม โดยรัฐบาลพร้อมอำนวยความสะดวกให้แก่นักลงทุนญี่ปุ่นที่เข้ามาลงทุนในไทย ซึ่งจะเป็นการเพิ่มพูนโอกาสทางการค้า และการลงทุนระหว่างกันยิ่งขึ้น
ในช่วงท้าย รองนายกรัฐมนตรีขอบคุณหอการค้าญี่ปุ่นฯ และ JETRO สำหรับจัดทำรายงานผลการสำรวจแนวโน้มเศรษฐกิจของบริษัทร่วมทุนญี่ปุ่นในไทย ซึ่งสะท้อนมุมมองและอุปสรรคของนักลงทุนชาวญี่ปุ่น อันจะเป็นประโยชน์แก่รัฐบาลไทยในการกำหนดทิศทางของนโยบายทางเศรษฐกิจต่อไป

ที่มา : https://www.thaigov.go.th/news/contents/details/23337
