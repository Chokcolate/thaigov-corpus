รัฐบาลไทย-ข่าวทำเนียบรัฐบาล-ปลัดกระทรวงมหาดไทย ย้ำ "ผู้ว่าฯ" ต้องสร้างสมดุลและบริหารจัดการพื้นที่ให้เกิดประโยชน์กับราชการและประชาชน

วันพฤหัสบดีที่ 12 กันยายน 2562
ปลัดกระทรวงมหาดไทย ย้ำ "ผู้ว่าฯ" ต้องสร้างสมดุลและบริหารจัดการพื้นที่ให้เกิดประโยชน์กับราชการและประชาชน
ปลัดกระทรวงมหาดไทย ย้ำ "ผู้ว่าฯ" ต้องสร้างสมดุลและบริหารจัดการพื้นที่ให้เกิดประโยชน์กับราชการและประชาชน
วันนี้ (11 ก.ย.62) ที่ห้องเมจิค 3 ชั้น 2 โรงแรมมิราเคิล แกรนด์ คอนเวนชั่น กรุงเทพมหานคร นายฉัตรชัย พรหมเลิศ ปลัดกระทรวงมหาดไทย เป็นประธานการประชุมขับเคลื่อนและติดตามนโยบายและภารกิจสำคัญของกระทรวงมหาดไทย ประจำปีงบประมาณ พ.ศ. 2562 โดยมี รองปลัดกระทรวงมหาดไทย ผู้ตรวจราชการกระทรวงมหาดไทย อธิบดี หัวหน้าหน่วยงานรัฐวิสาหกิจ ผู้ว่าราชการจังหวัด รองผู้ว่าราชการจังหวัด และเจ้าหน้าที่ที่เกี่ยวข้อง ร่วมประชุมรับมอบนโยบาย
นายฉัตรชัย พรหมเลิศ กล่าวว่า ขอขอบคุณผู้ว่าราชการจังหวัดทุกจังหวัดที่ได้ขับเคลื่อนการดำเนินงานตามนโยบายของรัฐบาลและภารกิจสำคัญของกระทรวงมหาดไทยมาอย่างต่อเนื่อง โดยบทบาทสำคัญของผู้ว่าราชการจังหวัด คือ ต้องสร้างสมดุลในระดับพื้นที่ บูรณาการทุกภาคส่วนในการขับเคลื่อนงานตามกฎหมายและดำเนินงานตามนโยบายเพื่อให้เกิดประโยชน์กับทางราชการและประชาชน และได้มอบนโยบายการบริหารในพื้นที่ ซึ่งได้เน้นย้ำในด้านการบริหารจัดการสาธารณภัย โดยขอให้น้อมนำพระราชกระแสรับสั่งของพระบาทสมเด็จพระเจ้าอยู่หัวมาปฏิบัติ ประชาชนต้องได้รับการดูแลอย่างดีที่สุด จัดกำลังพลจิตอาสาช่วยเหลือประชาชน และจัดโรงครัวพระราชทานในพื้นที่ที่ได้รับผลกระทบ รวมทั้งต้องรายงานสถานการณ์ให้กระทรวงมหาดไทยทราบ
นายฉัตรชัย พรหมเลิศ กล่าวเพิ่มเติมว่า ผู้ว่าราชการจังหวัดต้องบริหารจัดการส่วนราชการในระดับพื้นที่ ทั้งราชการบริหารส่วนภูมิภาค และกำกับดูแลองค์กรปกครองส่วนท้องถิ่น ให้ดำเนินงานตอบสนองความต้องการของประชาชน โดยเฉพาะอย่างยิ่งในด้านการบริหารงบประมาณของส่วนราชการและงบประมาณด้านการจัดการสาธารณภัยต้องดำเนินการบริหารจัดการและกำกับดูแลให้เป็นไปตามระเบียบ กฎหมายอย่างเคร่งครัด.
กองสารนิเทศ สป.มท.

ที่มา : https://www.thaigov.go.th/news/contents/details/23028
