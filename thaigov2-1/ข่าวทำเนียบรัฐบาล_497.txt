รัฐบาลไทย-ข่าวทำเนียบรัฐบาล-นายกรัฐมนตรี แสดงความเสียใจต่อครอบครัวผู้สูญเสียกรณีเหตุการณ์ จ.นราธิวาส สั่งตรวจสอบข้อเท็จ จริง และเร่งเยียวยาครอบครัวผู้เสียชีวิต

วันอังคารที่ 24 ธันวาคม 2562
นายกรัฐมนตรี แสดงความเสียใจต่อครอบครัวผู้สูญเสียกรณีเหตุการณ์ จ.นราธิวาส สั่งตรวจสอบข้อเท็จ จริง และเร่งเยียวยาครอบครัวผู้เสียชีวิต
พลเอก ประยุทธ์ จันทร์โอชา นายกรัฐมนตรี แสดงความเสียใจต่อครอบครัวผู้สูญเสียกรณีเหตุการณ์ จ.นราธิวาส สั่งตรวจสอบข้อเท็จจริง และเร่งเยียวยาครอบครัวผู้เสียชีวิต
วันนี้ (24 ธ.ค.62) เวลา 13.00 น. ณ บริเวณห้องโถง ตึกบัญชาการ 1 ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความเสียใจกับครอบครัวผู้สูญเสียเกี่ยวกับเหตุการณ์ที่จังหวัดนราธิวาสกรณีเจ้าหน้าที่สำคัญผิด ยิงชาวบ้านเสียชีวิต 3 ราย ซึ่งก็ไม่มีใครต้องการให้เกิดเหตุการณ์ดังกล่าวขึ้น โดยได้สั่งการหน่วยงานที่เกี่ยวข้องตั้งแต่วันแรกที่ทราบเรื่องแล้วให้ตรวจสอบข้อเท็จจริง และเร่งรัดเยียวยาครอบครัวผู้เสียชีวิต
นายกรัฐมนตรี กล่าวว่า เมื่อวาน (23 ธ.ค.62) ผบ.ทบ.ได้ลงไปในพื้นที่ภาคใต้ โดยได้เน้นย้ำแนวทางการปฏิบัติงานในพื้นที่เพื่อไม่ให้เกิดข้อผิดพลาดได้อีก ซึ่งก็ต้องขอความร่วมมือกับประชาชนในบางเวลาที่มีการประกาศในพื้นที่ต่างๆ ที่มีอันตรายอยู่ก็อย่าเข้าไปในช่วงที่มีการปฏิบัติการ โดยขณะนี้กำลังมีการตรวจสอบจากหลักฐานที่ปรากฏ หากมีการประมาทเลินเล่อของเจ้าหน้าที่ก็จะต้องได้รับโทษตามกระบวนการของกฎหมายไม่มีข้อยกเว้น กรณีที่มีการปะทะกันในเวลากลางคืนก็แยกกันได้ยากเหมือนกัน เพราะฉะนั้น ก็ต้องเข้าใจซึ่งกันและกัน ไม่มีใครอยากให้เกิดขึ้นอยู่แล้ว ทั้งนี้ ในการตรวจสอบจะมีคณะกรรมการสิทธิมนุษยชน ที่ได้รับการยอมรับจากคนในพื้นที่เข้าร่วมตรวจสอบด้วยทุกครั้ง เพื่อให้เกิดความเป็นธรรมกับทุกฝ่าย ขอให้ทุกคนมั่นใจ
ทั้งนี้ ได้เน้นย้ำเสมอมา และย้ำหลายครั้งในเรื่องของการออกปฏิบัติงาน ต้องทำความเข้าใจวิถีชีวิตของชาวบ้านให้มากยิ่งขึ้นว่าจะทำอย่างไรไม่ให้เกิดผลกระทบซึ่งกันและกัน ต้องเอาบทเรียนและประสบการณ์ที่ผ่านมา เพิ่มประสิทธิภาพในการทำงานของพวกเรา เพราะเป็นหน้าที่ที่ต้องทำให้เกิดความปลอดภัย แต่ก็ต้องดำเนินการในเชิงรุกบ้าง ขณะเดียวกันก็ต้องระมัดระวังไม่ให้เกิดการสูญเสียอีก ทั้งเจ้าหน้าที่และประชาชนผู้บริสุทธิ์
นอกจากนี้ นายกรัฐมนตรี ได้กล่าวถึงเป้าหมายในปี 2563 ซึ่งคาดว่าไตรมาสแรกของปีหน้าจะดีขึ้น จากมาตรการต่าง ๆ ที่รัฐบาลได้ดำเนินการอย่างต่อเนื่องทั้งมาตรการระยะสั้น ระยะปานกลาง และระยะยาว ซึ่งเศรษฐกิจถือเป็นหัวใจหลักในการขับเคลื่อนประเทศ ซึ่งหากทุกภาคส่วนทั้งภาครัฐ รัฐวิสาหกิจ ภาคเอกชน และภ่ึประชาชนร่วมกันสร้างความมั่นใจว่ายังเดินหน้าไปได้ถึงแม้จะมีชะลอตัวบ้าง ก็จะทำให้ทุกอย่างขับเคลื่อนไปได้ เช่น ในช่วงปลายปีรัฐบาลได้มีการเปิดโครงการถนนคนเดิน เพื่อให้เกิดการใช้จ่ายของภาคประชาชนและกระตุ้นเศรษฐกิจฐานรากให้เกิดการหมุนเวียนมากขึ้น การจัดงาน OTOP CITY 2019 ระหว่างวันที่ 15 - 23 ธันวาคม 2562 ณ อาคารชาเลนเจอร์ 1 - 3 อิมแพ็ค เมืองทองธานี มียอดขายรวมกว่า 1,372 ล้านบาท ทำลายสถิติในรอบ 5 ปี ที่ผ่านมา เป็นการแสดงให้เห็นว่าสินค้าและผลิตภัณฑ์มีการพัฒนาปรับปรุงคุณภาพให้ดีขึ้นสอดคล้องกับความต้องการของตลาด โดยนายกรัฐมนตรี ฝากให้พัฒนาคุณภาพสินค้าให้ดียิ่งขึ้นอย่างต่อเนื่องตรงกับความต้องการของตลาดและผู้บริโภค รวมทั้งให้เพิ่มช่องทางการค้าขายที่หลากหลายทั้งค้าส่ง ค้าปลีก รวมไปถึงการจำหน่ายผ่านช่องทางออนไลน์ต่าง ๆ เพื่อให้สอดคล้องกับพฤติกรรมผู้บริโภค
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25444
