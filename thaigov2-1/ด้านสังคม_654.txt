รัฐบาลไทย-ข่าวทำเนียบรัฐบาล-พม. จับมือภาคีเครือข่ายในพื้นที่ จ.ชลบุรี ร่วมเสริมสร้างเมืองต้นแบบสำหรับผู้สูงอายุเพื่อคุณภาพชีวิตที่ดี

วันพฤหัสบดีที่ 30 มกราคม 2563
พม. จับมือภาคีเครือข่ายในพื้นที่ จ.ชลบุรี ร่วมเสริมสร้างเมืองต้นแบบสำหรับผู้สูงอายุเพื่อคุณภาพชีวิตที่ดี
พม. จับมือภาคีเครือข่ายในพื้นที่ จ.ชลบุรี ร่วมเสริมสร้างเมืองต้นแบบสำหรับผู้สูงอายุเพื่อคุณภาพชีวิตที่ดี
วันนี้ (30 ม.ค. 63) เวลา 10.30 น. ที่ศูนย์เรียนรู้และฝึกอบรมด้านอาชีพผู้สูงอายุ อำเภอบางละมุง จังหวัดชลบุรี นายปรเมธี  วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดงานมหกรรมสวัสดิการสังคมสร้างสุข : เมืองต้นแบบสำหรับผู้สูงอายุ เพื่อเสริมสร้างให้ผู้สูงอายุมีคุณภาพชีวิตที่ดี ภายใต้หลักคิด 4 ด้าน คือ 1) Happy Healthy 2) Happy Money 3) Happy Society และ 4) Happy Safety โดยมี คณะผู้บริหารกระทรวง พม. ภาคีเครือข่ายด้านผู้สูงอายุทั้งหน่วยงานภาครัฐ ภาคเอกชน และภาคประชาสังคม รวมทั้งอาสาสมัครพัฒนาสังคมและความมั่นคงของมนุษย์ (อพม.) ในพื้นที่จังหวัดชลบุรี เข้าร่วมงาน รวมทั้งสิ้น 600 คน
นายปรเมธี กล่าวว่า ประเทศไทยก้าวเข้าสู่ “สังคมผู้สูงอายุ” ตั้งแต่ปี 2548 เป็นต้นมา โดยมีจำนวนประชากร 1 ใน 10 ของประเทศ เป็นประชากรที่มีอายุตั้งแต่ 60 ปีขึ้นไป และในปี 2564 ประเทศไทยจะเข้าสู่ “สังคมผู้สูงอายุโดยสมบูรณ์” คือ มีจำนวนประชากรสูงอายุมากถึงร้อยละ 20  และในปี 2574 ประเทศไทยจะเข้าสู่ “สังคมสูงอายุระดับสุดยอด” คือ มีจำนวนประชากรสูงอายุมากถึงร้อยละ 28 ซึ่งจากสถิติในปี 2561 พบว่า ประเทศไทยมีประชากรสูงอายุรวมทั้งสิ้น 11.7 ล้านคน แบ่งเป็น เพศชาย 4.9 ล้านคน เพศหญิง 6.1 ล้านคน โดยแบ่งประชากรสูงอายุ ออกเป็น 3 กลุ่ม ประกอบด้วย กลุ่มที่ 1 กลุ่มผู้สูงอายุติดสังคม 7.9 ล้านคน กลุ่มที่ 2 กลุ่มผู้สูงอายุติดบ้าน  1.9 ล้านคน และกลุ่มที่ 3 กลุ่มผู้สูงอายุติดเตียง 1.5 ล้านคน  ทั้งนี้ ผู้สูงอายุเป็นวัยที่มีการเปลี่ยนแปลงทางด้านกายภาพที่เสื่อมถอย ทั้งทางการเคลื่อนไหวและการช่วยเหลือตนเอง จึงทำให้มีความเสี่ยงที่จะไม่มีความปลอดภัยในการดำรงชีวิต ดังนั้น จึงจำเป็นต้องมีการปรับสภาพแวดล้อมทั้งภายในบ้านและที่สาธารณะให้มีความปลอดภัย และเหมาะสมต่อการดำเนินชีวิตของผู้สูงอายุ
นายปรเมธี กล่าวต่อไปว่า กระทรวง พม. ในฐานะเป็นหน่วยงานหลักด้านสังคมที่มีภารกิจสำคัญในการพัฒนาคน และสังคม ด้วยการส่งเสริมคุณภาพชีวิตและความมั่นคงของสถาบันครอบครัวและชุมชน โดยมุ่งเน้นการพัฒนาศักยภาพให้แก่คนทุกช่วงวัย ให้สามารถดำรงชีวิตอยู่ในสังคมได้อย่างปกติสุข จึงได้จัดงานมหกรรมสวัสดิการสังคมสร้างสุข : เมืองต้นแบบสำหรับผู้สูงอายุ เพื่อให้กลุ่มคนทุกช่วงวัยเข้ามาร่วมกิจกรรมแลกเปลี่ยนเรียนรู้ในการอยู่ร่วมกันของวัยเด็ก เยาวชน และผู้สูงอายุ ภายใต้ความสุข 4 ด้าน ประกอบด้วย 1) Happy Healthy  ด้วยการบริการตรวจสุขภาพ  การให้คำแนะนำอาหารที่เหมาะสมกับผู้สูงอายุ และนวดฝ่าเท้าบำบัด 2) Happy Money ด้วยการให้คำปรึกษาเรื่องการวางแผนการเงิน การออมให้เป็นสุขในวัยสูงอายุ และการส่งเสริมการมีงานทำของผู้สูงอายุ 3) Happy Society  ด้วยการให้ความรู้เรื่องสิทธิและสวัสดิการของผู้สูงอายุ การให้คำปรึกษาด้านกฎหมายแก่ผู้สูงอายุการรับสมัครอาสาสมัครพัฒนาสังคมและความมั่นคงของมนุษย์ (เชี่ยวชาญด้านผู้สูงอายุ) และ 4) Happy Safety ด้วยการให้คำแนะนำการปรับบ้านที่เหมาะสมสำหรับผู้สูงอายุ การแลกเปลี่ยนเรียนรู้ห้องจำลองอารยสถาปัตย์ การจำหน่ายผลิตภัณฑ์/อุปกรณ์ในชีวิตประจำวันสำหรับผู้สูงอายุ
นายปรเมธี  กล่าวเพิ่มเติมว่า ทั้งนี้ ตนหวังเป็นอย่างยิ่งว่าจะได้รับความร่วมมือจากภาคีเครือข่ายทุกภาคส่วน ในการเป็นพลังสำคัญในการขับเคลื่อนงานด้านสังคมในพื้นที่ เพื่อให้เป็นเมืองต้นแบบที่สร้างสุขให้แก่ประชาชนกลุ่มเป้าหมายอย่างแท้จริง และเป็นพลังในการขับเคลื่อนงานพัฒนาผู้สูงอายุให้เป็นภูมิปัญญาอันทรงคุณค่าของประเทศชาติต่อไป

ที่มา : https://www.thaigov.go.th/news/contents/details/26176
