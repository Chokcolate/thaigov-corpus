รัฐบาลไทย-ข่าวทำเนียบรัฐบาล-สวทช. อว. จับมือสถาบันวิทยสิริเมธี พัฒนาบัณฑิตคุณภาพสูงด้านวิทยาศาสตร์และเทคโนโลยีเสริมความเข้มแข็งด้านการวิจัยและพัฒนาตอบนโยบายประเทศไทย

วันพุธที่ 13 พฤศจิกายน 2562
สวทช. อว. จับมือสถาบันวิทยสิริเมธี พัฒนาบัณฑิตคุณภาพสูงด้านวิทยาศาสตร์และเทคโนโลยีเสริมความเข้มแข็งด้านการวิจัยและพัฒนาตอบนโยบายประเทศไทย
สวทช. อว. จับมือสถาบันวิทยสิริเมธี พัฒนาบัณฑิตคุณภาพสูงด้านวิทยาศาสตร์และเทคโนโลยีเสริมความเข้มแข็งด้านการวิจัยและพัฒนาตอบนโยบายประเทศไทย
เมื่อวันที่ 11 พฤศจิกายน 2562 ณ หอประชุมไพรินทร์ สถาบันวิทยสิริเมธี จังหวัดระยอง : ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ให้เกียรติเป็นประธานในพิธีลงนามบันทึกข้อตกลงความร่วมมือ “การพัฒนานักศึกษาด้านวิทยาศาสตร์และเทคโนโลยีของสถาบันให้เป็นบัณฑิตวิจัยคุณภาพสูง ในสาขาที่ตอบสนองความต้องการของประเทศ” ระหว่าง สำนักงานพัฒนาวิทยาศาสตร์และเทคโนโลยีแห่งชาติ (สวทช.) กับ สถาบันวิทยสิริเมธี โดยมี ศ. ดร.จำรัส ลิ้มตระกูล อธิการบดี สถาบันวิทยสิริเมธี และ ดร.ชฎามาศ ธุวะเศรษฐกุล รองผู้อำนวยการ สำนักงานพัฒนาวิทยาศาสตร์และเทคโนโลยีแห่งชาติ (สวทช.) ร่วมลงนามฯ พร้อมด้วย ดร.ไพรินทร์ ชูโชติถาวร นายกสภาสถาบัน สถาบันวิทยสิริเมธี และนายไกรฤทธิ์ อุชุกานนท์ชัย ประธานกรรมการ ปตท. ให้เกียรติร่วมเป็นสักขีพยาน เพื่อมุ่งเน้นการทำงานวิจัยเป็นหลักร่วมกับ สวทช. พร้อมยกระดับทักษะ ความรู้ ความสามารถ เพื่อเป็นกำลังสำคัญในการขับเคลื่อนประเทศในระดับนานาชาติ
โดยร่วมกันสนับสนุนทุนวิจัยและทุนการศึกษา รวมถึงจัดหาทุนจากหน่วยงานภายนอก ทั้งภาครัฐและเอกชน ทั้งในประเทศและต่างประเทศ อีกทั้งยังร่วมพัฒนาหลักสูตรปริญญาเอกที่มุ่งเน้นการทำงานวิจัยเป็นหลัก และสนับสนุนห้องปฏิบัติการวิจัย เครื่องมือ วัสดุ และอุปกรณ์การวิจัย โดยจะมีการแลกเปลี่ยนข้อมูลการวิจัย รวมทั้งถ่ายทอดผลงานวิจัยและเทคโนโลยีที่ได้พัฒนาขึ้น เพื่อให้เกิดการนำไปประยุกต์ใช้ให้เกิดประโยชน์ต่อไป นอกจากนี้ทั้งสองฝ่ายยังร่วมกันส่งเสริมกิจกรรมทางวิชาการ เช่น การจัดประชุมเชิงวิชาการ หรือการประชุมระดับนานาชาติร่วมกัน สนับสนุนให้นักศึกษาในโครงการได้เปิดโลกทัศน์และเข้าร่วมกิจกรรมต่าง ๆ ในระดับนานาชาติ อันนำไปสู่การสร้างและขยายโอกาสการเรียนรู้และก่อให้เกิดแนวทางร่วมกันในการสร้างงานวิจัยที่มีประโยชน์ต่อประเทศชาติ เสริมแกร่งด้านวิทยาศาสตร์ เทคโนโลยี และนวัตกรรม (วทน.) เพิ่มขีดความสามารถในการแข่งขันเวทีโลกต่อไป
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/24523
