รัฐบาลไทย-ข่าวทำเนียบรัฐบาล-สรรพากรฉีดยาแรงกระตุ้นเศรษฐกิจเดินเครื่องลดหย่อนเครื่องจักรใหม่ 2.5 เท่า

วันศุกร์ที่ 31 มกราคม 2563
สรรพากรฉีดยาแรงกระตุ้นเศรษฐกิจเดินเครื่องลดหย่อนเครื่องจักรใหม่ 2.5 เท่า
สรรพากรเตรียมออกกฎหมายสนองมาตรการการเงินการคลังเพื่อสนับสนุนการลงทุนในประเทศปี 2563 หลังจากคณะรัฐมนตรีได้มีมติเห็นชอบมาตรการภาษีฯ ที่กระทรวงการคลังเสนอ เมื่อวันที่ 28 มกราคม 2563 ผู้ประกอบการนำรายจ่ายลงทุนในเครื่องจักรมาหักภาษีได้มากถึง 2.5 เท่า
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เผยถึงสาระสำคัญของมาตรการภาษี เพื่อส่งเสริมการลงทุนในประเทศว่า กำหนดให้บริษัท หรือ ห้างหุ้นส่วนนิติบุคคลสามารถนำรายจ่ายจากการลงทุนในเครื่องจักร ในการคำนวณกำไรสุทธิเพื่อเสียภาษีเงินได้นิติบุคคลได้เป็นจำนวน 2.5 เท่า โดยแยกเป็น 2 ส่วน ได้แก่ ส่วนที่ 1 จำนวน 1.5 เท่า (ของรายจ่ายตามจำนวนที่จ่ายจริง) เป็นการยกเว้นภาษีเงินได้นิติบุคคล และส่วนที่ 2 จำนวน 1 เท่า เป็นการ    หักค่าสึกหรอ และค่าเสื่อมราคา ทั้งนี้ ไม่รวมถึงกรณีที่เป็นบริษัท หรือห้างหุ้นส่วนนิติบุคคลที่ประกอบกิจการให้เช่าแบบลีสซิ่ง และลงทุนในเครื่องจักร เพื่อให้เช่าเครื่องจักรนั้นแบบลีสซิ่ง) โดยผู้ประกอบการจะได้รับสิทธิประโยชน์นี้ในกรณีที่ได้ลงทุนซื้อเครื่องจักรภายในวันที่ 1 มกราคม 2563 จนถึงวันที่ 31 ธันวาคม 2563 เท่านั้น และเครื่องจักรมีหลักเกณฑ์และเงื่อนไขประกอบดังต่อไปนี้
1. ไม่เคยผ่านการใช้งานมาก่อน
2. หักค่าสึกหรอและค่าเสื่อมราคาได้ และอยู่ในสภาพพร้อมใช้การได้ ภายใน 31 ธันวาคม 2563
3. อยู่ในราชอาณาจักร
4. ไม่ได้รับสิทธิประโยชน์ทางภาษี ตามพระราชกฤษฎีกาที่ออกตามความในประมวลรัษฎากรฉบับอื่น ๆ
จากการออกมาตรการดังกล่าว คาดว่าจะเป็นการช่วยกระตุ้นให้เกิดการลงทุนเพิ่มในภาคเอกชนกว่า 110,000 ล้านบาท อีกทั้งยังช่วยให้ภาพรวมเศรษฐกิจไทยมีการขยายตัวเพิ่มมากขึ้นตามไปด้วย
กรมสรรพากร สำนักงานเลขานุการกรม  ส่วนประชาสัมพันธ์
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/26189
