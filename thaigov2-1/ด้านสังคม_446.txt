รัฐบาลไทย-ข่าวทำเนียบรัฐบาล-อนุทิน เปิดเสวนา “ผ่าทางตัน การใช้กัญชาเสรีทางการแพทย์”

วันศุกร์ที่ 29 พฤศจิกายน 2562
อนุทิน เปิดเสวนา “ผ่าทางตัน การใช้กัญชาเสรีทางการแพทย์”
รองนายกรัฐมนตรีและรัฐมนตรีว่าการกระทรวงสาธารณสุข เปิดการประชุมเสวนาเรื่อง “ผ่าทางตัน การใช้กัญชาเสรีทางการแพทย์” เพื่อการเข้าถึงกัญชาและสมุนไพรทางการแพทย์อย่างปลอดภัย ลดความเสี่ยงจากการใช้  จัดการห่วงโซ่อุปทานครบวงจร เพิ่มรายได้และเศรษฐกิจของประเทศ
รองนายกรัฐมนตรีและรัฐมนตรีว่าการกระทรวงสาธารณสุข เปิดการประชุมเสวนาเรื่อง “ผ่าทางตัน การใช้กัญชาเสรีทางการแพทย์” เพื่อการเข้าถึงกัญชาและสมุนไพรทางการแพทย์อย่างปลอดภัย ลดความเสี่ยงจากการใช้  จัดการห่วงโซ่อุปทานครบวงจร เพิ่มรายได้และเศรษฐกิจของประเทศ
วันนี้ (29 พฤศจิกายน 2562) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข เปิดการประชุมเสวนาเรื่อง “ผ่าทางตัน การใช้กัญชาเสรีทางการแพทย์” โดยมีผู้สนใจจากเครือข่ายที่เกี่ยวข้องกับกัญชาทางการแพทย์เข้าร่วมประชุม ว่า กระทรวงสาธารณสุขได้ผลักดัน “กัญชาเสรีทางการแพทย์” ซึ่งได้รับการสนับสนุนจากหลายฝ่าย และคณาจารย์ทางการศึกษา ทำให้ได้ข้อมูลวิชาการ เกิดประโยชน์ทางการแพทย์ การรักษา และประชาชนทั่วไป ทำให้สารสกัดกัญชาไม่ได้อยู่ใต้ดินอีกต่อไป โดยปลัดกระทรวงสาธารณสุข ได้ประกาศให้เปิดคลินิกกัญชาทางการแพทย์แบบผสมผสานแผนปัจจุบันและแผนไทยแล้วในโรงพยาบาลศูนย์และโรงพยาบาลทั่วไปในสังกัดกระทรวงสาธารณสุข รวมทั้งสิ้น 110 แห่ง และคลินิกกัญชาทางการแพทย์แผนไทย 27 แห่งและกำลังขยายความครอบคลุมอย่างต่อเนื่อง มีแพทย์ ทันตแพทย์ เภสัชกร แพทย์แผนไทยที่ผ่านการอบรมการให้บริการกัญชาทางการแพทย์แล้วกว่า 6,000 คน การ “ปลดล็อคระดับการเข้าถึงกัญชาเสรี” ทำให้ผู้ป่วยสามารถเข้าถึงการใช้กัญชาในทางการแพทย์ และระยะต่อไปจะปรับการเข้าถึงกัญชาสู่ระดับชุมชน เพื่อให้ผู้ป่วยในชุมชนทุกรายมีสิทธิเข้าถึงกัญชาในการรักษาตนเองแบบวิถีชาวบ้าน
นอกจากนี้ เพื่อให้มั่นใจผลิตภัณฑ์กัญชาทางการแพทย์ที่มี 3 กลุ่ม ได้แก่ ยาสารสกัดกัญชาผลิตโดยองค์การเภสัชกรรมและโรงพยาบาลเจ้าพระยาอภัยภูเบศร น้ำมันกัญชาตำรับของหมอพื้นบ้าน และตำรับยากัญชาแผนไทย ผลิตโดยกรมการแพทย์แผนไทยและการแพทย์ทางเลือก จะมีการตรวจสอบความปลอดภัยโดยกรมวิทยาศาสตร์การแพทย์ รวมทั้งยังมีความร่วมมือกับสถาบันการเกษตรแม่โจ้ มหาวิทยาลัยต่าง ๆ  และองค์การเภสัชกรรมปลูกกัญชาเพื่อการแพทย์ ซึ่งทำให้ได้วัตถุดิบที่มีคุณภาพมากขึ้น ปัจจุบันมีการอนุญาตพื้นที่ปลูกกัญชาเพื่อการแพทย์และการศึกษาวิจัยแก่มหาวิทยาลัย โรงพยาบาลและวิสาหกิจชุมชนแล้ว 9 แห่ง โดยมีสถาบันกัญชาทางการแพทย์ ประสานการทำงานและพัฒนาระบบข้อมูลสารสนเทศร่วมกับหน่วยงานที่เกี่ยวข้อง รวมทั้งการสร้างความเข้าใจประชาชนว่าเป็นการใช้เสรีทางการแพทย์ ไม่ใช่การสันทนาการ ใช้ภายใต้การดูแลของแพทย์เท่านั้น
นายอนุทินกล่าวต่อว่า ได้ลงนามประกาศเรื่องกัญชง และแก้ไขกฎหมายกัญชาเพิ่มเติมเพื่อให้เกษตรกรที่ขึ้นทะเบียนสามารถปลูกกัญชาได้ โดยขออนุญาตกับ อย. ตามขั้นตอน ไม่จำเป็นต้องเป็นวิสาหกิจชุมชนอย่างเดียวที่จะปลูกร่วมกับหน่วยงานของรัฐ ขณะนี้ อยู่ระหว่างกฤษฎีกาให้ความเห็นก่อนนำเข้าครม.และออกเป็นประกาศกระทรวงสาธารณสุข ส่วนการปลูกบ้านละ 6 ต้น ต้องรอกฎหมายใหม่ซึ่งยังอยู่ในสภา
“ยังยืนยันเจตนารมณ์ จะผลักดันนโยบายเสรีกัญชาทางการแพทย์ต่อไป เชื่อมั่นว่าสารสกัดกัญชามีประโยชน์ต่อมนุษยชาติ และการผลิตยาสารสกัดกัญชาทางการแพทย์ จะสร้างรายได้มหาศาลให้กับประเทศ” นายอนุทินกล่าว
***************************************  29 พฤศจิกายน 2562

ที่มา : https://www.thaigov.go.th/news/contents/details/24924
