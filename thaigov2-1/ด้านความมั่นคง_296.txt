รัฐบาลไทย-ข่าวทำเนียบรัฐบาล-"ปลัดแรงงาน"เปิดการแข่งขันโบว์ลิ่งสัมพันธ์ สรปภ. 2562 นำรายได้ช่วยเหลือ รปภ.ที่ประสบอันตรายขณะปฏิบัติหน้าที่

วันเสาร์ที่ 26 ตุลาคม 2562
"ปลัดแรงงาน"เปิดการแข่งขันโบว์ลิ่งสัมพันธ์ สรปภ. 2562 นำรายได้ช่วยเหลือ รปภ.ที่ประสบอันตรายขณะปฏิบัติหน้าที่
ปลัดกระทรวงแรงงาน เปิดการแข่งขันโบว์ลิ่งสัมพันธ์ สรปภ.2562 ของสมาคมผู้ประกอบการรักษาความปลอดภัยแห่งประเทศไทย กระชับความสัมพันธ์ระหว่างสมาชิกสมาคมและผู้เกี่ยวข้อง พร้อมหารายได้สนับสนุนกิจกรรมของสมาคมฯ
ปลัดกระทรวงแรงงาน เปิดการแข่งขันโบว์ลิ่งสัมพันธ์ สรปภ.2562 ของสมาคมผู้ประกอบการรักษาความปลอดภัยแห่งประเทศไทย กระชับความสัมพันธ์ระหว่างสมาชิกสมาคมและผู้เกี่ยวข้อง พร้อมหารายได้สนับสนุนกิจกรรมของสมาคมฯ เพื่อช่วยเหลือพนักงานรักษาความปลอดภัยที่ประสบอันตรายขณะปฏิบัติหน้าที่
เมื่อวันที่ 26 ตุลาคม 2562 เวลา 10.00 น.นายสุทธิ สุโกศล ปลัดกระทรวงแรงงาน เป็นประธานในพิธีเปิดการแข่งขันโบว์ลิ่งสัมพันธ์ สรปภ. 2562 ของสมาคมผู้ประกอบการรักษาความปลอดภัยแห่งประเทศไทย ณ Blu - o Rhythm & Bowl ชั้น 5 ศูนย์การค้าสยามพารากอน เขตปทุมวัน กรุงเทพมหานคร โดยกล่าวว่า กิจกรรมการกีฬาได้รับการยอมรับจากทุกคน ทุกสาขาอาชีพว่าเป็นกิจกรรมที่ส่งเสริมและเปิดโอกาสให้ผู้เล่นได้แสดงความสามารถทักษะกีฬา ปลูกฝังให้มีน้ำใจนักกีฬา รู้จักรับผิดชอบต่อหน้าที่มีวินัยการฝึกฝน ฝึกซ้อม และเป็นกิจกรรมที่พัฒนาทางด้านร่างกาย จิตใจ สติปัญหา อารมณ์ และสังคม รวมทั้งสร้างความสามัคคีในหมู่คณะ ตลอดจนเป็นการใช้เวลาว่างให้เกิดประโยชน์ห่างไกลจากยาเสพติด
นายสุทธิฯ กล่าวต่อว่า สำหรับการจัดการแข่งขันโบว์ลิ่งสัมพันธ์ สรปภ. 2562 ของสมาชิกสมาคมผู้ประกอบการรักษาความปลอดภัยแห่งประเทศไทยในครั้งนี้ นอกจากจะมีวัตถุประสงค์เพื่อกระชับความสัมพันธ์ระหว่างสมาชิกสมาคมและผู้เกี่ยวข้องแล้ว ยังเป็นการหารายได้สนับสนุนกิจกรรมของสมาคมฯ เพื่อช่วยเหลือพนักงานรักษาความปลอดภัยที่ประสบอันตรายขณะปฏิบัติหน้าที่ นับได้ว่าเป็นการทำกิจกรรมที่เป็นประโยชน์และสร้างสรรค์เชื่อมโยงเข้ากับกิจกรรมการกุศลได้อย่างสร้างสรรค์มีประโยชน์ต่อสังคมส่วนรวม
--------------------------------------
กองเผยแพร่และประชาสัมพันธ์ ข่าว - ภาพ/
26 ตุลาคม 2562

ที่มา : https://www.thaigov.go.th/news/contents/details/24070
