รัฐบาลไทย-ข่าวทำเนียบรัฐบาล-องคมนตรีตรวจเยี่ยมโรงพยาบาลหาดสำราญเฉลิมพระเกียรติ 80 พรรษา จังหวัดตรัง

วันศุกร์ที่ 18 ตุลาคม 2562
องคมนตรีตรวจเยี่ยมโรงพยาบาลหาดสำราญเฉลิมพระเกียรติ 80 พรรษา จังหวัดตรัง
องคมนตรี ตรวจเยี่ยมให้กำลังใจบุคลากรโรงพยาบาลหาดสำราญเฉลิมพระเกียรติ 80 พรรษา จังหวัดตรัง เป็นโรงพยาบาลต้นแบบดีเด่นทางด้านแพทย์แผนไทยปี 2562
วันนี้ (18ตุลาคม 2562) ที่โรงพยาบาลหาดสำราญเฉลิมพระเกียรติ 80 พรรษา อ.หาดสำราญจ.ตรังศาสตราจารย์เกียรติคุณ นายแพทย์เกษม วัฒนชัย องคมนตรีและรองประธานกรรมการมูลนิธิเทพรัตนเวชชานุกูล พร้อมด้วยนายแพทย์เจษฎา ฉายคุณรัฐ ผู้ตรวจราชการกระทรวงสาธารณสุข เขตสุขภาพที่ 12 และคณะตรวจเยี่ยมการดำเนินงานพัฒนาโรงพยาบาลหาดสำราญเฉลิมพระเกียรติ 80 พรรษา
นายแพทย์เจษฎา ฉายคุณรัฐ ผู้ตรวจราชการกระทรวงสาธารณสุข เขตสุขภาพที่ 12 กล่าวว่า โรงพยาบาลหาดสำราญเฉลิมพระเกียรติ เป็นโรงพยาบาลเศรษฐกิจพอเพียงตามแนวพระราชดำริเกษตรทฤษฎีใหม่ ร่วมกับพื้นที่ปลูกพืชสมุนไพรป่าชายเลน ประชาชนได้เข้ามามีส่วนร่วมบริหารจัดการดูแลรับผิดชอบและสนับสนุนกิจการต่างๆของโรงพยาบาล โดยมีการแต่งตั้งคณะกรรมการพัฒนาโรงพยาบาลซึ่งเป็นบุคคลภายในชุมชนส่งเสริมอาชีพสร้างรายได้แก่ผู้สูงอายุ ด้วยกิจกรรมนวดแผนไทยด้วยสมุนไพรลูกประคบคัดกรองภาวะแทรกซ้อนในผู้ป่วยเบาหวาน ความดันโลหิตสูงในระดับอำเภอจัดทำโครงการวิจัยโคลนหาดสำราญลดอาการปวดเข่านำภูมิปัญญาท้องถิ่นมาวิจัยเพื่อตรวจสอบมาตรฐานด้านความปลอดภัยของผู้ป่วย 40 คน และโครงการวิจัยชาใบหม่อนที่ผ่านกรรมวิธี ร่วมกับผู้ป่วยเบาหวานในชุมชน เพื่อลดระดับน้ำตาลและไขมันในเลือดในผู้ป่วยกลุ่มเสี่ยง 100 คน ซึ่งได้รับรางวังชนะเลิศพื้นที่ต้นแบบดีเด่นทางด้านแพทย์แผนไทยปี 2562
นอกจากนี้ ได้บูรณาการระบบบริการทางการแพทย์ร่วมกับโรงพยาบาลศูนย์ตรัง ในการดูแลผู้ป่วยระยะประคับประคอง(Palliative care)และผู้ป่วยระยะพ้นวิกฤต (Intermediate care)ดูแลเยี่ยมบ้านผู้ป่วยHome health care และ Palliative care ในรูปแบบของทีมสหวิชาชีพร่วมกับทีมอำเภอ และบริการแพทย์ผู้เชี่ยวชาญผ่าตัดตาต้อกระจกร่วมกับโรงพยาบาลเมตตาประชารักษ์ กรมการแพทย์ตรวจผู้ป่วยผิวหนังร่วมกับสถาบันโรคผิวหนังและโรงพยาบาลโรคผิวหนังเขตร้อนภาคใต้
ทั้งนี้ โรงพยาบาลหาดสำราญเฉลิมพระเกียรติ 80 พรรษา เป็นโรงพยาบาลชุมชน ขนาด 30 เตียง รับผิดชอบประชากร 16,847คน มีโรงพยาบาลส่งเสริมสุขภาพตำบลจำนวน 4แห่ง ให้บริการผู้ป่วยนอกเฉลี่ย 176คนต่อวัน ได้พัฒนาให้เป็นสมาร์ทฮอสปิทัล มีระบบสมาร์ท โอพีดี คิว ออนไลน์ ในปี 2561 ได้รับพระราชทานงบประมาณจากมูลนิธิเทพรัตนเวชชานุกูล จัดซื้อเครื่องซักผ้าแบบอุตสาหกรรม ขนาดไม่น้อยกว่า 125 ปอนด์ จำนวน 1 รายการงบประมาณ 7.6 แสนบาท สำหรับใช้ซักผ้าในโรงพยาบาล
***************************  18 ตุลาคม 2562

ที่มา : https://www.thaigov.go.th/news/contents/details/23915
