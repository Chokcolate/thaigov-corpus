รัฐบาลไทย-ข่าวทำเนียบรัฐบาล-กรมบัญชีกลางแจงแนวทางการปฏิบัติตามระเบียบกระทรวงการคลังว่าด้วยการจัดซื้อจัดจ้างฯ  ในช่วงวันหยุดราชการกรณีพิเศษ วันที่ 4 - 5 พ.ย.62

วันพฤหัสบดีที่ 31 ตุลาคม 2562
กรมบัญชีกลางแจงแนวทางการปฏิบัติตามระเบียบกระทรวงการคลังว่าด้วยการจัดซื้อจัดจ้างฯ  ในช่วงวันหยุดราชการกรณีพิเศษ วันที่ 4 - 5 พ.ย.62
คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐเห็นชอบอนุมัติยกเว้นการปฏิบัติตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 ในช่วงวันหยุดราชการกรณีพิเศษ วันที่ 4 - 5 พฤศจิกายน 2562
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยว่า ตามที่คณะรัฐมนตรีมีมติให้วันที่ 4 - 5 พฤศจิกายน 2562 เป็นวันหยุดราชการกรณีพิเศษในเขตกรุงเทพมหานครและจังหวัดนนทบุรี เนื่องในการประชุมสุดยอดอาเซียน ครั้งที่ 35 คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ พิจารณาแล้วเห็นว่าตามระเบียบฯ กำหนดให้วันเสนอราคาต้องเป็นวันทำการ ดังนั้น เพื่อให้หน่วยงานของรัฐดำเนินการจัดซื้อจัดจ้างในช่วงเวลาดังกล่าวต่อไปได้ จึงอนุมัติยกเว้นการปฏิบัติตามระเบียบฯ และซ้อมความเข้าใจในการจัดซื้อซื้อจัดจ้าง ในกรณีที่หน่วยงานของรัฐได้ดำเนินการดังนี้ (1) กรณีหน่วยงานของรัฐได้ดำเนินการจัดซื้อจัดจ้างโดยวิธีประกาศเชิญชวนทั่วไป ซึ่งได้กำหนดวัน เวลาการเสนอราคาในเอกสารซื้อหรือจ้าง ให้ยกเว้นการปฏิบัติตามระเบียบฯ ข้อ 34 วรรคท้าย ข้อ 43 วรรคท้าย และข้อ 53 (2) กรณีหน่วยงานของรัฐได้ดำเนินกระบวนการจัดซื้อจัดจ้าง เช่น การนำร่างประกาศและร่างเอกสารซื้อหรือจ้างด้วยวิธีประกวดราคาอิเล็กทรอนิกส์ เพื่อรับฟังความคิดเห็นจากผู้ประกอบการตามข้อ 45  ให้หัวหน้าเจ้าหน้าที่ที่ดำเนินการนำร่างเอกสารดังกล่าวเผยแพร่ในระบบเครือข่ายสารสนเทศของกรมบัญชีกลาง และหน่วยงานของรัฐอื่นเป็นเวลาติดต่อกันไม่น้อยกว่า 3 วันทำการ เพื่อให้ผู้ประกอบการมีความคิดเห็นไปยังหน่วยงานของรัฐที่จัดซื้อจัดจ้างโดยตรงและโดยเปิดเผย ให้ยกเว้นการปฏิบัติตามระเบียบ ข้อ 46 และข้อ 47 (3) กรณีหน่วยงานของรัฐได้ดำเนินการจัดซื้อจัดจ้างโดยวิธีประกวดราคานานาชาติ โดยต้องเผยแพร่ประกาศและเอกสารซื้อหรือจ้างให้เผยแพร่ติดต่อกันไม่น้อยกว่า 30 วันทำการ ให้ยกเว้นการปฏิบัติตามระเบียบฯ ข้อ 60 และสำหรับกรณีหน่วยงานของรัฐดำเนินการจัดซื้อจัดจ้างโดยวิธีคัดเลือกหรือวิธีเฉพาะเจาะจงให้หน่วยงานของรัฐจัดทำหนังสือแจ้งเลื่อนวัน เวลา และสถานที่เสนอราคาตามระเบียบฯ ออกไปก่อนถึงกำหนดวันยื่นข้อเสนอ
ทั้งนี้ เพื่อให้หน่วยงานของรัฐสามารถปฏิบัติงานด้านการจัดซื้อจัดจ้างในช่วงวันดังกล่าวได้อย่างสะดวก ถูกต้อง รวดเร็ว คล่องตัว และมีประสิทธิภาพสูงสุด อธิบดีกรมบัญชีกลางกล่าว

ที่มา : https://www.thaigov.go.th/news/contents/details/24183
