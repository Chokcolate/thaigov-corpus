รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรี เปิดสัมมนาเสริมสร้างเครือข่ายคุ้มครองผู้บริโภคส่วนภูมิภาค

วันจันทร์ที่ 23 กันยายน 2562
รัฐมนตรีประจำสำนักนายกรัฐมนตรี เปิดสัมมนาเสริมสร้างเครือข่ายคุ้มครองผู้บริโภคส่วนภูมิภาค
รัฐมนตรีประจำสำนักนายกรัฐมนตรี เปิดสัมมนาเสริมสร้างเครือข่ายคุ้มครองผู้บริโภคส่วนภูมิภาค
วันนี้ (22 กันยายน 2562) เวลา 10.30 น. ณ ห้องประชุมสุวัจน์ ลิปตพัลลภ มหาวิทยาลัยราชภัฏ นครราชสีมา นายเทวัญ ลิปตพัลลภ รัฐมนตรีประจำสำนักนายกรัฐมนตรี เป็นประธานเปิดสัมมนาเสริมสร้างเครือข่ายคุ้มครองผู้บริโภคในส่วนภูมิภาคและบรรยายพิเศษเรื่อง "นโยบายการคุ้มครองผู้บริโภคในส่วนภูมิภาค"  โดยนายวิเชียร จันทรโณทัย ผู้ว่าราชการจังหวัดนครราชสีมา กล่าวต้อนรับ พลตำรวจตรีประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภค กล่าวรายงาน โดยมีส่วนราชการ องค์กรปกครองส่วนท้องถิ่น กำนัน ผู้ใหญ่บ้าน นักเรียน นักศึกษา เครือข่ายภาคประชาชน และประชาชนในพื้นที่จังหวัด เข้าร่วมสัมมนา จำนวน 1,000 คน
รัฐมนตรีประจำสำนักนายกรัฐมนตรี ในฐานะประธานกรรมการคุ้มครองผู้บริโภค กล่าวว่า รัฐบาลได้กำหนดนโยบายที่เกี่ยวข้องกับการคุ้มครองผู้บริโภค เพื่อสร้างความเป็นธรรม การวางระบบการทำงานให้เป็นมาตรฐานสากล รวมทั้งคุ้มครองผู้บริโภคที่อยู่ในส่วนภูมิภาค ป้องกันไม่ให้ผู้ประกอบธุรกิจละเมิดสิทธิผู้บริโภค โดยสำนักงานคณะกรรมารคุ้มครองผู้บริโภค หรือ สคบ. มีหน้าที่ในการคุ้มครองผู้บริโภค โดยการรับเรื่องราวร้องทุกข์ ติดตาม สอดส่องพฤติกรรมของผู้ประกอบธุรกิจที่มีลักษณะเป็นการละเมิดสิทธิผู้บริโภค รวมทั้งการเผยแพร่ประชาสัมพันธ์ข้อมูล ข่าวสาร  ความรู้ด้านการบริโภค ภายใต้นโยบายลดความเหลื่อมล้ำ สร้างความเป็นธรรมในทุกมิติ โดยมุ่งเน้นให้ สคบ.จังหวัด จัดทำแผนปฏิบัติการในระดับจังหวัดและระดับท้องถิ่น รวมทั้งปฏิบัติงานกับหน่วยงานที่เกี่ยวข้องกับการคุ้มครองผู้บริโภค สามารถตอบสนองความต้องการของประชาชนได้อย่างรวดเร็ว เป็นธรรมโปร่งใสและตรวจสอบได้ โดยยึดหลักประชาชนสบายใจ พึงพอใจที่ได้มาใช้บริการกับ สคบ.
จากนั้นในช่วงเวลา 12.30 น.  รัฐมนตรีประจำสำนักนายกรัฐมนตรี  พร้อมด้วยเลขาคณะกรรมการคุ้มครองผู้บริโภค  เจ้าหน้าที่ สคบ. และคณะอนุกรรมการคุ้มครองผู้บริโภคประจำจังหวัดนครราชสีมา  ได้ลงพื้นที่ให้คำแนะนำแก่ผู้ประกอบธุรกิจ เช่น ธุรกิจเกี่ยวกับประกาศคณะกรรมการคุ้มครองผู้บริโภคว่าด้วยการโฆษณา  เรื่องธุรกิจที่ใช้ข้อความ ลด แลก แจก แถม การเสี่ยงชิงรางวัล ตรวจสอบฉลากสินค้าทั่วไป และสินค้าอันตรายด้วย
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23325
