รัฐบาลไทย-ข่าวทำเนียบรัฐบาล-กระทรวงดิจิทัลฯ ร่วมหารือกับ JFCCT พร้อมดึงภาคเอกชนร่วมขับเคลื่อนการปฏิรูปด้านดิจิทัลของไทย

วันพุธที่ 25 กันยายน 2562
กระทรวงดิจิทัลฯ ร่วมหารือกับ JFCCT พร้อมดึงภาคเอกชนร่วมขับเคลื่อนการปฏิรูปด้านดิจิทัลของไทย
กระทรวงดิจิทัลฯ ร่วมหารือกับ JFCCT พร้อมดึงภาคเอกชนร่วมขับเคลื่อนการปฏิรูปด้านดิจิทัลของไทย
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วยผู้บริหารกระทรวงดิจิทัลฯ ร่วมหารือกับคณะผู้แทนจากหอการค้าร่วมต่างประเทศในประเทศไทย (Joint Foreign Chambers of Commerce in Thailand : JFCCT) นำโดยนายแสตนลี่ย์ คัง ประธาน JFCCT และนายบ็อบ ฟ็อกซ์ ประธานคณะกรรมการกลุ่มดิจิทัลและเทคโนโลยี ณ ห้องประชุม MDES1 สำนักงานปลัดกระทรวงดิจิทัลเพื่อเศรษฐกิจและสังคม กรุงเทพฯ เมื่อวันที่ 23 กันยายน 2562 โดยประธาน JFCCT ได้แสดงความยินดีกับการเข้ารับตำแหน่งใหม่ของ รมว.กระทรวงดิจิทัลฯ และแสดงความชื่นชมต่อรัฐบาลไทยที่เปิดโอกาสให้ประชาชนสามารถแสดงความคิดเห็นต่อการทำงานของรัฐบาลได้อย่างเหมาะสม โดย JFCCT มีความตั้งใจในการสนับสนุนการดำเนินงานของรัฐบาลไทย ซึ่งประเด็นสำคัญที่ต้องการให้ภาครัฐสนับสนุน ได้แก่ เรื่องเสรีภาพในการดำเนินธุรกิจ ธุรกิจ SMEs และ Smart Visa นอกจากนี้ ทั้งสองฝ่ายได้ร่วมหารือและแลกเปลี่ยนข้อมูลในด้านการต่อต้านข่าวปลอม การพัฒนาบุคลากรด้านดิจิทัล เทคโนโลยี 5G การบังคับใช้ พ.ร.บ.การรักษาความมั่นคงปลอดภัยไซเบอร์ และ พ.ร.บ.คุ้มครองข้อมูลส่วนบุคคล โครงสร้างของอุตสาหกรรมด้านโทรคมนาคม การลงทุนจากภาคเอกชนต่างชาติ และการจัดเก็บภาษีสำหรับธุรกิจด้านดิจิทัล เป็นต้น ทั้งนี้ รมว.กระทรวงดิจิทัลฯ ได้ให้ข้อมูลว่า การปฏิรูปด้านดิจิทัลจำเป็นต้องได้รับความร่วมมือและสนับสนุนจากภาคเอกชน ดังนั้นกระทรวงดิจิทัลฯ ขอขอบคุณสำหรับข้อมูลและข้อเสนอแนะที่มีประโยชน์จากฝ่าย JFCCT พร้อมทั้งกล่าวด้วยว่าจะเปิดโอกาสให้ภาคเอกชนได้เข้ามามีส่วนร่วมในการดำเนินงานของภาครัฐเพื่อขับเคลื่อนการปฏิรูปด้านดิจิทัลของประเทศไทยร่วมกันต่อไปในอนาคต
********************

ที่มา : https://www.thaigov.go.th/news/contents/details/23391
