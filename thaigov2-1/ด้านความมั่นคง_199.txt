รัฐบาลไทย-ข่าวทำเนียบรัฐบาล-ทส.จัดพิธีขอบคุณและมอบประกาศนียบัตรในงาน ร้อยดวงใจ ร่วมใจลดโลกร้อน

วันจันทร์ที่ 23 กันยายน 2562
ทส.จัดพิธีขอบคุณและมอบประกาศนียบัตรในงาน ร้อยดวงใจ ร่วมใจลดโลกร้อน
ทส.จัดพิธีขอบคุณและมอบประกาศนียบัตรในงาน ร้อยดวงใจ ร่วมใจลดโลกร้อน
วันที่ 19 ก.ย. 62 กระทรวงทรัพยากรธรรมชาติและสิ่งแวดล้อม โดยองค์การบริหารจัดการก๊าซเรือนกระจก (อบก.) จัดพิธีขอบคุณและมอบประกาศนียบัตรในงาน ร้อยดวงใจ ร่วมใจลดโลกร้อน ประจำปี พ.ศ.2562 ภายใต้แนวคิด "ลดโลกร้อนวันนี้ เริ่มที่ตัวเรา" (It’s perfect time to start action) เพื่อหนุนให้ทุกภาคส่วนมีส่วนร่วมลดก๊าซเรือนกระจกอย่างต่อเนื่อง รวมถึงเชิดชูเกียรติผู้ประกอบการและภาคส่วนต่างๆ ที่เป็นตัวอย่างที่ดีในการบริหารจัดการและลดการปล่อยก๊าซเรือนกระจกภายในประเทศ โดยมีนายธเนศพล ธนบุณยวัฒน์ เลขานุการรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานในพิธี พร้อมมอบโล่และประกาศนียบัตร แด่บุคคล ชุมชน องค์กร และผลิตภัณฑ์ลดโลกร้อนที่อบก.ให้การรับรองใช้เครื่องหมาย จำนวน 404 ราย คาดสามารถลดการปล่อยก๊าซเรือนกระจกลงได้ 3,419,849.29 ตันคาร์บอนไดออกไซด์เทียบเท่า ณ ห้องเมย์แฟร์แกรนด์บอลรูม โรงแรมเดอะเบอร์เคลีย์ ประตูน้ำ
นายธเนศพล  ธนบุณยวัฒน์ กล่าวว่า ทส. ได้ตระหนักถึงความสำคัญของกลไกและมาตรการส่งเสริมการลดก๊าซเรือนกระจก และจะส่งเสริมสนับสนุนอย่างต่อเนื่อง เนื่องจากเป็นกระบวนการดำเนินงานที่มีความชัดเจน ช่วยให้ภาคส่วนต่างๆ ทั้งจากหน่วยงานรัฐ ภาคธุรกิจและอุตสาหกรรม ตลอดจนภาคประชาชนแสดงความรับผิดชอบต่อสังคมที่พิสูจน์ได้อย่างเป็นรูปธรรม ซึ่งเชื่อว่าหากภาคส่วนต่างๆ ร่วมใจกัน ก็จะเป็นกำลังสำคัญที่ช่วยให้ประเทศไทยสามารถลดก๊าซเรือนกระจกและขับเคลื่อนการพัฒนาประเทศไปสู่ระบบเศรษฐกิจและสังคมคาร์บอนต่ำอย่างยั่งยืน
นางประเสริฐสุข เพฑูรย์สิทธิชัย ผู้อำนวยการองค์การบริหารจัดการก๊าซเรือนกระจก (องค์การมหาชน) กล่าวว่า ผลกระทบจากการเปลี่ยนแปลงสภาพภูมิอากาศ เป็นปัญหาที่ประชากรโลกต้องเผชิญในทศวรรษนี้ ทุกภาคส่วนต้องเข้ามามีบทบาทในการลดและควบคุมปริมาณก๊าซเรือนกระจกที่ปล่อยจากกิจกรรมต่างๆ ในความรับผิดชอบของตนอย่างจริงจัง
ซึ่ง อบก. มีภารกิจในการสนับสนุนและส่งเสริมการบริหารจัดการก๊าซเรือนกระจกแก่ภาคส่วนต่างๆ ให้เกิดประโยชน์ต่อเศรษฐกิจ สังคม และสิ่งแวดล้อมของประเทศ นำไปสู่การลดก๊าซเรือนกระจกได้ตามเป้าหมายอย่างเป็นรูปธรรมมีประสิทธิภาพต่อไป

ที่มา : https://www.thaigov.go.th/news/contents/details/23327
