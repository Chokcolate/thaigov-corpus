รัฐบาลไทย-ข่าวทำเนียบรัฐบาล-รายงานข่าวกรณีโรคปอดอักเสบจากเชื้อไวรัสโคโรนาสายพันธุ์ใหม่ 2019 ( Novel Coronavirus;2019-nCoV) ประจำวันที่ 6 กุมภาพันธ์ 2563

วันพฤหัสบดีที่ 6 กุมภาพันธ์ 2563
รายงานข่าวกรณีโรคปอดอักเสบจากเชื้อไวรัสโคโรนาสายพันธุ์ใหม่ 2019 ( Novel Coronavirus;2019-nCoV) ประจำวันที่ 6 กุมภาพันธ์ 2563
รายงานข่าวกรณีโรคปอดอักเสบจากเชื้อไวรัสโคโรนาสายพันธุ์ใหม่ 2019 ( Novel Coronavirus;2019-nCoV) ประจำวันที่ 6 กุมภาพันธ์ 2563
รายงานข่าวกรณีโรคปอดอักเสบจากเชื้อไวรัสโคโรนาสายพันธุ์ใหม่ 2019
( Novel Coronavirus;2019-nCoV)
ประจำวันที่ 6 กุมภาพันธ์ 2563
1.สถานการณ์ ถึงวันที่ 6 กุมภาพันธ์ 2563 ณ เวลา 08.00 น.
1. รายงานผู้ป่วยยืนยันติดเชื้อขณะนี้นอนในโรงพยาบาล 16 ราย กลับบ้านแล้ว 9 ราย รวมสะสม 25 ราย
2. มีผู้ป่วยเข้าเกณฑ์สอบสวนโรคต้องเฝ้าระวัง ตั้งแต่วันที่ 3 มกราคม - 5 กุมภาพันธ์ 2563 มีผู้ป่วย เข้าเกณฑ์สอบสวนต้องเฝ้าระวังสะสมทั้งหมด 595 ราย คัดกรองจากสนามบิน 49 ราย มารับการรักษาที่โรงพยาบาลเอง 546 ราย อนุญาตให้กลับบ้านได้แล้ว 202 ราย ส่วนใหญ่ติดเชื้อไวรัสไข้หวัดใหญ่ตามฤดูกาล ยังคงรักษาในโรงพยาบาล 393 ราย โดยวันที่ 5 กุมภาพันธ์ 2563 พบผู้ป่วยเข้าเกณฑ์สอบสวนโรครายใหม่ 46 ราย
3. สถานการณ์ทั่วโลกใน 27 ประเทศ ข้อมูลตั้งแต่ 5 มกราคม– 5 กุมภาพันธ์ 2563  พบผู้ป่วยยืนยัน
ติดเชื้อจำนวน 24,541 ราย ส่วนประเทศจีน ข้อมูล ณ วันที่ 5 กุมภาพันธ์ 2563 พบผู้ป่วย 24,324 ราย เสียชีวิต 490 ราย
4. ขอความร่วมมือประชาชนปฏิบัติตัวตามคำแนะนำของกระทรวงสาธารณสุข สถานการณ์จะดีขึ้นด้วยความร่วมมือจากประชาชน อย่าเชื่อข่าวลือจากทุกทาง “เช็คก่อนแชร์” งดแชร์ข้อมูลผู้ป่วยทางสื่อออนไลน์ และมาจากแหล่งข้อมูลที่ไม่น่าเชื่อถือ เพื่อไม่ให้ข้อมูลที่ไม่ถูกต้องแพร่หลาย เกิดความตระหนก และมีความผิดตาม            พ.ร.บ.คอมพิวเตอร์ฯ โปรดติดตามข่าวสารจากกระทรวงสาธารณสุข หากมีข้อสงสัยสอบถามได้ที่ สายด่วนกรมควบคุมโรค 1422 ตลอด 24 ชั่วโมง หรือเว็บไซต์ https://ddc.moph.go.th/viralpneumonia/ และ Line@/เฟซบุ๊ค : รู้กันทันโรค,Coronavirus2019, กรมควบคุมโรค กระทรวงสาธารณสุข ประชาชนตรวจสอบข่าวลวงได้ที่กระทรวงดิจิทัลเพื่อเศรษฐกิจและสังคม www.antifakenewscenter.com
2.  สธ.แนะนำ D.I.Y หน้ากากอนามัย-เจลแอลกอฮอล์ล้างมือ
กระทรวงสาธารณสุข แนะนำประชาชนทำหน้ากากอนามัยแบบผ้า และเจลแอลกอฮอล์ล้างมือใช้เอง สู้ภัยโรคปอดอักเสบจากไวรัสโคโรนาสายพันธุ์ใหม่ 2019 พร้อมเร่งเสริมความรู้ในกลุ่มผู้ขับรถโดยสารสาธารณะ สร้างแนวร่วมปกป้องตนเองและผู้โดยสารให้ปลอดภัย
นายแพทย์ธนรักษ์ ผลิพัฒน์ รองอธิบดีกรมควบคุมโรค แถลงข่าว โรคปอดอักเสบจากไวรัสโคโรนาสายพันธุ์ใหม่ 2019 ว่า จากการเผยแพร่ข้อมูลความรู้เกี่ยวกับโรคปอดอักเสบจากไวรัสโคโรนาสายพันธุ์ใหม่ 2019 มาอย่างต่อเนื่อง พบว่า ประชาชนเกิดการรับรู้และใส่ใจในการป้องกันตนเองมากขึ้น ซึ่งหลักการสำคัญในการป้องกันโรค คือ การใช้หน้ากากอนามัยและการล้างมือ โดยควรสวมหน้ากากอนามัยทุกครั้งที่ต้องอยู่ในที่ที่มีคนหนาแน่น และล้างมือบ่อยๆ ด้วยน้ำและสบู่ หรือเจลแอลกอฮอล์ล้างมือ
สำหรับหน้ากากอนามัย สามารถใช้หน้ากากแบบผ้าเพื่อป้องกันโรคได้ แนะนำทำหน้ากากแบบผ้าใช้เอง โดยใช้ผ้าขนาดประมาณ 7 นิ้วครึ่ง จับจีบตรงกลาง เย็บทบกัน 2 ชั้น และติดยางยืด 2 ข้าง สามารถดูวิธีทำได้จาก https://youtu.be/sDPGLKnEID0ส่วนเจลแอลกอฮอล์ล้างมือสามารถทำได้ โดยใช้เอทิลแอลกอฮอล์ 95% จำนวน 370 มล. คาร์โบพอล 940 (Carbopol 940) 1 กรัม น้ำร้อน 125.5 มล. กลีเซอรีน (Glycerine) 2.5 มล. และไตรเอทาโนลามีน (Triethanolamine) 1 กรัม วิธีทำ โปรยคาร์โบพอล 940 ลงในน้ำร้อน คนจนละลายหมด ปล่อยให้พองตัวเต็มที่ จากนั้นเติมเอทิลแอลกอฮอล์ 95% ไตรเอทาโนลามีน และกลีเซอรีน คนให้เข้ากัน จะได้เจลแอลกอฮอล์ปริมาณ 500 กรัม นำใส่ในภาชนะที่สะอาดและปิดฝาให้สนิท
ขณะเดียวกัน กระทรวงสาธารณสุขได้มุ่งเป้าให้ความรู้กับกลุ่มผู้ประกอบการ/สถานที่สาธารณะที่มีความเสี่ยงจากการที่มีผู้ใช้บริการจำนวนมาก เพื่อสร้างความร่วมมือในการป้องกันการแพร่กระจายโรค เช่น แท็กซี่ รถประจำทาง รถไฟฟ้า ฟิตเนส ปั๊มน้ำมัน เป็นต้น โดยในกลุ่มรถแท็กซี่ ได้สร้างความตระหนักในการปกป้องตนเองและผู้โดยสาร โดยใส่หน้ากากอนามัยตลอดเวลาที่ขับรถ ทำความสะอาด 4 จุดเสี่ยงที่ผู้โดยสารสัมผัสบ่อย ได้แก่ ที่จับประตู ที่จับเหนือศีรษะผู้โดยสาร กระจกภายในรถ และที่วางแขน โดยใช้น้ำผสมผงซักฟอก หรือน้ำยาทำความสะอาด หรือแอลกอฮอล์ 70% อย่างใดอย่างหนึ่ง ซึ่งสามารถฆ่าเชื้อโรคได้ทั้งไวรัสและแบคทีเรีย รวมทั้งล้างมือบ่อยๆ
3. ผลการดำเนินงานที่ด่านควบคุมโรค
- ตั้งแต่วันที่ 3 - 23 มกราคม 2563 ตรวจคัดกรองผู้เดินทางเข้าประเทศด้วยเครื่องวัดอุณหภูมิ สะสม จำนวน 137 เที่ยวบิน จำนวน 21,522 คน ใน 5 ท่าอากาศยาน ได้แก่ ท่าอากาศยานสุวรรณภูมิ ดอนเมือง เชียงใหม่ ภูเก็ต และกระบี่ ได้ และเพิ่มที่ท่าอากาศยานเชียงรายอีก 1 แห่ง ตั้งแต่วันที่ 24 มกราคม -5 กุมภาพันธ์ 2563 คัดกรองผู้โดยสารสายการบินจากสาธารณรัฐประชาชนจีน 344 เที่ยวบิน ผู้เดินทางและลูกเรือได้รับการคัดกรอง จำนวน 17,796 ราย ทางกระทรวงสาธารณสุขได้จัดเจ้าหน้าที่หมุนเวียนไปสนับสนุนเจ้าหน้าที่ที่ด่าน เพื่อให้การทำงานมีประสิทธิภาพตลอด 24 ชั่วโมง
- นักท่องเที่ยวทุกคนจะได้รับแจกคำแนะนำสุขภาพ (health beware card) จากเจ้าหน้าที่ตรวจคนเข้าเมือง และเจ้าหน้าที่ด่านควบคุมโรค
4.ข้อแนะนำประจำวันในการป้องกันตนเองจากโรคปอดอักเสบจากเชื้อไวรัสโคโรนาสายพันธุ์ใหม่ 2019
หมั่นล้างมือให้สะอาดอยู่เสมอด้วยน้ำ และสบู่ หรือแอลกอฮอล์เจลล้างมือ ไม่นำมือมาสัมผัสตา จมูก ปาก โดยไม่จำเป็น และปฏิบัติตามคำแนะนำ “กินร้อน ช้อนกลาง ล้างมือ” อย่างเคร่งครัด
*****************************   6 กุมภาพันธ์ 2563

ที่มา : https://www.thaigov.go.th/news/contents/details/26350
