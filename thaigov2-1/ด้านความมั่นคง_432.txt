รัฐบาลไทย-ข่าวทำเนียบรัฐบาล-ก.แรงงาน ปิดการประชุมไตรภาคีระดับภูมิภาคอาเซียนเพื่อส่งเสริมการมีส่วนร่วมกับหุ้นส่วนทางสังคม (ARTSDC) ครั้งที่ 10

วันพุธที่ 18 ธันวาคม 2562
ก.แรงงาน ปิดการประชุมไตรภาคีระดับภูมิภาคอาเซียนเพื่อส่งเสริมการมีส่วนร่วมกับหุ้นส่วนทางสังคม (ARTSDC) ครั้งที่ 10
ปลัดกระทรวงแรงงาน ปิดการประชุมไตรภาคีระดับภูมิภาคอาเซียนเพื่อส่งเสริมการมีส่วนร่วมกับหุ้นส่วนทางสังคม (ARTSDC) ครั้งที่ 10 ชื่นมื่น ร่วมแลกเปลี่ยนความคิดเห็นระหว่างประเทศสมาชิกอาเซียน ส่งเสริมการเปลี่ยนผ่านอย่างเป็นธรรมสำหรับแรงงานสู่อนาคตของงาน
เมื่อวันที่ 17 ธันวาคม 2562 เวลา 16.30 น. นายสุทธิ สุโกศล ปลัดกระทรวงแรงงาน เป็นประธานกล่าวปิดการประชุมไตรภาคีระดับภูมิภาคอาเซียนเพื่อส่งเสริมการมีส่วนร่วมกับหุ้นส่วนทางสังคม (ARTSDC) ครั้งที่ 10   ณ โรงแรมอวานี เอเทรียม กรุงเทพมหานคร โดยการประชุมฯ ดังกล่าว จัดขึ้นระหว่างวันที่ 16-17 ธันวาคม 2562 มีหัวข้อหลักของการประชุม คือ การเสริมสร้างหุ้นส่วนทางสังคมและการหลอมรวมการเปลี่ยนผ่านอยางเป็นธรรมและสมดุล สู่ อนาคตของงาน ประกอบด้วยผู้เข้าร่วมจำนวน 120 คน จากประเทศสมาชิกอาเซียน ได้แก่ ผู้แทนภาครัฐ สหภาพแรงงาน องค์การนายจ้าง สำนักเลขาธิการอาเซียน และองค์การแรงงานระหว่างประเทศ มีรูปแบบการประชุมแบบไตรภาคี กำหนดจัดให้มีการประชุมเป็นประจำทุกปี โดยประเทศเจ้าภาพคือประเทศที่ดำรงตำแหน่งประธานอาเซียน สาระสำคัญของการประชุมมุ่งเน้นการทำความเข้าใจเกี่ยวกับอนาคตของงานและ Centenary Declaration ขององค์การแรงงานระหว่างประเทศ ซึ่งให้ความสำคัญกับการส่งเสริมแนวทางที่มุ่งเน้นการมีส่วนร่วมของประชาชน การทำให้มั่นใจว่าแรงงานจะได้รับการคุ้มครองสิทธิขั้นพื้นฐาน การสนับสนุนการพัฒนาทักษะฝีมือแรงงานและการเรียนรู้ตลอดช่วงวัย และการจัดทำนโยบายเพื่อตอบสนองต่ออนาคตของงานและนโยบายที่ส่งเสริมการเข้าถึงงานที่มีคุณค่า
นอกจากนี้ ที่ประชุมยังได้มีโอกาสหารือและแลกเปลี่ยนแนวทางการดำเนินงาน เพื่อส่งเสริมการพัฒนาทักษะด้านอาชีพ ผ่านการส่งเสริมความร่วมมือกับสหภาพแรงงานและไตรภาคี โดยมีข้อเสนอแนะว่าหลักสูตรการพัฒนาฝีมือแรงงานควรเป็นไปในลักษณะของหลักสูตรผสมผสาน (hybrid) ซึ่งเปิดโอกาสให้เกิดการเรียนรู้ทักษะดิจิทัล เพื่อรองรับงานในอนาคตและการฝึกปฏิบัติ รวมทั้งหารือแนวทางเกี่ยวกับการส่งเสริมการมีส่วนร่วมของหุ้นส่วนทางสังคม เพื่อสร้างให้เกิดบรรยากาศที่ดีในการเตรียมความพร้อมแรงงานสู่อนาคต และการปรับตัวของแรงงานให้สามารถใช้ประโยชน์สูงสุด อีกทั้งยังได้มีการแลกเปลี่ยนความคิดเห็นเกี่ยวกับการเปลี่ยนผ่านการจ้างงานจากการจ้างงานนอกระบบเป็นการจ้างงานในระบบ ผ่านการขับเคลื่อนเอกสารสำคัญของอาเซียนอีกด้วย
“ความสำเร็จ 2 วันที่ผ่านมานี้เป็นเครื่องพิสูจน์แล้วว่าความร่วมมือระหว่างไตรภาคีเป็นเรื่องสำคัญการทำงานบนพื้นฐานความรับผิดชอบ การยึดแนวปฏิบัติเดียวกัน เพื่อส่งเสริมการเปลี่ยนผ่านอย่างเป็นธรรมและสมดุลสู่อนาคตของงาน การส่งเสริมบทบาทของหุ้นส่วนทางสังคม ด้วยการสนับสนุนประเทศสมาชิกอาเซียนให้สามารถใช้ประโยชน์สูงสุดจากเทคโนโลยีดิจิทัล และร่วมกันระมัดระวังความเสี่ยงอันเกิดจากยุคดิจิทัล รวมทั้งส่งเสริมการดำเนินงานที่ยึดหลักกฎหมายและระเบียบต่างๆ  เพื่อให้แรงงานอาเซียนมีขีดความสามารถในการปรับตัวอย่างยั่งยืนต่อไปในอนาคต” ปลัดกระทรวงแรงงาน กล่าวในท้ายสุด
++++++++++++++++++++++++++

ที่มา : https://www.thaigov.go.th/news/contents/details/25299
