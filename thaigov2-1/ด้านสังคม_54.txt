รัฐบาลไทย-ข่าวทำเนียบรัฐบาล-อนุทิน แถลงแนวทางการทำงานเน้นยกระดับบริการ สร้างรายได้ให้ประชาชน

วันพฤหัสบดีที่ 8 สิงหาคม 2562
อนุทิน แถลงแนวทางการทำงานเน้นยกระดับบริการ สร้างรายได้ให้ประชาชน
รองนายกรัฐมนตรีและรัฐมนตรีว่าการกระทรวงสาธารณสุข แถลงนโยบายเน้นให้บริการแบบ One Stop Service ยกระดับการบริการ อำนวยความสะดวกประชาชนให้เข้าถึงการรักษา สนับสนุนใช้สินค้าไทย สร้างรายได้ให้คนไทย
วันนี้ (8 สิงหาคม 2562) ที่อิมแพค ฟอรั่ม ศูนย์แสดงสินค้าและการประชุม อิมแพ็ค เมืองทองธานี  จังหวัดนนทบุรี พลเอกประยุทธ์ จันทร์โอชา นายกรัฐมนตรี พร้อมด้วยคณะรองนายกรัฐมนตรี ชี้แจงนโยบายรัฐบาลต่อผู้บริหารระดับสูง โดยนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข ได้แถลงนโยบายสาธารณสุขต่อที่ประชุมว่า รัฐบาลได้มีนโยบายให้ทุกส่วนราชการจัดบริการแบบเบ็ดเสร็จ (One Stop Service) บูรณาการทุกอย่างเพื่ออำนวยความสะดวกในการให้บริการประชาชนอย่างเต็มที่ ซึ่งต้องอาศัยความร่วมมือจากทุกฝ่าย โดยแนวทางในการทำงานคือ Thai first คือ ไทยทำ ไทยใช้ สร้างงาน สร้างรายได้ให้กับคนไทย ให้เงินบาทได้หมุนเวียนอยู่ในประเทศให้ได้มากที่สุด และสร้างมูลค่าเพิ่มในกลุ่มอุตสาหกรรม ให้เกิดการจ้างงาน การจัดซื้อจากภาคประชาชนโดยตรง เพื่อแก้ปัญหาปากท้อง และเสริมสร้างเศรษฐกิจไทยให้มั่นคง
นายอนุทินกล่าวต่อว่า ในด้านสาธารณสุขเน้นยกระดับการบริการประชาชนให้เข้าถึงการรักษา โดยให้อาสาสมัครสาธารณสุขประจำหมู่บ้าน (อสม.) เป็นกำลังสำคัญในการช่วยแบ่งเบาภาระงานของแพทย์ พยาบาล ช่วยคัดกรองสุขภาพขั้นพื้นฐาน ส่งเสริมสุขภาพประชาชนในพื้นที่ให้มีสุขภาพที่ดี เพื่อลดความแออัด ลดค่าใช้จ่ายในการเดินทางไปโรงพยาบาล ส่วนในเรื่องกัญชา ขณะนี้กระทรวงสาธารณสุขได้เปิดเสรีกัญชาเฉพาะศึกษาวิจัย และพัฒนากัญชาเพื่อประโยชน์ทางการแพทย์เท่านั้น เพื่อให้โรงพยาบาลในสังกัดนำไปใช้รักษาคนไข้ภายใต้การดูแลของแพทย์ พร้อมสนับสนุนสมุนไพรไทยทำเป็นตัวยาเพื่อใช้ในการแพทย์แผนไทยและแพทย์ทางเลือกสำหรับรักษาคนไทย หากได้ผลดีจะช่วยสร้างรายได้ให้ประชาชน เสริมสร้างเศรษฐกิจประเทศ และลดภาระค่าใช้จ่ายในการดูแลสุขภาพประชาชน นอกจากนี้ ยังให้ความสำคัญในการดูแลบุคลากรสาธารณสุข ข้าราชการ แพทย์ พยาบาล เภสัชกร ให้มีความพร้อม มีคุณภาพชีวิตที่ดี มีสุขภาพจิตที่ดี เพราะเมื่อเจ้าหน้าที่มีความสุขในการทำงาน ประชาชนย่อมได้รับบริการที่ดีตามมา
“ผมขอให้ทุกหน่วยงานราชการมองประชาชนคือผู้รับบริการ เจ้าหน้าที่ส่วนราชการคือผู้ให้บริการ สร้างความรวดเร็วในการทำงาน ใส่ใจในการบริการ เพื่ออำนวยความสะดวกให้กับพี่น้องประชาชน” นายอนุทินกล่าว
****************************** 8 สิงหาคม 2562

ที่มา : https://www.thaigov.go.th/news/contents/details/22092
