รัฐบาลไทย-ข่าวทำเนียบรัฐบาล-ไทย-กาตาร์พร้อมขยายความร่วมมือในทุกด้านอย่างเป็นรูปธรรม

วันศุกร์ที่ 30 สิงหาคม 2562
ไทย-กาตาร์พร้อมขยายความร่วมมือในทุกด้านอย่างเป็นรูปธรรม
ไทย-กาตาร์พร้อมขยายความร่วมมือในทุกด้านอย่างเป็นรูปธรรม
วันนี้ (29 สิงหาคม 2562) เวลา 14.30 น. ณ ห้องรับรอง 1 ตึกบัญชาการ 1 ทำเนียบรัฐบาล เชค มุฮัมมัด บิน อับดุรเราะฮ์มาน บิน ญาสซิม อัษษานี (H.E. Sheikh Mohammed bin Abdulrahman bin Jassim Al-Thani) รองนายกรัฐมนตรีและรัฐมนตรีว่าการกระทรวงการต่างประเทศรัฐกาตาร์  เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี สรุปสาระสำคัญการหารือดังนี้
รองนายกรัฐมนตรียินดีที่ได้พบรองนายกรัฐมนตรีฯ กาตาร์ ในโอกาสเดินทางเยือนภูมิภาคเอเชียตะวันออกเฉียงใต้ (ASEAN) โดยหวังว่าการเดินทางเยือนในครั้งนี้ จะประสบความสำเร็จและเกิดผลลัพธ์ที่เป็นรูปธรรม   อันจะเสริมสร้างความสัมพันธ์อันดีระหว่างกาตาร์กับอาเซียน และกาตาร์กับไทย ให้แน่นแฟ้นยิ่งขึ้น
รองนายกรัฐมนตรีฯ กาตาร์ ขอบคุณรัฐบาลไทยที่สนับสนุนความร่วมมือกาตาร์มาโดยตลอด  พร้อมเน้นย้ำส่งเสริมความร่วมมือภาคเอกชนของทั้งสองฝ่าย ซึ่งจะเป็นโอกาสในการเพิ่มพูนการค้าและเสริมสร้างเครือข่ายระหว่างภาคเอกชนมากขึ้น
ทั้งสองฝ่ายเห็นพ้องกระชับความร่วมมือทางการลงทุน โดยเฉพาะด้านการค้า การลงทุน สาธารณสุข การบิน และการท่องเที่ยว โดยส่งเสริมให้มีการแลกเปลี่ยนการเยือนระหว่างหน่วยงานส่งเสริมการลงทุนและภาคเอกชนของทั้งสองฝ่าย เพื่อสร้างเครือข่ายและความเชื่อมั่นระหว่างกัน นอกจากนี้ ไทยพร้อมเป็นประตูการค้าไปยังประเทศอาเซียน และประเทศอื่น ๆ โดยเฉพาะ CLMV
โอกาสนี้ รองนายกรัฐมนตรี กล่าวเชิญชวนให้กาตาร์เข้ามาลงทุนในเขตพัฒนาพิเศษภาคตะวันออก (EEC) ซึ่งพร้อมอำนวยความสะดวกแก่นักลงทุนที่เข้ามาลงทุนในไทย

ที่มา : https://www.thaigov.go.th/news/contents/details/22623
