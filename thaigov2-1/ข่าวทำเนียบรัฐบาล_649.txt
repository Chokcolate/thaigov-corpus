รัฐบาลไทย-ข่าวทำเนียบรัฐบาล-รองโฆษกรัฐบาลระบุ กรมเจ้าท่ารายงาน เรือเวสเตอร์ดามล่องเข้ากัมพูชาแล้ว สรุปยอดคนไทยในเรือ 21 คน

วันพฤหัสบดีที่ 13 กุมภาพันธ์ 2563
รองโฆษกรัฐบาลระบุ กรมเจ้าท่ารายงาน เรือเวสเตอร์ดามล่องเข้ากัมพูชาแล้ว สรุปยอดคนไทยในเรือ 21 คน
รองโฆษกรัฐบาลระบุ กรมเจ้าท่ารายงาน เรือเวสเตอร์ดามล่องเข้ากัมพูชาแล้ว สรุปยอดคนไทยในเรือ 21 คน
วันที่ 13 ก.พ.63 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า สำหรับการติดตามเรือโดยสารเวสเตอร์ดาม ซึ่งเดินทางไปยังประเทศกัมพูชานั้น กรมเจ้าท่า กระทรวงคมนาคม ได้รายงานขั้นตอนในประเทศกัมพูชา มีดังนี้ 1. ให้เรือทิ้งสมอรอจนครบระยะเวลาเฝ้าระวัง 14 วัน นับตั้งแต่วันที่ 1 ก.พ. 2563  2.จัดทีมแพทย์ไปตรวจสุขภาพผู้โดยสารและลูกเรือก่อนจะพิจารณาอนุญาตให้ลงจากเรือ 3. จัดให้สายการบินรับมารับผู้โดยสารเดินทางไปยังสนามบินโดยตรงและยกเว้นวีซ่าทุกคน 4. เมื่อผู้โดยสารขึ้นหมด เรือจะทำความสะอาด ก่อนออกเดินทางไปเมืองท่าต่อไปในวันที่ 17 ก.พ. 2563
“ส่วนยอดผู้โดยสารภายในเรือมีจำนวน 1,455 คน และลูกเรืออีก 802 คน รวมทั้งหมด 2,257 คน โดยพบว่าบนเรือมีคนไทยเป็นผู้โดยสาร 2 คน โดยเป็นหญิง 2 คน ขณะที่ลูกเรือคนไทยมีทั้งหมด 19 คน เป็นชาย 13 คน หญิง 6 คน รวมคนไทยบนเรือ 21 คน ที่ผ่านมาเรือโดยสารเวสเตอร์ดามออกเดินทางจากเกาะฮ่องกงเมื่อวันที่ 1 ก.พ. 2563 โดยไปแวะเมืองเกาชุง ประเทศไต้หวัน ก่อนเดินทางออกจากไต้หวัน วันที่ 4 ก.พ. 2563 ซึ่งขณะนี้เรือเวสเตอร์ดามได้เทียบท่าที่กัมพูชาแล้วเมื่อเวลา 07.00 น.” น.ส.ไตรศุลี กล่าว

ที่มา : https://www.thaigov.go.th/news/contents/details/26481
