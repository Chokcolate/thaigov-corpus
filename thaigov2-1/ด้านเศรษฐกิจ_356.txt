รัฐบาลไทย-ข่าวทำเนียบรัฐบาล-ปลัดสรนิต ขึ้นปาฐกถา ชี้ “ทิศทางการอุดมศึกษา” ในงานสัมมนาทางวิชาการครูและอาจารย์แนะแนว โครงการแบรนด์ซัมเมอร์แคมป์ ครั้งที่ 31

วันศุกร์ที่ 6 กันยายน 2562
ปลัดสรนิต ขึ้นปาฐกถา ชี้ “ทิศทางการอุดมศึกษา” ในงานสัมมนาทางวิชาการครูและอาจารย์แนะแนว โครงการแบรนด์ซัมเมอร์แคมป์ ครั้งที่ 31
รศ.นพ.สรนิตฯ ปาฐกถาพิเศษ เรื่อง “ทิศทางการอุดมศึกษายุคใหม่” ในงานสัมมนาทางวิชาการครูและอาจารย์แนะแนวทั่วประเทศ ภายใต้โครงการส่งเสริมความสามารถพิเศษภาคฤดูร้อน (แบรนด์ซัมเมอร์แคมป์ ครั้งที่ 31)
เมื่อเวลา 09.00 น. (6 กันยายน 2562) รศ.นพ.สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม ได้รับเกียรติกล่าวปาฐกถาพิเศษ เรื่อง “ทิศทางการอุดมศึกษายุคใหม่” ในงานสัมมนาทางวิชาการครูและอาจารย์แนะแนวทั่วประเทศ ภายใต้โครงการส่งเสริมความสามารถพิเศษภาคฤดูร้อน (แบรนด์ซัมเมอร์แคมป์ ครั้งที่ 31) ที่จัดขึ้นโดยความร่วมมือของมหาวิทยาลัยเกษตรศาสตร์, บริษัท แบรนด์ ซันโทรี่ (ประเทศไทย) จำกัด และมูลนิธิการศึกษาทางไกลผ่านดาวเทียม โดยมีวัตถุประสงค์เพื่อส่งเสริมเยาวชนในด้านการศึกษาและมีโอกาสได้เลือกเข้าศึกษาต่อในคณะและมหาวิทยาลัยที่ตั้งใจไว้ ซึ่งงานสัมมนาฯ ในครั้งนี้ มีครูและอาจารย์แนะแนวจากทั่วประเทศ เข้าร่วมรับฟัง ณ ห้องประชุมสุธรรม อารีกุล อาคารสารนิเทศ 50 ปี มหาวิทยาลัยเกษตรศาสตร์ บางเขน กรุงเทพฯ
รศ.นพ.สรนิตฯ กล่าวว่า “มหาวิทยาลัยในยุคนี้จะต้องเข้าไปช่วยพัฒนาประเทศชาติ ทั้งในด้านสังคมและเศรษฐกิจ เป้าหมายคือจะต้องผลิตคนดีออกมาสู่สังคม มีงานทำ และสามารถช่วยพัฒนาประเทศ โดยภารกิจของกระทรวงการอุดมศึกษา วิทยาศาสตร์ วิจัยและนวัตกรรม ก็คือสร้างคนรุ่นใหม่นอกเหนือจากในห้องเรียนธรรมดาๆ มีในเรื่องของ Startup ที่เปิดโอกาสให้กับเด็กที่มีไอเดียและความคิดสร้างสรรค์ เรามีกองทุนหนุนความคิดของเด็กให้เกิดขึ้น มีโครงการบัณฑิตพันธุ์ใหม่ ที่เน้นผลิตบัณฑิตให้ตรงกับความต้องการของบริษัท เมื่อออกไปแล้วสามารถทำงานได้เลยโดยที่ทางบริษัทจำเป็นต้องสอนงานใหม่ ต้องทำในเรื่องของ BCG และทำผลผลิตหมุนเวียน ไม่ให้เหลือทิ้งเป็นภาระของโลก เพื่อยกระดับ GDP ของประเทศ ยังมีโครงการของภูมิภาคที่จะทำเรื่องของ BCG แบบครบวงจร นอกจากนี้ มหาวิทยาลัยจะต้องเข้าไปช่วยลดความเลื่อมล้ำ ในเรื่องของนวัตกรรมที่จะต้องตอบโจทย์ประเทศ และงานวิจัยที่มุ่งไปสู่อนาคต”
ในการนี้ ดร.ดำรงค์ ศรีพระราม รองอธิการบดีฝ่ายบริหารกิจการภายในประธานคระกรรมการโครงการแบรนด์ซัมเมอร์แคมป์ ได้กล่าวต้อนรับและเปิดการสัมมนาทางวิชาการครูและอาจารย์แนะแนวทั่วประเทศ ว่า “ปัจจุบันสังคมไทยก้าวสู่โลกยุคดิจิตอลอย่างเต็มตัว กิจกรรมทางเศรษฐกิจและสังคมก้าวกระโดดไปอย่างรวดเร็ว การเข้าถึงแหล่งข้อมูลปริมาณมหาศาลผ่านโลกออนไลน์เพิ่มมากขึ้นทุกนาที ส่งผลให้คุณลักษณะของเด็กหรือเยาวชนที่อยู่ในวัยการศึกษา หรือแม้แต่ผู้ใหญ่ในวัยทำงาน ผู้สูงอายุในวัยเกษียณเปลี่ยนแปลงไป การจัดสัมมนาทางวิชาการครูและอาจารย์แนะแนวทั่วประเทศ เรื่อง ครูแนะแนวกับทิศทางการอุดมศึกษายุคใหม่ นับเป็นเรื่องที่สำคัญและจำเป็นต่อการปรับเปลี่ยนบทบาทของครูแนะแนวให้ก้าวทันต่อโลกที่มีการแข่งขันสูงในปัจจุบัน เพราะ “ครู” คือผู้ที่มีหน้าที่สร้างคนและเตรียมคนให้พร้อมออกสู่สังคม”
นางสาวนันทนา ขาวปลื้ม ผู้จัดการทั่วไป บริษัท แบรนด์ ซันโทรี่ (ประเทศไทย) จำกัด กล่าวรายงานวัตถุประสงค์การจัดโครงการส่งเสริมความสามารถพิเศษภาคฤดูร้อน (แบรนด์ซัมเมอร์แคมป์ ครั้งที่ 31) ว่า “โครงการแบรนด์ซัมเมอร์แคมป์ เป็นโครงการของประเทศไทยที่ต้องการส่งเสริม สนับสนุน และผลักดันเยาวชนไทยให้สามารถสอบเข้าศึกษาต่อในระดับอุดมศึกษา ตามสาขาและสายอาชีพที่ต้องการ ซึ่งตลอด 30 ปีที่ผ่านมา ทางโครงการฯ ได้เป็นส่วนหนึ่งที่ช่วยส่งเสริมความรู้ให้นักเรียนทั่วประเทศมาแล้ว กว่า 1 ล้านคน โดยในปีนี้ เราปรับรูปแบบโครงการให้ตรงกับความต้องการของน้องๆ เพื่อพัฒนาศักยภาพให้ตอบรับกับโลกในยุคอนาคต โดยโครงการซัมเมอร์แคมป์ พลัส ครั้งที่ 31 นี้ ประกอบด้วย 4 กิจกรรมหลัก คือ กิจกรรมงานสัมมนาทางวิชาการครูและอาจารย์แนะแนวทั่วประเทศ, กิจกรรมติวเข้มข้อสอบทุกวิชาจากติวเตอร์ชื่อดัง, กิจกรรมการดูเพื่อสร้างแรงบันดาลใจและเวิร์คช็อป และกิจกรรมผ่านแบบทดสอบคณะในฝัน”

ที่มา : https://www.thaigov.go.th/news/contents/details/22870
