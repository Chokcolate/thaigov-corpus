รัฐบาลไทย-ข่าวทำเนียบรัฐบาล-ผช.รมว.พม. พร้อมสายด่วน พม. 1300 ลงพื้นที่ช่วยเหลือ 22 ครอบครัวผู้ประสบปัญหาทางสังคม ในชุมชนคลองราชมนตรี และชุมชนกำนันแม้น ย่านบางบางบอน กทม.

วันพฤหัสบดีที่ 6 กุมภาพันธ์ 2563
ผช.รมว.พม. พร้อมสายด่วน พม. 1300 ลงพื้นที่ช่วยเหลือ 22 ครอบครัวผู้ประสบปัญหาทางสังคม ในชุมชนคลองราชมนตรี และชุมชนกำนันแม้น ย่านบางบางบอน กทม.
ผช.รมว.พม. พร้อมสายด่วน พม. 1300 ลงพื้นที่ช่วยเหลือ 22 ครอบครัวผู้ประสบปัญหาทางสังคม ในชุมชนคลองราชมนตรี และชุมชนกำนันแม้น ย่านบางบางบอน กทม.
วันนี้ (6 ก.พ.63) 13.30 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ทั้งเด็ก เยาวชน ผู้สูงอายุ คนพิการ และผู้ด้อยโอกาสที่ประสบปัญหาทางสังคม รวมจำนวน 22 ครอบครัว ณ ชุมชนคลองราชมนตรี และชุมชนกำนันแม้น 13 แขวงคลองบางพราน เขตบางบอน กรุงเทพฯ
นายสากล กล่าวว่า วันนี้ ตนพร้อมด้วยศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ได้แก่ 1. กรมพัฒนาสังคมและสวัสดิการ (พส.) 2. กรมส่งเสริมและพัฒนาคุณภาพชีวิตคนพิการ (พก.) โดยศูนย์บริการคนพิการ สาขาอ้อมน้อย 3. กรมกิจการผู้สูงอายุ (ผส.) 4. กรมกิจการเด็กและเยาวชน (ดย.) โดยบ้านพักเด็กและครอบครัวกรุงเทพมหานคร 5. สำนักงานเขตบางบอน และ 6. ศูนย์บริการสาธารณสุข 65 รักษาศุข บางบอน รวมทั้งอาสาสมัครพัฒนาสังคมและความมั่นคงของมนุษย์ (อพม.) ได้ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ที่ประสบปัญหาทางสังคม รวมจำนวน 22 ครอบครัว ณ ชุมชนคลองราชมนตรี และชุมชนกำนันแม้น 13 แขวงคลองบางพราน เขตบางบอน กรุงเทพฯ อาทิ 1) หญิงชราอายุ 85 ปี พิการทางการเคลื่อนไหว อาศัยอยู่กับน้องสาว อายุ 79 ปี และหลานอีก 4 คน ภายในบ้านสภาพเก่าและทรุดโทรม ซึ่งมีฐานะยากจน 2) หญิงชรา อายุ 77 ปี พิการทางร่างกาย อาศัยอยู่กับลูกสาวและลูกเขยที่ประกอบอาชีพรับจ้าง และหลานชายอายุ 4 ขวบ มีฐานะยากจน รายได้ไม่เพียงพอค่าใช้จ่าย 3) ชายหนุ่มอายุ 15 ปี พิการทางสติปัญญา ต้องใช้เครื่องช่วยเดิน มีลักษณะสื่อสารตอบโต้ได้ช้า และป่วยเป็นโรคเลือดไหลไม่หยุด อาศัยอยู่กับ พ่อประกอบอาชีพรับจ้าง แม่ไม่ได้ประกอบอาชีพ และยายประกอบอาชีพพนักงานโรงงาน รวมทั้งน้องชายอายุ 1 ขวบ มีฐานะยากจน รายได้ไม่เพียงพอต่อรายจ่าย 4) หญิงชราอายุ 83 ปี พิการทางการเคลื่อนไหว อาศัยอยู่เพียงลำพังในห้องเช่าสภาพเก่าทรุดโทรม ไม่มีห้องน้ำ มีเพียงรายได้จากเบี้ยยังชีพผู้สูงอายุ เบี้ยความพิการ และบัตรสวัสดิการแห่งรัฐ และ 5) ชายชรา อายุ 69 ปี มีโรคประจำตัวหลายโรค อาศัยอยู่กับภรรยาและลูกชายประอาชีพพนักงานขายสินค้า รายได้ไม่เพียงพอต่อรายจ่าย ทำให้มีหนี้ครัวเรือน เป็นต้น
นายสากล กล่าวต่อไปว่า ทั้งนี้ หน่วยงานสังกัดกระทรวง พม. และหน่วยงานที่เกี่ยวข้อง ได้ร่วมกันประเมินทางสังคมและตรวจสอบข้อเท็จจริง เพื่อให้ความช่วยเหลือทั้งในระยะเร่งด่วนและระยะยาว ดังนี้ 1) มอบเครื่องอุปโภคบริโภคที่จำเป็น 2) นำเรื่องของครอบครัวต่างๆ ที่มีเด็ก เยาวชน ผู้สูงอายุ คนพิการ และผู้ด้อยโอกาสที่ประสบปัญหาทางสังคม เข้าพิจารณาเพื่อขอรับเงินสงเคราะห์ 3) ซ่อมแซม ปรับปรุงที่อยู่อาศัยให้มีความมั่นคง เหมาะสม และถูกสุขลักษณะสำหรับกลุ่มเป้าหมาย 4) รักษาพยาบาลผู้ป่วยอย่างต่อเนื่อง 5) มอบหมายให้ อพม. ในชุมชน เยี่ยมบ้านเพื่อช่วยดูแลกลุ่มเป้าหมายอย่างสม่ำเสมอ 6) ให้คำปรึกษาแนะนำเรื่องการประกอบอาชีพและการส่งเสริมรายได้ที่มั่นคงเพียงพอ 7) ให้คำปรึกษาแนะนำเพื่อขอรับสิทธิสวัสดิการอื่นตามกฎหมาย และ 8) หาแนวทางร่วมกันในการช่วยเหลือกลุ่มเป้าหมายเพื่อการพัฒนาชีวิตที่ดีในระยะยาวต่อไป
นายสากล กล่าวเพิ่มเติมว่า ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่

ที่มา : https://www.thaigov.go.th/news/contents/details/26355
