รัฐบาลไทย-ข่าวทำเนียบรัฐบาล-อนุทิน เปิดศูนย์ความร่วมมือระหว่างประเทศของสมาพันธ์แพทย์แผนจีนโลก ด้านการวิจัยแพทย์แผนจีนทางคลินิก แห่งแรกของภูมิภาคอาเซียน

วันเสาร์ที่ 24 สิงหาคม 2562
อนุทิน เปิดศูนย์ความร่วมมือระหว่างประเทศของสมาพันธ์แพทย์แผนจีนโลก ด้านการวิจัยแพทย์แผนจีนทางคลินิก แห่งแรกของภูมิภาคอาเซียน
กระทรวงสาธารณสุข เปิดศูนย์ความร่วมมือระหว่างประเทศของสมาพันธ์แพทย์แผนจีนโลก ด้านการวิจัยแพทย์แผนจีนทางคลินิก แห่งแรกของภูมิภาคอาเซียน โดยไทยเป็นประเทศแรกในโลก นอกจากสาธารณรัฐประชาชนจีนที่สามารถประกอบวิชาชีพแพทย์แผนจีน
รองนายกรัฐมนตรีและรัฐมนตรีว่าการกระทรวงสาธารณสุข เปิดศูนย์ความร่วมมือระหว่างประเทศของสมาพันธ์แพทย์แผนจีนโลก ด้านการวิจัยแพทย์แผนจีนทางคลินิก แห่งแรกของภูมิภาคอาเซียน โดยไทยเป็นประเทศแรกในโลก นอกจากสาธารณรัฐประชาชนจีนที่สามารถประกอบวิชาชีพแพทย์แผนจีนได้อย่างถูกต้องตามกฎหมาย มีผู้ได้ใบประกอบโรคศิลปะสาขาการแพทย์แผนจีน 1,268 คน
วันนี้ (24 สิงหาคม 2562) ที่โรงแรม Millennium Hilton กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดประชุมแพทย์จีนนานาชาติระดับภูมิภาคอาเซียน ครั้งที่ 12 โดยสมาพันธ์แพทย์แผนจีนโลกได้ให้สมาคมแพทย์แผนจีนแห่งประเทศไทยเป็นเจ้าภาพจัดการประชุม และเปิดศูนย์ความร่วมมือระหว่างประเทศของสมาพันธ์แพทย์แผนจีนโลก ด้านการวิจัยแพทย์แผนจีนทางคลินิก โดยมีผู้แทนจากหน่วยงานสมาคมแพทย์จีน ผู้เชี่ยวชาญ นักวิชาการด้านศาสตร์การแพทย์แผนจีน จากนานาประเทศเข้าร่วมประชุม
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า กระทรวงสาธารณสุขได้ให้ความสำคัญกับการแพทย์ดั้งเดิมและการแพทย์ทางเลือก โดยมุ่งเน้นการพัฒนาวิชาการและการให้บริการที่มีคุณภาพ มาตรฐาน และปลอดภัย เพื่อเป็นทางเลือกแก่ประชาชนในการดูแลสุขภาพ ควบคู่กับการแพทย์แผนปัจจุบัน การประชุมวิชาการแพทย์แผนจีนนานาชาติระดับภูมิภาคอาเซียน ครั้งนี้ ซึ่งจัดขึ้นภายใต้หลักการ “สืบสานและคิดค้นสิ่งใหม่ พัฒนาแพทย์แผนจีน เพื่อสุขภาพของมวลชน” จะเปิดโอกาสให้บุคลากรในศาสตร์การแพทย์แผนจีนและการแพทย์ทางเลือกอื่น ๆ ได้พัฒนาและเสริมสร้างประสบการณ์ ศักยภาพทางวิชาการ รวมถึงสร้างเครือข่ายความร่วมมือด้านวิชาการระหว่างประเทศไทยกับนานาชาติ การที่สมาพันธ์แพทย์แผนจีนโลกได้อนุมัติให้ประเทศไทยจัดตั้ง “ศูนย์ความร่วมมือระหว่างประเทศของสมาพันธ์แพทย์แผนจีนโลก ด้านการวิจัยแพทย์แผนจีนทางคลินิก” เพื่อสร้างความเข้มแข็งวิชาชีพแพทย์แผนจีนในไทย ผลิตนักวิจัยทางคลินิกที่มีมาตรฐานสูง และเป็นเวทีความร่วมมืองานวิจัยด้านคลินิกระดับนานาชาติ ซึ่งจะช่วยพัฒนาส่งเสริมการแพทย์แผนจีนดั้งเดิมของภูมิภาคอาเซียนให้ก้าวหน้าต่อไป
นายอนุทินกล่าวต่อว่า หลังจากที่กระทรวงสาธารณสุขได้ออกประกาศกระทรวงว่าด้วยเรื่องการอนุญาต ประกอบโรคศิลปะสาขาการแพทย์แผนจีน เมื่อพ.ศ. 2543 ทำให้ประเทศไทยเป็นประเทศแรกในโลก นอกจากสาธารณรัฐประชาชนจีนที่สามารถประกอบวิชาชีพแพทย์แผนจีนได้อย่างถูกต้องตามกฎหมาย ภายใต้การผลักดันของรัฐบาลไทย การแพทย์แผนจีนในประเทศไทยได้พัฒนาก้าวหน้าอย่างรวดเร็ว มีคณะกรรมการวิชาชีพ และมีการจัดการเรียนการสอนในระดับอุดมศึกษา ปัจจุบันมีนักศึกษาแพทย์แผนจีนกว่า 3,000 คนในสถาบันการศึกษา 9 แห่ง และมีผู้ได้รับ
ใบประกอบโรคศิลปะสาขาการแพทย์แผนจีนทั้งสิ้น 1,268 คน
“ผมรู้สึกภูมิใจที่ประเทศของเราเป็นประเทศแรกในภูมิภาคอาเซียนที่ได้รับศาสตร์การแพทย์แผนจีนเข้ามาเพื่อใช้รักษาและดูแลสุขภาพประชาชน ตั้งแต่สมัยกรุงศรีอยุธยา และได้มีการสืบทอดพัฒนาตลอดมา จนในปัจจุบันได้มีการเปิดสอนหลักสูตรการแพทย์แผนจีนในมหาวิทยาลัยหลายแห่ง มีแพทย์จีนที่ได้รับใบประกอบโรคศิลปะแล้วมากกว่า 1200 คน ให้บริการรักษาดูแลสุขภาพประชาชนในทุกภูมิภาคของประเทศไทย เพื่อให้ประชาชนมีสุขภาพที่ดีด้วยศาสตร์การแพทย์ที่มีการเจริญพัฒนามายาวนานกว่า 4 พันปี” นายอนุทินกล่าว
********************************* 24 สิงหาคม 2562

ที่มา : https://www.thaigov.go.th/news/contents/details/22482
