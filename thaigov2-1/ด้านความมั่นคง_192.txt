รัฐบาลไทย-ข่าวทำเนียบรัฐบาล-ผู้บริหารแอร์บีเอ็นบี (Airbnb)  เข้าพบหารือ มท.1 ในโอกาสเข้ารับตำแหน่ง พร้อมหารือการส่งเสริมการท่องเที่ยวเพิ่มรายได้ให้กับชุมชนไทย

วันอาทิตย์ที่ 22 กันยายน 2562
ผู้บริหารแอร์บีเอ็นบี (Airbnb)  เข้าพบหารือ มท.1 ในโอกาสเข้ารับตำแหน่ง พร้อมหารือการส่งเสริมการท่องเที่ยวเพิ่มรายได้ให้กับชุมชนไทย
ผู้บริหารแอร์บีเอ็นบี (Airbnb)  เข้าพบหารือ มท.1 ในโอกาสเข้ารับตำแหน่ง พร้อมหารือการส่งเสริมการท่องเที่ยวเพิ่มรายได้ให้กับชุมชนไทย
วันที่่ 20 ก.ย. 2562 เวลา 14.00 น. ที่ห้องรับรองรัฐมนตรีว่าการกระทรวงมหาดไทย ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วยนายฉัตรชัย พรหมเลิศ ปลัดกระทรวงมหาดไทย และผู้บริหารกระทรวงมหาดไทย ได้ให้การต้อนรับ นายเบลนท์ โทมัส (Brent Thomas) ผู้อำนวยการฝ่ายนโยบายสาธารณะประจำภูมิภาคเอเชีย - แปซิฟิก พร้อมด้วยนางมิเชล โก๊ะ (Michelle Goh) หัวหน้าฝ่ายนโยบายสาธารณะประจำภูมิภาคเอเชียตะวันออกเฉียงใต้และคณะ จากบริษัท แอร์บีเอ็นบี (Airbnb) เพื่อเข้าเยี่ยมคารวะในโอกาสเข้ารับตำแหน่ง และขอบคุณกระทรวงมหาดไทยที่ได้ให้การสนับสนุนในการส่งเสริมการท่องเที่ยวในชุมชนตลอดระยะเวลาที่ผ่านมา
ในการนี้ พลเอก อนุพงษ์ เผ่าจินดา ได้รับฟังความคืบหน้าของความร่วมมือและกิจกรรมที่สำคัญต่าง ๆ ของ Airbnb ในประเทศไทย รวมถึงกรอบการกำกับดูแลธุรกิจให้เช่าที่พักระยะสั้นกับหน่วยงานภาครัฐและมหาวิทยาลัยต่าง ๆ ในประเทศไทย และการเติบโตของ Airbnb ในภูมิภาคเอเชียแปซิฟิก โดยบริษัท แอร์บีเอ็นบี (Airbnb) เผยว่าในประเทศไทยมีจำนวนนักท่องเที่ยวบน Airbnb กว่า 1.88 ล้านคน จาก 185 ประเทศทั่วโลก การเติบโตกว่าร้อยละ 54 เมื่อเทียบกับปีที่ผ่านมา และเจ้าของที่พัก Airbnb ในประเทศไทยกว่า 79,600 แห่ง มีรายได้เสริมรวมกันกว่า 5.6 พันล้านบาท (179.3 ล้านดอลลาร์สหรัฐ)
พลเอก อนุพงษ์ เผ่าจินดา กล่าวว่า การเชื่อมโยงธุรกิจโรงแรมของประเทศไทยกับบริษัทแอร์บีเอ็นบี จะเป็นแนวทางการพัฒนาและส่งเสริมอุตสาหกรรมการท่องเที่ยวของประเทศไทยอย่างเป็นรูปธรรม ด้วยการส่งเสริมให้เกิดการท่องเที่ยวเชิงวัฒนธรรม ผสมผสานกับการท่องเที่ยวชุมชนตามโครงการ OTOP นวัตวิถีเพื่อเชื่อมโยงมรดกภูมิปัญญาสู่วิถีชุมชน โดยกระทรวงมหาดไทยพร้อมให้การสนับสนุนการดำเนินการในเรื่องต่าง ๆ อาทิ การรักษาความปลอดภัย การให้ความรู้แก่เจ้าของที่พักในด้านกฎหมายต่าง ๆ ที่เกี่ยวข้อง และการส่งเสริมมาตรฐานสถานที่พัก เพื่อช่วยยกระดับเศรษฐกิจฐานราก รวมทั้งสร้างโอกาสในการกระจายรายได้สู่ชุมชนอย่างยั่งยืน
กองสารนิเทศ สป.มท.
ครั้งที่ 156 / 2562

ที่มา : https://www.thaigov.go.th/news/contents/details/23286
