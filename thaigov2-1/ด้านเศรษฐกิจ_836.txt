รัฐบาลไทย-ข่าวทำเนียบรัฐบาล-กรุงไทยขานรับชิมช้อปใช้เฟส3 เตรียมพร้อมจัดชิงโชคทุก1พันบาทรับ1สิทธิ์ลุ้นรับทองคำ

วันพฤหัสบดีที่ 14 พฤศจิกายน 2562
กรุงไทยขานรับชิมช้อปใช้เฟส3 เตรียมพร้อมจัดชิงโชคทุก1พันบาทรับ1สิทธิ์ลุ้นรับทองคำ
กรุงไทยลุยชิมช้อปใช้เฟส 3 ดึงเครือโรงแรมดังทั่วประเทศร่วมโครงการ ศรีพันวา  เครือเอดับบลิวซี เซ็นทารา แอคคอร์ ดุสิต ไฮแอท ไอเอสจี แมริออท โรงแรมบูติค และร้านอาหารชื่อดัง เพื่อรองรับทุกกลุ่มลูกค้า กระตุ้นใช้จ่ายผ่าน G-Wallet 2
กรุงไทยลุยชิมช้อปใช้เฟส 3 ดึงเครือโรงแรมดังทั่วประเทศร่วมโครงการ ศรีพันวา  เครือเอดับบลิวซี  เซ็นทารา แอคคอร์ ดุสิต  ไฮแอท  ไอเอสจี แมริออท โรงแรมบูติค และร้านอาหารชื่อดัง เพื่อรองรับทุกกลุ่มลูกค้า กระตุ้นใช้จ่ายผ่าน G-Wallet 2 และเตรียมความพร้อมจัดโครงการชิมช้อปใช้ชิงโชค มีสิทธิลุ้นรับรางวัลทองคำทั้งร้านค้าถุงเงินและผู้รับสิทธิใช้จ่ายผ่านกระเป๋า 2 จับรางวัลทุกสัปดาห์ ตลอดโครงการถึงวันที่ 31 มกราคม 2563
นายผยง ศรีวณิช  กรรมการผู้จัดการใหญ่ ธนาคารกรุงไทย เปิดเผยว่า  ตามมติคณะรัฐมนตรี ที่มีมติเห็นชอบมาตรการ  “ชิมช้อปใช้ “ เฟส3 เพื่อกระตุ้นเศรษฐกิจ ด้วยการส่งเสริมให้ประชาชนท่องเที่ยวในประเทศ อีกจำนวน 2 ล้านคน  แบ่งเป็นประชาชนทั่วไป 1.5 ล้านคน และผู้สูงอายุที่ครบ 60 ปีแล้ว 5 แสนคน เปิดลงทะเบียนในวันที่ 14 พฤศจิกายน 2562  เป็นต้นไป  วันละ 750,000 คน  โดยแบ่งเป็น 2 ช่วงเวลา คือรอบเวลา 6.00 น.  และ 18.00 น.  รอบละ 375,000  คน   และผู้สูงอายุที่ครบ 60 ปี เปิดให้ลงทะเบียนในวันที่ 17  พฤศจิกายน 2562  จำนวน 500,000 คน  ตั้งแต่เวลา 8.00 น.เป็นต้นไป  จนกว่าจะครบตามสิทธิ โดยผู้รับสิทธิในเฟส 3 จะได้รับสิทธิเฉพาะการใช้จ่ายผ่านกระเป๋า G-Wallet 2 เท่านั้น  และมีการขยายมาตรการเพิ่มเติม โดยผู้ที่ได้รับสิทธิในเฟส 1-3 สามารถใช้จ่ายได้ทุกจังหวัด  พร้อมขยายระยะเวลาการใช้จ่ายผ่านกระเป๋า G-Wallet2   ถึงวันที่ 31 มกราคม 2563
ธนาคารกรุงไทย มีความมั่นใจในระบบการลงทะเบียนผ่าน  www. ชิมช้อปใช้ .com รวมทั้งแอปพลิเคชั่นทั้งถุงเงินและเป๋าตัง สามารถรองรับการทำธุรกรรมของประชาชนได้อย่างมีประสิทธิภาพ   และปัจจุบันมีร้านค้า  โรงแรมเข้าร่วมโครงการ มีความหลากหลายเพิ่มมากขึ้น สามารถตอบโจทย์ความต้องการของผู้รับสิทธิ์ได้ทุกกลุ่ม  โดยเฉพาะโรงแรมในเครือดังระดับ 5 ดาว  เข้าร่วมโครงการเป็นจำนวนมาก เช่น  เครือโรงแรมเซ็นทารา   ศรีพันวา   เอดับบลิวซี  แอคคอร์   ดุสิต  ชาเทรียม ไฮแอท  ไอเอชจี   แมริออท   อินเตอร์คอนดิเนียลตัล    ใบหยก   โรงแรมบูติค และรีสอร์ตอื่นๆ ทั่วประเทศกว่า  4,600 แห่ง  รวมทั้งร้านอาหารชื่อดังที่เข้าร่วมโครงการ   เพื่อเป็นการเพิ่มทางเลือกให้กับผู้รับสิทธิเดินทางท่องเที่ยวในจังหวัดต่างๆ มากยิ่งขึ้น
นอกจากนี้  ธนาคารกรุงไทย  เตรียมความพร้อมในการจัดโครงการชิมช้อปใช้ชิงโชค ลุ้นรับทองคำ  ตลอดโครงการถึงวันที่ 31 มกราคม 2563  สำหรับผู้รับสิทธิที่ใช้จ่ายผ่านกระเป๋า  G-Wallet 2  และร้านค้าถุงเงิน โดยการจับรางวัลแบ่งเป็น  ผู้รับสิทธิที่ใช้จ่ายผ่านกระเป๋า G - Wallet 2  ทุกๆ 1,000 บาท ได้รับ 1 สิทธิ์ และร้านถุงเงิน  1 ใบสลิป จะได้รับ 1 สิทธิ
ส่วนขั้นตอนการเติมเงินในกระเป๋า G-Wallet 2 ง่าย ไม่ซับซ้อน และสะดวกรวดเร็ว โดยเติมเงินผ่านการสแกน QR Code ด้วยแอปของทุกธนาคาร หรือเติมเงินผ่านตู้ ATM ของ 5 ธนาคารใหญ่ ประกอบด้วย ธนาคารกรุงไทย ธนาคารกสิกรไทย ธนาคารกรุงเทพ ธนาคารไทยพาณิชย์ และธนาคารกรุงศรีอยุธยา ด้วยบัตร ATM ที่ตรงกับตู้ธนาคารนั้นๆ เมื่อมีการใช้จ่ายผ่านกระเป๋า G-Wallet 2 ในร้านค้าที่ร่วมโครงการชิมช้อปใช้ได้ทุกจังหวัด จะได้รับสิทธิเงินคืน ยอดใช้จ่ายไม่เกิน 30,000  บาท รับเงินคืน 15% และยอดใช้จ่ายตั้งแต่ 30,000 บาท แต่ไม่เกิน 50,000 บาท รับเงินคืน 20% รวมเงินคืนสูงสุด 8,500 บาท
วิธีการชำระเงินเพื่อรับสิทธิเงินคืน เข้าแอปเป๋าตัง เพียงกดที่เมนูใช้สิทธิรับเงินคืน15-20% และเลือกใช้จ่ายร้านค้าถุงเงิน หลังได้ QR Code  ให้ร้านค้าใช้แอปถุงเงินสแกน  ผู้รับสิทธิตรวจสอบยอดเงินที่ต้องชำระ และกดยืนยันการชำระเงิน ในส่วนการรับเงินคืนจะคืนมี 2 รอบ รอบแรกสำหรับการใช้จ่ายตั้งแต่ วันที่ 27 กันยายน - 30 พฤศจิกายน 2562  จะได้รับเงินคืนภายในกลางเดือนธันวาคม 2562  และ รอบที่ 2 การใช้จ่ายในช่วงระหว่างวันที่ 1-31 ธันวาคม 2562 จะได้รับเงินคืนภายในกลางเดือนมกราคม 2563 โดยลูกค้าสามารถโอนเงินกลับเข้าบัญชีธนาคารของตนเองได้
มาตรการส่งเสริมการท่องเที่ยวในประเทศ ชิมช้อปใช้ มีเป้าหมายให้ประชาชนที่ได้รับสิทธิ นำเงินไปใช้จ่ายในจังหวัดต่างๆ เพื่อให้เงินหมุนเวียนลงไปสู่ชุมชน ช่วยกระตุ้นเศรษฐกิจในระดับฐานรากของประเทศ ตามนโยบายของรัฐบาล  และเป็นการสร้างความเข้าใจตลอดจนเพิ่มประสบการณ์ให้ประชาชนในการชำระเงินผ่านช่องทางอิเล็กทรอนิกส์ ซึ่งเป็นส่วนหนึ่งในการผลักดันการเข้าสู่สังคมไร้เงินสดตามนโยบาย Thailand 4.0

ที่มา : https://www.thaigov.go.th/news/contents/details/24546
