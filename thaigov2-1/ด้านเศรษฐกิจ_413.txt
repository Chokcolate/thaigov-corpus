รัฐบาลไทย-ข่าวทำเนียบรัฐบาล-จุรินทร์บุกอีสาน ช่วยเกษตรกร ประกันรายได้ผู้ปลูกข้าว

วันศุกร์ที่ 13 กันยายน 2562
จุรินทร์บุกอีสาน ช่วยเกษตรกร ประกันรายได้ผู้ปลูกข้าว
ก่อนคิกออฟจ่ายเงินส่วนต่าง 15 ตุลาคม นี้
(13 กันยายน 2562) เวลา 8.30น. ที่ สกลนคร
จุรินทร์บุกอีสาน ช่วยเกษตรกร ประกันรายได้ผู้ปลูกข้าว ก่อนคิกออฟจ่ายเงินส่วนต่าง 15 ตุลาคม นี้
13 กันยายน 2562 เวลา 8.30น. ที่ สกลนคร
นายจุรินทร์ ลักษณวิศิษฏ์ หัวหน้าพรรคประชาธิปัตย์รองนายกรัฐมนตรีและรัฐมนตรีว่าการกระทรวงพาณิชย์ เดินหน้าประชุมชี้แจงนโยบายและรับฟังความคิดเห็นประชาชนโครงการนโยบายประกันรายได้เกษตรกรของรัฐบาลที่จังหวัดร้อยเอ็ด 14 กันยายน 2562 นี้
โดยรองนายกรัฐมนตรีและรัฐมนตรีว่าการกระทรวงพาณิชย์จะตรวจเยี่ยมและพบปะเกษตรกรเพื่อชี้แจงตั้งแต่เวลา 09:30 น. ที่อำเภอเกษตรวิสัยจังหวัดร้อยเอ็ด พร้อมการรับฟังความคิดเห็นเกษตรกรถึงมาตรการข้าวของรัฐบาลโดยจะมีการรับฟังความคิดเห็นของตัวแทนสมาคมผู้ส่งออกข้าวไทยด้วย
นอกจากนั้นยังมีกำหนดการไปพบกับสหกรณ์การเกษตรเกษตรวิสัย เพื่อรับฟังการดำเนินงานของสหกรณ์ ตรวจงานขั้นตอนการผลิตข้าวหอมมะลิทุ่งกุลาร้องไห้และตรวจเยี่ยมศูนย์กระจายสินค้าการเชื่อมโยงสินค้าโดยเฉพาะสินค้าเกษตรผลไม้จากภาคใต้ นอกจากนั้นก็มอบป้ายทดสอบน้ำหนักผลผลิตทางการเกษตรโดยกรมการค้าภายใน และรองนายกรัฐมนตรี ยังมีกำหนดการไปพบเกษตรกรบ้านเมืองเปลือย อำเภอเมืองเปลือย อำเภอศรีสมเด็จ จังหวัดร้อยเอ็ด
โดยรายงานข่าวแจ้งว่ารองนายกรัฐมนตรีและรัฐมนตรีว่าการกระทรวงพาณิชย์ ให้นโยบายต่อกรมการค้าภายในกระทรวงพาณิชย์ให้เร่งประชุมชี้แจงผู้เกี่ยวข้องในภูมิภาคพร้อมรับฟังความคิดเห็นประชาชน เนื่องจากเงินส่วนต่างจากโครงการประกันรายได้ข้าวจะคิกออฟจ่ายเงินถึงมือประชาชนในวันที่ 15 ตุลาคม 2562 เป็นต้นไป
โดยก่อนหน้านี้นายจุรินทร์ได้ผลักดันโครงการประกันรายได้เกษตรกรในผลผลิตเกษตร 5 ชนิด คือข้าว ปาล์ม ยางพารา มันสำปะหลัง และข้าวโพด และในโครงการประกันรายได้เกษตรกรปลูกข้าวนั้นจะใช้วงเงิน 21,495 ล้านบาท เพื่อใช้ในการประกันรายได้ราคาข้าวให้ชาวนาที่ปลูกข้าว 5 ชนิด มีเกษตรกรที่ขึ้นทะเบียนเกษตรกรปลูกข้าวปี 2562 จำนวน 892,176 ครัวเรือน ระยะเวลาโครงการต.ค.2562-ต.ค.2563 ประเภทข้าวที่ได้รับประกัน คือ ข้าวเปลือกหอมมะลิ 15,000 บาท/ตัน ครัวเรือนละไม่เกิน 14 ตัน , ข้าวเปลือกหอมมะลินอกพื้นที่ 14,000 บาท/ตัน ครัวเรือนละไม่เกิน 16 ตัน , ข้าวเปลือกเจ้า 10,000 บาท/ตัน ครัวเรือนละไม่เกิน 30 ตัน ข้าวเปลือกหอมปทุมธานี 11,000 บาท/ตัน ครัวเรือนละไม่เกิน 25 ตัน และข้าวเปลือกเหนียว 12,000 บาท/ตัน ครัวเรือนละไม่เกิน 16 ตัน
รายงานข่าวแจ้งว่า สำหรับวันนี้ (
13 กันยายน 2562 )นายจุรินทร์จะมีกำหนดการ เกี่ยวกับการผลักดันการค้าชายแดนและเขตพัฒนาเศรษฐกิจพิเศษมุกดาหาร-สะหวันนะเขต เพื่อสานสัมพันธ์การค้าเชื่อมโยงสองฝั่งโขงในวันที่ 13 กันยายน 2562 รับฟังรายงานผลการลงนามเอ็มโอยูระหว่างเอกชนไทย-สปป.ลาว พร้อมประชุมร่วมภาครัฐและเอกชนเพื่อส่งเสริมการค้าชายแดนไทย-สปป.ลาว และเป็นประธานเปิดมหกรรมการค้าชายแดนด้วย

ที่มา : https://www.thaigov.go.th/news/contents/details/23086
