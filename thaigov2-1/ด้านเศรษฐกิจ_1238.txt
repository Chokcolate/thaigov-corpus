รัฐบาลไทย-ข่าวทำเนียบรัฐบาล-ก.อุตฯ รับมอบเครื่องอบแห้งอาหารจากญี่ปุ่น เพื่อต่อยอดพัฒนาเทคโนโลยีและนวัตกรรมในการแปรรูปผลิตภัณฑ์ทางการเกษตรให้กับเอสเอ็มอีของไทย

วันจันทร์ที่ 13 มกราคม 2563
ก.อุตฯ รับมอบเครื่องอบแห้งอาหารจากญี่ปุ่น เพื่อต่อยอดพัฒนาเทคโนโลยีและนวัตกรรมในการแปรรูปผลิตภัณฑ์ทางการเกษตรให้กับเอสเอ็มอีของไทย
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ให้นายโทคิฮิโระ นากามูระ ผู้ว่าราชการจังหวัดเอฮิเมะ ประเทศญี่ปุ่นและคณะเข้าพบ เพื่อรับมอบเครื่อง Super Sonic Wave Dryer  ณ ห้องประชุม 1 ชั้น 2 สำนักงานปลัดกระทรวงอุตสาหกรรม
วันนี้ (13 ม.ค. 63) นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ให้นายโทคิฮิโระ นากามูระ ผู้ว่าราชการจังหวัดเอฮิเมะ ประเทศญี่ปุ่นและคณะเข้าพบ เพื่อรับมอบเครื่อง Super Sonic Wave Dryer โดยบริษัท N.S. Corporation ในนามของจังหวัดเอฮิเมะ มูลค่ากว่า 35,000 ดอลล่าร์สหรัฐ ซึ่งเป็นเครื่องอบแห้งอาหารเทคโนโลยีใหม่โดยใช้ระบบท่อนำความร้อนของคลื่นเสมือนการใช้พลังงานแสงอาทิตย์  ทำให้รสชาติและเนื้อสัมผัสอาหารคงเดิม หวังต่อยอดพัฒนาเทคโนโลยีและนวัตกรรมในการแปรรูปผลิตภัณฑ์ทางการเกษตรให้กับเอสเอ็มอี เกษตรอุตสาหกรรม ซึ่งจะนำไปติดตั้ง ณ ศูนย์ปฏิรูปอุตสาหกรรม 4.0 (ITC 4.0) ภายใต้การดูแลของศูนย์ส่งเสริมอุตสาหกรรมภาคที่ 1 จังหวัดเชียงใหม่ เพื่อใช้ในการส่งเสริม พัฒนาเทคโนโลยีและนวัตกรรมในการแปรรูปผลิตภัณฑ์ทางการเกษตรให้กับเอสเอ็มอีของไทย โดยเฉพาะในพื้นที่ภาคเหนือที่มีพืชผลทางการเกษตรที่มีศักยภาพและหลากหลาย โดยมีนายกอบชัย สังสิทธิสวัสดิ์ ปลัดกระทรวงอุตสาหกรรม ร่วมเป็นสักขีพยาน ณ ห้องประชุม 1 ชั้น 2 สำนักงานปลัดกระทรวงอุตสาหกรรม

ที่มา : https://www.thaigov.go.th/news/contents/details/25765
