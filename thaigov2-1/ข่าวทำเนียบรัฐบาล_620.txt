รัฐบาลไทย-ข่าวทำเนียบรัฐบาล-นายกรัฐมนตรีมั่นใจไทยควบคุมการแพร่ระบาดของเชื้อไวรัสอู่ฮั่น พร้อมเห็นชอบหน้ากากอนามัยและเจลล้างมือ เป็นสินค้าควบคุม

วันอังคารที่ 4 กุมภาพันธ์ 2563
นายกรัฐมนตรีมั่นใจไทยควบคุมการแพร่ระบาดของเชื้อไวรัสอู่ฮั่น พร้อมเห็นชอบหน้ากากอนามัยและเจลล้างมือ เป็นสินค้าควบคุม
นายกรัฐมนตรีมั่นใจไทยควบคุมการแพร่ระบาดของเชื้อไวรัสอู่ฮั่น พร้อมเห็นชอบหน้ากากอนามัยและเจลล้างมือ เป็นสินค้าควบคุม
วันนี้ (4 ก.พ. 63) เวลา 14.00  น. ณ บริเวณห้องโถง ตึกบัญชาการ 1 ทำเนียบรัฐบาล  ภายหลังการประชุมคณะรัฐมนตรี พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ตอบคำถามสื่อมวลชนเกี่ยวกับการขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคลว่า วิปรัฐบาลได้เสนอช่วงวันอภิปรายในญัตติการไม่ไว้วางใจระหว่างวันที่ 25 – 27 ก.พ. 63 โดยจะมีการลงมติในวันที่ 28 ก.พ. 63 และมีการปิดสมัยการประชุมสภาในวันที่ 29 ก.พ. 63 โดยนายกรัฐมนตรีได้กล่าวด้วยความมั่นใจว่าทางรัฐบาลสามารถชี้แจงได้ทุกประเด็น
นายกรัฐมนตรีได้กล่าวถึงการประชุมคณะรัฐมนตรีในวันนี้ว่า ได้มีการหารือกันถึงมาตราการสินเชื่อเงินกู้ดอกเบี้ยต่ำ เพื่อช่วยเหลือภาคเอกชนในส่วนของการท่องเที่ยวที่ได้รับผลกระทบจากการแพร่ระบาดของเชื้อไวรัสอู่ฮั่น เพื่อใช้ช่วงเวลานี้พัฒนาแหล่งท่องเที่ยวที่มีนักท่องเที่ยวเป็นจำนวนมาก  ซึ่งในการดูแลเศรษฐกิจ รัฐบาลได้ทำงานอย่างเต็มที่เพื่อที่จะให้การใช้งบประมาณถูกต้องตรงตามเป้าหมาย โดยเน้นการพัฒนาเศรษฐกิจฐานราก ทั้งการช่วยเหลือเกษตรกรรายเล็ก ผู้ประกอบการรายเล็ก
นอกจากนี้ นายกรัฐมนตรียังมอบหมายให้กระทรวงเกษตรและสหกรณ์ กระทรวงพาณิชย์ กระทรวงมหาดไทย และกระทรวงอุตสาหกรรม บูรณาการร่วมกันเพื่อช่วยเหลือและจัดหาเครื่องจักรให้แก่เกษตรกรในการทำเกษตรที่จะช่วยลดปัญหาฝุ่นละออง PM 2.5 ด้วย
สำหรับการรับตัวคนไทยจากอู่ฮั่นกลับสู่ประเทศไทยนั้น นายกรัฐมนตรีกำชับการทำงานของเจ้าหน้าที่ให้ปฏิบัติตามขั้นตอนทุกอย่างอย่างเคร่งครัด ไม่ว่าจะเป็นการดูแลความปลอดภัย ความสะดวกสบายให้แก่คนไทยที่เดินทางกลับมา การกักกันเชื้อโรค และการตรวจคัดกรองอย่างละเอียดเพื่อป้องกันการแพร่เชื้อ โดยพื้นที่ควบคุม จะใช้สนามบินอู่ตะเภา ซึ่งทั้งหมดนี้จะอยู่ภายใต้การดูแลของกองทัพเรือและหน่วยงานอื่น ๆ ที่เกี่ยวข้อง
สุดท้ายนี้นายกรัฐมนตรีได้เน้นย้ำว่าขอให้ประชาชนทุกคนมั่นใจในการทำงานของรัฐบาลและการทำงานของบุคลากรด้านสาธารณสุขว่าได้ทำงานอย่างเต็มที่ และสามารถควบคุมสถานการณ์ได้เพื่อป้องกันไม่ให้มีความรุนแรงไปมากกว่านี้ ที่สำคัญ คือ การให้ความรู้แก่ประชาชนทั้งการใช้หน้ากากอนามัย การกำจัดหน้ากากอนามัยที่ใช้แล้วซึ่งจะกลายเป็นขยะติดเชื้อ ต้องทิ้งอย่างถูกต้อง นายกรัฐมนตรียังกำชับว่า หากผู้ใดพบเจอการขายหน้ากากอนามัยสูงเกินราคาให้สามารถแจ้งสายด่วนกรมการค้าภายในได้ทันที เพราะวันนี้ คณะรัฐมนตรีได้เห็นชอบให้ หน้ากากอนามัยและเจลล้างมือเป็นสินค้าควบคุมแล้ว
..............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26291
