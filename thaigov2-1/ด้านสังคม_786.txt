รัฐบาลไทย-ข่าวทำเนียบรัฐบาล-สธ.แนะผู้ป่วยไข้หวัดสวมหน้ากากอนามัย รับผิดชอบสังคม

วันศุกร์ที่ 28 กุมภาพันธ์ 2563
สธ.แนะผู้ป่วยไข้หวัดสวมหน้ากากอนามัย รับผิดชอบสังคม
กระทรวงสาธารณสุข แนะนำผู้ป่วยมีไข้ น้ำมูก ไอ จาม สวมหน้ากากอนามัย ป้องกันการแพร่กระจายเชื้อโรค   ไม่ไปที่คนหนาแน่น ทำเป็นประจำให้เป็นสุขนิสัย ช่วยกันรับผิดชอบสังคม
กระทรวงสาธารณสุข แนะนำผู้ป่วยมีไข้ น้ำมูก ไอ จาม สวมหน้ากากอนามัย ป้องกันการแพร่กระจายเชื้อโรค   ไม่ไปที่คนหนาแน่น ทำเป็นประจำให้เป็นสุขนิสัย ช่วยกันรับผิดชอบสังคม
นายแพทย์รุ่งเรือง กิจผาติ ที่ปรึกษาระดับกระทรวง นพ.ทรงคุณวุฒิและโฆษกกระทรวงสาธารณสุข ให้สัมภาษณ์ว่า ในช่วงนี้อากาศเปลี่ยนแปลง ประชาชนอาจปรับตัวไม่ทัน และป่วยเป็นไข้หวัดซึ่งมักเกิดจากเชื้อไวรัส ไม่จำเป็นต้องกินยาปฏิชีวนะ นอนหลับพักผ่อนให้เพียงพอ ดื่มน้ำสะอาดบ่อย ๆ ก็สามารถหายได้เอง อย่างไรก็ตาม แนะนำว่า หากป่วยเป็นไข้หวัด มีน้ำมูก ไอ จาม ขอให้แยกตัวเอง แยกสำรับอาหาร ไม่ใช้ของส่วนตัวร่วมกับสมาชิกในครอบครัวและคนอื่น เช่น ผ้าเช็ดหน้า แก้วน้ำ ผ้าเช็ดตัว ที่สำคัญรับผิดชอบสังคมด้วยการสวมหน้ากากอนามัย ทั้งขณะที่อยู่ในบ้าน หรือไปทำงาน ล้างมือบ่อย ๆ ด้วยน้ำและสบู่ หรือแอลกอฮอล์เจล ไม่นำมือมาสัมผัสตา จมูก ปาก โดยไม่จำเป็น หากจะสัมผัส ต้องล้างมือให้สะอาดขอให้ทำเป็นประจำจนเป็นสุขนิสัย และไม่ไปอยู่ในที่คนหนาแน่น เพื่อป้องกันการแพร่กระจายเชื้อโรค แต่หากอาการไม่ดีขึ้นใน 2 วันให้ไปพบแพทย์ เพราะอาจมีโรคแทรกซ้อนจากเชื้อแบคทีเรีย หรือเป็นไข้หวัดใหญ่หรือโรคอื่น ซึ่งอาจจะมีอาการรุนแรงกว่า และมีโอกาสเกิดโรคแทรกซ้อนจนถึงขั้นเสียชีวิตได้ โดยเฉพาะในเด็กเล็ก ผู้สูงอายุ ผู้ที่มีโรคประจำตัว
ทั้งนี้ ในปี 2562 พบผู้ป่วยไข้หวัดใหญ่  390,773 ราย เสียชีวิต 27 ราย ในปีนี้ตั้งแต่วันที่ 1 มกราคม – 17 กุมภาพันธ์ 2563 พบผู้ป่วยแล้ว 60,235 ราย เสียชีวิต 1 ราย
********************  28 กุมภาพันธ์ 2563
***************************************

ที่มา : https://www.thaigov.go.th/news/contents/details/26805
