รัฐบาลไทย-ข่าวทำเนียบรัฐบาล-ปลัดสุขุม เปิดอาคาร 90 ปี โรงพยาบาลสงขลา รองรับผู้ป่วยผ่าตัดฉุกเฉิน ลดรอคอย

วันพุธที่ 18 กันยายน 2562
ปลัดสุขุม เปิดอาคาร 90 ปี โรงพยาบาลสงขลา รองรับผู้ป่วยผ่าตัดฉุกเฉิน ลดรอคอย
ปลัดกระทรวงสาธารณสุข เปิดอาคาร 90 ปี โรงพยาบาลสงขลา รองรับผู้ป่วยผ่าตัดทุกประเภท และบริการหน่วยไตเทียมแบบครบวงจร ประชาชนได้รับบริการใกล้บ้าน ลดการรอคอย ลดการส่งต่อ
วันนี้ (18 กันยายน 2562) นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ภายหลังเป็นประธานเปิดอาคาร 90 ปี (อาคารเวชศาสตร์รักษาโรคออทิสซึม ผ่าตัดผู้ป่วยวิกฤตเด็กและไตเทียม) ว่า โรงพยาบาลสงขลา เป็นโรงพยาบาลทั่วไป ขนาด 508 เตียง ดูแลประชาชนในพื้นที่และจังหวัดใกล้เคียง ประมาณ 500,000 คน ให้บริการผู้ป่วยนอกเฉลี่ยวันละประมาณ 2,300 คน ผู้ป่วยในเฉลี่ยวันละ 450 คน ได้พัฒนาอย่างก้าวกระโดด เป็นสมาร์ท ฮอสปิตอล ใช้ระบบงานสารสนเทศในการบริหารจัดการทุกระบบ อาทิ ห้องบัตรและสิทธิ จองคิว คัดกรอง ตรวจรักษาและสั่งยา การเงินและระบบจ่ายยา ใช้โปรแกรมเบิกค่าใช้จ่ายจากกองทุนสุขภาพ บันทึกประวัติการตรวจรักษาเป็นอิเลคทรอนิกส์อย่างสมบูรณ์ จัดทำโปรแกรมบริหารจัดการระบบสารสนเทศเรื่อง อวัยวะเทียมและอุปกรณ์ในการบำบัดรักษาโรค และเวชภัณฑ์ที่มิใช่ยา รวมทั้งมีระบบการลงทะเบียนและชำระเงินผ่านตู้อัตโนมัติ
นายแพทย์สุขุมกล่าวต่อว่า สำหรับอาคาร 90 ปี สามารถรองรับการรักษาผู้ป่วยผ่าตัดทุกประเภทได้เพิ่มมากขึ้น ช่วยลดการรอคอยในการรักษา และลดการส่งต่อผู้ป่วยลงได้ นอกจากนี้ มีหน่วยบริการไตเทียมแบบครบวงจร โดยแพทย์เชี่ยวชาญเฉพาะทาง ซึ่งโรงพยาบาลยังได้รับการสนับสนุนจากองค์กรภาครัฐ ภาคเอกชน พ่อค้าและประชาชนในจังหวัดสงขลาจัดซื้อเครื่องมือและอุปกรณ์การแพทย์ เป็นอาคาร 5 ชั้น ประกอบด้วย ชั้นที่ 1 ให้บริการห้องสังเกตอาการ เพื่อลดแออัดห้องอุบัติเหตุและฉุกเฉิน ชั้นที่ 2 บริการห้องผ่าตัด จำนวน 6 ห้อง Burn Unit 2 Unit ชั้นที่ 3 หอผู้ป่วยหนักศัลยกรรม จำนวน 8 เตียง และผู้ป่วยหนักศัลยกรรมระบบประสาท 8 ห้อง ชั้นที่ 4 หอผู้ป่วยหนักอายุรกรรม จำนวน 16 ห้อง และชั้นที่ 5 หน่วยบริการไตเทียมแบบครบวงจร บริการฟอกไต จำนวน 24 เตียง
********************************  18 กันยายน 2562

ที่มา : https://www.thaigov.go.th/news/contents/details/23181
