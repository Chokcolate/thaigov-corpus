รัฐบาลไทย-ข่าวทำเนียบรัฐบาล-รมว.พม. ร่วมเป็นสักขีพยานในการรับมอบเงินช่วยเหลือผู้ได้รับผลกระทบจากเหตุการณ์เทอร์มินอล 21 จังหวัดนครราชสีมา

วันพฤหัสบดีที่ 20 กุมภาพันธ์ 2563
รมว.พม. ร่วมเป็นสักขีพยานในการรับมอบเงินช่วยเหลือผู้ได้รับผลกระทบจากเหตุการณ์เทอร์มินอล 21 จังหวัดนครราชสีมา
รมว.พม. ร่วมเป็นสักขีพยานในการรับมอบเงินช่วยเหลือผู้ได้รับผลกระทบจากเหตุการณ์เทอร์มินอล 21 จังหวัดนครราชสีมา
วันที่ 19 ก.พ. 63 เวลา 08.40 น. ที่หอประชุมเปรมติณสูลานนท์ ศาลากลางจังหวัดนครราชสีมา พลเอก ประยุทธ์ จันทร์โอชา นายกรัฐมนตรี มอบเงินช่วยเหลือเยียวยาผู้ได้รับบาดเจ็บและครอบครัวผู้เสียชีวิตจากเหตุการณ์ที่เกิดขึ้น ณ ศูนย์การค้าเทอร์มินอล 21 จังหวัดนครราชสีมา โดยมอบเงินช่วยเหลือสำหรับผู้เสียชีวิต และบาดเจ็บรวมทั้งสิ้น 79 ราย จากกองทุนเงินช่วยเหลือผู้ประสบสาธารณภัย สำนักนายกรัฐมนตรี และมอบเงินกรณีผู้เสียชีวิต ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. 2544 ของกระทรวงยุติธรรม โดยมีนายวิษณุ เครืองาม รองนายกรัฐมนตรี พร้อมด้วยนายเทวัญ ลิปตพัลลภ รัฐมนตรีประจำสำนักนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสมศักดิ์ เทพสุทิน รัฐมนตรีว่าการกระทรวงยุติธรรม นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ และนายวิเชียร จันทรโณทัย ผู้ว่าราชการจังหวัดนครราชสีมา ร่วมเป็นสักขีพยาน
นายจุติ กล่าวเพิ่มเติมว่า ตามที่ได้เกิดเหตุการณ์คนร้ายยิงประชาชนในพื้นที่จังหวัดนครราชสีมา เมื่อวันที่ 8 กุมภาพันธ์ 2563 ส่งผลให้มีผู้บาดเจ็บและเสียชีวิตจำนวนมาก ซึ่งในวันนี้ พลเอกประยุทธ์ จันทร์โอชา นายกรัฐมนตรี ได้เดินทางมามอบเงินช่วยเหลือผู้ได้รับบาดเจ็บและครอบครัวผู้เสียชีวิตจากเหตุการณ์ฯ พร้อมทั้งลงพื้นที่ศูนย์การค้าเทอร์มินอล 21 จังหวัดนครราชสีมา เพื่อตรวจเยี่ยมและให้กำลังใจผู้ประกอบกิจการร้านค้าที่ได้รับผลกระทบอีกด้วย ทั้งนี้ สำหรับการช่วยเหลือที่ผ่านมา กระทรวง พม. ได้มีการมอบเงินช่วยเหลือครอบครัวผู้เสียชีวิต ครอบครัวละ 10,000 บาท ผู้ได้รับบาดเจ็บและนอนรักษาตัวที่โรงพยาบาล รายละ 5,000 บาทและผูได้รับบาดเจ็บแต่สามารถกลับบ้านได้ จะพิจารณาเป็นรายกรณี ส่วนการช่วยเหลือในระยะต่อไป จะมีการจัดทีมสหวิชาชีพลงพื้นที่ร่วมกับอาสาสมัครพัฒนาสังคมและความมั่นคงของมนุษย์ (อพม.) ติดตามครอบครัวผู้ได้รับผลกระทบที่กลับจากโรงพยาบาลเป็นประจำทุกเดือน เป็นระยะเวลา 1 ปี และประสานเรื่องการส่งเสริมการประกอบอาชีพของผู้ได้รับผลกระทบระหว่างที่ยังไม่มีรายได้หรือว่างงานด้านการปรับปรุงที่อยู่อาศัยสำหรับผู้สูงอายุและคนพิการ การขอรับสิทธิสวัสดิการคนพิการ สำหรับผู้ได้รับผลกระทบจนเป็นเหตุให้พิการ รวมทั้งดูแลในเรื่องการศึกษาของบุตรหลานของผู้ได้รับผลกระทบอย่างต่อเนื่องในระยะยาว นอกจากนี้ ทางกระทรวง พม. ได้พิจารณามอบประกาศเกียรติคุณแก่ผู้ที่มีจิตอาสาร่วมช่วยเหลือผู้ได้รับผลกระทบจากเหตุการณ์ดังกล่าว เพื่อเป็นขวัญกำลังใจให้บุคคลเหล่านี้ได้ทำความดีด้วยใจอาสา และสนับสนุนให้คนทำความดีโดยไม่หวังผลตอบแทนต่อไป

ที่มา : https://www.thaigov.go.th/news/contents/details/26647
