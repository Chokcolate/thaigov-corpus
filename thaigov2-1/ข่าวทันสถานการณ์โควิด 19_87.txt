รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการท่องเที่ยวและกีฬา ขอเน้นสงกรานต์แบบขนบประเพณี รดน้ำ ดำหัว อยู่ร่วมกับครอบครัว ลดความเสี่ยงไวรัสโควิด-19

วันเสาร์ที่ 14 มีนาคม 2563
รัฐมนตรีว่าการกระทรวงการท่องเที่ยวและกีฬา ขอเน้นสงกรานต์แบบขนบประเพณี รดน้ำ ดำหัว อยู่ร่วมกับครอบครัว ลดความเสี่ยงไวรัสโควิด-19
รัฐมนตรีว่าการกระทรวงการท่องเที่ยวและกีฬา ขอเน้นสงกรานต์แบบขนบประเพณี รดน้ำ ดำหัว อยู่ร่วมกับครอบครัว ลดความเสี่ยงไวรัสโควิด-19
วันนี้ (13 มี.ค. 2563) เวลา 14.00 น. ณ ศูนย์แถลงข่าวรัฐบาล COVID-19 ตึกนารีสโมสร ทำเนียบรัฐบาล  นายเทวัญ ลิปตพัลลภ รัฐมนตรีประจำสำนักนายกรัฐมนตรี นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา หม่อมราชวงศ์จัตุมงคล โสภณกุล รัฐมนตรีว่าการกระทรวงแรงงาน นายแพทย์รุ่งเรือง กิจผาติ โฆษกกระทรวงสาธารณสุข นายพิฆเนศ ต๊ะปวง รองเลขาธิการคณะกรรมการคุ้มครองผู้บริโภค แถลงมาตรการลดผลกระทบด้านการท่องเที่ยวและการช่วยเหลือดูแลแรงงาน จากสถานการณ์การแพร่ระบาดของไวรัสโควิด-19
รัฐมนตรีประจำสำนักนายกรัฐมนตรีกล่าวยืนยัน ไทยยังอยู่ในระยะที่ 2 ของการแพร่ระบาดไวรัส COVID-19 ถือว่ารักษาการควบคุมได้เป็นอย่างดี นายกรัฐมนตรีมีความห่วงใย ให้มีการจัดตั้งศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 หรือเรียกชื่อย่อว่า ”ศูนย์บริหารสถานการณ์โควิด-19” เพื่อยกระดับการบริหารจัดการสถานการณ์การแพร่ระบาดของโรคติดเชื้อของโควิด-19 ในประเทศไทย โดยมีเป้าหมายให้อยู่ในวงจำกัด เตรียมความพร้อมในการรับมือกับการระบาดของโรคตามมาตรฐานสากล รวมไปถึงการบังคับใช้กฎหมายและการฟื้นฟูเยียวยาผู้ได้รับผลกระทบ นายกรัฐมนตรีเดินทางไปโรงพยาบาลราชวิถิเพื่อเยี่ยมให้กำลังใจเจ้าหน้าที่ทางการแพทย์ ติดตามความก้าวหน้าการรักษาและรับฟังข้อมูลความพร้อมของโรงพยาบาล สร้างความมั่นใจในการรับมือกับสถานการณ์การแพร่ระบาดด้วย
โอกาสนี้ นายแพทย์รุ่งเรือง กิจผาติ โฆษกกระทรวงสาธารณสุข รายงานว่า ตลอดระยะเวลาที่ผ่านมาจนถึงปัจจุบัน กระทรวงสาธารณสุขได้ทำการเฝ้าระวังและปฏิบัติหน้าที่อย่างเข้มงวดกับบุคคลที่มีอาการเข้าข่ายการติดเชื้อโควิด – 19 เช่น มีไข้ ไอ จาม มีน้ำเสมหะ หรือไปพื้นที่เสี่ยงและสัมผัสกับกลุ่มคนที่มีความเสี่ยง จะถูกนำมาตรวจคัดกรองเพื่อเฝ้าระวังทั้งหมด ทั้งยังยกระดับการเฝ้าระวังเพิ่มมากขึ้น โดยเน้นไปกลุ่มคนไข้อาการปอดบวมอย่างไม่ทราบสาเหตุ หรือ กลุ่มบุคลากรทางแพทย์ที่ป่วยเป็นไข้หวัดพร้อมกัน ซึ่งเป็นการปฏิบัติการเชิงรุก คือ ผู้ป่วย 1 จะมีการติดตามกลุ่มผู้ใกล้ชิดกว่า 40 คน ทั้งนี้ การชะลอตัวการเดินทางเข้าประเทศจากประเทศกลุ่มเสี่ยงในระยะเวลา 14 วันตามมาตรฐานองค์การอนามัยโลกซึ่งจะพ้นระยะฝักตัว เมื่อไม่พบอาการป่วยแปลว่าไม่มีการติดเชื้อ รวมทั้งมาตรการเดินทางเฉพาะชาวต่างชาติที่จะเดินทางเข้ามาประเทศไทยจำเป็นต้องใช้ 2 เอกสารด้วยกัน ได้แก่ ใบรับรองแพทย์ และใบประกันสุขภาพครอบคลุมจำนวนวงเงิน 100,000 ดอลลาร์  โฆษกกระทรวงสาธารณสุขยังเปิดเผยถึงปัจจัยที่ทำให้ประเทศไทยมีจำนวนผู้ติดเชื้อน้อยกว่าประเทศในทวีปยุโรป ประกอบด้วย สภาพอากาศที่ร้อน พฤติกรรมการทักทาย เช่น ประเทศไทยใช้การไหว้ ซึ่งไม่มีการสัมผัสตัวกัน และมาตรการของรัฐบาลที่มีประสิทธิภาพ ขอให้ประชาชนมั่นใจว่าทุกฝ่ายทำงานอย่างเต็มที่และเชื่อว่าผู้ป่วยในไทยจะไม่เพิ่มจำนวนมากเหมือนในต่างประเทศ
นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬากล่าวถึงผลกระทบด้านการท่องเที่ยวว่าในปี 2563 ตั้งแต่เดือนมกราคมถึงวันที่ 11 มีนาคม 2563 จำนวนนักท่องเที่ยวลดลงอย่างต่อเนื่องเมื่อเทียบกับในช่วงเดียวกันของปีที่ผ่านมาถึงร้อยละ 57.26 กระทรวงการท่องเที่ยวและกีฬาคาดการณ์สิ้นสุดสถานการณ์การแพร่ระบาดของโควิด-19 ไว้ 2 ช่วงเวลา เดือนเมษายนคาดว่านักท่องเที่ยวต่างชาติตลอดทั้งปีจะมี 36.9 ล้านคน รายได้จากการท่องเที่ยว 1.78 ล้านล้านบาท หากสิ้นสุดเดือนกรกฎาคม คาดว่านักท่องเที่ยวต่างชาติตลอดทั้งปีจะมี 32.5 ล้านคน รายได้จากการท่องเที่ยว 1.58 ล้านล้านบาท  สำหรับการจัดกิจกรรมใหญ่ที่ทาง ททท. มีส่วนร่วมได้ยกเลิกทั้งหมด ส่วนที่เป็นการจัดงานของทางภาคเอกชนขอความร่วมมือให้เลื่อนการจัดงานออกไปก่อน รัฐมนตรีว่าการกระทรวงการท่องเที่ยวและกีฬา ยังเสนอปรับเปลี่ยนรูปแบบเทศกาลสงกรานต์ปีนี้ เน้นขนบธรรมเนียมประเพณี รดน้ำ ดำหัวผู้ใหญ่ อยู่กับครอบครัวแทนการออกไปเล่นน้ำหรือรวมตัวสังสรรค์กับคนหมู่มาก สำหรับการแข่งขันกีฬาทั้งในระดับจังหวัด ประเทศ และการแข่งขันกีฬานานาชาติเลื่อนออกไปเป็นในช่วงปลายปีหรือยังไม่มีกำหนด ซึ่งจะดูความพร้อมและสถานการณ์ของการแพร่ระบาดเป็นสำคัญ
จากนั้น นายพิฆเนศ ต๊ะปวง รองเลขาธิการคณะกรรมการคุ้มครองผู้บริโภคกล่าวถึงมาตรการคุ้มครองผู้บริโภคที่เกี่ยวข้องทั้งผู้ประกอบธุรกิจการท่องเที่ยว โดยกรมการท่องเที่ยวได้ร่วมหารือกับผู้ประกอบการถึงการแก้ไขปัญหาซึ่งมีประกาศและกติกาออกมาแล้ว  สคบ.ได้ประชุมผู้ประกอบการสายการบิน 13 ราย สำหรับผู้ที่ไม่ได้เดินทางตั้งแต่ 12 – 21 กุมภาพันธ์ 2563  สายการบินยินดีคืนเงินให้ทั้งหมด กรณีหลังจาก 21 กุมภาพันธ์ 2563 ผู้บริโภคสามารถขอคืนเงินหรือขยายระยะเวลาการเดินทางได้ โดยไม่มีค่าธรรมเนียม กรณีหน้ากากอนามัยและเจลล้างมือนั้น ได้ติดตามดำเนินคดีและจับกุมผู้ที่ขายสินค้าเกินราคา สินค้าไม่ได้มาตรฐาน ทั้งนี้ ขอแนะนำให้ประชาชนซื้อสินค้าออนไลน์กับร้านค้าที่ขึ้นทะเบียนกับ ecommerce และสำนักงานคณะกรรมการคุ้มครองผู้บริโภค เพราะหากพบผู้กระทำการเอาเปรียบหรือโกง ผู้ซื้อสามารถขอเงินคืนได้
หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน กล่าวถึงมาตรการช่วยเหลือเยียวยาลูกจ้างและนายจ้าง เพื่อลดผลกระทบจากสถานการณ์ไวรัสโควิด-19 ว่า ที่การประชุมคณะกรรมการประกันสังคมและที่ปรึกษาที่ผ่านมา ได้มีมติเห็นชอบในหลักการให้ปรับลดอัตราเงินสมทบกองทุนประกันสังคมให้กับนายจ้างและผู้ประกันตนเหลือฝ่ายละ 4% จากเดิมที่กำหนดให้นำส่งฝ่ายละ 5% เป็นเวลา 6 เดือน เพื่อช่วยลดภาระ นอกจากนี้ กระทรวงแรงงานซึ่งมีหน้าที่ดูแลพี่น้องแรงงานเป็นหลัก ได้รวบรวมตำแหน่งว่างที่มีอยู่ในระบบ 56,000 ตำแหน่ง ซึ่งลูกจ้างที่ตกงานสามารถติดต่อสำนักงานแรงงานจังหวัดเพื่อขอรายละเอียด ขณะเดียวกันก็มีมาตรการพัฒนาทักษะฝีมือให้แก่แรงงานในระบบจากเดิม 70,000 คน เป็น 100,000 คน การพัฒนาทักษะฝีมือให้แรงงานนอกระบบจากเดิม 100,000 คน ให้ได้ทั้งสิ้น 120,000 คน  นอกจากนี้ แรงงานที่เป็นสมาชิกกองทุนเพื่อช่วยเหลือคนหางานไปทำงานในต่างประเทศ เมื่อเดินทางกลับจากประเทศเสี่ยงติดเชื้อ ยังมีสิทธิได้รับเงินช่วยเหลือบรรเทาความเดือดร้อนจากการประกาศโรคระบาดของประเทศนั้นๆ อีก 15,000 บาท  รัฐมนตรีว่าการกระทรวงแรงงาน ยังได้เสนอแนวคิดให้กรมการจัดหางานตั้งโต๊ะแรงงาน ณ บริเวณท่าอากาศยานสนามบินสุวรรณภูมิและท่าอากาศยานดอนเมือง เพื่อให้คำปรึกษาและแนะนำเกี่ยวกับ การรับสมัครงานการประกอบอาชีพอิสระ การพัฒนาฝีมือแรงงาน การให้คำปรึกษาด้านกฎหมายคุ้มครองแรงงานและสิทธิประกันสังคม เป็นต้น
รัฐมนตรีประจำสำนักนายกรัฐมนตรียังได้กล่าวสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทรงพระราชทานทุนทรัพย์เพื่อจัดซื้อหน้ากากอนามัย น้ำยาทำความสะอาดประทานแก่วัดต่างๆ และรณรงค์รักษาความสะอาด ขอเชิญพี่น้องคนไทยร่วมท่องเที่ยวเทศกาลสงกรานต์ปีนี้ ไหว้พระทำบุญด้วยความมั่นใจ

ที่มา : https://www.thaigov.go.th/news/contents/details/27310
