รัฐบาลไทย-ข่าวทำเนียบรัฐบาล-รองนายกฯ วิษณุ เป็นประธานกิจกรรมอาสาพัฒนาปรับภูมิทัศน์ ทำความสะอาดบริเวณเส้นทางรถไฟ ถวายพระราชกุศลและน้อมรำลึกในพระมหากรุณาธิคุณเนื่องในโอกาสวันคล้ายวันสวรรคต รัชกาลที่ 5

วันพุธที่ 23 ตุลาคม 2562
รองนายกฯ วิษณุ เป็นประธานกิจกรรมอาสาพัฒนาปรับภูมิทัศน์ ทำความสะอาดบริเวณเส้นทางรถไฟ ถวายพระราชกุศลและน้อมรำลึกในพระมหากรุณาธิคุณเนื่องในโอกาสวันคล้ายวันสวรรคต รัชกาลที่ 5
รองนายกฯ วิษณุ เป็นประธานกิจกรรมอาสาพัฒนาปรับภูมิทัศน์ ทำความสะอาดบริเวณเส้นทางรถไฟ ถวายพระราชกุศลและน้อมรำลึกในพระมหากรุณาธิคุณเนื่องในโอกาสวันคล้ายวันสวรรคตพระบาทสมเด็จพระจุลจอมเกล้าเจ้าอยู่หัว
วันนี้ (23 ตุลาคม 2562) เวลา 10.30 น. ณ บริเวณสถานีรถไฟหัวลำโพง กรุงเทพมหานคร นายวิษณุ เครืองาม รองนายกรัฐมนตรี เป็นประธานกิจกรรมอาสาพัฒนาปรับภูมิทัศน์ ทำความสะอาดบริเวณเส้นทางรถไฟ ถวายพระราชกุศลและน้อมรำลึกในพระมหากรุณาธิคุณเนื่องในโอกาสวันคล้ายวันสวรรคตพระบาทสมเด็จพระจุลจอมเกล้าเจ้าอยู่หัว พร้อมด้วย คณะรัฐมนตรีและคู่สมรส ผู้บริหารศูนย์อำนวยการใหญ่จิตอาสาพระราชทาน 904 วปร. ผู้ว่าราชการกรุงเทพมหานครและภริยา หัวหน้าส่วนราชการระดับปลัดกระทรวงและเทียบเท่า ปลัดกรุงเทพมหานคร ผู้ว่าการรถไฟแห่งประทศไทย หน่วยงานภาครัฐ ภาคเอกชน ประชาชนจิตอาสาเราทำความดีด้วยหัวใจและประชาชนในพื้นที่เข้าร่วมกิจกรรมในครั้งนี้
โอกาสนี้ รองนายกรัฐมนตรีได้กล่าวแสดงความสำนึก ซาบซึ้งในพระมหากรุณาธิคุณความว่า
ขอเดชะฝ่าละอองธุลีพระบาทปกเกล้าปกกระหม่อม
ข้าพระพุทธเจ้า นายวิษณุ เครืองาม รองนายกรัฐมนตรี ผู้แทนนายกรัฐมนตรี พร้อมด้วยคณะรัฐมนตรี ข้าราชการทุกหมู่เหล่า และประชาชนจิตอาสาที่พร้อมใจกันมาร่วมชุมนุม ณ บริเวณพื้นที่การจัดกิจกรรมจิตอาสาในวันนี้
นับแต่พระบาทสมเด็จพระจุลจอมเกล้าเจ้าอยู่หัว เสด็จเถลิงถวัลยราชสมบัติ เป็นพระมหากษัตริย์องค์ที่ 5 แห่งราชวงศ์จักรี ปวงพสกนิกรใต้ร่มพระบารมี ต่างประจักษ์ชัดแจ้งในพระเกียรติคุณ พระราชกรณียกิจนานัปการที่ได้ทรงปฏิบัติบำเพ็ญ เพื่อประโยชน์อย่างอเนกอนันต์แก่ประเทศชาติ  ทรงวางรากฐานการพัฒนาประเทศให้มีความเจริญก้าวหน้าอย่างมั่นคง สู่ความทันสมัย ทัดเทียมนานาอารยประเทศ โดยเฉพาะอย่างยิ่ง ทรงนำนวัตกรรมใหม่ ๆ เข้ามาปรับใช้ในการพัฒนาประเทศในทุกด้าน ทั้งกิจการไปรษณีย์ โทรเลข การไฟฟ้า การประปา ตลอดจน ทรงมีสายพระเนตรอันกว้างไกล ทรงเล็งเห็นว่าระบบการขนส่งทางรางจะมีคุณูปการต่อการขนส่งภายในประเทศในอนาคต จึงมีพระราชดำริให้สร้างทางรถไฟขึ้น ก่อให้เกิดความเจริญก้าวหน้าแก่กิจการรถไฟและบังเกิดคุณประโยชน์แก่ประเทศชาติและพสกนิกรจวบจนปัจจุบัน
ในวาระนี้ รัฐบาลขอน้อมนำแนวทางจิตอาสาพระราชทาน “โครงการจิตอาสาพระราชทาน 904 วปร.” มาเพื่อจัดกิจกรรมจิตอาสาพัฒนาปรับภูมิทัศน์ ทำความสะอาดบริเวณเส้นทางรถไฟ เพื่อให้ประชาชนทุกหมู่เหล่าได้มีส่วนร่วมในการบำเพ็ญสาธารณประโยชน์ และสร้างจิตสำนึกในการดูแลรักษาพื้นที่บริเวณเส้นทางรถไฟ เพื่อถวายพระราชกุศลแด่พระบาทสมเด็จพระจุลจอมเกล้าเจ้าอยู่หัว ผู้ทรงมีคุณูปการต่อกิจการรถไฟไทย  ด้วยสำนึกในพระมหากรุณาธิคุณอันหาที่สุดมิได้นี้ ปวงข้าพระพุทธเจ้า ขอพระราชทานถวายพระพรชัยมงคล ขออัญเชิญคุณพระศรีรัตนตรัย และอำนาจสรรพสิ่งศักดิ์สิทธิ์ในสากล โปรดอภิบาลประทานพรให้ใต้ฝ่าละอองธุลีพระบาท ทรงพระเจริญด้วยจตุรพิธพรชัย ทรงพระเกษมสำราญ พระเกียรติคุณแผ่ไพศาลไปทั่วทุกทิศานุทิศ
สถิตเป็นมิ่งขวัญปกเกล้าเหล่าพสกนิกรชาวไทยตราบกาลนาน เทอญ
ด้วยเกล้าด้วยกระหม่อม ขอเดชะ
จากนั้น รองนายกรัฐมนตรี ทำกิจกรรมอาสาทาสีรั้วและเยี่ยมชมการจัดระเบียบสายสื่อสารและสายไฟฟ้าบริเวณหน้าสถานี บวงสรวงอนุสรณ์ปฐมฤกษ์รถไฟหลวง จากนั้น ทำกิจกรรมทำความสะอาดตู้รถไฟบริเวณชานชาลาก่อนเดินทางกลับ
--------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24007
