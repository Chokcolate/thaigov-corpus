รัฐบาลไทย-ข่าวทำเนียบรัฐบาล-นายกรัฐมนตรีนำพสกนิกรชาวไทยทั่วประเทศ ร่วมจุดเทียนถวายพระพรชัยมงคล แด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง

วันอังคารที่ 13 สิงหาคม 2562
นายกรัฐมนตรีนำพสกนิกรชาวไทยทั่วประเทศ ร่วมจุดเทียนถวายพระพรชัยมงคล แด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
นายกรัฐมนตรีนำพสกนิกรชาวไทยทั่วประเทศ ร่วมจุดเทียนถวายพระพรชัยมงคล แด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถฯ ประจำปีพุทธศักราช 2562
วันนี้ (12 สิงหาคม 2562) เวลา 19.30 น. ณ เวทีใหญ่ ท้องสนามหลวง พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย นางนราพร จันทร์โอชา ภริยา เป็นประธานพิธีถวายเครื่องราชสักการะ และพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ประจำปีพุทธศักราช 2562 โดยมีประธานองค์กรตามรัฐธรรมนูญพร้อมภริยา คณะรัฐมนตรีพร้อมคู่สมรส ข้าราชการชั้นผู้ใหญ่ ทหาร ตำรวจ พลเรือน และภาคประชาชน เข้าร่วมในพิธีเพื่อแสดงความจงรักภักดีอย่างพร้อมเพรียง
เมื่อนายกรัฐมนตรีและภริยาเดินทางถึงพิธีท้องสนามหลวง นายกรัฐมนตรีและภริยา เดินขึ้นสู่เวที จากนั้น นายกรัฐมนตรีและภริยา ถวายความเคารพหน้าพระฉายาลักษณ์ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง นายกรัฐมนตรีวางพุ่มทอง พุ่มเงิน แล้วเปิดกรวยกระทงดอกไม้ ถวายเครื่องราชสักการะ ถวายคำนับ แล้วจุดเทียนถวายพระพรชัยมงคล
ต่อจากนั้น นายกรัฐมนตรีกล่าวนำถวายพระพรชัยมงคลแด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง หน้าพระฉายาลักษณ์ฯ ความว่า
ขอเดชะฝ่าละอองธุลีพระบาทปกเกล้าปกกระหม่อม  เนื่องในอภิลักขิตมหามงคลสมัย แห่งวันเฉลิมพระชนมพรรษาของใต้ฝ่าละอองธุลีพระบาท ที่เวียนมาบรรจบอีกคำรบหนึ่ง ในวันที่ 12 สิงหาคม พุทธศักราช 2562 ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี ในนามของ คณะรัฐมนตรี คู่สมรส และพสกนิกรชาวไทยทุกหมู่เหล่า มีความปลื้มปีติเป็นล้นพ้นที่ได้มาร่วมกันแสดงความจงรักภักดี และสำนึกในพระมหากรุณาธิคุณ ในวันนี้
ตลอดระยะเวลาที่ผ่านมา ปวงข้าพระพุทธเจ้าต่างประจักษ์ชัดแจ้ง ในน้ำพระราชหฤทัยและพระเมตตาของใต้ฝ่าละอองธุลีพระบาทที่ทรงมุ่งมั่นปฏิบัติ บำเพ็ญพระราชกรณียกิจนานัปการ โครงการอันเนื่องมาจากพระราชดำริที่ล้วนเกิดจากสายพระเนตรอันกว้างไกล ได้ส่งผลให้เกิดความช่วยเหลือและการพัฒนาคุณภาพชีวิตความเป็นอยู่ ของราษฎรให้ดีขึ้น พร้อมทั้งธำรงรักษาสิ่งแวดล้อม ทรัพยากรธรรมชาติเพื่อความอุดมสมบูรณ์ของผืนป่า แหล่งต้นน้ำลำธาร ท้องทะเล ทรงเป็นแบบอย่างให้ประชาชนได้ตระหนักถึง ความสำคัญของทรัพยากรของชาติที่อำนวยประโยชน์แก่ทุกชีวิตบนผืนแผ่นดินไทย เพื่อให้ช่วยกันดูแลรักษาให้วัฒนาถาวรสืบไป พระปรีชาสามารถและพระราชวิริยอุตสาหะในการทรงงานเพื่อปวงประชานับเป็นอเนกประการ ได้ดับความทุกข์ร้อนโพยภัย นำมาซึ่งความผาสุกร่มเย็นโดยถ้วนหน้า ด้วยพระมหากรุณาธิคุณอันหาที่สุดมิได้ที่มีต่อผองพสกนิกร จึงทรงเป็นแม่แห่งแผ่นดินที่สถิตสถาพรอยู่กลางใจพสกนิกรทั่วทั้งแผ่นดิน
ในโอกาสอันเป็นมิ่งมหามงคลเฉลิมพระชนมพรรษา 12 สิงหาคม 2562 นี้ ข้าพระพุทธเจ้าขอพระราชทานนำพสกนิกรทั้งหลายถวายพระพรชัยมงคล ดังต่อไปนี้
“ข้าพระพุทธเจ้า พลเอก ประยุทธ์ จันทร์โอชา ขอพระราชทานถวายพระพรชัยมงคล ขออัญเชิญคุณพระศรีรัตนตรัยและอำนาจสิ่งศักดิ์สิทธิ์ในสากล ตลอดทั้งอานุภาพแห่งองค์พระสยามเทวาธิราช  โปรดอภิบาลประทานพรให้ใต้ฝ่าละอองธุลีพระบาท ทรงพระเจริญ พร้อมด้วยสิริสวัสดิ์พิพัฒนมงคล พระชนมายุยิ่งยืนนาน ทรงพระเกษมสำราญ มีพระสุขภาพพลานามัยแข็งแรง ปราศจากโรคาพาธและภัยพาลทั้งปวง สถิตเป็นฉัตรแก้วร่มเกล้าของปวง ข้าพระพุทธเจ้า และเหล่าพสกนิกรตราบกาลนานเทอญ”
ด้วยเกล้าด้วยกระหม่อม ขอเดชะ
ต่อจากนั้น นายกรัฐมนตรีร่วมร้องเพลงสรรเสริญพระบารมี พร้อมกับผู้เข้าร่วมพิธี และประชาชนทั้งในบริเวณมณฑลพิธีท้องสนามหลวงและทุกจังหวัดทั่วประเทศ จบแล้ว นายกรัฐมนตรีและภริยาร่วมร้องเพลงสดุดีพระแม่เจ้า แล้วนายกรัฐมนตรีกล่าวนำ “ทรงพระเจริญ” 3 ครั้ง ประชาชนทุกหมู่เหล่าต่างเปล่งเสียง “ทรงพระเจริญ” ดังกึกก้องทั่วท้องสนามหลวง เป็นอันเสร็จพิธี
--------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22162
