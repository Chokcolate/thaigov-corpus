รัฐบาลไทย-ข่าวทำเนียบรัฐบาล-รองนายกรัฐมนตรี พลเอก ประวิตรฯ กำชับหน่วยงานดำเนินการตามปฏิทินงบประมาณให้เชื่อมโยงกับนโยบายรัฐบาล

วันพุธที่ 14 สิงหาคม 2562
รองนายกรัฐมนตรี พลเอก ประวิตรฯ กำชับหน่วยงานดำเนินการตามปฏิทินงบประมาณให้เชื่อมโยงกับนโยบายรัฐบาล
พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการพิจารณาการจัดทำงบประมาณรายจ่ายบูรณาการประจำปีงบประมาณ พ.ศ. 2563
วันนี้ (14 สิงหาคม 2562) เวลา 09.30 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการพิจารณาการจัดทำงบประมาณรายจ่ายบูรณาการประจำปีงบประมาณ พ.ศ. 2563      ณ ห้องประชุม 301 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีกำชับถึงหน่วยงานที่เกี่ยวข้อง เร่งเดินหน้าตามปฏิทินงบประมาณ โดยจะต้องเชื่อมโยงกับนโยบายของรัฐบาล ซึ่งมีนโยบายเร่งด่วนในการจัดเตรียมมาตรการรองรับภัยแล้งและอุทกภัย ตั้งแต่การป้องกันก่อนการเกิดภัย การให้ความช่วยเหลือระหว่างเกิดภัย และการแก้ไขปัญหาในระยะยาว ให้จัดระบบติดตามสถานการณ์อย่างต่อเนื่อง โดยมีการกำหนดมาตรการบรรเทาความเดือดร้อนของประชาชน พร้อมทั้งพัฒนาการปฏิบัติฝนหลวงให้มีประสิทธิภาพ
ในการนี้ ที่ประชุม ยังรับทราบหลักเกณฑ์ปรับปรุงคำขอตั้งงบประมาณรายจ่าย ประจำปีงบประมาณ พ.ศ.2563 โดยเชื่อมโยงกับยุทธศาสตร์ชาติ แผนแม่บทฯ แผนพัฒนาเศรษฐกิจและสังคมแห่งชาติ แผนความมั่นคงแห่งชาติ แผนการปฏิรูปประเทศ นโยบายรัฐบาล ให้ความสำคัญกับนโยบายเร่งด่วน รวมทั้งยุทธศาสตร์การจัดสรรงบประมาณ มีการทบทวนวิสัยทัศน์ พันธกิจ โครงการ กิจกรรม ให้สะท้อนถึงผลสัมฤทธิ์ของหน่วยงาน และมีการจัดลำดับความสำคัญของโครงการที่ขอรับจัดสรรงบประมาณ  ให้ความสำคัญกับกระบวนการมีส่วนร่วมของประชาชน โดยภารกิจที่ต้องดำเนินการในพื้นที่ให้มีการกระจายงบประมาณอย่างเป็นธรรม ตั้งงบประมาณรายจ่ายบุคลากรของรัฐและรายจ่ายประจำเท่าที่จำเป็นและให้พิจารณานำเงินนอกงบประมาณที่มีอยู่มาสมทบตามความเหมาะสม นอกจากนี้ งบประมาณรายจ่ายของจังหวัดและกลุ่มจังหวัดให้ปฏิบัติตามกฎหมายและระเบียบที่เกี่ยวข้องโดยไม่ซ้ำซ้อนกับงบประมาณของหน่วยรับงบประมาณที่เสนอตั้งในแผนงานอื่นๆ  สำหรับงบประมาณองค์การปกครองส่วนท้องถิ่นต้องเป็นไปตามแผนงานที่บรรจุอยู่ในแผนพัฒนาท้องถิ่น ซึ่งได้รับความเห็นชอบจากผู้บริหารองค์กรปกครองส่วนท้องถิ่น หรือสภาองค์กรปกครองส่วนท้องถิ่นแล้วแต่กรณี  ทั้งนี้ การยื่นคำขอตั้งงบประมาณต้องผ่านความเห็นชอบจากรัฐมนตรีเจ้าสังกัด หรือรัฐมนตรีที่กำกับดูแล ก่อนมายังสำนักงบประมาณ
รองนายกรัฐมนตรียังกำชับให้มีการจัดลำดับความสำคัญในการดำเนินการโครงการต่างๆ เพื่อให้การใช้งบประมาณเกิดผลสัมฤทธิ์สูงสุด ช่วยแก้ไขปัญหาและบรรเทาความเดือดร้อนของประชาชน
..............................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22241
