รัฐบาลไทย-ข่าวทำเนียบรัฐบาล-พม. หารือผู้ทรงคุณวุฒิระดับประเทศ มุ่งพัฒนาระบบสวัสดิการไทยอย่างเสมอภาคและยั่งยืน

วันจันทร์ที่ 6 มกราคม 2563
พม. หารือผู้ทรงคุณวุฒิระดับประเทศ มุ่งพัฒนาระบบสวัสดิการไทยอย่างเสมอภาคและยั่งยืน
พม. หารือผู้ทรงคุณวุฒิระดับประเทศ มุ่งพัฒนาระบบสวัสดิการไทยอย่างเสมอภาคและยั่งยืน
เมื่อวันที่ 3 มกราคม 2563 ที่ห้องประชุมปัญญาไพศาล ธนาคารแห่งประเทศไทย กรุงเทพฯ กระทรวงการพัฒนาสังคมและความมั่นคงของมนุษย์ (พม.) จัดการประชุมหารือเพื่อระดมความเห็นเฉพาะกลุ่มผู้ทรงคุณวุฒิเกี่ยวกับ ทิศทางการพัฒนาระบบสวัสดิการของประเทศไทย โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เข้าร่วมการประชุมหารือ พร้อมด้วย ผู้ทรงคุณวุฒิระดับประเทศ และคณะผู้บริหารกระทรวง พม. ทั้งนี้ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นผู้นำเสนอประเด็นการประชุมหารือ
นายจุติ กล่าวว่า การประชุมหารือเพื่อระดมความเห็นเฉพาะกลุ่มผู้ทรงคุณวุฒิเกี่ยวกับทิศทางการพัฒนาระบบสวัสดิการของประเทศไทย ได้รับเกียรติจากผู้ทรงคุณวุฒิระดับประเทศ อาทิ นายอภิสิทธิ์ เวชชาชีวะ นายกรัฐมนตรีคนที่ 27 นายปิติพงศ์ พึ่งบุญ ณ อยุธยา ประธานกรรมการปฏิรูปประเทศด้านสังคม นายเอ็นนู ซื่อสุวรรณ ประธานกรรมการจัดทำยุทธศาสตร์ชาติด้านการสร้างโอกาสและความเสมอภาคด้านสังคม ดร.เจิมศักดิ์ ปิ่นทอง อดีตสมาชิกสภาปฏิรูปแห่งชาติ ดร.วิรไท สันติประภพ ผู้ว่าการธนาคารแห่งประเทศไทย และศาสตราจารย์ ดร.ผาสุก พงษ์ไพจิตร อาจารย์คณะเศรษฐศาสตร์ จุฬาลงกรณ์มหาวิทยาลัย เป็นต้น ทั้งนี้ ที่ประชุมฯ มีการหารือถึงความท้าทายของการพัฒนาระบบสวัสดิการ อาทิ โครงสร้างเศรษฐกิจไทย การพลิกผันทางเทคโนโลยี การเป็นสังคมสูงวัย และแนวโน้มความยากจนในไทย เป็นต้น รวมถึงแนวทางการพัฒนาระบบสวัสดิการของประเทศไทยที่ควรอยู่บนสิทธิขั้นพื้นฐานแทนที่การสงเคราะห์การกระจายอำนาจให้ท้องถิ่นและภาคส่วนต่างๆ เข้ามามีส่วนร่วมในการลงทุนโครงสร้างพื้นฐานทางสังคม การจัดทำฐานข้อมูลขนาดใหญ่ การปฏิรูประบบภาษีและระบบงบประมาณ โดยการจัดสวัสดิการ ควรคำนึงถึงความมีประสิทธิผลและประสิทธิภาพ รวมถึงความยั่งยืนของระบบสวัสดิการและความเสมอภาคที่จะนำไปสู่การลดความเหลื่อมล้ำทางสังคมได้อย่างแท้จริง นอกจากนี้ ที่ประชุมฯ ยังมีการแลกเปลี่ยนความคิดเห็นในประเด็นเรื่องการจัดสวัสดิการแบบถ้วนหน้าและการจัดสวัสดิการแบบเฉพาะเจาะจง โดย กระทรวง พม. ควรบูรณาการความร่วมมือกับหน่วยงานที่เกี่ยวข้องเพื่อพัฒนาระบบสวัสดิการทั้งระบบ และปรับบทบาทในการเป็นหน่วยงานเชิงวิชาการและเชิงนโยบายมากขึ้น

ที่มา : https://www.thaigov.go.th/news/contents/details/25629
