รัฐบาลไทย-ข่าวทำเนียบรัฐบาล-มหาดไทย เสริมสร้างองค์ความรู้ให้แก่ข้าราชการบรรจุใหม่ ผ่านหลักสูตร “การเป็นข้าราชการที่ดี” รุ่นที่ 65 เน้นย้ำจริยธรรมของข้าราชการ และการเตรียมความพร้อมในการปฏิบัติหน้าที่

วันอังคารที่ 22 ตุลาคม 2562
มหาดไทย เสริมสร้างองค์ความรู้ให้แก่ข้าราชการบรรจุใหม่ ผ่านหลักสูตร “การเป็นข้าราชการที่ดี” รุ่นที่ 65 เน้นย้ำจริยธรรมของข้าราชการ และการเตรียมความพร้อมในการปฏิบัติหน้าที่
มหาดไทย เสริมสร้างองค์ความรู้ให้แก่ข้าราชการบรรจุใหม่ ผ่านหลักสูตร “การเป็นข้าราชการที่ดี” รุ่นที่ 65 เน้นย้ำจริยธรรมของข้าราชการ และการเตรียมความพร้อมในการปฏิบัติหน้าที่
วันนี้ (21 ต.ค. 2562) เวลา 09.30 น. ณ ห้องประชุม 5501 ชั้น 5 อาคาร 5 กรมส่งเสริมการปกครองท้องถิ่น นายสมคิด จันทมฤก รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานเปิดโครงการศึกษาอบรมหลักสูตร “การเป็นข้าราชการที่ดี” รุ่นที่ 65 ประจำปีงบประมาณ พ.ศ. 2563 จัดโดย สถาบันดำรงราชานุภาพ กระทรวงมหาดไทย เพื่อให้ข้าราชการบรรจุใหม่ได้เรียนรู้ระเบียบแบบแผนของราชการและการเป็นข้าราชการที่ดี มีผู้เข้ารับการศึกษาอบรม จำนวน 100 คน ประกอบด้วย ข้าราชการจากหน่วยงานในสังกัดกระทรวงมหาดไทย (มท.) และกระทรวงการอุดมศึกษา วิทยาศาสตร์ วิจัยและนวัตกรรม (อว.) ใช้ระยะเวลาศึกษาอบรม รวม 10 วัน ระหว่างวันที่ 21-30 ตุลาคม 2562 ณ วิทยาลัยมหาดไทย อำเภอบางละมุง จังหวัดชลบุรี โดยมี นายอังกูร สุ่นกุล ผู้อำนวยการสถาบันดำรงราชานุภาพ กล่าวรายงาน
โอกาสนี้ นายสมคิด จันทมฤก รองปลัดกระทรวงมหาดไทย ได้กล่าวแสดงความยินดีกับข้าราชการบรรจุใหม่ พร้อมบรรยายพิเศษในหัวข้อเรื่อง “การเป็นข้าราชการที่ดี” โดยมีใจความตอนหนึ่งว่า ขึ้นชื่อว่า “ข้าราชการ” แล้ว การตระหนักในเรื่อง “จริยธรรมของข้าราชการ” ย่อมมีความสำคัญและจำเป็นอย่างมาก หากข้าราชการซึ่งถือเป็นกลไกสำคัญของทางราชการขาดซึ่งจริยธรรม จิตสำนึก จิตวิญญาณ หรืออุดมการณ์ที่ดีงามเพื่อส่วนรวมแล้ว ก็จะทำให้ข้าราชการประพฤติมิชอบในวงราชการได้ การกระทำหรือผลงานที่ปรากฏออกมาก็จะขาดประสิทธิภาพหรือไม่มีประสิทธิภาพเท่าที่ควร เนื่องจากจิตใจหรือจริยธรรมนั้นย่อมมีส่วนสำคัญในการกำหนดพฤติกรรมของตัวบุคคล ดังนั้น “จริยธรรมของข้าราชการ” จึงมีส่วนแสดงให้เห็นถึงการเป็นข้าราชการที่มี “คุณธรรม” อันเป็นสิ่งที่ข้าราชการทุกคนพึงมีควบคู่กันไปกับการเป็นข้าราชการที่มีคุณภาพ นอกจากนี้ การเตรียมความพร้อมในการปฏิบัติหน้าที่อยู่เสมอถือเป็นคุณสมบัติสำคัญอีกประการหนึ่งที่ข้าราชการทุกคนพึงมี ซึ่งความพร้อมดังกล่าวย่อมหมายถึง (1) พร้อมในด้านขีดความสามารถหรือสมรรถนะในการปฏิบัติราชการ (2) พร้อมที่จะพัฒนาตนเองและกระตือรือร้นในการเรียนรู้สิ่งใหม่ๆ ตลอดเวลา (3) พร้อมทำงานร่วมกับผู้บังคับบัญชาและเพื่อนร่วมงานได้ในทุกสถานการณ์ (4) พร้อมอาสาทำงาน โดยมีความเสียสละและยินดีช่วยเหลืองานราชการอื่นๆ ที่อยู่นอกเหนือไปจากความรับผิดชอบของตน และไม่นำเวลาราชการเป็นตัวตั้งในการปฏิบัติหน้าที่แต่เพียงเท่านั้น ทว่าจะต้องพร้อมทำงานในทุกเมื่อ (5) พร้อมทำหน้าที่ของตัวเองให้ดีที่สุด โดยทุ่มเทเวลาให้กับการทำงานอย่างเต็มที่ และมุ่งมั่นทำงานตามที่ได้รับมอบหมายอย่างเต็มกำลังความสามารถ และ (6) พร้อมใช้โอกาสในแต่ละวันทำงานเพื่อสั่งสมความรู้และประสบการณ์ในสายอาชีพ ตลอดจนผูกมิตรสัมพันธ์กับผู้บังคับบัญชาและผู้ร่วมงานอยู่เสมอ
ท้ายสุด นายสมคิด จันทมฤก รองปลัดกระทรวงมหาดไทย ได้กล่าวว่า การศึกษาอบรมครั้งนี้ถือเป็นจุดเริ่มต้นในการเป็นข้าราชการที่ดี จึงขอให้ผู้เข้ารับการศึกษาอบรมทุกคนตั้งใจเรียนและมีส่วนร่วมในการแลกเปลี่ยนความรู้ระหว่างกัน เพื่อให้สามารถนำสิ่งที่ได้เรียนรู้จากการศึกษาอบรมดังกล่าวไปใช้ในการปฏิบัติราชการได้อย่างมีประสิทธิภาพ และขอให้ใช้โอกาสนี้ในการสานสัมพันธ์ที่ดีระหว่างกัน เพื่อเป็นเครือข่ายการทำงานร่วมกันต่อไปในอนาคต อันจะก่อให้เกิดประโยชน์สูงสุดต่อประชาชน และราชการ พร้อมกันนี้ขอให้ทุกคนร่วมกันสร้างสังคมคุณธรรม ผ่านการพัฒนาตนเองตามหลักคุณธรรม 4 ประการ คือ พอเพียง วินัย สุจริต จิตอาสา เพื่อนำประเทศชาติไปสู่ความมั่นคง มั่งคั่ง ยั่งยืน สืบไป.
กลุ่มงานเผยแพร่การประชาสัมพันธ์ กองสารนิเทศ สป.มท.
ครั้งที่ 174/2562
วันที่ 21 ตุลาคม 2562

ที่มา : https://www.thaigov.go.th/news/contents/details/23983
