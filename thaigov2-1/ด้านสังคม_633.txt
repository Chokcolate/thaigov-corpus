รัฐบาลไทย-ข่าวทำเนียบรัฐบาล-ไทยเพิ่มความเข้มรับมือโคโรนาไวรัสสายพันธุ์ใหม่ ช่วงเทศกาลตรุษจีน

วันศุกร์ที่ 24 มกราคม 2563
ไทยเพิ่มความเข้มรับมือโคโรนาไวรัสสายพันธุ์ใหม่ ช่วงเทศกาลตรุษจีน
กระทรวงสาธารณสุข เพิ่มความเข้มรับมือโคโรนาไวรัสสายพันธุ์ใหม่ ช่วงเทศกาลตรุษจีน ย้ำมาตรการเฝ้าระวัง คัดกรอง ป้องกันควบคุมโรคปอดอักเสบจากไวรัสโคโรนาของประเทศไทยเข้มแข็ง ตั้งแต่ด่านควบคุมโรคติดต่อระหว่างประเทศ โรงพยาบาล และชุมชน ล่าสุดผู้ป่วยที่โรงพยาบา
กระทรวงสาธารณสุข เพิ่มความเข้มรับมือโคโรนาไวรัสสายพันธุ์ใหม่ ช่วงเทศกาลตรุษจีน ย้ำมาตรการเฝ้าระวัง คัดกรอง ป้องกันควบคุมโรคปอดอักเสบจากไวรัสโคโรนาของประเทศไทยเข้มแข็ง ตั้งแต่ด่านควบคุมโรคติดต่อระหว่างประเทศ โรงพยาบาล และชุมชน ล่าสุดผู้ป่วยที่โรงพยาบาลนครปฐม ผลตรวจทางห้องปฏิบัติการเป็นลบติดต่อกัน 2 วัน แพทย์อนุญาตให้กลับบ้านได้
วันนี้ (24 มกราคม 2563) นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์เกี่ยวกับมาตรการรับมือโรคปอดอักเสบจากไวรัสโคโรนา ว่า กระทรวงสาธารณสุข ยังคงเฝ้าระวังและติดตามสถานการณ์อย่างใกล้ชิด แม้องค์การอนามัยโลกจะยังไม่ประกาศให้โรคติดเชื้อไวรัสโคโรนาสายพันธุ์ใหม่เป็นภาวะฉุกเฉินทางด้านสาธารณสุขที่มีผลกระทบระหว่างประเทศ (PHEIC) แต่ยังคงมาตรการเฝ้าระวังเข้มข้นสูงสุดเช่นเดิม โดยมีการประสานไปยังสายการบิน รวมทั้งตำรวจตรวจคนเข้าเมืองที่ด่านต่างๆ หากพบเห็นผู้มีอาการน่าสงสัยให้แจ้งเจ้าหน้าที่สาธารณสุขทันที และกำชับให้ทุกโรงพยาบาลเฝ้าระวังคัดกรองผู้ป่วยที่มาจากเมืองที่มีการระบาดสถานการณ์ผู้ป่วยในประเทศไทย ล่าสุดวันนี้ผู้ป่วยหญิงไทยอายุ 73 ปี รักษาตัวที่โรงพยาบาลนครปฐม ผลตรวจทางห้องปฏิบัติการเป็นลบติดต่อกัน 2 วัน แพทย์อนุญาตให้กลับบ้านได้ และขอให้คนไทยอย่าตื่นตระหนก เพราะยังไม่พบการระบาดจากคนสู่คนในประเทศไทย
นายแพทย์สุขุมกล่าวต่อว่า ในช่วงเทศกาลตรุษจีน ได้เพิ่มความเข้มรับมือโคโรนาไวรัสสายพันธุ์ใหม่ โดยเน้นการเฝ้าระวังป้องกัน 3 พื้นที่เป้าหมาย เริ่มจากมาตรการคัดกรองที่สนามบินนานาชาติ ปัจจุบันคัดกรองผู้ที่เดินทางมาจากพื้นที่เสี่ยงใน 5 ท่าอากาศยาน ได้แก่ สุวรรณภูมิ ดอนเมือง เชียงใหม่ ภูเก็ต กระบี่ และเพิ่มเติมเที่ยวบินที่มาจากเมืองที่มีรายงานการระบาดนอกจากเมืองอู่ฮั่น รวม 136 เที่ยวบิน ผู้เดินทาง 21,374 ราย  ผู้โดยสารทุกคนต้องผ่านการคัดกรองด้วยเครื่องตรวจอุณหภูมิอัตโนมัติ หากมีไข้สูง 38 องศา จะแยกผู้โดยสาร ให้สวมหน้ากากอนามัย และวัดอุณหภูมิซ้ำหากพบว่ามีไข้ มีอาการทางเดินหายใจจะส่งรถพยาบาลมารับไปตรวจรักษาในโรงพยาบาลที่มีห้องแยกโรคมาตรฐาน ดูแลรักษาจนมั่นใจว่าปลอดเชื้อจึงส่งกลับประเทศ ทั้งนี้ นักท่องเที่ยวชาวจีนทุกคนจะได้รับการ์ดแนะนำการปฏิบัติตัว (Health Beware Card) กรณีเจ็บป่วยขอให้เข้ามารับการรักษาในโรงพยาบาล ได้ขอความร่วมมือไปยังบริษัททัวร์ต่างๆ หัวหน้าทัวร์ และไกด์นำเที่ยว ช่วยเฝ้าระวัง หากพบว่าเจ็บป่วยต้องแจ้งตาม พ.ร.บ. โรคติดต่อ พ.ศ. 2558 และจะมีเจ้าหน้าที่สาธารณสุขเข้าไปช่วยดูแล
ส่วนมาตรการที่โรงพยาบาล คัดกรองผู้ป่วยที่มีประวัติเสี่ยง กรณีนักท่องเที่ยวหรือผู้ที่เดินทางกลับมาจากพื้นที่เสี่ยงแล้วเกิดอาการเจ็บป่วยภายหลัง มาเข้ารับการรักษาที่โรงพยาบาล จะซักประวัติ ตรวจหาเชื้อทางห้องปฏิบัติการ หากพบเชื้อไวรัสจะรักษาในห้องแยกโรคของโรงพยาบาล ดูแลรักษาจนหายและส่งกลับประเทศ ซึ่งขณะนี้ประสานให้โรงพยาบาลทั้งรัฐ-เอกชน เตรียมความพร้อมของระบบและห้องแยกโรค รวมทั้งมาตรการในชุมชน ติดตามผู้สัมผัสกับผู้ป่วยหรือผู้ป่วยสงสัยทุกคน ได้ประสานอสม. สมาคมท่องเที่ยวแห่งประเทศไทย ผู้ประกอบการโรงแรมให้ช่วยสังเกตตรวจตรา หากพบผู้ป่วยให้เข้ารับการรักษาหรือแจ้งให้สำนักงานสาธารณสุขจังหวัด โดยได้ให้กรมควบคุมโรค ร่วมกับกระทรวงการท่องเที่ยวและกีฬาจัดประชุมชี้แจงสร้างความเข้าใจกับผู้ประกอบการบริษัททัวร์วันที่ 27 มกราคม ที่โรงแรมโนโวเทล สุวรรณภูมิ จ.สมุทรปราการ
************************************  24 มกราคม 2563

ที่มา : https://www.thaigov.go.th/news/contents/details/26049
