รัฐบาลไทย-ข่าวทำเนียบรัฐบาล-กรมสรรพากรยืนยันข้อมูลจากมาตรการ “ชิมช้อปใช้” ไม่เกี่ยวข้องกับการตรวจสอบภาษี

วันพุธที่ 6 พฤศจิกายน 2562
กรมสรรพากรยืนยันข้อมูลจากมาตรการ “ชิมช้อปใช้” ไม่เกี่ยวข้องกับการตรวจสอบภาษี
ผู้ประกอบการบางส่วนยังคงมีความเข้าใจที่คลาดเคลื่อนเกี่ยวกับการส่งข้อมูลธุรกรรมจากมาตรการ “ชิมช้อปใช้” ให้กรมสรรพากรติดตามและตรวจสอบการจัดเก็บภาษี
ด้วยรัฐบาลได้มีนโยบายส่งเสริมให้ผู้ประกอบการขายสินค้าและบริการเข้าร่วมโครงการ "ชิมช้อปใช้ เฟส 1 และเฟส 2" ซึ่งปัจจุบันประชาชนได้มีการลงทะเบียนเพื่อรับสิทธิครบถ้วนแล้วจำนวน 13 ล้านคน และสามารถใช้จ่ายเงินจาก g-Wallet ได้ถึง 31 ธ.ค.2562 โดยสามารถตรวจสอบรายชื่อร้านค้าที่เข้าร่วมโครงการได้ที่ www.ชิมช้อปใช้.com อย่างไรก็ดี ผู้ประกอบการบางส่วนยังคงมีความเข้าใจที่คลาดเคลื่อนเกี่ยวกับการส่งข้อมูลธุรกรรมจากมาตรการ “ชิมช้อปใช้” ให้กรมสรรพากรติดตามและตรวจสอบการจัดเก็บภาษี
กรมสรรพากรขอเรียนว่า กรมสรรพากรใช้ระบบในการตรวจสอบความเสี่ยง หรือระบบ RBAs (Risk based audit system) ซึ่งมีการรวบรวมข้อมูลจากหลายช่องทางและมีการจำแนกเกณฑ์ในการคัดเลือกรายผู้ประกอบการกลุ่มดี กลุ่มเสี่ยง โดยผู้ประกอบการร้านค้าที่เข้าร่วมโครงการ"ชิมช้อปใช้" และมีการใช้ระบบการชำระเงินแบบอิเล็กทรอนิกส์ (e-Payment) กรมสรรพากรถือว่าผู้ประกอบการกลุ่มดังกล่าวเป็นกลุ่มดี และไม่ใช่เป้าหมายในการตรวจสอบภาษี ในขณะที่ผู้ประกอบการที่ใช้เงินสดจะมีความเสี่ยงในการถูกตรวจสอบมากกว่า
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่ศูนย์สารนิเทศสรรพากร (RD Intelligence Center) โทร. 1161 หรือที่สำนักงานสรรพากรทุกแห่งทั่วประเทศ

ที่มา : https://www.thaigov.go.th/news/contents/details/24371
