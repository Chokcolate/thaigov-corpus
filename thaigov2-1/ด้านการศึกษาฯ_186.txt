รัฐบาลไทย-ข่าวทำเนียบรัฐบาล-อว. สนับสนุน ส่งเสริม โครงการ “ยุวชนอาสา”

วันพฤหัสบดีที่ 26 ธันวาคม 2562
อว. สนับสนุน ส่งเสริม โครงการ “ยุวชนอาสา”
อว. สนับสนุน ส่งเสริม โครงการ “ยุวชนอาสา”
16 ธันวาคม 2562 : ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ให้โอวาทและแนวทางการทำงานกับนักศึกษาที่เข้าร่วมโครงการยุวชนอาสา  พร้อมทั้งรับฟังผู้แทนนักศึกษานำเสนอโครงการตัวอย่างนำร่องในโครงการยุวชนอาสาในพื้นที่จังหวัดกาฬสินธุ์และมหาวิทยาลัยต่างๆ โดยมี อธิการบดีมหาวิทยาลัยกาฬสินธุ์ กล่าวรายงานความพร้อมในการดำเนินโครงการฯ ในพื้นที่จังหวัดกาฬสินธุ์  ณ มหาวิทยาลัยกาฬสินธุ์
กระทรวงการอุดมศึกษา วิทยาศาสตร์ วิจัยและนวัตกรรม โดยการนำของ ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม ได้ดำเนินโครงการ “ยุวชนอาสา” เพื่อเป็นปฏิรูปการเรียนรู้ที่เหมาะสมกับศตวรรษที่ 21 ที่มุ่งเน้นให้ผู้เรียนสามารถประยุกต์ใช้องค์ความรู้ในการปฏิบัติงานได้จริง นำองค์ความรู้ที่หลากหลาย ในสถาบันอุดมศึกษามาบูรณาการแก้ไขปัญหา พัฒนาชุมชนในมิติต่าง ๆ สร้างองค์ความรู้ใหม่ที่ได้จากการวิจัย และการสร้างนวัตกรรมสังคมที่มีคุณค่าต่อการพัฒนาประเทศ และเพื่อสนับสนุนการดำเนินงานตามยุทธศาสตร์ชาติ แผนอุดมศึกษาระยะยาว และแผนปฏิรูประบบการอุดมศึกษา ที่มุ่งไปสู่การบรรลุวิสัยทัศน์ประเทศไทย โครงการ“ยุวชนอาสา” เป็นโครงงานที่ทำร่วมกับชุมชน โดยมีนิสิต/นักศึกษา จากหลากหลายสาขา ลงไปศึกษาวิเคราะห์ ประมวลผลชุมชน เพื่อนำมาวางโครงงานและนำองค์ความรู้ที่หลากหลายในสถาบันอุดมศึกษา มาบูรณาการ ทำงานร่วมกับชุมชน ในการแก้ไขปัญหาความยากจน ลดความเหลื่อมล้ำ และพัฒนาคุณภาพชีวิต ของคนในชุมชน โดยมีนิสิต/นักศึกษาจำนวน 8-10 คน/โครงงาน และมีอาจารย์จากสถาบันอุดมศึกษาเป็นที่ปรึกษาร่วมกับเจ้าหน้าที่รัฐที่เกี่ยวข้องในพื้นที่ เพื่อทำหน้าที่เป็นผู้นิเทศงานให้กับกลุ่มนิสิต/นักศึกษา ระยะเวลาในการดำเนินโครงงาน 1 ภาคการศึกษา จำนวน 83 โครงงาน ลงชุมชนในพื้นที่เป้าหมาย 83 ตำบล ใน 15 อำเภอ จาก ทั้งหมด 18 อำเภอ ของจังหวัดกาฬสินธุ์ ซึ่งประสบปัญหาด้านความยากจน ความเหลื่อมล้ำ หรือปัญหาคุณภาพชีวิตในมิติต่าง ๆ ซึ่งในปีแรกของการดำเนินโครงการ“ยุวชนอาสา” ได้กำหนดพื้นที่เป้าหมายคือจังหวัดกาฬสินธุ์ เนื่องจากเป็นจังหวัดยากจน 1 ใน 4 ของประเทศ ระยะเวลาดำเนินโครงการยุวชนอาสา ระยะที่ 1 ระหว่างเดือนพฤศจิกายน 2562 - กันยายน 2563
มหาวิทยาลัยกาฬสินธุ์ในฐานะมหาวิทยาลัยในพื้นที่ได้รับเป็นเจ้าภาพและ เป็นผู้ประสานงานของการดำเนินการโครงการยุวชนอาสา ซึ่งได้ดำเนินการจัดโครงการ “การประชุมเตรียมการโครงการยุวชนอาสาในพื้นที่จังหวัดกาฬสินธุ์” ในระหว่าง วันอาทิตย์ที่ 15 ธันวาคม 2562 – วันจันทร์ที่16 ธันวาคม 2562 ณ จังหวัดกาฬสินธุ์ และ มหาวิทยาลัยกาฬสินธุ์ ขึ้น ซึ่งมี มหาวิทยาลัยเข้าร่วมโครงการ 7 มหาวิทยาลัย ประกอบด้วย มหาวิทยาลัยกาฬสินธุ์ มหาวิทยาลัยขอนแก่น มหาวิทยาลัยเทคโนโลยีราชมงคลอีสาน มหาวิทยาลัยเกษตรศาสตร์ วิทยาเขตเฉลิมพระเกียรติ สกลนคร มหาวิทยาลัยราชภัฏมหาสารคาม มหาวิทยาลัยราชภัฏศรีสะเกษ และมหาวิทยาลัยศรีปทุม ในงานมีการประชุมหารือข้อราชการกับอธิการบดีมหาวิทยาลัยที่เข้าร่วมโครงการ หัวหน้าส่วนราชการ ผู้บริหารองค์กรปกครองส่วนท้องถิ่น ตลอดจนนักศึกษา คณาจารย์ที่ร่วมโครงการ จำนวนกว่า 800 คน โดยมี วัตถุประสงค์ เพื่อการประชุมเตรียมการโครงการยุวชนอาสาในพื้นที่จังหวัดกาฬสินธุ์ เพื่อการประชาสัมพันธ์และเตรียมความพร้อมให้แก่นักศึกษาในการเรียนรู้ที่เหมาะสมกับศตวรรษที่ 21 ที่มุ่งเน้นให้ผู้เรียนสามารถประยุกต์ใช้องค์ความรู้ในการปฏิบัติงานได้จริง นำองค์ความรู้ที่หลากหลาย ในสถาบันอุดมศึกษามาบูรณาการแก้ไขปัญหา พัฒนาชุมชนในมิติต่าง ๆ เพื่อลดความเหลือมล้ำและแก้ไขปัญหาความยากจน ในพื้นที่ ตลอดจนเพื่อเตรียมความพร้อมในการเปิดโครงการยุวชนอาสา ที่จะมีการเปิดโรงการอย่างเป็นทางการ ณ ทำเนียบรัฐบาล ในวันที่ 13 มกราคม 2563
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/25493
