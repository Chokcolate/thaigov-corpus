รัฐบาลไทย-ข่าวทำเนียบรัฐบาล-รัฐมนตรีฯ สุริยะ ตรวจเยี่ยมพร้อมมอบนโยบายให้กับ กพร.

วันพฤหัสบดีที่ 29 สิงหาคม 2562
รัฐมนตรีฯ สุริยะ ตรวจเยี่ยมพร้อมมอบนโยบายให้กับ กพร.
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ตรวจเยี่ยมพร้อมมอบนโยบายการดำเนินงานให้แก่กรมอุตสาหกรรมพื้นฐานและการเหมืองแร่ (กพร.)
วันนี้ (29 สิงหาคม 2562) เวลา 10.00 น. นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ตรวจเยี่ยมพร้อมมอบนโยบายการดำเนินงานให้แก่กรมอุตสาหกรรมพื้นฐานและการเหมืองแร่ (กพร.) พร้อมด้วย นายธีระยุทธ วานิชชัง ผู้ช่วยรัฐมนตรีประจำกระทรวงอุตสาหกรรม นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม และนายภิรมย์ พลวิเศษ เลขานุการรัฐมนตรีว่าการกระทรวงอุตสาหกรรม โดยมีนายวิษณุ ทับเที่ยง อธิบดีกรมอุตสาหกรรมพื้นฐานและการเหมืองแร่ พร้อมคณะผู้บริหาร ให้การต้อนรับพร้อมบรรยายสรุปการดำเนินงาน
นายสุริยะฯ กล่าวว่า ปัจจุบันรัฐบาลมีเป้าหมายสำคัญที่จะพัฒนาเศรษฐกิจและความสามารถในการแข่งขันของไทย ซึ่ง กพร. มีภารกิจหลักในการจัดหาวัตถุดิบให้แก่ภาคอุตสาหกรรม ทั้งวัตถุดิบจากธรรมชาติ (Natural Raw Materials) วัตถุดิบทดแทน (Secondary Raw Materials) และจากการรีไซเคิลขยะหรือของเสียและวัตถุดิบชั้น (Advanced Raw Materials) เพื่อเพิ่มมูลค่าทางเศรษฐกิจและขับเคลื่อนภาคอุตสาหกรรมให้มีความก้าวหน้า ผ่านการอนุญาตประกอบกิจการผลิตแร่ป้อนเป็นเป็นวัตถุดิบให้กับภาคอุตสาหกรรม
นอกจากนี้ กระทรวงอุตสาหกรรมได้เล็งเห็นถึงความสำคัญของการยกระดับภาคอุตสาหกรรมให้มีส่วนรับผิดชอบต่อสังคมและสิ่งแวดล้อม เพื่อให้สอดคล้องกับนโยบายการฟื้นฟูทรัพยากรธรรมชาติและการรักษาสิ่งแวดล้อมเพื่อการสร้างการเติบโตอย่างยั่งยืน ด้วยการประกาศนโยบายเหมืองแร่สีเขียว (Green Mining Policy) และส่งเสริมสถานประกอบการ ให้มีมาตรฐานความรับผิดชอบต่อสังคม (CSR-DPIM) ให้มีส่วนร่วมในการดูแลสังคมและสิ่งแวดล้อมอย่างมีประสิทธิภาพ

ที่มา : https://www.thaigov.go.th/news/contents/details/22624
