รัฐบาลไทย-ข่าวทำเนียบรัฐบาล-นายกฯ กำชับดูแลช่วยเหลือลูกเรือไทย 18 คน ที่ถูกลอยแพกลางทะเลโซมาเลียอย่างเต็มที่

วันศุกร์ที่ 9 สิงหาคม 2562
นายกฯ กำชับดูแลช่วยเหลือลูกเรือไทย 18 คน ที่ถูกลอยแพกลางทะเลโซมาเลียอย่างเต็มที่
นายกฯ กำชับดูแลช่วยเหลือลูกเรือไทย 18 คน ที่ถูกลอยแพกลางทะเลโซมาเลียอย่างเต็มที่
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยถึงการช่วยเหลือลูกเรือไทย 18 คน ที่ถูกลอยแพกลางทะเลประเทศโซมาเลีย ว่า พลเอก ประยุทธ์ จันทร์โอชา นายกรัฐมนตรีและ รมว.กลาโหม ห่วงใยและติดตามสถานการณ์อย่างต่อเนื่อง โดยลูกเรือทั้งหมดจะเดินทางถึงไทยในวันที่ 12 ส.ค. 62 พร้อมกัน ซึ่งนายกรัฐมนตรีได้กำชับให้หน่วยงานที่เกี่ยวข้องดูแลลูกเรือไทยอย่างดีที่สุด
สำหรับการให้ความช่วยเหลือลูกเรือนั้น หากเป็นแรงงานที่เป็นสมาชิกกองทุนช่วยเหลือคนหางานไปทำงานต่างประเทศ จะได้รับการดูแลตามระเบียบกองทุนฯ เช่น ค่าพาหนะในต่างประเทศ ค่าที่พัก ค่าอาหาร ค่ารักษาพยาบาล เท่าที่จ่ายจริงไม่เกิน 30,000 บาท การอำนวยความสะดวกรถรับส่ง จัดหาที่พักก่อนเดินทางกลับภูมิลำเนา และค่าพาหนะ ค่าอาหารในการเดินทางกลับภูมิลำเนา การติดตามสิทธิประโยชน์ให้เมื่อเดินทางถึงไทยแล้ว เช่น ค่าจ้างค้างจ่าย เงินสมาชิกกองทุน รวมทั้งสอบถามความต้องการทำงาน ทั้งในประเทศและต่างประเทศ และดำเนินคดีกับนายหน้าหากมีการฝ่าฝืน พ.ร.บ.จัดหางานและคุ้มครองคนหางาน พ.ศ. 2528 และที่แก้ไขเพิ่มเติม (ฉบับที่ 2) พ.ศ.2537 ด้วย

ที่มา : https://www.thaigov.go.th/news/contents/details/22125
