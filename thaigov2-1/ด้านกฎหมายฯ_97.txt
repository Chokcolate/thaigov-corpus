รัฐบาลไทย-ข่าวทำเนียบรัฐบาล-กระทรวงยุติธรรม ลงพื้นที่จังหวัดสงขลา สร้างสุขให้ประชาชน

วันอังคารที่ 15 ตุลาคม 2562
กระทรวงยุติธรรม ลงพื้นที่จังหวัดสงขลา สร้างสุขให้ประชาชน
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิดโครงการยุติธรรมสร้างสุข ครั้งที่ 1 ประจำปีงบประมาณ พ.ศ. 2562
ในวันศุกร์ที่ 11 ตุลาคม 2562 เวลา 11.00 น. ณ หอเปรมดนตรี มหาวิทยาลัยทักษิณ อำเภอเมือง จังหวัดสงขลา นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิดโครงการยุติธรรมสร้างสุข ครั้งที่ 1 ประจำปีงบประมาณ พ.ศ. 2562 พร้อมด้วยนายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม คณะผู้บริหารกระทรวงยุติธรรม นายจารุวัฒน์ เกลี้ยงเกลา ผู้ว่าราชการจังหวัดสงขลา หัวหน้าส่วนราชการ สมาชิกสภาผู้แทนราษฎรในพื้นที่จังหวัดสงขลา รองศาสตราจารย์ ดร.วิชัย ชำนิ อธิการบดีมหาวิทยาลัยทักษิณ จังหวัดสงขลา นิสิต นักศึกษา และประชาชนทั่วไปกว่า 800 คน เข้าร่วมฯ
ทั้งนี้ รัฐมนตรีว่าการกระทรวงยุติธรรม ได้มอบเงินเยียวยาผู้เสียหายและจำเลยในคดีอาญาพื้นที่จังหวัดสงขลาและนราธิวาส จำนวน 16 ราย รวมเป็นเงิน 1,475,746 บาท และมอบเงินช่วยเหลือกองทุนยุติธรรมในการขอปล่อยตัวชั่วคราวผู้ต้องหาหรือจำเลย จำนวน 2 ราย รวมเป็นเงิน 1,000,000 บาท
ในโอกาสนี้ รัฐมนตรีว่าการกระทรวงยุติธรรม กล่าวว่า การจัดโครงการยุติธรรมสร้างสุข ครั้งที่ 1 ประจำปีงบประมาณ พ.ศ. 2563 ณ จังหวัดสงขลาแห่งนี้ เป็นการตอกย้ำว่ากระทรวงยุติธรรม พร้อมที่จะทำงานเชิงรุก สร้างสุขให้ประชาชนทุกท่าน มุ่งมั่นส่งมอบความรู้ทางกฎหมายให้ถึงบ้านประชาชน เพื่อให้ประชาชนได้รับสิทธิที่พึงได้ ลดการเกิดปัญหาทางสังคม ป้องกันไม่ให้ประชาชนกระทำความผิด ทั้งนี้ หากประชาชนมีปัญหาความเดือดร้อน สามารถติดต่อขอรับความช่วยเหลือได้ที่ กระทรวงยุติธรรม สายด่วน 1111 กด 77 ตลอด 24 ชั่วโมง หรือท่านสามารถเข้าไปขอรับบริการได้ที่สำนักงานยุติธรรมจังหวัด หรือศูนย์ยุติธรรมชุมชนในภูมิลำเนาของท่าน
ทั้งนี้ ภายในงานมีการจัดอบรมให้ความรู้ความเข้าใจด้านกฎหมาย กระบวนการยุติธรรม และโทษภัยของยาเสพติด การจัดนิทรรศการให้ความรู้ การรับฟังปัญหาความเดือดร้อน รับเรื่องราวร้องทุกข์และการไกล่เกลี่ยชั้นบังคับคดี เป็นต้น
จากนั้นเวลา 12.30 น. รัฐมนตรีว่าการกระทรวงยุติธรรม ได้เดินทางไปยังคณะนิติศาสตร์ มหาวิทยาลัยทักษิณ เพื่อเปิดศูนย์นิติศาสตร์ชุมชน พร้อมมอบนโยบาย ให้ข้อเสนอแนะ และเยี่ยมชมผลการดำเนินงานของศูนย์นิติศาสตร์ชุมชน โดยมีคณาจารย์คณะนิติศาสตร์ให้การต้อนรับ
ต่อจากนั้นเวลา 14.00 น. รัฐมนตรีว่าการกระทรวงยุติธรรม ได้เดินทางไปตรวจเยี่ยมเรือนจำจังหวัดสงขลา โดยได้เยี่ยมชมผลงานของผู้ได้รับทุนประกอบอาชีพ ตรวจเยี่ยมเรือนนอนของผู้ต้องขัง และให้กำลังใจแก่เจ้าหน้าที่ผู้ปฏิบัติงาน
และในเวลา 15.00 น. รัฐมนตรีว่าการกระทรวงยุติธรรม ได้เดินทางไปยังศูนย์ฝึกและอบรมเยาวชนเขต 9 เพื่อเยี่ยมชมการแสดงผลิตภัณฑ์ของหน่วยเรียนวิชาชีพ และเครือข่ายด้านการศึกษา การบำบัด แก้ไข ฟื้นฟู และอาชีพสำหรับเด็ก พร้อมทั้งให้โอวาทและให้กำลังใจแก่เด็กและเยาวชน

ที่มา : https://www.thaigov.go.th/news/contents/details/23809
