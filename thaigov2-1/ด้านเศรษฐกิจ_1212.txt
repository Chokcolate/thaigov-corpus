รัฐบาลไทย-ข่าวทำเนียบรัฐบาล-ออมสิน จัดงานวันเด็ก 2563 เด็กฝากเงินด้วยตัวเอง 100 บาท รับ “กระปุกคิดส์ดี คิดส์พลังบวก”

วันพุธที่ 8 มกราคม 2563
ออมสิน จัดงานวันเด็ก 2563 เด็กฝากเงินด้วยตัวเอง 100 บาท รับ “กระปุกคิดส์ดี คิดส์พลังบวก”
ธนาคารออมสิน จัดกิจกรรม “วันเด็กแห่งชาติ” ประจำปี 2563 ณ ธนาคารออมสินสำนักงานใหญ่ ด้วยแนวคิด “GSB Quality Kids : คิดส์ดี คิดส์คุณภาพ ปี 2” พบกิจกรรมสร้างสรรค์มากมาย โดยเปิดลงทะเบียนเข้างานล่วงหน้าผ่านเว็บไซต์ www.gsb.or.th
ธนาคารออมสิน จัดกิจกรรม “วันเด็กแห่งชาติ” ประจำปี 2563 ณ ธนาคารออมสินสำนักงานใหญ่ ด้วยแนวคิด “GSB Quality Kids : คิดส์ดี คิดส์คุณภาพ ปี 2” พบกิจกรรมสร้างสรรค์มากมาย โดยเปิดลงทะเบียนเข้างานล่วงหน้าผ่านเว็บไซต์ www.gsb.or.th พร้อมชวนนำกระปุกออมสินที่หยอดเงินไว้มาโชว์เพื่อรับ “กระปุกคิดส์ดี คิดส์พลังบวก” มีจำกัด 500 ใบ พร้อมเปิดทุกสาขาทั่วประเทศให้เด็กฝากเงินเป็นกรณีพิเศษ ในเวลา 8.30 - 12.00 น. ฝากเงินหรือเปิดบัญชีด้วยตัวเอง ตั้งแต่ 100 บาทขึ้นไป รับ “กระปุกคิดส์ดี คิดส์พลังบวก”
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า ในวันเด็กแห่งชาติของทุกปี หน่วยงานต่างๆ ได้จัดกิจกรรมมากมายเพื่อให้เด็กไทยได้เข้าไปมีส่วนร่วมทั้งเพื่อสันทนาการ สนุกสนาน โดยธนาคารออมสินได้จัดงานวันเด็กแห่งชาติมาอย่างต่อเนื่อง โดยปีนี้จัดขึ้นภายใต้แนวคิด “GSB Quality Kids : คิดส์ดี คิดส์คุณภาพ ปี 2” โดยมีกิจกรรมสำคัญที่จัดขึ้นเป็นประจำทุกปีมาอย่างยาวนาน คือการเปิดรับฝากเงินเป็นกรณีพิเศษ เพื่อปลูกฝังนิสัยการออมตั้งแต่วัยเยาว์ พร้อมทั้งแจกของที่ระลึกให้แก่เด็กที่ฝากเงิน โดยสาขาทุกแห่งทั่วประเทศเปิดให้บริการแก่เด็กที่มาฝากเงินหรือเปิดบัญชีด้วยตัวเองตั้งแต่ 100 บาทขึ้นไป ได้รับของที่ระลึก “กระปุกคิดส์ดี คิดส์พลังบวก” 1 ชิ้น ต่อ 1 ราย ตั้งแต่เวลา 8.30-12.00 น. ขณะที่ธนาคารออมสินสำนักงานใหญ่นอกจากแจกกระปุกตามเงื่อนไขดังกล่าวแล้ว ยังได้จัดกิจกรรมพิเศษ เชิญชวนเด็กที่มีนิสัยรักการออมชอบหยอดกระปุกออมสินแล้วมาร่วมงานนี้ ให้นำกระปุกออมสินมาแสดงด้วย จะได้รับ “กระปุกออมสินคิดส์ดี คิดพลังบวก” 1 ชิ้น ต่อ 1 สิทธิ์ (ของมีจำนวนจำกัด)
สำหรับกิจกรรมต่างๆ ที่จัดขึ้น ณ ธนาคารออมสินสำนักงานใหญ่ มีกิจกรรม สีสัน เกม ซึ่งเน้นให้เด็กๆ ได้รับความรู้ ความสนุกสนาน ท้าทายความคิด ควบคู่ไปกับสาระต่างๆ อย่างครบครัน เปิดประสบการณ์ใหม่ๆ ให้เด็กได้เรียนรู้และนำไปเป็นแนวคิดในการใช้ชีวิต การเรียน สู่การเป็นอนาคตที่ดีของชาติต่อไป รวมทั้งสิ้น 6 ฐาน ซึ่งนอกเหนือจากกิจกรรมเล่นเกมต่างๆ แล้ว เด็กๆ จะได้พบเยาวชนตัวอย่าง อาทิ น้องมะลิ, น้องเรซซิ่ง การแสดงโชว์จากค่ายจ๊ะทิงจา ด้วยรวมถึงมีอาหารและเครื่องดื่มที่แจกฟรีตลอดทั้งงาน โดยมีพันธมิตรเข้าร่วมจัดงานมากมาย อาทิ บมจ.ทิพยประกันชีวิต, บมจ.ทิพยประกันภัย, บลจ.เอ็มเอฟซี, โมโนมิวสิค, เมเจอร์กรุ๊ป, เอสเอฟซีเนม่า เป็นต้น
“เด็กที่จะมาร่วมงานที่ธนาคารออมสินสำนักงานใหญ่ สามารถลงทะเบียนล่วงหน้าผ่านเว็บไซต์ธนาคารออมสิน www.gsb.or.th ได้ตั้งแต่วันที่ 8 มกราคม 2563 เวลา 18.00 น. เป็นต้นไป จนถึงวันที่ 10 มกราคม 2563 เวลา 18.00 น. หรือเตรียมบัตรประจำตัวประชาชนมาเพื่อใช้ในการลงทะเบียนเข้างานที่หน้างานในวันเสาร์ที่ 11 มกราคม 2563 ซึ่งเด็กๆ จะได้รับ QR Code ของตนเอง ใช้ในการร่วมกิจกรรมเล่นเกมตามฐานต่างๆ การตอบแบบสอบถาม การจับรางวัล สะสมแต้มรับของรางวัล และลุ้นรับทุนการศึกษาอีกด้วย” ดร.ชาติชาย กล่าวในที่สุด.

ที่มา : https://www.thaigov.go.th/news/contents/details/25676
