รัฐบาลไทย-ข่าวทำเนียบรัฐบาล-นายกรัฐมนตรีเน้นกินผัก เพื่อสุขภาพที่ดี กำชับกรมอนามัยผลิตกระจายการจำหน่ายหน้ากากอนามัยให้เพียงพอต่อความต้องการ

วันอังคารที่ 11 กุมภาพันธ์ 2563
นายกรัฐมนตรีเน้นกินผัก เพื่อสุขภาพที่ดี กำชับกรมอนามัยผลิตกระจายการจำหน่ายหน้ากากอนามัยให้เพียงพอต่อความต้องการ
นายกรัฐมนตรีเน้นกินผัก เพื่อสุขภาพที่ดี กำชับกรมอนามัยผลิตกระจายการจำหน่ายหน้ากากอนามัยให้เพียงพอต่อความต้องการ
วันนี้ (11 ก.พ.63) ณ บริเวณหลังตึกไทยคู่ฟ้า ทำเนียบรัฐบาล เวลา 8.30 น. ก่อนการประชุมคณะรัฐมนตรี พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการต่าง ๆ ได้แก่ โครงการพระสงฆ์กับการพัฒนาสุขภาวะ โดยกระทรวงสาธารณสุข กิจกรรมรณรงค์“เพราะว่ารักจึง (ให้) ผักนํา” โดยกองทุนสนับสนุนการสร้างเสริมสุขภาพ (สสส.) และ กระทรวงดิจิทัลเพื่อเศรษฐกิจและสังคมนำเสนอนิทรรศการเพื่อนำเสนอผลงานผู้ประกอบการวิสาหกิจดิจิทัลเริ่มต้น (Digital Startup) ด้านเทคโนโลยีเพื่อการเงิน (FinTech)
นายสาธิต ปิตุเดชะ รัฐมนตรีช่วยว่าการกระทรวงสาธารณสุข นำคณะประชาสัมพันธ์โครงการพระสงฆ์กับการพัฒนาสุขภาวะ เพื่อส่งเสริมและสนับสนุนการดูแล สุขภาวะของพระสงฆ์ ให้มีคุณภาพชีวิตที่ดี สมบูรณ์ทั้งทางกาย จิตใจ ปัญญาและสังคม รวมทั้งการจัดสิ่งแวดล้อมที่เอื้อต่อสุขภาพ ทำให้วัดกับชุมชนมีความเชื่อมโยงกัน รวมถึงการรณรงค์ให้ชุมชนจัดงานบุญปลอดเหล้า ถวายอาหารสุขภาพ ทำบุญตักบาตรด้วย “ภัตตาหาร ชูสุขภาพ” และถวายความรู้ในการดูแลสุขภาพแก่พระสงฆ์อีกด้วย  จากนั้น นายกรัฐมนตรีร่วมประชาสัมพันธ์กิจกรรมรณรงค์“เพราะว่ารักจึง (ให้) ผักนํา” เนื่องในเทศกาลแห่งความรัก เพื่อส่งเสริมให้ประชาชนไทยรับประทานผักทุกมื้อ เพื่อจัดการระบบอาหารเพื่อสุขภาวะที่ดี รวมถึงสนับสนุนให้เกษตรกรปลูกผักปลอดภัย ซึ่งนายกรัฐมนตรีได้ทดลองชิม“ผักนํารัก & Roll”  พร้อมย้ำว่าอยากให้คนไทยใส่ใจในการบริโภคมากขึ้น โดยเน้นการบริโภคผักใบเขียว เพื่อสุขภาพที่ดี
โอกาสนี้ นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม นำคณะ Digital Startup เสนอนวัตกรรมการเงิน (FinTech) ประกอบด้วย “แพลตฟอร์ม รีไฟแนนซ์ ลดภาระหนี้สินให้คนไทย” “การวางแผนการเงินครบวงจร พร้อมสินเชื่อ สวัสดิการ ด้วยโปรแกรมอัจฉริยะ Robo-Advisor” “บริการเชิงรุกสำหรับธุรกิจประกันภัย คมนาคมขนส่ง และคุณภาพชีวิต” “เครื่องมือที่ช่วยให้ภาคธุรกิจ ในสังคมไร้เงินสดเปลี่ยน “ต้นทุน” ให้เป็น “กำไร” โดยอัตโนมัติ” และ “การทำงานของระบบ เพื่ออำนวยความสะดวกในการจัดการภาษีของเจ้าของธุรกิจออนไลน์แบบครบวงจรร่วมกับกรมสรรพากร และธนาคารพาณิชย์” โดยนายกรัฐมนตรีชื่นชมความสามารถของคนไทยรุ่นใหม่ เพราะผลงานเหล่านี้จะช่วยยกระดับคุณภาพชีวิตของประชาชนในด้านการบริการที่เกี่ยวข้องกับการเงินและการลงทุนให้มีประสิทธิภาพมากขึ้น ซึ่งทุกโครงการที่จะประสบความสำเร็จได้นั้น ต้องได้รับความร่วมมือจากประชาชนและยืนยันว่าภาครัฐจะให้การสนับสนุนอยู่เสมอ
ทั้งนี้ ก่อนการเข้าร่วมประชุมคณะรัฐมนตรี นายสาธิต ปิตุเดชะ รัฐมนตรีช่วยว่าการกระทรวงสาธารณสุข พร้อมคณะผู้บริหารองค์การอนามัย มอบหน้ากากอนามัยและเจลล้างมือซึ่งผลิตโดยองค์การอนามัยแด่นายกรัฐมนตรี ณ ห้องรับรอง 1 ตึกบัญชาการ 1 เพื่อนำไปแจกจ่ายให้แก่ประชาชนโดยนายกรัฐมนตรีกล่าวว่า รัฐบาลเห็นความสำคัญในการดูแลสุขภาพประชาชน ทั้งแจกหน้ากากอนามัยให้กับประชาชนทั่วไป และจำหน่ายหน้ากากอนามัยและเจลล้างมือในราคาต่ำ โดยหน่วยงานรัฐรับภาระค่าดำเนินการและขนส่ง เพื่อให้ประชาชนที่พอมีสามารถซื้อหาได้ รวมทั้งกำชับให้กรมอนามัยผลิตหน้ากากอนามัยให้เพียงพอต่อความต้องการของประชาชนที่สำคัญโรงพยาบาลต้องไม่ขาดแคลน
..................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26412
