รัฐบาลไทย-ข่าวทำเนียบรัฐบาล-รมว.พม. รับข้อเสนอมติสมัชชาเครือข่ายคนพิการระดับชาติ พร้อมเร่งขับเคลื่อนพัฒนาคุณภาพชีวิตคนพิการ

วันอังคารที่ 20 สิงหาคม 2562
รมว.พม. รับข้อเสนอมติสมัชชาเครือข่ายคนพิการระดับชาติ พร้อมเร่งขับเคลื่อนพัฒนาคุณภาพชีวิตคนพิการ
รมว.พม. รับข้อเสนอมติสมัชชาเครือข่ายคนพิการระดับชาติ พร้อมเร่งขับเคลื่อนพัฒนาคุณภาพชีวิตคนพิการ
วันนี้ (19 ส.ค. 62) เวลา 15.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีปิดการประชุมสมัชชาเครือข่ายคนพิการระดับชาติ ประจำปี 2562 พร้อมทั้งรับมอบข้อเสนอเชิงนโยบายตามประเด็นสมัชชาฯ อาทิ การพัฒนาและเชื่อมโยงระบบฐานข้อมูลด้านคนพิการ(Big Data) และการพัฒนามาตรการคุ้มครองแรงงานคนพิการและส่งเสริมการทำงานและอาชีพอิสระสำหรับคนพิการ เป็นต้น โดยมีผู้แทนหน่วยงานที่เกี่ยวข้อง ทั้งภาครัฐ เอกชน และประชาสังคม รวมทั้งเครือข่ายองค์กรคนพิการ รวมจำนวนทั้งสิ้น 380 คน เข้าร่วมงาน ณ ห้องปริ๊นซ์บอลรูม 1-2 โรงแรมปริ๊นซ์ พาเลซ มหานาค กรุงเทพฯ
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) ในฐานะหน่วยงานหลักในการพัฒนาคนและสังคมให้มีคุณภาพเต็มศักยภาพและมีภูมิคุ้มกันต่อการเปลี่ยนแปลง โดยสร้างเสริมเครือข่ายจากทุกภาคส่วนในการมีส่วนร่วมพัฒนาสังคม และพัฒนาองค์ความรู้ ขีดความสามารถ และระบบการบริหารจัดการด้านการพัฒนาสังคม รวมทั้งจัดระบบสวัสดิการที่เหมาะสมกับบริบทของประเทศไทย ให้สอดคล้องกับยุทธศาสตร์ชาติ ระยะ 20 ปี (พ.ศ. 2561 – 2580) ทั้งนี้ คนพิการถือเป็นหนึ่งกลุ่มเป้าหมายที่รัฐบาลให้ความสำคัญเป็นอย่างยิ่งและพร้อมขับเคลื่อนนโยบาย เพื่อยกระดับคุณภาพชีวิตของคนพิการให้สามารถเข้าถึงสิทธิได้อย่างเท่าเทียมและทั่วถึงเป็นธรรม โดยมอบหมายกรมส่งเสริมและพัฒนาคุณภาพขีวิตคนพิการ (พก.) ขับเคลื่อนตามประเด็นที่ตามประชุมสมัชชาเครือข่ายคนพิการระดับชาติ ประจำปี 2562  ตามมติคณะกรรมการขับเคลื่อนและติดตามการดำเนินงานสมัชชาเครือข่ายคนพิการระดับชาติ เมื่อวันที่ 6 พฤศจิกายน 2561 ได้กำหนดประเด็นในการจัดสมัชชาเครือข่ายคนพิการระดับชาติ ประจำปี 2562 จำนวน 5 ประเด็น คือ ประเด็นที่ 1 การเข้าถึงและใช้ประโยชน์จากสิ่งอำนวยความสะดวกสำหรับคนพิการ ประเด็นที่ 2 การพัฒนาและเชื่อมโยงระบบฐานข้อมูลด้านคนพิการ (Big Data) ประเด็นที่ 3 การพัฒนามาตรการคุ้มครองแรงงานคนพิการ และส่งเสริมการทำงานและอาชีพอิสระสำหรับคนพิการ ประเด็นที่ 4 การยกระดับบทบาทหน้าที่ศูนย์บริการคนพิการระดับจังหวัดและทั่วไป และ ประเด็นที่ 5 การสร้างเจตคติที่ดีของสังคมที่มีต่อคนพิการ ทั้งนี้ ได้มีการจัดประชุมสมัชชาเครือข่ายคนพิการระดับภูมิภาค เพื่อเป็นเวทีรับฟังข้อเสนอแนะจากส่วนภูมิภาค ตั้งแต่เดือนพฤษภาคม – กรกฎาคม 2562 จำนวนทั้งสิ้น 4 ภาค ได้แก่ 1) ภาคใต้ จัดที่จังหวัดสงขลา 2) ภาคกลาง จัดที่กรุงเทพมหานคร 3) ภาคตะวันออกเฉียงเหนือ จัดที่จังหวัดขอนแก่น และ 4) ภาคเหนือ จัดที่กรุงเทพมหานคร ซึ่งกลุ่มเป้าหมายเป็นผู้แทนจากคณะอนุกรรมการส่งเสริมและพัฒนาคุณภาพชีวิตคนพิการประจำจังหวัด จำนวน 76 จังหวัด จำนวน 1,000 คน
นายจุติ กล่าวต่อไปว่า การจัดสมัชชาเครือข่ายคนพิการระดับชาติ ประจำปี 2562 เป็นกระบวนการสำคัญในการได้มาซึ่งข้อเสนอ แนวทาง และทิศทางในการขับเคลื่อนงานด้านคนพิการของประเทศ โดยการมีส่วนร่วมจากทุกภาคส่วน ทั้งหน่วยงานภาครัฐ องค์กรคนพิการ เครือข่ายภาคประชาสังคม และหน่วยงานอื่นที่เกี่ยวข้อง ซึ่งผลจากการประชุมสมัชชาเครือข่ายด้านคนพิการระดับภูมิภาค ถือเป็นการแสดงถึงความร่วมมือของภาคีเครือข่าย และบทบาทของคณะอนุกรรมการส่งเสริมและพัฒนาคุณภาพชีวิตคนพิการประจำจังหวัด ที่มีความเข้มแข็งและพร้อมที่จะขับเคลื่อนงานด้านคนพิการ จะเห็นได้ว่าข้อเสนอแนะและแนวทางมาตรการขับเคลื่อนด้านคนพิการที่ได้นำเสนอมานั้น เป็นสิ่งที่สะท้อนให้เห็นถึงปัญหาที่เกิดขึ้นในระดับพื้นที่จากผู้ที่ปฏิบัติงานด้านคนพิการ และเครือข่ายองค์กรคนพิการอย่างแท้จริง
“สำหรับมติสมัชชาเครือข่ายคนพิการระดับชาติ ประจำปี 2562 ในครั้งนี้ กระทรวง พม. พร้อมจะนำข้อมติสมัชชาฯ ไปขับเคลื่อนและส่งเสริมสนับสนุน รวมทั้งกำหนดนโยบายด้านคนพิการระดับประเทศที่เป็นรูปธรรม เพื่อให้คนพิการได้รับประโยชน์สูงสุด และขอความร่วมมือให้ภาคีเครือข่าย ร่วมเป็นพลังในการขับเคลื่อนงานด้านคนพิการ เพื่อให้คนพิการสามารถเข้าถึงสิทธิได้อย่างเท่าเทียมและเป็นธรรม และขอขอบคุณผู้นำคนพิการ ผู้แทนส่วนท้องถิ่น และผู้แทนส่วนราชการ ทุกท่านที่ได้เข้าร่วมแลกเปลี่ยนประเด็นในวันนี้ เพื่อนำไปสู่การกำหนดนโยบาย แนวทางการขับเคลื่อนงานด้านคนพิการต่อไป” นายจุติ กล่าวในตอนท้าย

ที่มา : https://www.thaigov.go.th/news/contents/details/22344
