รัฐบาลไทย-ข่าวทำเนียบรัฐบาล-รมต. นร. นายเทวัญ ฯ  ลงพื้นที่งาน Motor Expo 2019 ตรวจสอบการจำหน่ายยานยนต์ ลดการเอาเปรียบผู้บริโภค  หลังพบปัญหาร้องเรียนจากจองรถในงาน

วันศุกร์ที่ 6 ธันวาคม 2562
รมต. นร. นายเทวัญ ฯ  ลงพื้นที่งาน Motor Expo 2019 ตรวจสอบการจำหน่ายยานยนต์ ลดการเอาเปรียบผู้บริโภค  หลังพบปัญหาร้องเรียนจากจองรถในงาน
รมต. นร. นายเทวัญ ฯ  ลงพื้นที่งาน Motor Expo 2019 ตรวจสอบการจำหน่ายยานยนต์ ลดการเอาเปรียบผู้บริโภค  หลังพบปัญหาร้องเรียนจากจองรถในงาน
วันนี้  (6 ธ.ค.)  นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วยนายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี นายธีรภัทร ประยูรสิทธิ ปลัดสำนักนายกรัฐมนตรี นำคณะของสำนักงานคณะกรรมการคุ้มครองผู้บริโภค (สคบ.) ร่วมประชุมหารือกับผู้ประกอบการจำหน่ายยานยนต์ และตรวจเยี่ยมชมงานแสดงสินค้ามหกรรมยานยนต์ Motor Expo 2019 ครั้งที่ 36  ซึ่งการเดินทางไปตรวจเยี่ยมดังกล่าวสืบเนื่องมาจากมีผู้บริโภคได้ร้องทุกข์มายัง สคบ. เกี่ยวกับการไม่ได้รับความเป็นธรรมจากการทำสัญญาและผู้ประกอบธุรกิจจำหน่ายรถยนต์และรถจักรยานยนต์ ไม่ได้มีการปฎิบัติให้ถูกต้องตามที่กฎหมายกำหนด
รัฐมนตรีประจำสำนักนายกรัฐมนตรี ในฐานะประธานคณะกรรมการคุ้มครองผู้บริโภค ได้มอบหมายนโยบายให้ สคบ. ดำเนินการเพื่อป้องปรามการละเมิดสิทธิผู้บริโภคและคุ้มครองผู้บริโภคให้ได้รับความเป็นธรรมในด้านต่างๆ  จึงได้มาประชุมและตรวจเยี่ยมงาน  โดยได้ตรวจสอบการปิดฉลาก การให้ข้อมูล และรายละเอียดของยานยนต์ที่จำหน่ายว่าครบถ้วนตามที่กฎหมายกำหนดหรือไม่ เพื่อไม่ให้เกิดปัญหาจนเป็นเรื่องร้องเรียน
รัฐมนตรีประจำสำนักนายกรัฐมนตรี กล่าวว่า งานมหกรรมยานยนต์ Motor Expo 2019  เป็นงานที่ได้รับความสนใจจากประชาชน  ทุกปีก็จะมีปัญหาจากการที่ลูกค้าบางรายเมื่อทำสัญญาและมีการส่งมอบรถไม่ทัน  หรือส่งมอบรถแล้วผิดสี ผิดประเภท ราคาเปลี่ยนแปลง ของแถมที่ระบุไม่ตรงตามที่ปิดประกาศขาย  ดังนั้น การลงพื้นที่วันนี้  จึงเป็นโอกาสดีที่ได้มาหารือกับผู้ประกอบการทั้งหมด ว่าสัญญาเหล่านี้อยู่ในข่ายคุ้มครองผู้บริโภค ที่ สคบ. ดูแลอยู่  ดังนั้นจึงอยากให้เป็นสัญญามาตรฐาน  และกำหนดรายละเอียดให้ครบถ้วน เช่น  หากลูกค้าจองแล้ว  เมื่อถึงเวลาส่งมอบรถไม่ทัน จะต้องคืนเงินให้ภายใน 15 วัน  เป็นต้น
...............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25074
