รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมประตูระบายน้ำ บ้านหาดสะพานจันทร์ สั่งแก้ไขปัญหาขยะขวางทางระบายน้ำ พร้อมแนะหาอาชีพเสริมช่วงน้ำหลาก

วันพุธที่ 4 กันยายน 2562
นายกรัฐมนตรีตรวจเยี่ยมประตูระบายน้ำ บ้านหาดสะพานจันทร์ สั่งแก้ไขปัญหาขยะขวางทางระบายน้ำ พร้อมแนะหาอาชีพเสริมช่วงน้ำหลาก
นายกรัฐมนตรีตรวจเยี่ยมประตูระบายน้ำบ้านหาดสะพานจันทร์ สั่งแก้ไขปัญหาขยะขวางทางระบายน้ำ พร้อมแนะหาอาชีพเสริมช่วงน้ำหลาก
วันนี้ (4 ก.ย.62) เวลา 17.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะ เดินทางตรวจเยี่ยมพื้นที่ประสบอุทกภัย ณ ประตูระบายน้ำแม่น้ำยม (บ้านหาดสะพานจันทร์) อำเภอสวรรคโลก จังหวัดสุโขทัย
นายกรัฐมนตรีกล่าวดีใจที่ได้มาพบปะพี่น้องชาวสุโขทัย  รัฐบาลติดตามสถานการณ์น้ำในพื้นที่แต่ละจังหวัดทั่วประเทศ  ซึ่งได้รับทราบความเสียหายจากอุทกภัยในทุกพื้นที่ และสั่งการประสานความช่วยเหลือ พร้อมทั้งหามาตรการเยียวยาผู้ได้รับผลกระทบให้ครอบคลุมทุกมิติ โดยให้กระทรวงมหาดไทยบูรณาการทุกหน่วยงานที่เกี่ยวข้องเร่งช่วยเหลือผู้ประสบอุทกภัยในพื้นที่โดยด่วน ตามแผนป้องกันและบรรเทาสาธารณภัย เช่น ตั้งศูนย์พักพิงชั่วคราว อพยพผู้ประสบภัย ส่งมอบอาหารและน้ำ จัดส่งเครื่องมือและอุปกรณ์บรรเทาทุกข์ และเร่งระบายน้ำ  สำหรับบริเวณประตูระบายน้ำบ้านหาดสะพานจันทร์ ที่มีเศษกิ่งไม้ ต้นไม้และขยะ ไหลมากับกระแสน้ำและมากองรวมกันบริเวณประตูระบายน้ำบ้านหาดสะพานจันทร์ ทำให้น้ำไม่สามารถไหลผ่านได้สะดวก ส่งผลให้ปริมาณน้ำสองฝั่งแม่น้ำเอ่อท่วมสูงขึ้น ได้สั่งให้ทุกส่วนหารือแนวทางแก้ไขปัญหาดังกล่าวร่วมกันแล้ว
พร้อมกันนี้ นายกรัฐมนตรีได้แนะให้หาอาชีพเสริมในช่วงฤดูกาลน้ำท่วม เพิ่มช่องทางหารายได้ เช่น ประมง โดยให้มีการประสานกับกระทรวงเกษตรและสหกรณ์ ให้เน้นดูแลใส่ใจพี่น้องเกษตรกรในพื้นที่รับน้ำอย่างใกล้ชิด ซึ่งจะช่วยสร้างโอกาสสร้างอาชีพให้เกิดขึ้นในพื้นที่ดังกล่าวได้อย่างยั่งยืน
จากนั้น นายกรัฐมนตรีเดินทางออกจากประตูระบายน้ำบ้านหาดสะพานจันทร์ ไปยังท่าอากาศยานสุโขทัยเพื่อเดินทางกลับกรุงเทพมหานคร
-------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22807
