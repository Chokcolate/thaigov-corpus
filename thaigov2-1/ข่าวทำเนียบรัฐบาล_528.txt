รัฐบาลไทย-ข่าวทำเนียบรัฐบาล-เปิดทำเนียบรัฐบาล จัดงานวันเด็กแห่งชาติ ประจำปี 2563 ชวนเด็กเยาวชนร่วมกิจกรรมสร้างสรรค์ “เด็กไทย มีวินัย ใส่ใจสิ่งแวดล้อม” พร้อมนั่งเก้าอี้นายกรัฐมนตรีและรับของรางวัลที่ระลึกมากมาย

วันอังคารที่ 7 มกราคม 2563
เปิดทำเนียบรัฐบาล จัดงานวันเด็กแห่งชาติ ประจำปี 2563 ชวนเด็กเยาวชนร่วมกิจกรรมสร้างสรรค์ “เด็กไทย มีวินัย ใส่ใจสิ่งแวดล้อม” พร้อมนั่งเก้าอี้นายกรัฐมนตรีและรับของรางวัลที่ระลึกมากมาย
โฆษกรัฐบาลเผย เปิดทำเนียบรัฐบาล จัดงานวันเด็กแห่งชาติ ประจำปี 2563 ชวนเด็กเยาวชนร่วมกิจกรรมสร้างสรรค์ “เด็กไทย มีวินัย ใส่ใจสิ่งแวดล้อม” พร้อมนั่งเก้าอี้นายกรัฐมนตรี และรับของรางวัลที่ระลึกมากมาย
วันนี้ (7 ม.ค.63) เวลา 14.30 น. ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า ทำเนียบรัฐบาลเตรียมจัดงานฉลองวันเด็กแห่งชาติ ประจำปี 2563 ภายใต้แนวคิด “เด็กไทย มีวินัย ใส่ใจสิ่งแวดล้อม” ในวันเสาร์ที่ 11 มกราคม 2563 ระหว่างเวลา 08.00 – 15.00 น. ณ บริเวณทำเนียบรัฐบาล ซึ่งสำนักเลขาธิการนายกรัฐมนตรีได้ร่วมกับหน่วยงานที่เกี่ยวข้องทั้งภาครัฐและเอกชนจัดขึ้น โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม จะเป็นประธานในพิธีเปิดงานและมอบของขวัญให้แก่เด็กและเยาวชนที่มาร่วมกิจกรรม พร้อมเปิดโอกาสให้เด็กได้นั่งเก้าอี้นายกรัฐมนตรี เข้าเยี่ยมชมตึกไทยคู่ฟ้า ห้องทำงานนายกรัฐมนตรี และตึกภักดีบดินทร์
นอกจากนี้ภายในงานยังมีกิจกรรมสร้างสรรค์ที่น่าสนใจให้เด็กและเยาวชนได้ร่วมเรียนรู้ควบคู่การเล่นเกมส์ในกิจกรรมต่าง ๆ เช่น กิจกรรมให้ความรู้เรื่องสัตว์  ไดโนเสาร์ การสร้างจิตสำนึกส่งเสริมการรักษาสิ่งแวดล้อมโดยการนำขยะ ขวด กระป๋อง ที่สามารถขายได้มาแลกสิ่งของ การระบายสีถุงผ้าลดโลกร้อน การทดลองทำเป็นห้องแล็บให้เด็กทำการทดลองและทดสอบด้านวิทยาศาสตร์ กิจกรรมส่งเสริมให้เด็กรู้จักการออม การประกวดคัดลายมืออาลักษณ์ เยี่ยมชมพิพิธภัณฑ์เครื่องราอิสริยาภรณ์ กิจกรรมถ่ายภาพร่วมกับรถจักยานยนต์นำขบวน การจัดแสดงรถโบราณของเจษฎาเทคนิคมิวเชียม รวมทั้งยังเปิดตึกนารีสโมสรจำลองห้องรายงานข่าวของสถานีโทรทัศน์เพื่อให้เด็กและเยาวชนได้แสดงออกฝึกทดลองอ่านข่าว พร้อมรับแจกของขวัญ/ของที่ระลึก อาหารและเครื่องดื่มอีกมากมาย จึงขอเชิญชวนเด็กและเยาวชนเข้าร่วมกิจกรรมการจัดงานฉลองวันเด็กแห่งชาติ ประจำปี 2563 ที่ทำเนียบรัฐบาล ตามวัน และเวลาดังกล่าว
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25651
