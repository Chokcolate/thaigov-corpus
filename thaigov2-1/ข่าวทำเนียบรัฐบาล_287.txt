รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐประชาธิปไตยประชาชนเกาหลีเน้นย้ำสานต่อความร่วมมือกับไทย

วันอังคารที่ 22 ตุลาคม 2562
เอกอัครราชทูตสาธารณรัฐประชาธิปไตยประชาชนเกาหลีเน้นย้ำสานต่อความร่วมมือกับไทย
เอกอัครราชทูตสาธารณรัฐประชาธิปไตยประชาชนเกาหลีเน้นย้ำสานต่อความร่วมมือกับไทย
วันนี้ (22 ตุลาคม 2562) เวลา 14.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายคิม เช พง (H.E. Mr. Kim Je Bong) เอกอัครราชทูตสาธารณรัฐประชาธิปไตยประชาชนเกาหลีประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ในโอกาสเข้ารับหน้าที่ สรุปสาระสำคัญดังนี้
รองนายกรัฐมนตรีกล่าวยินดีต้อนรับเอกอัครราชทูตสาธารณรัฐประชาธิปไตยประชาชนเกาหลีประจำประเทศไทย ชื่นชมสาธารณรัฐประชาธิปไตยประชาชนเกาหลีที่มีพัฒนาการเชิงบวกด้านความสัมพันธ์กับนานาประเทศ ซึ่งจะช่วยเสริมสร้างบรรยากาศ และความเป็นมิตรไมตรีอันดีกับประชาคมโลก
เอกอัครราชทูตฯ แสดงความยินดีที่ไทยและสาธารณรัฐประชาธิปไตยประชาชนเกาหลีมีความสัมพันธ์ที่ราบรื่นมายาวนาน พร้อมเน้นย้ำที่จะสานต่อความร่วมมือกับไทย และมุ่งหวังว่าทั้งสองฝ่ายจะพัฒนาความสัมพันธ์ทวิภาคีให้ใกล้ชิดมากยิ่งขึ้น
โอกาสนี้ ทั้งสองฝ่ายเห็นพ้องกระชับความร่วมมือระหว่างกัน โดยเฉพาะด้านการท่องเที่ยว และด้านสาธารณสุข โดยรัฐบาลไทยยินดีที่จะสนับสนุน และให้ความร่วมมือเพื่อประโยชน์ร่วมกันอย่างเต็มที่ ในขณะเดียวกันสาธารณรัฐประชาธิปไตยประชาชนเกาหลีพร้อมที่จะให้ความร่วมมือเพื่อส่งเสริมความสัมพันธ์ของทั้งสองประเทศแน่นแฟ้นยิ่งขึ้น

ที่มา : https://www.thaigov.go.th/news/contents/details/23987
