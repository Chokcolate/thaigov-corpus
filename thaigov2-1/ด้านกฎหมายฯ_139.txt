รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่ตรวจเยี่ยมการดำเนินงานบำบัดรักษาผู้ติดยาเสพติดในพื้นที่ จ.ชลบุรี

วันจันทร์ที่ 25 พฤศจิกายน 2562
รัฐมนตรีว่าการกระทรวงยุติธรรม ลงพื้นที่ตรวจเยี่ยมการดำเนินงานบำบัดรักษาผู้ติดยาเสพติดในพื้นที่ จ.ชลบุรี
นายสมศักดิ์ เทพสุทิน รัฐมนตรีว่าการกระทรวงยุติธรรม ลงพื้นที่ตรวจเยี่ยมการดำเนินงานด้านการบำบัดรักษาและฟื้นฟูสมรรถภาพผู้ติดยาเสพติด ในระบบสมัครใจและระบบบังคับบำบัด เพื่อสร้างขวัญและกำลังใจแก่เจ้าหน้าที่ผู้ปฏิบัติงาน
วันศุกร์ที่ ๒๒ พฤศจิกายน ๒๕๖๒ ณ หน่วยบัญชาการต่อสู้อากาศยานและรักษาฝั่ง (สอ.รฝ.) อำเภอสัตหีบ จังหวัดชลบุรี นายสมศักดิ์ เทพสุทิน รัฐมนตรีว่าการกระทรวงยุติธรรม ลงพื้นที่ตรวจเยี่ยมการดำเนินงานด้านการบำบัดรักษาและฟื้นฟูสมรรถภาพผู้ติดยาเสพติด ในระบบสมัครใจและระบบบังคับบำบัด เพื่อสร้างขวัญและกำลังใจแก่เจ้าหน้าที่ผู้ปฏิบัติงาน ทั้งนี้ ได้ติดตามผลการดำเนินงาน พร้อมทั้งรับฟังปัญหา อุปสรรค ข้อเสนอแนะ อันจะนำไปสู่การพัฒนาแนวนโยบายให้การปฏิบัติงานเกิดสัมฤทธิผลอย่างแท้จริง โดยมี นายนิยม เติมศรีสุข เลขาธิการคณะกรรมการป้องกันและปราบปรามยาเสพติด (เลขาธิการ ป.ป.ส.) พร้อมด้วยผู้บริหารกระทรวงยุติธรรม และหน่วยงานที่เกี่ยวข้องในพื้นที่เข้าร่วมฯ
จากนั้น รัฐมนตรีว่าการกระทรวงยุติธรรม และคณะ เดินทางมา ณ โรงเรียนวิวัฒน์พลเมืองกองทัพเรือ ๒ เพื่อตรวจเยี่ยมการดำเนินงานในระบบบังคับบำบัด ซึ่งเปิดดำเนินการตั้งแต่ ปี ๒๕๔๖ โดยรับผู้เข้ารับการฟื้นฟูสมรรถภาพผู้ติดยาเสพติดจากสำนักงานคุมประพฤติจังหวัดชลบุรี และจังหวัดใกล้เคียง โดยใช้หลักสูตรมาตรฐานแกนกลาง ประกอบด้วย กระบวนการกลุ่ม กระบวนการให้ความรู้ การสร้างงานสร้างอาชีพ และการปฏิบัติ ในการนี้ รัฐมนตรีว่าการกระทรวงยุติธรรม ได้แนะแนวทางการแก้ปัญหาที่ต้นเหตุโดยการให้ความรู้กับผู้ปกครองเพื่อจะได้ช่วยดูแลบุตรหลานอย่างใกล้ชิดโดยจะนำเป็นประเด็นหารือต่อไป
เวลา ๑๔.๓๐ น. ได้เดินทางต่อมายัง โรงพยาบาลส่งเสริมสุขภาพตำบลหนองไม้แดง (รพ.สต.หนองไม้แดง) อำเภอเมืองชลบุรี จังหวัดชลบุรี เพื่อตรวจเยี่ยมการดำเนินงานบำบัดรักษาแบบสมัครใจ ซึ่ง รพ.สต.หนองไม้แดง เปิดให้บริการคลินิกบำบัดยาเสพติด เพื่อช่วยสนับสนุนโรงพยาบาลจังหวัดและโรงพยาบาลอำเภอที่มีผู้เข้ารับการบำบัดจำนวนมาก ซึ่งผู้ที่เข้ารักษามีทั้งในส่วนที่ประสงค์เข้ามารักษาเอง และในส่วนสถานประกอบการแจ้งส่งตัวพนักงานเข้ารับการบำบัดรักษา
ทั้งนี้ การลงพื้นที่ตรวจเยี่ยมการดำเนินงานด้านการบำบัดรักษาของ รัฐมนตรีว่าการกระทรวงยุติธรรม ในครั้งนี้ เพื่อขับเคลื่อนงานตามนโยบายรัฐบาลเร่งด่วนในการแก้ไขปัญหายาเสพติดของ พลเอก ประยุทธ์ จันทร์โอชา นายกรัฐมนตรี โดย รัฐมนตรีว่าการกระทรวงยุติธรรม ได้ให้ความสำคัญกับการแก้ไขปัญหาผู้เสพ
ผู้ติดยาเสพติดโดยเฉพาะในเรื่องของมาตรฐานและคุณภาพการบำบัดรักษาและฟื้นฟูสมรรถภาพผู้ติดยาเสพติด ตลอดจนการติดตาม ดูแลและให้ความช่วยเหลือหลังการบำบัด เพื่อให้ผู้ป่วยยาเสพติดสามารถเลิกยาเสพติด และกลับมามีคุณภาพชีวิตที่ดี เป็นทรัพยากรที่สำคัญของประเทศต่อไป

ที่มา : https://www.thaigov.go.th/news/contents/details/24786
