รัฐบาลไทย-ข่าวทำเนียบรัฐบาล-กสร. เรียกสอบนายจ้างนั่งร้านย่านป้อมปราบฯ ถล่ม 25 พ.ย.นี้

วันเสาร์ที่ 23 พฤศจิกายน 2562
กสร. เรียกสอบนายจ้างนั่งร้านย่านป้อมปราบฯ ถล่ม 25 พ.ย.นี้
กรมสวัสดิการและคุ้มครองแรงงาน ลงพื้นที่สอบเหตุนั่งร้านก่อสร้างอาคารพาณิชย์ เขตป้อมปราบศัตรูพ่ายถล่มทับคนงานบาดเจ็บ 3 ราย พร้อมเรียกสอบนายจ้างวันที่ 25 พฤศจิกายนนี้
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยถึงกรณีเหตุการณ์นั่งร้านในการก่อสร้างอาคารพาณิชย์ย่านป้อมปราบศัตรูพ่ายหล่นใส่คนงานบาดเจ็บสาหัส 3 ราย เมื่อวันที่ 22 พฤศจิกายนที่ผ่านมา ว่า ภายหลังเกิดเหตุการณ์ดังกล่าว พนักงานตรวจความปลอดภัยได้ลงพื้นที่ตรวจสอบข้อเท็จจริงทันที ซึ่งจากการตรวจสอบในเบื้องต้นพบว่า สถานที่เกิดเหตุเป็นการก่อสร้างอาคารพาณิชย์และที่อยู่อาศัย 6 ชั้น และชั้นใต้ดิน ตั้งอยู่เลขที่ 393-397 ถนนเจ้าคำรพ แขวงป้อมปราบ เขตป้อมปราบศัตรูพ่าย กทม. ซึ่งขณะที่คนงานกำลังยกเสาคานเหล็กโดยใช้นั่งร้านที่ติดตั้งรอกดึงคานเหล็กเพื่อประกอบเสา แต่เนื่องจากคานเหล็กมีน้ำหนักมากทำให้นั่งร้านพังลงมาทับคนงานได้รับบาดเจ็บ จำนวน 3 ราย
นายอภิญญา กล่าวต่อว่า พนักงานตรวจความปลอดภัยสำนักงานสวัสดิการและคุ้มครองแรงงานกรุงเทพมหานครพื้นที่ 8 ได้ออกหนังสือเชิญนายจ้างมาพบเพื่อสอบข้อเท็จจริงว่ามีการปฏิบัติตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ.2554 หรือไม่ ในวันจันทร์ที่ 25 พฤศจิกายนนี้ หากตรวจสอบพบว่านายจ้างฝ่าฝืนหรือไม่ปฏิบัติตามก็จะดำเนินการตามกฎหมายกับนายจ้างทันที ทั้งนี้ ได้กำชับให้พนักงานตรวจความปลอดภัยและเจ้าหน้าที่ประสานประกันสังคมพื้นที่ และหน่วยงานที่เกี่ยวข้องเพื่อให้ความช่วยเหลือแก่ลูกจ้างอย่างเต็มที่

ที่มา : https://www.thaigov.go.th/news/contents/details/24772
