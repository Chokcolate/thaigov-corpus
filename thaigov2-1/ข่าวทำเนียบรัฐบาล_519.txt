รัฐบาลไทย-ข่าวทำเนียบรัฐบาล-นายกรัฐมนตรี สั่งนำสถิติอุบัติเหตุปีใหม่มาเป็นกรณีศึกษา เพื่อเร่งหาทางลดอุบัติเหตุในเทศกาลต่อไป

วันพฤหัสบดีที่ 2 มกราคม 2563
นายกรัฐมนตรี สั่งนำสถิติอุบัติเหตุปีใหม่มาเป็นกรณีศึกษา เพื่อเร่งหาทางลดอุบัติเหตุในเทศกาลต่อไป
พลเอก ประยุทธ์ จันทร์โอชา นายกรัฐมนตรี สั่งนำสถิติอุบัติเหตุปีใหม่มาเป็นกรณีศึกษา เพื่อเร่งหาทางลดอุบัติเหตุในเทศกาลต่อไป ขณะเดียวกันฝากประชาชนทุกคนดูแลและระมัดระวังตนเองให้มากขึ้น
วันนี้ (2 ม.ค.63) เวลา 13.00 น. ณ บริเวณห้องโถง ตึกบัญชาการ 1 ทำเนียบรัฐบาล  ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมกล่าวขอบคุณทุกภาคส่วนในการร่วมจัดงานเนื่องในโอกาสเทศกาลปีใหม่ รวมทั้งจิตอาสาในการดูแลการจราจรอำนวยความสะดวกในการเดินทางต่างๆ  นอกจากนี้ รัฐบาลจะได้มีการนำข้อมูลสถิติการบาดเจ็บสูญเสียทางการจราจรในช่วงเทศกาลปีใหม่ที่ผ่าน เป็นกรณีศึกษาแม้ยอดการสูญเสียจะน้อยลงก็ตาม เพื่อนำไปปรับปรุงการดำเนินการในครั้งต่อไป  สิ่งสำคัญคือประชาชนทุกคนต้องดูแลและระมัดระวังตนเองให้มากขึ้นด้วย ในห้วงเวลาของเทศกาลต่อไปที่จะมีขึ้นในอนาคต เช่น เทศกาลสงกานต์ที่จะมีวันหยุดยาวอีกครั้ง เพื่อหาแนวทางที่จะสามารถลดการสูญเสียทั้งปีได้ลงไปอีก  พร้อมเสนอความเป็นไปได้ในการตั้งชื่อรณรงค์ใหม่จากเดิม “เจ็ดวันอันตราย” เปลี่ยนเป็น “เจ็ดวันแห่งความสุข” เพื่อให้ทุกคนคำนึงถึงความสุขและความปลอดภัยทางการจราจร โดยไม่ต้องการไปตำหนิฝ่ายใดทั้งสิ้น  นอกจากนี้ นายกรัฐมนตรียังได้กล่าวถึงแนวคิดในการสร้างเส้นใหม่ๆ หรือการขยายขนาดเลนถนนนั้น สามารถทำได้ก่อนโดยไม่จำเป็นต้องรอให้เสร็จทั้งสาย ขณะเดียวกันหากจะมีการปลูกสิ่งก่อสร้างใด เช่น บ้านจัดสรร ฯลฯ ก็ขอห่างไกลจากถนนสายหลัก เพื่อมิให้ส่งผลต่อการขยายโครงการในอนาคต
--------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25581
