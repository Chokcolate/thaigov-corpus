รัฐบาลไทย-ข่าวทำเนียบรัฐบาล-เตรียมลุ้น!! ธอส. ออกรางวัลสลากชุดพิมานมาศครั้งแรก 16 มีนาคมนี้ ลุ้น 50,000 บาท หมวดละ 10 รางวัล และ Jackpot อีก 500,000 บาท หมวดละ 2 รางวัล ล่าสุดยอดขายสลากรวม 259,126 หน่วยแล้ว

วันพฤหัสบดีที่ 12 มีนาคม 2563
เตรียมลุ้น!! ธอส. ออกรางวัลสลากชุดพิมานมาศครั้งแรก 16 มีนาคมนี้ ลุ้น 50,000 บาท หมวดละ 10 รางวัล และ Jackpot อีก 500,000 บาท หมวดละ 2 รางวัล ล่าสุดยอดขายสลากรวม 259,126 หน่วยแล้ว
ธอส.เตรียมออกรางวัลสลากออมทรัพย์ ธอส. ชุดพิมานมาศ หน่วยละ 50,000 บาท ครั้งที่ 1 สำหรับหมวดที่ 1-3 ซึ่งถือเป็นการออกรางวัลครั้งแรก ในวันจันทร์ที่ 16 มีนาคม 2563
ธนาคารอาคารสงเคราะห์ (ธอส.) เตรียมออกรางวัลสลากออมทรัพย์ ธอส. ชุดพิมานมาศ หน่วยละ 50,000 บาท ครั้งที่ 1 สำหรับหมวดที่ 1-3 ซึ่งถือเป็นการออกรางวัลครั้งแรก ในวันจันทร์ที่ 16 มีนาคม 2563 ลุ้นรางวัลมูลค่า 50,000 บาท หมวดละ 10 รางวัล และรางวัล Jackpot มูลค่ารางวัลละ 500,000 บาท หมวดละ 2 รางวัล ภายหลังเริ่มเปิดจำหน่ายตั้งแต่วันที่ 14 กุมภาพันธ์ 2563 ล่าสุด ณ วันที่ 11 มีนาคม 2563 มีลูกค้าประชาชนให้ความสนใจซื้อสลากไปแล้วจำนวนรวม 259,126 หน่วย
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) เปิดเผยว่า วันจันทร์ที่ 16 มีนาคม 2563 ธนาคารได้กำหนดให้มีการออกรางวัลสลากออมทรัพย์ ธอส. ชุดพิมานมาศ หน่วยละ 50,000 บาท ครั้งที่ 1 สำหรับหมวดที่ 1-3 ซึ่งถือเป็นการออกรางวัลครั้งแรกของสลากออมทรัพย์ชุดพิมานมาศ ภายหลังจากที่ ธอส. ได้เริ่มเปิดจำหน่ายสลากออมทรัพย์ชุดดังกล่าวตั้งแต่วันที่ 14 กุมภาพันธ์ 2563 ซึ่งเป็นการจำหน่ายในหมวดที่ 1 หรือสลากวาเลนไทน์ และปรากฏว่าลูกค้าประชาชนให้การตอบรับดีมากจนทำให้สามารถจำหน่ายได้หมดทั้ง 100,000 หน่วย โดยใช้เวลาเพียงแค่ 268 นาทีเท่านั้น และหลังจากนั้นธนาคารได้เปิดจำหน่ายสลากในหมวดที่ 2 และหมวดที่ 3 หมวดละ 100,000 หน่วยต่อเนื่องทันที โดยล่าสุด ณ วันที่ 11 มีนาคม 2563 มีลูกค้าประชาชนให้ความสนใจซื้อสลากไปแล้วจำนวน 259,126 หน่วย รวมเป็นจำนวนเงินสลากที่จำหน่ายได้ทั้งสิ้น 12,956.3 ล้านบาท   ซึ่งการออกรางวัลครั้งที่ 1 สำหรับหมวดที่ 1-3 จะแบ่งเป็นการออกรางวัลมูลค่า 50,000 บาท หมวดละ 10 รางวัล และรางวัล Jackpot มูลค่ารางวัลละ 500,000 บาท หมวดละ 2 รางวัล โดยธนาคารจะโอนเงินรางวัลเข้าบัญชีเงินฝากออมทรัพย์ของผู้ที่ถูกรางวัลในวันถัดจากวันออกรางวัลในแต่ละครั้งทันที ซึ่งสลากทุกหน่วยมีโอกาสถูกรางวัล 0.01% ซึ่งยังถือเป็นโอกาสถูกรางวัลที่สูงกว่าสลากทั่วไป และหากถูกรางวัลมูลค่า 50,000 บาท จำนวนเพียง 1 ครั้ง จะคิดเป็นผลตอบแทนที่ผู้ฝากได้รับสูงถึง 34.33% นอกจากนี้ดอกเบี้ยและเงินรางวัลที่ผู้ฝากได้จากการออมผ่านสลากออมทรัพย์ของ ธอส. ยังได้รับยกเว้นภาษีเงินได้บุคคลธรรมดาอีกด้วย
“ธอส. ยังคงเปิดจำหน่ายสลากออมทรัพย์ชุดพิมานมาศ เพื่อเป็นทางเลือกให้แก่ประชาชนที่ต้องการออมเงินกับผลิตภัณฑ์ที่ให้ผลตอบแทนดีและมีโอกาสถูกรางวัลสูง เมื่อฝากครบ 3 ปี ธอส. จะมอบเงินต้นพร้อมดอกเบี้ยให้แก่ผู้ซื้อหน่วยละ 51,500 บาท หรือคิดเป็นผลตอบแทนเฉลี่ย 1.0% ต่อปี ซึ่งแม้ทิศทางดอกเบี้ยจะอยู่ในช่วงขาลง   แต่ปัจจุบัน ธอส. ยังคงไม่เปลี่ยนแปลงอัตราผลตอบแทนสำหรับผู้ซื้อสลากออมทรัพย์ชุดพิมานมาศ และหากถูกรางวัลไปแล้ว ก็ยังมีสิทธิ์ถูกรางวัลซ้ำได้ทุก ๆ เดือนได้อีกด้วย จึงเชื่อว่าสลากออมทรัพย์ชุดพิมานมาศนับเป็นผลิตภัณฑ์การออมที่น่าสนใจสำหรับทุกคนโดยเฉพาะในช่วงที่ดอกเบี้ยในระบบอยู่ในช่วงที่มีแนวโน้มปรับตัวลดลง” นายฉัตรชัย กล่าว
ทั้งนี้ สลากออมทรัพย์ ธอส. ชุดพิมานมาศ จำหน่ายรวมทั้งหมด 1 ล้านหน่วย หรือ 50,000 ล้านบาท แบ่งออกเป็น 10 หมวด ๆ ละ 100,000 หน่วย อายุสลาก 3 ปี ออกรางวัลมูลค่ารางวัลละ 50,000 บาททุกเดือน รวม 36 ครั้ง  หมวดละ 10 รางวัล/เดือน ส่วนรางวัล Jackpot มูลค่ารางวัลละ 500,000 บาท จะออกทุก 3 เดือน หมวดละ 2 รางวัล โดยมีสำนักงานสลากกินแบ่งรัฐบาลเป็นผู้ดำเนินการออกรางวัล ด้วยขั้นตอนและกระบวนการตามมาตรฐานสากล ISO 9001:2015 ด้วยวิธีการเดียวกันกับการออกรางวัลสลากกินแบ่งรัฐบาล ด้วยความโปร่งใส ตรวจสอบได้ ซึ่ง ธอส. จะนำเงินฝากที่ได้รับจากการจำหน่ายสลากออมทรัพย์ ไปสร้างโอกาสทำให้คนไทยมีบ้านได้ง่ายขึ้น ด้วยการจัดทำเป็นผลิตภัณฑ์สินเชื่อบ้านอัตราดอกเบี้ยต่ำให้แก่ประชาชนตามพันธกิจธนาคาร "ทำให้คนไทยมีบ้าน" และลูกค้าประชาชนสามารถติดตามรับชมการถ่ายทอดสดการออกรางวัลได้ทาง Facebook Live ธนาคารอาคารสงเคราะห์ สอบถามรายละเอียดเพิ่มเติมได้ที่ ธอส.ทุกสาขาทั่วประเทศ หรือ ศูนย์ลูกค้าสัมพันธ์ (Call Center) โทร.0-2645-90000 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/27114
