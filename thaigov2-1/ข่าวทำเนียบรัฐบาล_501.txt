รัฐบาลไทย-ข่าวทำเนียบรัฐบาล-รองนายกรัฐมนตรี เน้นย้ำฝึกฝน พัฒนาทักษะ ขับเคลื่อนการกีฬาของประเทศไทยให้ก้าวหน้า เกิดผลสัมฤทธิ์เป็นรูปธรรม

วันพุธที่ 25 ธันวาคม 2562
รองนายกรัฐมนตรี เน้นย้ำฝึกฝน พัฒนาทักษะ ขับเคลื่อนการกีฬาของประเทศไทยให้ก้าวหน้า เกิดผลสัมฤทธิ์เป็นรูปธรรม
พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการกีฬาแห่งประเทศไทย ครั้งที่ 11/2562 ร่วมกับหน่วยงานที่เกี่ยวข้อง
วันนี้ (25 ธันวาคม 2562) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการกีฬาแห่งประเทศไทย ครั้งที่ 11/2562 ร่วมกับหน่วยงานที่เกี่ยวข้อง ผลการประชุมสรุปได้ดังนี้
ที่ประชุมรับทราบการบริหารจัดการองค์กร ประจำปีงบประมาณ พ.ศ. 2562 ตามที่คณะอนุกรรมการบริหารความเสี่ยงและควบคุมภายในของการกีฬาแห่งประเทศไทย เสนอ ซึ่งที่ประชุมคณะอนุกรรมการบริหารความเสี่ยงฯ มีมติเห็นชอบผลการดำเนินงานการบริหารความเสี่ยงและควบคุมภายใน ประจำปีงบประมาณ พ.ศ. 2562 โดยมีข้อเสนอแนะ ดังนี้ 1) มอบหมายผู้รับผิดชอบระดับรองผู้ว่า เพื่อกำกับ ดูแล และติดตาม การบริหารความเสี่ยงของฝ่ายและสำนักในสายบังคับบัญชาให้มีประสิทธิภาพยิ่งขึ้น 2) จัดทำแผนสำรองเพิ่มเติม เพื่อรองรับการดำเนินงานในแต่ละปัจจัยเสี่ยงที่อาจไม่สามารถดำเนินการได้ตามเป้าหมาย 3) การเบิกจ่ายงบลงทุน ควรพิจารณาความเสี่ยงในรายการที่ไม่สามารถดำเนินการได้ตามเป้าหมายจากปีที่ผ่านมา 4) สนับสนุนวิทยาศาสตร์การกีฬา กำหนดเกณฑ์ คุณสมบัติของผู้เชี่ยวชาญแต่ละสาขาให้เหมาะสม และ 5) ติดตามผลการดำเนินงาน ได้แก่ แนวทางการพัฒนานักกีฬาในการแข่งขันระดับนานาชาติ การปรับปรุงความพึงพอใจของผู้ใช้บริการ และการเก็บมูลค่าทางเศรษฐกิจเพิ่มเติมในรายการแข่งขันของสมาคมกีฬาฯ
นอกจากนี้ ที่ประชุมยังรับทราบสรุปผลการแข่งขันกีฬาซีเกมส์ ครั้งที่ 30 ระหว่างวันที่ 30 พฤศจิกายน - 11 ธันวาคม 2562 ณ สาธารณรัฐฟิลิปปินส์ โดยประเทศไทยทำผลงานได้ 92 เหรียญทอง 103 เหรียญเงิน 123 เหรียญทองแดง เป็นอันดับที่ 3 จากจำนวนประเทศที่เข้าร่วมแข่งขัน ทั้งหมด 11 ประเทศ
ทั้งนี้ รองนายกรัฐมนตรี ย้ำให้หน่วยงานที่เกี่ยวข้องเร่งดำเนินการพัฒนาทักษะและฝีมือนักกีฬา รวมถึงการหานักกีฬาที่มีความสามารถ เหมาะสมกับกีฬาแต่ละประเภท เพื่อพัฒนาการกีฬาของประเทศไทยให้ก้าวหน้าและมีประสิทธิภาพมากยิ่งขึ้น โดยนำวิทยาศาสตร์การกีฬามาช่วยในการขับเคลื่อน ให้เกิดประโยชน์ พัฒนาให้เกิดความเป็นเลิศ มีประสิทธิภาพ และเกิดผลสัมฤทธิ์เป็นรูปธรรม
..........................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25472
