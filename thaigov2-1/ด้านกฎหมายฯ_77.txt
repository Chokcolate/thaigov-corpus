รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมคณะกรรมการการพัฒนาการบริหารงานยุติธรรมแห่งชาติ (กพยช.) ครั้งที่ ๒/๒๕๖๒

วันอาทิตย์ที่ 22 กันยายน 2562
รัฐมนตรีว่าการกระทรวงยุติธรรม ประชุมคณะกรรมการการพัฒนาการบริหารงานยุติธรรมแห่งชาติ (กพยช.) ครั้งที่ ๒/๒๕๖๒
นายสมศักดิ์ เทพสุทิน รัฐมนตรีว่าการกระทรวงยุติธรรม ประชุมคณะกรรมการการพัฒนาการบริหารงานยุติธรรมแห่งชาติ (กพยช.) ครั้งที่ ๒/๒๕๖๒
ในวันพฤหัสบดีที่ ๑๙ กันยายน ๒๕๖๒ เวลา ๑๓.๓๐ น.
ณ ห้องประชุม ๓๐๑ ชั้น ๓ ตึกบัญชาการ ๑ ทำเนียบรัฐบาล
นายวิษณุ เครืองาม รองนายกรัฐมนตรี
เป็นประธานการประชุมคณะกรรมการพัฒนาการบริหารงานยุติธรรมแห่งชาติ (กพยช.) ครั้งที่ ๒/๒๕๖๒
โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม
พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
และคณะกรรมการฯ จากหน่วยงานต่าง ๆ ที่เกี่ยวข้อง เข้าร่วมประชุมฯ
โดยที่ประชุมได้รับทราบผลการดำเนินงานตามมติที่ประชุมคณะกรรมการพัฒนาการบริหารงานยุติธรรมแห่งชาติ และรับทราบความคืบหน้าการดำเนินงานของคณะอนุกรรมการระหว่างเดือนมีนาคม ๒๕๖๒ ถึงปัจจุบัน
และได้พิจารณากรณีสำนักงานศาลยุติธรรมเสนอขอรับรองหลักสูตร "การไกล่เกลี่ยข้อพิพาท" ผู้ขึ้นทะเบียนเป็นผู้ไกล่เกลี่ยของสำนักงานศาลยุติธรรม และหลักสูตรอบรมการไกล่เกลี่ยข้อพิพาทตาม พ.ร.บ.การไกล่เกลี่ยข้อพิพาท พ.ศ.๒๕๖๒ รวมถึงการส่งเสริมค่านิยมร่วม คุณธรรม และจริยธรรมให้แก่บุคลากรในกระทรวงยุติธรรม เพื่อสร้างความเชื่อมั่นให้แก่ประชาชน โดยที่ประชุมได้เห็นชอบในหลักการและมอบหมายให้ไปศึกษารายละเอียดการกำหนดเงื่อนไขของแต่ละหลักสูตรให้สอดคล้องกัน อันจะเป็นการบูรณาการความร่วมมือการทำงานของบุคลากรในกระบวนการยุติธรรม ตลอดทั้งยกระดับความเชื่อมั่นของประชาชนต่อกระบวนการยุติธรรมอย่างยั่งยืนต่อไป

ที่มา : https://www.thaigov.go.th/news/contents/details/23276
