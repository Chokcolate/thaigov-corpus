รัฐบาลไทย-ข่าวทำเนียบรัฐบาล-รมช.มนัญญา เยี่ยมชมศูนย์การเรียนรู้กลุ่มมัดย้อมสีธรรมชาติบ้านคีรีวง จ.นครศรีธรรมราช

วันจันทร์ที่ 17 กุมภาพันธ์ 2563
รมช.มนัญญา เยี่ยมชมศูนย์การเรียนรู้กลุ่มมัดย้อมสีธรรมชาติบ้านคีรีวง จ.นครศรีธรรมราช
รมช.มนัญญา เยี่ยมชมศูนย์การเรียนรู้กลุ่มมัดย้อมสีธรรมชาติบ้านคีรีวง จ.นครศรีธรรมราช ชื่นชม  ดีต่อผู้ผลิตใส่ใจสิ่งแวดล้อมสร้างอาชีพยั่งยืน
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ และคณะ ลงพื้นที่เยี่ยมชมศูนย์การเรียนรู้การผลิตที่เป็นมิตรกับสิ่งแวดล้อมกลุ่มมัดย้อมสีธรรมชาติบ้านคีรีวง อำเภอลานสกา จังหวัดนครศรีธรรมราช (วันที่ 15 กุมภาพันธ์ 2563)
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวว่า ศูนย์การเรียนรู้การผลิตที่เป็นมิตรกับสิ่งแวดล้อมกลุ่มมัดย้อมสีธรรมชาติบ้านคีรีวง ถือเป็นกรรมวิธีที่เป็นมิตรต่อสิ่งแวดล้อม และเป็นการนำวัสดุ ซากพืช ซากไม้ และทรัพยากรธรรมชาติในพื้นที่ มาใช้ให้เกิดประโยชน์ โดยเห็นได้จาก กรรมวิธีการย้อมสีผ้ามัดย้อม สีที่ได้นั้นมาจากการนำเปลือกไม้ ใบไม้ และผลมาสกัดให้ได้สีต่างๆ อาทิ สีน้ำตาลนั้น ได้จากเปลือกลูกเนียง สีเขียว ได้จากใบเพกาว และหูกวาง เป็นต้น ซึ่งเอกลักษณ์ของผ้ามัดย้อมแต่ละผืนนั้นก็แตกต่างเป็นเอกลักษณ์เฉพาะไม่เหมือนใคร เป็นการสร้างมูลค่าเพิ่มให้กับสินค้า และเป็นแรงกระตุ้นให้ชาวบ้านร่วมกันอนุรักษ์ต้นไม้ ลดการตัดไม้ทำลายป่า สร้างรายได้และอาชีพให้ชาวบ้านอย่างยั่งยืนต่อไป
" นอกจากมีผ้ามัดย้อมที่สวยงามแล้วนั้น ภายในศูนย์เรียนรู้ดังกล่าว ยังมีกลุ่มลายเทียนผ้าบาติกสีธรรมชาติที่เป็นการต่อยอดสินค้า โดยนำผ้ามัดย้อม มาออกแบบและผลิตให้เกิดความหลากหลาย ไม่ว่าจะเป็นของที่ระลึก เสื้อผ้า หมวก ไม้เท้า นอกจากสร้างรายได้ให้คนในพื้นที่แล้วยังเป็นการส่งเสริมทักษะด้านงานศิลปะให้กับเยาวชนในพื้นที่ ซึ่งสิ่งเหล่านี้เป็นปัจจัยสำคัญในการร่วมอนุรักษ์ศิลปวัฒนธรรมของชุมชนให้คงอยู่อย่างยั่งยืน" รมช.กล่าว

ที่มา : https://www.thaigov.go.th/news/contents/details/26554
