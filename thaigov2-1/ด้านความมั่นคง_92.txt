รัฐบาลไทย-ข่าวทำเนียบรัฐบาล-รมว.มท. เป็นประธานเปิดการประชุมนายกเทศมนตรีอาเซียน ครั้งที่ 5 (5th ASEAN Mayors Forum : AMF)  การขับเคลื่อนปฏิบัติการของท้องถิ่นเพื่อการเติบโตที่ยั่งยืนและทั่วถึง  (Driving Local A

วันจันทร์ที่ 26 สิงหาคม 2562
รมว.มท. เป็นประธานเปิดการประชุมนายกเทศมนตรีอาเซียน ครั้งที่ 5 (5th ASEAN Mayors Forum : AMF)  การขับเคลื่อนปฏิบัติการของท้องถิ่นเพื่อการเติบโตที่ยั่งยืนและทั่วถึง  (Driving Local A
รมว.มท. เป็นประธานเปิดการประชุมนายกเทศมนตรีอาเซียน ครั้งที่ 5 (5th ASEAN Mayors Forum : AMF)
การขับเคลื่อนปฏิบัติการของท้องถิ่นเพื่อการเติบโตที่ยั่งยืนและทั่วถึง (Driving Local Actions for Sustainable and Inclusive Growth)
วันนี้ (26 ส.ค. 62) เวลา 09.00 น. ณ ห้องประชุม 1 (Conference Room 1) ศูนย์ประชุมแห่งสหประชาชาติ
เขตพระนคร กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นผู้แทน พลเอก ประยุทธ์ จันทร์โอชา นายกรัฐมนตรี เป็นประธานเปิดการประชุมนายกเทศมนตรีอาเซียน ครั้งที่ 5 (5th ASEAN Mayors Forum : AMF) โดยมี พลตำรวจเอก อัศวิน ขวัญเมือง ผู้ว่าราชการกรุงเทพมหานคร พร้อมด้วย ดร. เบอร์นาเดีย อิราวาตี จันดราเดวี เลขาธิการองค์การ UCLG ASPAC นางอาร์มิดา ซัลเซียะฮ์ อาลิสจะฮ์บานา เลขาธิการบริหาร ESCAP นายเปียร์กา ตาปิโอลา เอกอัครราชทูตสหภาพยุโรปประจําประเทศไทย ในฐานะเจ้าภาพการประชุมฯ ร่วมกล่าวต้อนรับผู้เข้าร่วมประชุม โดยผู้เข้าร่วมประชุม ประกอบด้วย ผู้ว่าราชการ นายกเทศมนตรีและผู้นำรัฐบาลท้องถิ่นจากประเทศสมาชิกอาเซียนทั้ง 10 ประเทศ รวมถึงผู้แทนจากสำนักเลขาธิการอาเซียน สถานเอกอัครราชทูตประเทศสมาชิกอาเซียนประจำประเทศไทย สถานเอกอัครราชทูตที่ไม่ได้เป็นสมาชิกอาเซียนในประเทศไทย องค์การสหประชาชาติ องค์การระหว่างประเทศระดับประเทศและระดับเมือง หน่วยงานภาครัฐ นักวิชาการ และภาคเอกชน รวมทั้งสิ้น 300 คน
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้กล่าวถึงความสำคัญของการพัฒนาระดับท้องถิ่น สู่การขับเคลื่อนการพัฒนาอย่างยั่งยืนตามกรอบสหประชาชาติ โดยสร้างความตระหนักรู้ให้ประชาชนมีส่วนร่วม (Localizing SDGs) อันจะทำให้ SDGs มีความสอดคล้องและเป็นประโยชน์ต่อท้องถิ่นอย่างแท้จริง ผ่านการสร้างกลไกการถ่วงดุลของการใช้อำนาจรัฐและกิจกรรมของภาคส่วนต่างๆ ร่วมกัน เพื่อนำไปสู่การยกระดับคุณภาพชีวิตที่ดีขึ้น โดยเฉพาะกลุ่มคนที่อยู่ในสถานการณ์เปราะบาง (Vulnerable Groups) อีกทั้งยังส่งเสริมหลักการ “ไม่ทิ้งใครไว้เบื้องหลัง” เพื่อการพัฒนาชุมชนท้องถิ่นให้เข้มแข็งและยั่งยืน นอกจากนี้ ยังยกตัวอย่างการขับเคลื่อน SDGs ของประเทศไทย ซึ่งอยู่บนพื้นฐานหลักปรัชญาของเศรษฐกิจพอเพียง (SEP) โดยผลักดันให้การพัฒนาในทุกมิติเป็นไปอย่างพอประมาณและมีเหตุผล
ในการประชุมฯ ครั้งนี้ ผู้แทนเมืองและผู้เข้าร่วมประชุม จะได้ร่วมกันถ่ายทอดวิสัยทัศน์ และแลกเปลี่ยนประสบการณ์เพื่อนำไปประยุกต์ใช้ในการพัฒนาเมืองภูมิภาคอาเซียนอย่างยั่งยืน ภายใต้องค์ประกอบสำคัญ 3 ประการ (1) สร้างความยั่งยืนเพื่ออาเซียนที่ยั่งยืน (สร้างความยั่งยืนในทุกมิติ) (2) ก้าวไกลไปสู่ดิจิทัลอาเซียน (การเตรียมความพร้อมสำหรับอนาคต) และ (3) ร่วมมือร่วมใจไปสู่อาเซียนที่ไร้รอยต่อ (เสริมสร้างความเชื่อมโยง) นอกจากนี้ ยังคำนึงถึงความเชื่อมโยงและการสนับสนุนซึ่งกันและกันระหว่างการประชุมนายกเทศมนตรีอาเซียนและกรอบความร่วมมืออื่น เช่น เครือข่ายเมืองอัจฉริยะอาเซียน (ASEAN Smart Cities Network) การพัฒนาการขยายของตัวเมืองอย่างมีประสิทธิภาพ พร้อมทั้งหาแนวทางในการแก้ไขปัญหาความท้าทายร่วม อันจะนำมาซึ่งความร่วมมือที่แน่นแฟ้นระหว่างนายกเทศมนตรีทั้งในอาเซียนและพันธมิตรต่าง ๆ ทั่วโลก ซึ่งประเทศไทยให้ความสำคัญและผลักดันในฐานะประธานอาเซียนปี พ.ศ. 2562 อย่างต่อเนื่อง โดยภายหลังจากการประชุมฯ ผู้นำเมืองและรัฐบาลท้องถิ่นจากประเทศสมาชิกอาเซียนจะออกแถลงการณ์การประชุมนายกเทศมนตรีอาเซียน ครั้งที่ 5 ร่วมกัน โดยจะนำผลการประชุมและข้อเสนอแนะที่ได้จากการประชุมครั้งนี้ไปใช้เป็นกรอบการทำงานระดับอื่น รวมถึงการประชุม Asia-Pacific Urban Forum ครั้งที่ 7 จัดโดย UNESCAP ณ ประเทศมาเลเซีย ระหว่างวันที่ 15–17 ตุลาคม พ.ศ. 2562 ต่อไป

ที่มา : https://www.thaigov.go.th/news/contents/details/22509
