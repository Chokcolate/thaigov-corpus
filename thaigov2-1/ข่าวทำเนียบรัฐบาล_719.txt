รัฐบาลไทย-ข่าวทำเนียบรัฐบาล-คกก. ผู้สูงอายุแห่งชาติ อนุมัติแนวทางการจ่ายเงินสงเคราะห์เพื่อการยังชีพแก่ผู้สูงอายุที่มีรายได้น้อย เดือนเม.ย.- ก.ย. 63 ตามอัตราเดิมจนกว่าจะมีการเปลี่ยนแปลงหลักเกณฑ์ใหม่

วันพุธที่ 4 มีนาคม 2563
คกก. ผู้สูงอายุแห่งชาติ อนุมัติแนวทางการจ่ายเงินสงเคราะห์เพื่อการยังชีพแก่ผู้สูงอายุที่มีรายได้น้อย เดือนเม.ย.- ก.ย. 63 ตามอัตราเดิมจนกว่าจะมีการเปลี่ยนแปลงหลักเกณฑ์ใหม่
คณะกรรมการผู้สูงอายุแห่งชาติ อนุมัติแนวทางการจ่ายเงินสงเคราะห์เพื่อการยังชีพแก่ผู้สูงอายุที่มีรายได้น้อย เดือนเม.ย.- ก.ย. 63 ตามอัตราเดิมจนกว่าจะมีการเปลี่ยนแปลงหลักเกณฑ์ใหม่
วันนี้ (4 มี.ค.63) เวลา 15.30 น. ณ ห้องประชุม 301 ตึกบัญชาการ 1 ทำเนียบรัฐบาล นายจุรินทร์ ลักษณวิศิษฎ์ รองนายกรัฐมนตรี ได้มอบหมายนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของนุษย์ เป็นประธานการประชุมคณะกรรมการผู้สูงอายุแห่งชาติ ครั้งที่ 2/2563 ร่วมกับหน่วยงานที่เกี่ยวข้อง
ที่ประชุมได้มีการพิจารณาเรื่องการประกาศสดุดีเกียรติคุณผู้สูงอายุแห่งชาติ พุทธศักราช 2563 โดยมีมติเห็นชอบการประกาศสดุดีเกียรติคุณยกย่อง นายเนาวรัตน์ พงษ์ไพบูลย์ เป็นผู้สูงอายุแหางชาติ พุทธซักราช 2563 เพื่อเป็นแบบอย่างที่ดีในสังคม
พร้อมทั้งที่ประชุมได้พิจารณาแนวทางการขับเคลื่อนมาตรการให้เงินช่วยเหลือเพื่อการยังชีพแก่ผู้สูงอายุที่มีรายได้น้อย ตามโครงการลงทะเบียนเพื่อสวัสดิการแห่งรัฐ โดยที่ประชุมมีมติอนุมัติแนวทางการจ่ายเงินสงเคราะห์เพิ่อการยังชีพแก่ผู้สูงอายุที่มีรายได้น้อย ตั้งแต่เดือนเมษายน - เดือนกันยายน 2563 โดยจ่ายตามอัตราเดิมจนกว่าจะมีการเปลี่ยนแปลงหลักเกณฑ์ใหม่ ดังนี้ 1) ผู้สูงอายุที่มีรายได้ 0 - 30,000 บาทต่อปี ได้รับเงินช่วยเหลือฯ เดือนละ 100 บาท และ 2) ผู้สูงอายุที่มีรายได้ 30,001 บาท - 100,000 บาท ได้รับเงินช่วยเหลือฯ เดือนละ 50 บาท
--------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26906
