รัฐบาลไทย-ข่าวทำเนียบรัฐบาล-หารือเอกอัครราชทูตภูฏานประจำประเทศไทย

วันศุกร์ที่ 25 ตุลาคม 2562
หารือเอกอัครราชทูตภูฏานประจำประเทศไทย
นายณัฏฐพล ทีปสุวรรณ รัฐมนตรี​ว่าการ​กระทรวง​ศึกษาธิการ​ ให้การต้อนรับและหารือความร่วมมือด้านการศึกษากับนายเชวัง โชเฟล ดอร์จี เอกอัครราชทูตภูฏานประจำประเทศไทย
เมื่อวันอังคารที่ 22 ตุลาคม 2562 นายณัฏฐพล ทีปสุวรรณ รัฐมนตรี​ว่าการ​กระทรวง​ศึกษาธิการ​ ให้การต้อนรับและหารือความร่วมมือด้านการศึกษากับนายเชวัง โชเฟล ดอร์จี เอกอัครราชทูตภูฏานประจำประเทศไทย ณ ห้องดำรงราชานุภาพ กระทรวงศึกษาธิการ
รมว.ศึกษาธิการ​ กล่าวว่า ประเทศไทยและภูฏานมีความสัมพันธ์ที่แน่นแฟ้นและใกล้ชิด ทั้งในระดับราชวงศ์ รัฐบาล และประชาชน ในส่วนของความร่วมมือด้านการศึกษานั้น กระทรวงศึกษาธิการ​ยินดีที่จะพัฒนาและสานต่อความร่วมมือในด้านต่าง ๆ โดยเฉพาะด้านการเรียนการสอนภาษาอังกฤษ​ ซึ่งปัจจุบันมีครูชาวภูฏานเข้ามาสอนภาษาอังกฤษในสถาบันการอาชีวศึกษาของไทย​จำนวนหนึ่ง จึงขอความร่วมมือภูฏาน พิจารณาจัดส่งครูมาช่วยสอนภาษาอังกฤษในสถาบันการอาชีวศึกษา​เพิ่มเติม เพื่อให้นักเรียนนักศึกษาอาชีวศึกษา​มีทักษะด้านภาษา ที่สามารถนำไปใช้ในการทำงานได้จริง อาทิ การทำงานในอุตสาหกรรมการท่องเที่ยวและการบริการ ที่ต้องใช้ภาษาอังกฤษเป็นส่วนมาก เป็นต้น พร้อมทั้งยินดีสนับสนุนการแลกเปลี่ยนนักเรียนนักศึกษาหลักสูตรต่าง ๆ ของทั้งสองประเทศให้มากขึ้น โดยมั่นใจว่าการศึกษาจะเป็นกลไกหนึ่งที่จะพัฒนาความร่วมมือและความสัมพันธ์ของทั้งสองประเทศให้แน่นแฟ้นยิ่งขึ้น
เอกอัครราชทูตภูฏานประจำประเทศไทย กล่าวว่า ประเทศไทยและภูฏานมีความสัมพันธ์อันดีมาอย่างยาวนาน รวมทั้งมีความร่วมมือในด้านต่าง ๆ อย่างเข้มแข็ง อาทิ ด้านการเกษตร สาธารณสุข​ และการศึกษา เป็นต้น สำหรับความร่วมมือด้านการศึกษา​ ปัจจุบันมีนักเรียนนักศึกษาภูฏานเข้ามาศึกษาในประเทศไทย ประมาณ 500 คน โดยภูฏานยินดีให้การสนับสนุนและส่งเสริมการเรียนการสอนภาษาอังกฤษ​ในประเทศไทย โดยเฉพาะการพัฒนาภาษาอังกฤษที่เชื่อมโยงกับการท่องเที่ยว เนื่องจากในแต่ละปีมีนักท่องเที่ยวเดินทางไปภูฏานจำนวนมาก รวมถึงการแลกเปลี่ยนนักเรียนนักศึกษาในทุกระดับ โดยจะหารือรายละเอียดการกับผู้แทนหน่วยงานที่เกี่ยวข้องต่อไป
อรพรรณ​ ฤทธิ์​มั่น​: สรุป
นวรัตน์ รามสูต: เรียบเรียง
ยุทธ​พงศ์ เลือกกลั่นดี: ถ่าย​ภาพ
กลุ่มประชาสัมพันธ์​ สร.: รายงาน

ที่มา : https://www.thaigov.go.th/news/contents/details/24056
