รัฐบาลไทย-ข่าวทำเนียบรัฐบาล-พ.ร.บ.ควบคุมโรคจากการทำงานและโรคจากมลพิษสิ่งแวดล้อม พ.ศ.2562 มีผลบังคับใช้วันนี้

วันพฤหัสบดีที่ 19 กันยายน 2562
พ.ร.บ.ควบคุมโรคจากการทำงานและโรคจากมลพิษสิ่งแวดล้อม พ.ศ.2562 มีผลบังคับใช้วันนี้
กระทรวงสาธารณสุข ออกพระราชบัญญัติควบคุมโรคจากการประกอบอาชีพและโรคจากสิ่งแวดล้อม พ.ศ.2562 มีผลบังคับใช้วันนี้ กำหนดกลไก “ตรวจจับ ฉับไว เตือนภัยเมื่อผิดปกติ” ส่งผลดีต่อลูกจ้างหรือผู้ได้รับผลกระทบได้รับการดูแลและการตรวจสุขภาพได้
กระทรวงสาธารณสุข ออกพระราชบัญญัติควบคุมโรคจากการประกอบอาชีพและโรคจากสิ่งแวดล้อม พ.ศ.2562 มีผลบังคับใช้วันนี้ กำหนดกลไก “ตรวจจับ ฉับไว เตือนภัยเมื่อผิดปกติ” ส่งผลดีต่อลูกจ้างหรือผู้ได้รับผลกระทบได้รับการดูแลและการตรวจสุขภาพได้รับการบริการบนมาตรฐานเดียวกัน
วันนี้ (19 กันยายน 2562) ที่กระทรวงสาธารณสุข จังหวัดนนทบุรี นายอนุทิน ชาญวีรกูล                       รองนายกรัฐมนตรีและรัฐมนตรีว่าการกระทรวงสาธารณสุข เป็นประธานการประชุมคณะกรรมการควบคุมโรคจากการประกอบอาชีพและโรคจากสิ่งแวดล้อม ซึ่งจัดขึ้นตามมาตรา 10 ของพระราชบัญญัติควบคุมโรคจากการประกอบอาชีพและโรคจากสิ่งแวดล้อม พ.ศ.2562 และเป็นวันแรกที่ พ.ร.บ. มีผลใช้บังคับหลังการประกาศในราชกิจจานุเบกษา 120 วัน โดยมีผู้แทนกระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม กระทรวงมหาดไทย กระทรวงสาธารณสุข กระทรวงอุตสาหกรรม อธิบดีกรมสวัสดิการและคุ้มครองแรงงาน อธิบดีกรมอนามัย อธิบดีกรมควบคุมโรค ผู้แทนสำนักงานประกันสังคม และสำนักงานหลักประกันสุขภาพแห่งชาติ ร่วมประชุม
นายอนุทินกล่าวว่า พระราชบัญญัติฉบับนี้ จะมีประโยชน์กับลูกจ้างเนื่องจากมีกลไกการเฝ้าระวัง การป้องกันและการควบคุมโรคจากการประกอบอาชีพและโรคจากสิ่งแวดล้อม “ตรวจจับ ฉับไว เตือนภัยเมื่อผิดปกติ” ช่วยให้ลูกจ้างหรือผู้ได้รับผลกระทบได้รับการดูแลและการตรวจสุขภาพได้รับการบริการบนมาตรฐานเดียวกัน กรณีมีเหตุสงสัย ผิดปกติ บุคลกรสาธารณสุขสามารถเข้าทำการตรวจสอบ/สอบสวนโรคหาสาเหตุได้ทันที เมื่อพบความเสี่ยงหรือพบผู้ป่วย สามารถส่งต่อวินิจฉัย รักษา อย่างทันท่วงที เนื่องจากปัจจุบันแนวโน้มและความรุนแรงของความเสี่ยงต่อการเกิดโรคจากการทำงานและโรคจากสิ่งแวดล้อมสูงขึ้น ทั้งโรคจากการทำงานที่เกิดขึ้นทันทีหรือเกิดภายหลังจากการทำงานเป็นระยะเวลานาน และโรคที่เกิดแบบเฉียบพลันหรือเรื้อรังจากมลพิษหรือสิ่งปนเปื้อนในสิ่งแวดล้อม ทั้งจากธรรมชาติและกิจกรรมของมนุษย์
นายอนุทินกล่าวต่อว่า การประชุมวันนี้ คณะกรรมการฯ มีมติเห็นชอบต่อร่างอนุบัญญัติจำนวน 3 ฉบับ ได้แก่ (ร่าง) ประกาศกระทรวงสาธารณสุข เรื่อง หลักเกณฑ์ วิธีการ และเงื่อนไขในการแต่งตั้งคณะกรรมการผู้ทรงคุณวุฒิในคณะกรรมการควบคุมโรคจากการประกอบอาชีพและโรคจากสิ่งแวดล้อม พ.ศ. .... (ร่าง) ประกาศคณะกรรมการควบคุมโรคจากการประกอบอาชีพและโรคจากสิ่งแวดล้อม เรื่อง หลักเกณฑ์ วิธีการ และเงื่อนไขการแต่งตั้ง วาระการดำรงตำแหน่ง และการพ้นจากตำแหน่งของคณะกรรมการในคณะกรรมการควบคุมโรคจากการประกอบอาชีพและโรคจากสิ่งแวดล้อมจังหวัดและคณะกรรมการควบคุมโรคจากการประกอบอาชีพและโรคจากสิ่งแวดล้อมกรุงเทพมหานคร พ.ศ. .... และ (ร่าง) ประกาศกระทรวงสาธารณสุข เรื่อง แต่งตั้งพนักงานเจ้าหน้าที่เพื่อปฏิบัติการตามพระราชบัญญัติควบคุมโรคจากการประกอบอาชีพและโรคจากสิ่งแวดล้อม พ.ศ.2562 อันจะทำให้การจัดตั้งคณะกรรมการ ทั้งในระดับชาติและระดับจังหวัด รวมทั้งพนักงานเจ้าหน้าที่ เป็นไปอย่างสมบูรณ์ตามที่พระราชบัญญัติฯ กำหนดไว้
************************************ 19 กันยายน 2562
*************************************

ที่มา : https://www.thaigov.go.th/news/contents/details/23219
