รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานการจัดงานฉลองวันเด็กแห่งชาติ ประจำปี 2563

วันพฤหัสบดีที่ 16 มกราคม 2563
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานการจัดงานฉลองวันเด็กแห่งชาติ ประจำปี 2563
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานการจัดงานฉลองวันเด็กแห่งชาติ ประจำปี 2563 วันเสาร์ที่ 11 มกราคม 2563 เวลา 08.30 น.
คำกล่าว
พลเอก ประยุทธ์ จันทร์โอชา นายกรัฐมนตรี
เนื่องในโอกาสเป็นประธานการจัดงานฉลองวันเด็กแห่งชาติ ประจำปี 2563
วันเสาร์ที่ 11 มกราคม 2563 เวลา 08.30 น.
-----------------
รัฐมนตรีว่าการกระทรวงศึกษาธิการ
คณะกรรมการจัดงานฉลองวันเด็กแห่งชาติ
เด็กและเยาวชนที่รักทุกคน
ผมมีความยินดีที่ได้มาเป็นประธานการจัดงานฉลองวันเด็กแห่งชาติ ประจำปี 2563 ในวันนี้ ซึ่งได้มาพบปะกันเป็นประจำทุกปี และขอส่งความรักและความปรารถนาดีไปยังเด็กและเยาวชนไทยที่รักทุกคนทั่วประเทศซึ่งมีการจัดงานวันเด็กฯ พร้อมกันในวันนี้ รัฐบาลตระหนักดีว่าเด็กและเยาวชนทุกคนเป็นทรัพยากรที่มีคุณค่าที่จะเติบโตขึ้นเป็นกำลังของชาติในอนาคต เด็กวันนี้คือผู้ใหญ่ในวันหน้า เพราะฉะนั้นเราต้องการผู้ใหญ่เช่นใดในวันหน้า เราก็ต้องทำให้เด็กของเรามีความเข้มแข็งตั้งแต่วันนี้ในทุกเรื่อง มีการส่งเสริมและพัฒนาศักยภาพอย่างเหมาะสมตามช่วงวัยจึงเป็นเรื่องที่สำคัญ ทั้งในด้านทักษะ ความรู้ ความสามารถ ซึ่งขอฝากพ่อแม่ผู้ปกครอง และครู ช่วยกันดูแลสนับสนุนด้วย เพราะเด็กทุกคนมีพรสวรรค์และทักษะของตัวเองอยู่แล้ว เพียงแต่เด็กยังจะไม่ทราบว่าตนเองถนัดอะไร ดังนั้นเราต้องคอยแนะนำให้เด็กและเยาวชนได้เรียนและทำในสิ่งที่เขาชอบและรัก และต้องเรียนหนังสือไปด้วย เพื่ออนาคตของพวกเขา  รวมถึงการเรียนรู้องค์ความรู้ที่จำเป็นต่อการดำรงชีวิตในโลกทศวรรษที่ 21 หรือการปฏิวัติอุตสาหกรรมครั้งที่ 4 ซึ่งเป็นโลกของเทคโนโลยีและดิจิทัล ซึ่งจะไปเกี่ยวข้อง disruption ตลอดจนการประกอบอาชีพ ตรงนี้จะต้องเตรียมตัวเองให้พร้อมรับกับโลกทศวรรษที่ 21 ซึ่งเป็นทั้งวิกฤตและโอกาส เป็นความท้าทายของพ่อแม่ ผู้ปกครอง ครู และบุคลากรทางการศึกษาทุกคนด้วย รวมไปถึง ต้องมีการเสริมสร้างสุขภาวะที่ดีทางร่างกาย จิตใจ และสติปัญญา คุณธรรม จริยธรรม เพื่อให้เด็กและเยาวชนทุกคนเป็นบุคลากรที่สมบูรณ์พร้อมและสามารถนำพาประเทศชาติให้พัฒนาต่อไปได้
วันเด็กแห่งชาติปีนี้ ผมได้มอบคำขวัญว่า “เด็กไทยยุคใหม่ รู้รักสามัคคี รู้หน้าที่พลเมืองไทย” เพื่อให้สอดคล้องกันสถานการณ์ปัจจุบันซึ่งเป็นเด็กยุคใหม่ที่มีการเปลี่ยนแปลงอย่างเห็นได้ชัดเจน โดยมุ่งหวังให้เด็กและเยาวชนไทยทุกคนได้ตระหนักถึงความสำคัญของการรู้เท่าทันการเปลี่ยนแปลงของโลกซึ่งเป็นไปตามแนวทางพระราชดำริหลักปรัชญาเศรษฐกิจพอเพียง รัชกาลที่ 9 ที่ให้ต้องการให้ทุกคนใช้ชีวิตอยู่บนความพอเพียง มีเหตุ มีผล พอประมาณ และมีภูมิคุ้มกันที่ดีด้วยความรู้คู่คุณธรรม ซึ่งท่ามกลางการเปลี่ยนแปลงต่าง ๆ ในโลกยุคดิจิทัลเราต้องมีภูมิคุ้มกันของเรา รู้เท่าทัน  โดยต้องหมั่นศึกษาเพื่อพัฒนาความรู้ความสามารถและเพิ่มพูนทักษะอยู่เสมอ ทั้งทักษะที่มีมาตั้งแต่เกิดและทักษะที่ชอบและสนใจ ตรงนี้ก็ขึ้นอยู่กับเด็กแต่ละคน ซึ่งก็อย่าไปบังคับเขาให้ไปเรียนตรงโน้น ตรงนี้ แต่ให้สนับสนุนส่งเสริมในสิ่งที่เขาชอบหรือถนัด เช่น บางคนอาจไปเรียนทางอาชีวะ แล้วค่อยกลับมาเรียนปริญญาใหม่ได้ภายหลัง ผมสนับสนุนให้ทุกคนเรียนรู้ศึกษาให้มากที่สุดแต่ต้องสอดคล้องกับศักยภาพของครอบครัวและทักษะของเด็กด้วย ทั้งนี้เพื่อให้สามารถก้าวทันโลกภายนอก และความรู้ภายในของเราวันนี้ได้ย้ำโรงเรียนและอุดมศึกษาทุกที่ต้องให้นักเรียนได้เรียนรู้ว่าพื้นที่หรือภูมิลำเนาของตนเองมีอะไรบ้าง ทั้งเรื่องของศักยภาพ ปัญหา และสิ่งที่ต้องช่วยกันพัฒนาต่อไป เพื่อให้เด็กได้เกิดแรงกระตุ้นในการเรียนหนังสือ หรือการทำงาน ในการกลับมาพัฒนาบ้านเกิดของตนเองเพื่อให้เกิดความภาคภูมิใจในอนาคต ซึ่งจะทำบ้านเมืองมีการพัฒนาทุกพื้นที่ ทุกจังหวัด เท่าเทียมกันหรือใกล้เคียงกันให้มากที่สุด ไม่เกิดความเหลื่อมล้ำในทุกเรื่อง
นอกจากความรู้ความสามารถในด้านวิชาการแล้ว เด็กและเยาวชนไทยทุกคนต้องบ่มเพาะคุณธรรม จริยธรรม และความรักความสามัคคีให้เกิดขึ้นในจิตใจ ทำความดีด้วยหัวใจ มีจิตอาสา เพราะถ้าหัวใจไม่อยากทำ หัวใจไม่อยากรัก หัวใจไม่อยากคิด ก็ไปไม่ได้ทั้งหมดและทำให้แย่ลงไปกว่าเดิม หัวใจมี 2 อย่าง คือ หัวใจในการทำความดี และหัวใจในการที่จะทำความไม่ดี เพราะฉะนั้นอยู่ที่เรา เปรียบเหมือนเราเลี้ยงหมาป่าไว้ 2 ตัวในตัวเรา ตัวหนึ่งใจร้าย อีกตัวหนึ่งใจดี ก็เลือกเอาจะเลี้ยงหมาป่าตัวไหน ถ้าเลี้ยงตัวใจดีคุณก็จะดี แต่เลี้ยงตัวใจร้ายคุณก็จะเป็นผู้ร้ายในสังคม ไม่เกิดอะไรดีขึ้น เกเร เรามีสุนัข 2 ตัวเสมอ ผมก็มี แต่ผมก็ต้องเลี้ยงตัวดี ๆ อารมณ์เย็น ๆ อารมณ์ร้าย ๆ หมาป่าใจร้ายไม่อยากเป็น เพราะฉะนั้นทุกอย่างจะเป็นจุดเริ่มต้นสำคัญในการสร้างสังคมที่สงบสุขในอนาคตต่อไป
ในส่วนของ การรู้หน้าที่พลเมืองไทย เด็กและเยาวชนทุกคนต้องรู้จักบทบาทหน้าที่ของตนในฐานะที่เป็น “พละกำลังของชาติบ้านเมือง” ซึ่งต้องตระหนักอยู่เสมอว่า ตนย่อมสามารถทำคุณประโยชน์ให้แก่บ้านเมืองตามกำลังความสามารถของตนได้ทั้งสิ้น โดยยึดมั่นในระเบียบวินัย กฎหมาย และเป็นผู้มีจิตสาธารณะ เอื้อเฟื้อเผื่อแผ่ผู้อื่นตามโอกาสอันสมควร เห็นคนลำบากยากจน สงสารเขา ช่วยเขาได้ตามกำลังความสามารถ ไม่ใช่รังเกียจเขา เพราะคนไทยด้วยกันทั้งสิ้น อยู่ที่การทำความดี ทั้งนี้ การจะพัฒนาให้เด็กและเยาวชนเป็นบุคลากรที่ทรงคุณค่าได้นั้น เป็นหน้าที่ของผู้ใหญ่อย่างพวกเราทุกคน ทั้งครู ผู้ปกครอง บุคลากรทางการศึกษา สังคมอื่น ๆ ที่จะช่วยกันปลูกฝังค่านิยมในความเป็นไทย และบอกเล่าเรื่องราวประวัติศาสตร์ความเป็นมาของประเทศไทย อย่าสอนประวัติศาสตร์เพียงว่าสมเด็จพระนเรศวรมหาราชมากู้ชาติเมื่อปีไหนแล้วจบ หรือเรื่องของพันท้ายนรสิงห์ ถูกโทษตัดศีรษะ แต่ทรงให้อภัยแล้ว แต่ทำไมพันท้ายนรสิงห์ยังต้องการให้ตัดศีรษะอีก เพราะต้องการให้รักษากฎ ระเบียบ กติกา กฎหมาย ต้องสอนอย่างนี้ เพื่อให้เด็กรู้จักคิดวิเคราะห์เป็น อ่านแล้วสามารถแปลความคิดวิเคราะห์ออกมาได้ว่าทำไมถึงเป็นอย่างนั้น จะทำให้เด็กและเยาวชนมีแรงกระตุ้นมากยิ่งขึ้น ขอฝากให้ครูทุกคนด้วย ถ้าสอนแบบท่อง วงกลมตอบก็เท่านั้น ท้ายที่สุดก็จำอะไรไม่ได้ สาระหายไป สมัยก่อนตนเองและหลายคนก็เรียนแบบนี้มาคืออ่านเป็นเรื่อง ๆ แล้วสรุปเรียงความออกมา และย่อความ แต่วันนี้เขียนสรุปรายงาน ย่อความไม่เป็น จบมาเป็นข้าราชการใหม่ก็ต้องมาอบรมกันใหม่ ตอนนี้วิชาเหล่านี้หายไป ซึ่งวิชาเหล่านี้มีความจำเป็นสามารถไปใส่ไว้ในช่วงลดเวลาเรียนเพิ่มเวลารู้ เพราะเป็นการเรียนเพื่อนำไปสู่อนาคตของเขา รวมไปถึงการคิดเลขคณิตศาสตร์ในใจ สอนให้คนคิดเร็ว ตรงนี้ต้องกระตุ้นให้เด็กของเราให้มีแรงขับเคลื่อนให้มากกว่าเดิม ไม่อย่างนั้นเราจะกลายเป็นพลเมืองและเด็กที่เฉื่อยชา รวมทั้งต้องปรับตัวให้ทันและสอดคล้องกับสถานการณ์  มีคุณธรรม จริยธรรม รักชาติ ศาสนา และสถาบันพระมหากษัตริย์ และประพฤติตนให้เป็นแบบอย่างในการดำรงชีวิต เพื่อช่วยกันสร้างให้ทรัพยากรมนุษย์เหล่านี้ เติบโตขึ้นอย่างแข็งแรงและสวยงามต่อไป
ขอขอบคุณรัฐมนตรีทุกคน บุคลากรทางการศึกษา และผู้เกี่ยวข้องกับการศึกษาทั้งหมด และขอฝากไปถึงเขตการศึกษา ผู้ว่าราชการจังหวัด หลายอย่างถ้าเราปรับเปลี่ยนองคาพยพเหล่านี้แล้วยังไม่ดีขึ้น ผมคิดว่ามีปัญหาแล้ว ปัญหาอยู่ที่ไหน อยู่ที่คน ถ้าคนทุกคนหันหน้ามาหากันก็จะแก้ปัญหาได้โดยกำหนดเป้าหมายที่เราต้องการ คือ เด็กของเรามีการพัฒนาเจริญก้าวหน้าสอดคล้องกับโลกทศวรรษที่ 21 ขอฝากเด็กและเยาวชนไว้ด้วย “พ่อแม่” คือพระในบ้าน ใครที่ยังไม่เคยไหว้ ไม่เคยกราบ และไม่เคยขอบคุณพ่อแม่ ขอให้ไปทำ ไม่ใช้ไปรอทำกับพระหรือกับวัดอย่างเดียวตรงนี้คือทำบุญ แต่ต้องให้ทำกับพ่อแม่ด้วย เพราะพ่อแม่คือพระในบ้านยิ่งกว่าที่อื่นอีก การทำกุศล คือทำกับคน การช่วยเหลือคนยากจน คนยากไร้ ทำบุญทำกับพระ เพราะฉะนั้นขอให้ทุกคนเป็นทรัพยากรมนุษย์ที่ดีต่อไป
ในโอกาสวันเด็กแห่งชาตินี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายที่ท่านเคารพนับถือ ตลอดจนเดชะพระบารมีแห่งพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดปกป้องคุ้มครอง เด็กและเยาวชนไทยทุกคน ให้ประสบแต่ความสุขความเจริญ มีสุขภาพแข็งแรง ทั้งทางร่างกายและจิตใจ พร้อมเติบโตไปเป็นกำลังในการพัฒนาประเทศชาติอันเป็นที่รักของเราสืบไป
บัดนี้ ได้เวลาอันสมควรแล้วผมขอเปิดงานฉลองวันเด็กแห่งชาติ ประจำปี 2563 ณ บัดนี้
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25840
