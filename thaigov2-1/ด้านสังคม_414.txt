รัฐบาลไทย-ข่าวทำเนียบรัฐบาล-พม. ชี้แจงกรณีเตรียมปิดบ้านเด็กบุญทอง ที่จังหวัดเชียงใหม่

วันพฤหัสบดีที่ 21 พฤศจิกายน 2562
พม. ชี้แจงกรณีเตรียมปิดบ้านเด็กบุญทอง ที่จังหวัดเชียงใหม่
พม. ชี้แจงกรณีเตรียมปิดบ้านเด็กบุญทอง ที่จังหวัดเชียงใหม่
วันนี้ (21 พ.ย. 62) เวลา 11.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีสื่อสังคมออนไลน์มีการแชร์เรื่องราว บ้านเด็กบุญทอง อำเภอแม่ริม จังหวัดเชียงใหม่ จะโดนปิด ถ้าภายใน 30 วัน ไม่ยื่นเอกสารทั้งหมด เด็กๆ จะถูกส่งไปศึกษาสงเคราะห์เชียงใหม่ นั้น สำนักงานพัฒนาสังคมและความมั่นคงของมนุษย์จังหวัดเชียงใหม่ และบ้านพักเด็กและครอบครัวจังหวัดเชียงใหม่ ได้ลงพื้นที่ตรวจสอบข้อเท็จจริง พบว่า เมื่อวันที่ 13 สิงหาคม 2562 สำนักงานพัฒนาสังคมและความมั่นคงของมนุษย์จังหวัดเชียงใหม่ ได้รับแจ้งจากมูลนิธิเพื่อความเข้าใจเด็ก (FOCUS) ว่ามีพลเมืองดีแจ้งข้อมูลว่ามูลนิธิบ้านบุญทอง ตั้งอยู่ที่ตำบลห้วยทราย อำเภอแม่ริม จังหวัดเชียงใหม่ มีลักษณะเป็นสถานสงเคราะห์ ได้ให้การดูแลเด็กชายหญิง อายุระหว่าง 4 – 14 ปี จำนวน 31 คน ซึ่งพลเมืองดีพบว่าเด็กที่อยู่ในความอุปการะของบ้านเด็กบุญทอง มีรอยแผลหรือตุ่มคันตามร่างกาย และสงสัยว่าเด็กได้รับการดูแลไม่เหมาะสม ทั้งนี้ สำนักงานพัฒนาสังคมและความมั่นคงของมนุษย์จังหวัดเชียงใหม่ จึงได้ลงพื้นที่ตรวจสอบข้อเท็จจริงจากโรงเรียนบ้านป่าติ้ว อำเภอแม่ริม จังหวัดเชียงใหม่และขอหลักฐานประกอบในกรณีที่มูลนิธิบ้านบุญทอง ดูแลเด็กไม่เหมาะสม
นายปรเมธี กล่าวต่อไปว่า เมื่อวันที่ 18 พฤศจิกายน 2562 สำนักงานพัฒนาสังคมและความมั่นคงของมนุษย์จังหวัดเชียงใหม่ พร้อมด้วย เจ้าหน้าที่องค์การบริหารส่วนตำบลห้วยทราย อำเภอแม่ริม จังหวัดเชียงใหม่ ได้ลงพื้นที่มูลนิธิบ้านบุญทอง พร้อมยื่นหนังสือให้เร่งดำเนินการยื่นคำขอรับใบอนุญาตจัดตั้งสถานสงเคราะห์ เนื่องจากได้เลยกำหนดระยะเวลายื่นเอกสารเพิ่มเติม เป็นระยะเวลา 1 ปี โดยให้ดำเนินการภายใน 30 วัน โดยมูลนิธิบ้านบุญทองได้อุปการะเด็กหญิง จำนวน 28 คน โดยปัญหาที่พบคือ การก่อสร้างอาคารสถานสงเคราะห์ที่ยังไม่แล้วเสร็จ และบุคลากรไม่เพียงพอต่อการดูแลเด็ก จากนั้นวันที่ 19 พฤศจิกายน 2562 สำนักงานพัฒนาสังคมและความมั่นคงของมนุษย์จังหวัดเชียงใหม่ พร้อมด้วยคณะกรรมการชมรมสถานสงเคราะห์เด็กเอกชนจังหวัดเชียงใหม่ เจ้าหน้าที่องค์การบริหารส่วนตำบลห้วยทราย อำเภอแม่ริม จังหวัดเชียงใหม่ ทนายความตัวแทนมูลนิธิบ้านบุญทอง ได้เข้าชี้แจง แนะนำ ให้บ้านบุญทอง ดำเนินการดังนี้ 1.รวบรวมเอกสารหลักฐานเพื่อขอรับใบอนุญาตจัดตั้งสถานสงเคราะห์ ภายใน 30 วัน และ 2. ย้ายเด็กไปยังสถานสงเคราะห์เด็กเอกชนที่ดำเนินการขออนุญาตจัดตั้งแล้วในเขตอำเภอแม่ริม จังหวัดเชียงใหม่

ที่มา : https://www.thaigov.go.th/news/contents/details/24740
