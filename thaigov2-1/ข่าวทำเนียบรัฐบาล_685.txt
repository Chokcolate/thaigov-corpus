รัฐบาลไทย-ข่าวทำเนียบรัฐบาล-นายกฯ สั่งสนับสนุนเครื่องบินบรรทุกน้ำดับไฟป่า จ.ตราด อย่างเร่งด่วน ทุกหน่วยร่วมปกป้องพื้นที่เกษตรกรรม

วันพุธที่ 26 กุมภาพันธ์ 2563
นายกฯ สั่งสนับสนุนเครื่องบินบรรทุกน้ำดับไฟป่า จ.ตราด อย่างเร่งด่วน ทุกหน่วยร่วมปกป้องพื้นที่เกษตรกรรม
นายกฯ สั่งสนับสนุนเครื่องบินบรรทุกน้ำดับไฟป่า จ.ตราด อย่างเร่งด่วน ทุกหน่วยร่วมปกป้องพื้นที่เกษตรกรรม
วันนี้ (25 กุมภาพันธ์ 2563) ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและ รมว.กลาโหม ติดตามสถานการณ์ไฟไหม้ป่าที่ จ.ตราด อย่างใกล้ชิดแม้จะอยู่ในช่วงการอภิปรายไม่ไว้วางใจรัฐบาล โดยได้สั่งการให้หน่วยงานที่เกี่ยวข้องสนับสนุนเครื่องบินบรรทุกน้ำเข้าไปช่วยดับไฟป่าอย่างเร่งด่วนตามที่ทาง จ.ตราดร้องขอ เพราะเจ้าหน้าที่ไม่สามารถเดินเท้าเข้าไปดับไฟป่าได้เนื่องจากจุดเกิดเหตุมีวัตถุระเบิดถูกฝังยังไม่ได้เก็บกู้จำนวนมาก ส่วนพื้นที่รอบนอกขอให้กระทรวงมหาดไทยบูรณาการทุกหน่วยสกัดกั้นไม่ให้ไฟลุกลามเข้าพื้นที่การเกษตรของชาวบ้าน นอกจากนี้ยังได้กำชับให้ทางจังหวัด โดยเฉพาะหน่วยงานด้านสาธารณสุขออกให้คำแนะนำและช่วยเหลือด้านสุขภาพแก่ประชาชน เพราะหลายพื้นที่มีควันไฟปกคลุมทำให้ประชาชนได้รับผลกระทบ และขอให้ทุกคนดูแลตนเองในเบื้องต้น เช่น สวมหน้ากากอนามัย ด้วย
นายกรัฐมนตรีห่วงใยปัญหาไฟไหม้ป่าและถือเป็นเรื่องสำคัญ ขอให้ทุกคนร่วมดูแล ระมัดระวังไม่จุดไฟเผาป่าหรือวัชพืช ที่จะสร้างความเสียหายอย่างใหญ่หลวง สำหรับไฟป่าบนเทือกเขาบรรทัดนี้มักเกิดขึ้นเป็นประจำทุกปี แต่ในปีนี้ค่อนข้างรุนแรงและขยายวงกว้าง ส่งผลให้สภาพอากาศในหลายพื้นที่ของอำเภอเมืองตราดเริ่มได้รับผลกระทบ อย่างไรก็ตามนับแต่เกิดเหตุเจ้าหน้าที่ที่เกี่ยวข้องได้เข้าควบคุมสถานการณ์การลุกลามอย่างต่อเนื่อง ทั้งกระทรวงมหาดไทย กระทรวงทรัพยากรธรรมชาติและสิ่งแวดล้อม และกองทัพ โดยนำรถดับเพลิงเข้าฉีดน้ำตามจุดต่าง ๆ ที่สามารถเข้าถึงได้ รวมถึงการทำแนวกันไฟเพื่อป้องกันไม่ให้ไฟป่าลุกไหม้ต่อไปยังพื้นที่เกษตรกรรมและพื้นที่อยู่อาศัยของประชาชน
........................................

ที่มา : https://www.thaigov.go.th/news/contents/details/26722
