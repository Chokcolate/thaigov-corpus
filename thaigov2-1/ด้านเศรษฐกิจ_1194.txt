รัฐบาลไทย-ข่าวทำเนียบรัฐบาล-จับรางวัลชิมช้อปใช้ครั้งที่ 2 แจกรถกระบะคันที่ 2 และรางวัลอื่นรวม 169 รางวัล

วันศุกร์ที่ 3 มกราคม 2563
จับรางวัลชิมช้อปใช้ครั้งที่ 2 แจกรถกระบะคันที่ 2 และรางวัลอื่นรวม 169 รางวัล
วันนี้ (3 มกราคม 2563) ที่กระทรวงการคลัง ได้มีการมอบรางวัลให้กับผู้โชคดีจากการจับรางวัลชิมช้อปใช้ครั้งที่ 1 หลังจากนั้น เป็นการจับรางวัลชิมช้อปใช้ ครั้งที่ 2 โดยมี ดร.อุตตม สาวนายน รัฐมนตรีว่าการกระทรวงการคลัง เป็นประธานในงาน
ในวันนี้ (3 มกราคม 2563) ที่กระทรวงการคลัง ได้มีการมอบรางวัลให้กับผู้โชคดีจากการจับรางวัลชิมช้อปใช้ครั้งที่ 1 หลังจากนั้น เป็นการจับรางวัลชิมช้อปใช้ ครั้งที่ 2 โดยมี ดร.อุตตม สาวนายน รัฐมนตรีว่าการกระทรวงการคลัง เป็นประธานในงาน ซึ่งรางวัลในครั้งนี้มีจำนวน 169 รางวัลเท่ากับครั้งที่ 1 ประกอบด้วย รถกระบะ  Toyota Hilux  Revo 2  ประตู  1 รางวัล   รถมอเตอร์ไซค์  Honda New PCX150   จำนวน 4 รางวัล  TV Sumsung TV55RU7400  จำนวน 8 รางวัล  ทองคำหนัก 1 บาท จำนวน 16 รางวัล  และทองคำหนัก 50 สตางค์  จำนวน 106  รางวัล สำหรับผู้ใช้จ่ายผ่านแอปพลิเคชั่นเป๋าตัง ช่อง G - Wallet 2  นอกจากนี้ ยังมีทองคำหนัก 1 บาท   จำนวน 4 รางวัล   ทองคำหนัก 50 สตางค์  จำนวน 30 รางวัล สำหรับร้านค้าที่ลงทะเบียนเข้าร่วมมาตรการชิมช้อปใช้ที่รองรับสิทธิ์รับเงินคืน 15-20%
นายผยง  ศรีวณิช  กรรมการผู้จัดการใหญ่  ธนาคารกรุงไทย เปิดเผยรายละเอียดการจับรางวัลชิมช้อปใช้ครั้งที่ 2 ว่า เป็นการจับรางวัลของผู้ใช้จ่ายระหว่างวันที่ 16-31 ธันวาคม 2562 ซึ่งมีผู้ใช้จ่ายผ่านแอปพลิเคชั่นเป๋าตัง ช่อง G - Wallet 2 และได้รับสิทธิ์ลุ้นรางวัลในครั้งนี้ จำนวนเกือบ 2 ล้านสิทธิ์  โดยมียอดสิทธิ์ทั้งหมดตั้งแต่วันที่ 27 กันยายน - 31 ธันวาคม 2562 เพื่อจับรางวัลใหญ่ จำนวนกว่า 10 ล้านสิทธิ์ ส่วนร้านค้ามีสิทธิ์ลุ้นรางวัลจำนวนเกือบ 3 แสนสิทธิ์ ซึ่งยอดการใช้จ่ายผ่านแอปพลิเคชั่นเป๋าตัง ช่อง G - Wallet 2 ที่เป็นการเติมเงินของประชาชนเพิ่มขึ้นอย่างต่อเนื่อง  โดยมียอดใช้จ่ายผ่าน G - Wallet 2  ถึงวันที่ 31 ธันวาคม 2562  กว่า 1.5 หมื่นล้านบาท สะท้อนถึงความนิยมของประชาชนต่อมาตรการดังกล่าว
ในการใช้จ่ายผ่านแอปพลิเคชั่นเป๋าตัง ช่อง G - Wallet 2 นอกจากได้เงินคืน 15% ของยอดใช้จ่ายที่ไม่เกิน 30,000 บาท และเงินคืน 20% สำหรับยอดใช้จ่ายตั้งแต่ 30,000 บาท แต่ไม่เกิน 50,000 บาท รวมเงินคืนสูงสุด 8,500 บาท โดยรัฐบาลจะคืนเงินให้ทุกวันที่ 15 ของเดือนถัดไปแล้ว ยอดใช้จ่ายสะสมทุก 1,000 บาท ยังได้รับ 1 สิทธิ์ในการลุ้นของรางวัลเกือบทุกสัปดาห์ ส่วนร้านค้าที่มียอดสลิป 100 บาท ได้รับ 1 สิทธิ์ในการลุ้นทอง ซึ่งประชาชนและร้านค้าสามารถเช็คจำนวนสิทธิ์และหมายเลขสำหรับลุ้นรางวัลได้ที่เว็บไซต์ www.ชิมช้อปใช้.com
สำหรับผู้โชคดีจากการจับรางวัลชิมช้อปใช้ครั้งที่ 2 ได้รถกระบะ Toyota Hilux Revo 2 ประตู  ได้แก่ คุณสะรี ดือเร๊ะรอเมาะ และผู้โชคดีได้รถมอเตอร์ไซค์  Honda New PCX150  ได้แก่ 1. คุณฟาตียะห์  เจ๊ะมะ  2. คุณกัลยา พวงแก้ว  3. คุณนิรุซนา ดอเลาะ 4. คุณบุญชัย  แก้วรักษ์  สำหรับรางวัลอื่นๆ จะประกาศรายชื่อทางเว็บไซต์ www.ชิมช้อปใช้.com และจะมีเจ้าหน้าที่โทรศัพท์แจ้งรายละเอียดการรับรางวัลเช่นเดียวกับครั้งที่ผ่านมา  ซึ่งการจับรางวัลแต่ละครั้ง ผู้ร่วมรายการมีสิทธิ์ได้รับเพียง 1 รางวัล   ซึ่งเป็นรางวัลที่มีมูลค่าสูงสุด  ผู้โชคดีที่ได้รับรางวัล นำหลักฐานมาแสดงเพื่อรับรางวัลภายใน 30 วัน นับจากวันที่ประกาศรายชื่อผู้โชคดี  โดยผู้ได้รับรางวัลในครั้งนี้   เมื่อมีการใช้จ่ายผ่าน ช่อง G- Wallet 2  มีสิทธิ์ลุ้นรับรางวัลในครั้งต่อๆ ไป
การจับรางวัลยังมีอีก 4  ครั้ง  คือ วันที่ 10 มกราคม 2563  ผู้ใช้จ่ายระหว่างวันที่ 1-7  มกราคม 2563   วันที่ 17 มกราคม 2563 ผู้ใช้จ่ายระหว่างวันที่  8-14  มกราคม 2563  วันที่ 24 มกราคม 2563  ผู้ใช้จ่ายระหว่างวันที่ 15-21 มกราคม 2563  และ วันที่  3  กุมภาพันธ์ 2563  ผู้ใช้จ่ายระหว่างวันที่ 22-31 มกราคม 2563   สำหรับรางวัลใหญ่รถยนต์  Toyota Altis   และรถกระบะ Toyota Hilux Revo 2 ประตู คันที่ 3  ซึ่งจะจับรางวัลในวันที่ 3 กุมภาพันธ์  2563  นั้น จะรวมผู้ใช้จ่ายระหว่างวันที่ 27  กันยายน 2562 - 31 มกราคม 2563
ทั้งนี้ ชิมช้อปใช้ มีรางวัลให้ลุ้นรับทั้งสิ้น  681 รางวัล  รวมมูลค่า 12 ล้านบาท  แบ่งเป็นรางวัลสำหรับผู้ใช้สิทธิ์ผ่านช่อง G- Wallet 2 จำนวน 545 รางวัล ประกอบด้วย รถยนต์ Toyota Altis  มูลค่า 829,000 บาท  1 รางวัล  รถยนต์  Toyota  Hilux Revo 2 ประตู มูลค่า 595,000 บาท  3 รางวัล  รถมอเตอร์ไซค์ Honda New PCX150 มูลค่า 83,300 บาท 16 รางวัล   TV  Samsung TV55RU7400  มูลค่า 19,900  บาท  32 รางวัล  ทองคำหนัก 1 บาท  มูลค่า 21,350  บาท  64  รางวัล  ทองคำหนัก 50 สตางค์ มูลค่า 10,825  บาท 429  รางวัล   รางวัลสำหรับร้านค้า จำนวน 136 รางวัล  ประกอบด้วย ทองคำหนัก 1 บาท มูลค่า 21,350 บาท 16 รางวัล   และทองคำหนัก 50 สตางค์ มูลค่า 10,825 บาท 120 รางวัล

ที่มา : https://www.thaigov.go.th/news/contents/details/25601
