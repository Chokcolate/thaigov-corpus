รัฐบาลไทย-ข่าวทำเนียบรัฐบาล-กรมบัญชีกลางประสานกรุงไทยเตรียมพร้อม เพื่อรองรับการถอนเงินจากตู้ ATM ตามมาตรการช่วยเหลือผู้มีรายได้น้อย 3 มาตรการเพิ่มเติมในเดือนกันยายน 2562

วันศุกร์ที่ 30 สิงหาคม 2562
กรมบัญชีกลางประสานกรุงไทยเตรียมพร้อม เพื่อรองรับการถอนเงินจากตู้ ATM ตามมาตรการช่วยเหลือผู้มีรายได้น้อย 3 มาตรการเพิ่มเติมในเดือนกันยายน 2562
กรมบัญชีกลางได้ดำเนินการโอนเงินเข้ากระเป๋าเงินอิเล็กทรอนิกส์ (e-Money) ในเดือนสิงหาคม 2562 เรียบร้อยแล้ว ตั้งแต่วันที่ 24 สิงหาคม 2562
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางได้ดำเนินการโอนเงินเข้ากระเป๋าเงินอิเล็กทรอนิกส์ (e-Money) ในเดือนสิงหาคม 2562 เรียบร้อยแล้ว ตั้งแต่วันที่ 24 สิงหาคม 2562 ในส่วนของ (1) มาตรการพยุงการบริโภคสำหรับผู้มีบัตรสวัสดิการแห่งรัฐ (2) มาตรการเพิ่มเบี้ยยังชีพสำหรับผู้สูงอายุที่ถือบัตรสวัสดิการแห่งรัฐ  และ (3) มาตรการช่วยเหลือการเลี้ยงดูบุตรแก่ผู้มีบัตรสวัสดิการแห่งรัฐที่ได้รับสิทธิภายใต้โครงการเงินอุดหนุนเพื่อการ เลี้ยงดูเด็กแรกเกิดของกระทรวงการพัฒนาสังคมและความมั่นคงของมนุษย์ (พม.) จำนวนทั้งสิ้น 19 ล้านรายการ จำนวนเงินกว่า 9 พันล้านบาท และพบว่าในช่วงวันที่ 21 – 25 สิงหาคม 2562 มีผู้ถือบัตรสวัสดิการแห่งรัฐถอนเงินจากตู้ ATM จำนวน 9.5 ล้านครั้ง จำนวนเงินกว่า 5 พันล้านบาท (เฉลี่ย 500-600 บาทต่อครั้ง) ส่งผลให้ในช่วงวันที่ 23 สิงหาคม 2562 เงินในตู้ ATM ของ บมจ.ธนาคารกรุงไทย ในบางพื้นที่ธนบัตรใบละ 100 บาท และ 500 บาท ไม่เพียงพอต่อความต้องการ
สำหรับการจ่ายเงิน 3 มาตรการข้างต้นในเดือนกันยายน 2562 ได้เตรียมการไว้พร้อมแล้ว และกำหนดระยะเวลาการจ่ายเงิน ดังนี้
มาตรการ                                                                                                                                                                    วันที่เงินเข้ากระเป๋าเงิน e-Money
1. มาตรการพยุงการบริโภคฯ
500 บาท/คน/เดือน                               ผู้มีสิทธิที่มีเลขบัตรประชาชนขึ้นต้นด้วยเลข 31 33 37 38 และ 39    วันศุกร์ที่ 6 กันยายน 2562
ผู้มีสิทธิที่มีเลขบัตรประชาชนขึ้นต้นด้วยเลข 32 34 35 และ 36                      วันเสาร์ที่ 7 กันยายน 2562
ผู้มีสิทธิที่มีเลขบัตรประชาชนขึ้นต้นด้วยเลข 1  2  4  5 และ 8                   วันอาทิตย์ที่ 8 กันยายน 2562
2. มาตรการมอบเงินช่วยเหลือสำหรับผู้สูงอายุฯ 500 บาท/คน/เดือน                                                                           วันจันทร์ที่ 9 กันยายน 2562
3. มาตรการช่วยเหลือการเลี้ยงดูบุตรฯ 300 บาท/คน/เดือน
อธิบดีกรมบัญชีกลางกล่าวเพิ่มเติมว่า ได้ให้ บมจ.ธนาคารกรุงไทย กำกับดูแลเรื่องการเติมเงินในตู้ ATM เป็นกรณีพิเศษ ทั้งการเติมธนบัตรใบละ 100 บาท และ 500 บาท โดยเพิ่มรอบการเติมเงิน เพื่อมิให้เกิดผลกระทบกับผู้ถือบัตรสวัสดิการแห่งรัฐและประชาชนทั่วไป ทั้งนี้ ขอประชาสัมพันธ์ให้ผู้ถือบัตรสวัสดิการแห่งรัฐทราบโดยทั่วกันว่าเงินในกระเป๋า e-Money ดังกล่าว ไม่จำกัดเวลาในการใช้จ่าย สามารถถอนวันใดก็ได้ หรือใช้ซื้อสินค้าอุปโภคบริโภคที่ร้านธงฟ้าประชารัฐ ร้านค้าประชารัฐของกองทุนหมู่บ้านและชุมชนเมือง ที่รับชำระเงินผ่านเครื่องรับชำระเงินอิเล็กทรอนิกส์ (EDC) และ Mobile Application ถุงเงินประชารัฐ หรือร้านค้าทั่วไปที่รับชำระเงินผ่านเครื่อง EDC แบบพร้อมการ์ด (Prompt Card) หรือสะสมไว้ใช้จ่ายเมื่อจำเป็น สะสมไว้เป็นเงินออมในบัตรได้ หากมีข้อสงสัย สามารถติดต่อสอบถามได้ที่ Call Center บัตรสวัสดิการแห่งรัฐ 02-109-2345 หรือ Call Center กรมบัญชีกลาง 02-270-6400 กด 7 ในวันและเวลาราชการ

ที่มา : https://www.thaigov.go.th/news/contents/details/22652
