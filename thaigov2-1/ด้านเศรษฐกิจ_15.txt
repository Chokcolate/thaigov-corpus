รัฐบาลไทย-ข่าวทำเนียบรัฐบาล-ธ.ก.ส.จัดตลาดนัดของดีวิถีชุมชน ครั้งที่ 1

วันพุธที่ 24 กรกฎาคม 2562
ธ.ก.ส.จัดตลาดนัดของดีวิถีชุมชน ครั้งที่ 1
ธ.ก.ส. จัดตลาดนัดของดีวิถีชุมชน ครั้งที่ 1 ประจำปี 2562 รวบรวมสินค้าเกษตรและผลิตภัณฑ์ชุมชนจากเกษตรกรลูกค้า กว่า 40 ร้านค้า วันที่ 24 – 26 กรกฎาคม นี้ ณ บริเวณหน้า ธ.ก.ส. สำนักงานใหญ่ บางเขน
ธ.ก.ส.จัดตลาดนัดของดีวิถีชุมชน ครั้งที่ 1 ประจำปี 2562 รวบรวมสินค้าเกษตรและผลิตภัณฑ์ชุมชนจากเกษตรกรลูกค้า กว่า 40 ร้านค้า เพิ่มช่องทางการจำหน่ายสินค้า สร้างอาชีพ สร้างรายได้ แก่เกษตรกรลูกค้า วิสาหกิจชุมชน และผู้ประกอบการ SMEs เกษตร วันที่ 24 – 26 กรกฎาคม นี้ ณ บริเวณหน้า ธ.ก.ส. สำนักงานใหญ่ บางเขน
นายศรายุทธ ธรเสนา ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส.จัดงาน “ตลาดนัดของดีวิถีชุมชน ครั้งที่ 1” ประจำปี 2562 ตั้งแต่วันที่ 24 – 26 กรกฎาคม 2562 ณ บริเวณหน้า ธ.ก.ส. สำนักงานใหญ่ บางเขน เพื่อให้เกษตรกรลูกค้า วิสาหกิจชุมชน และผู้ประกอบการ SMEs เกษตร ได้มีสถานที่และช่องทางในการจัดจำหน่ายสินค้า อันเป็นการเพิ่มโอกาสในการสร้างอาชีพ สร้างรายได้ โดยในครั้งนี้มีบูธจำหน่ายสินค้ากว่า 40 บูธ  เช่น ทุเรียนปราจีนบุรี กระท้อนออร์แกนิค มังคุดภาคใต้ มะพร้าวน้ำหอม อาหารทะเลแปรรูป ขนมทองม้วน ขนมหวานเพชรบุรี ไก่ย่างไม้มะดัน ผ้าพื้นเมืองสกลนคร ผ้าไหมบาติก เป็นต้น และเพื่อให้กิจกรรมการจำหน่ายสินค้าคุณภาพดีจากเกษตรกรและชุมชนมีความต่อเนื่อง สามารถสร้างการรับรู้และการจดจำให้กับผู้บริโภค ธ.ก.ส.จึงได้กำหนดให้มีการจัดตลาดนัดของดีวิถีชุมชนเป็นประจำทุกเดือน โดยเน้นในช่วงปลายเดือน ตั้งแต่บัดนี้ถึงเดือนกุมภาพันธ์ 2563 และจะมีการประชาสัมพันธ์การจัดกิจกรรมดังกล่าวในแต่ละเดือนให้สาธารณชนทราบต่อไป
“ธ.ก.ส.ขอเชิญชวนพี่น้องประชาชนมาร่วมชิม ชม ช้อป สินค้าจากผู้ผลิตสู่ผู้บริโภคโดยตรง ในงานตลาดนัดของดีวิถีชุมชน ณ บริเวณหน้า ธ.ก.ส. สำนักงานใหญ่ บางเขน วันที่ 24 - 26 กรกฎาคม 2562 เพื่อสร้างรายได้ สร้างอาชีพ และเป็นกำลังใจให้แก่เกษตรกร วิสาหกิจชุมชน และผู้ประกอบการ SMEs เกษตร ในการผลิตสินค้าคุณภาพเพื่อกระตุ้นระบบเศรษฐกิจฐานรากและของประเทศต่อไป” นายศรายุทธกล่าว

ที่มา : https://www.thaigov.go.th/news/contents/details/21715
