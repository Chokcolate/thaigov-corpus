รัฐบาลไทย-ข่าวทำเนียบรัฐบาล-จุรินทร์ เคาะ! ช่วยเกษตรกรมันสำปะหลังปราบโรคใบด่าง รับชดเชยรายละ 3,000 บาทต่อไร่

วันพฤหัสบดีที่ 19 กันยายน 2562
จุรินทร์ เคาะ! ช่วยเกษตรกรมันสำปะหลังปราบโรคใบด่าง รับชดเชยรายละ 3,000 บาทต่อไร่
วันที่ 19 กันยายน 2562 เวลา 16.30 น. นายจุรินทร์ ลักษณวิศิษฏ์ หัวหน้าพรรคประชาธิปัตย์รองนายกรัฐมนตรีและรัฐมนตรีว่าการกระทรวงพาณิชย์ ประชุมคณะกรรมการนโยบายและบริหารจัดการมันสำปะหลัง ครั้งที่ 3/2562 ณ สำนักงานปลัดกระทรวงพาณิชย์
ซึ่งมีวาระเพื่อพิจารณาที่สำคัญหนึ่งเรื่องคือโครงการป้องกันและกำจัดโรคใบด่างมันสำปะหลัง ที่คณะรัฐมนตรีได้มีมติเมื่อวันที่ 17 กันยายน 2562  เห็นชอบในหลักการให้ดำเนินงานโครงการป้องกัน และกำจัดโรคใบด่างมันสำปะหลัง ตามที่กระทรวงเกษตรและสหกรณ์เสนอโดยให้นำเสนอคณะกรรมการ นบมส. (คณะกรรมการนโยบายและบริหารจัดการมันสำปะหลัง) พิจารณาให้ความเห็นชอบก่อนขอทำความตกลงในรายละเอียดกับสำนักงบประมาณทั้งนี้สาระสำคัญของโครงการได้บรรจุไว้ในวาระเพื่อพิจารณา ซึ่งปัจจุบันมีการระบาดไป 11 จังหวัด โดยใช้งบประมาณในการป้องกันและกำจัดโรค 286 ล้านบาท สำหรับที่ประชุมของคณะกรรมการวันนี้ใช้เวลากว่า 3 ชั่วโมง
โดยนายจุรินทร์ ลักษณวิศิษฏ์  หัวหน้าพรรคประชาธิปัตย์ รองนายกรัฐมนตรีและรัฐมนตรีว่าการกระทรวงพาณิชย์ กล่าวว่า ประชุมคณะกรรมการการนโยบายและบริหารจัดการมันสำปะหลังได้มี มติ ดังนี้
1. เรื่องเงื่อนเวลา มีมติว่าไม่มีการกำหนดอายุต้นมันสำปะหลังที่พบโรค การแจ้งพบโรคต้องแจ้งจากเดิม 1 ตุลาคม 2562ถึง 30 มิถุนายน 2563 และแปลงมันที่ปลูกต้องขึ้นทะเบียนปลูกมันสำปะหลังปลูกตั้งแต่ 1 เมษายน 2562 ถึง 30 กันยายน 2562
2.ให้กระทรวงเกษตร ไปพิจารณาและนำเสนอการใช้พรบ.กักพืช เพื่อการควบคุมการระบาด เช่น การประกาศเป็นเขตควบคุมโรค และตามกฎหมายนั้นเจ้าหน้าที่สามารถทำลายมันสำปะหลังที่ปลูกได้เพื่อป้องกันการแพร่ระบาดต่อไป เป็นต้น และจากมตินี้จะดำเนินการของบกลางเพื่อใช้ เนื่องจากหากเกิดโรคแล้วจะเกิดผลกระทบต่อเกษตรกรมากและจะมีผลกระทบต่อมันสำปะหลังในภาพรวมของประเทศและสุดท้ายจะกระทบต่อปริมาณการใช้ในประเทศและการส่งออกต่อไป
3. ต้นเรื่องของกระทรวงเกษตรที่ขัดกับมตินี้ (มตินบมส.)ให้ถือมตินี้เป็นหลัก
ด้วยกระทรวงเกษตรและสหกรณ์ได้มอบหมายให้กรมส่งเสริมการเกษตรจัดทำโครงการป้องกัน และกำจัดโรคใบด่างมันสำปะหลัง ซึ่งเป็นโรคที่ไม่มีทางรักษาการป้องกันกำจัดจะต้องทำลายต้นที่เป็นโรค และกำจัดแมลงหวี่ขาวยาสูบ เพื่อตัดวงจรการระบาดของโรคใบด่างมันสำปะหลังไม่ให้แพร่ระบาดไปยังพื้นที่แห่งใหม่ และเพื่อชดเชยรายได้ให้กับเกษตรกรที่ได้รับผลกระทบจากการระบาดของโรคใบด่างมันสำปะหลัง โดยเป้าหมายการดำเนินงาน คือ พื้นที่ปลูกมันสำปะหลังจำนวน 50 จังหวัด
ด้านตัวแทนกระทรวงเกษตรและสหกรณ์ ซึ่งเป็นองค์ประชุมกรรมการฯ ระบุว่าการตัดวงจรด้วยการทำลายต้นมันสำปะหลังที่เป็นโรคตามรายงานการระบาดวันที่ 28 สิงหาคม 2562 พื้นที่ 45,400 ไร่ เป็นหน้าที่ของกระทรวงเกษตรและจะต้องทำลายแต่จะชดเชยรายได้ให้กับเกษตรกรผู้ปลูกมันสำปะหลังที่ได้รับผลกระทบจากโรคใบด่างที่ต้องทำลายแปลงและไม่ได้รับผลผลิตจำนวนเบื้องต้นขณะนี้ 4,540 ราย ทั้งนี้เกษตรกรจะได้รับชดเชยรายละ 3,000 บาทต่อไร่ อย่างไรก็ตามสำหรับการจ่ายเงินชดเชยนั้น จะต้องมีการนำเสนอในที่ประชุมคณะรัฐมนตรีใหญ่อีกรอบหนึ่ง
นายจุรินทร์ กล่าวตอบคำถามเกี่ยวกับโครงการประกันรายได้ผู้ปลูกมันสำปะหลัง โดยระบุว่าได้สั่งการให้ไปหารือ 3 ฝ่าย (รัฐ-เอกชน-เกษตรกร) ก่อนเข้าที่ประชุมนี้ สำหรับโครงการประกันรายได้หลังจากที่ได้ดำเนินการในภาคปฏิบัติเกี่ยวกับประกันปาล์ม ประกันข้าว หลังจากนี้จะเป็นเรื่องของยางพารา และในเรื่องของโครงการประกันมันสำปะหลังนั้นจะตามมาหลังจากนั้น

ที่มา : https://www.thaigov.go.th/news/contents/details/23241
