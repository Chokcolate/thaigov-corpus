รัฐบาลไทย-ข่าวทำเนียบรัฐบาล-นายกรัฐมนตรีสั่งติดตามดีเปรสชั่นคาจิกิ พร้อมลงพื้นที่ให้กำลังใจผู้ประสบภัยจังหวัดพิษณุโลกและสุโขทัย

วันอังคารที่ 3 กันยายน 2562
นายกรัฐมนตรีสั่งติดตามดีเปรสชั่นคาจิกิ พร้อมลงพื้นที่ให้กำลังใจผู้ประสบภัยจังหวัดพิษณุโลกและสุโขทัย
นายกรัฐมนตรีแถลงแก่สื่อมวลชนภายหลังการประชุมคณะรัฐมนตรี
วันนี้ (3 ก.ย. 62) เวลา 14.00 น. ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงแก่สื่อมวลชนภายหลังการประชุมคณะรัฐมนตรี
นายกรัฐมนตรีกล่าวถึงการเตรียมความพร้อมของรัฐบาลรับมือสถานการณ์ดีเปรสชั่นคาจิกิ โดยสั่งการให้ทุกหน่วยงาน บูรณาการงานเพื่อแก้ปัญหาและบรรเทาความเดือดร้อนของประชาชนที่ได้รับผลกระทบจากอุทกภัย ย้ำให้กรมอุตุนิยมวิทยาแจ้งเตือนประชาชนเป็นระยะ  กระทรวงมหาดไทย กองทัพ กรมชลประทาน กระทรวงสาธารณสุข ติดตามสถานการณ์ เตรียมพร้อมรับมือช่วยเหลือประชาชนให้ทันท่วงที  สั่งให้มีการปรับแผนการระบายน้ำเพื่อให้เกิดผลกระทบน้อยที่สุด แม้จุดศูนย์กลางพายุจะไม่เข้าประเทศไทยโดยตรง แต่ยังคงทำให้เกิดฝนตกหนักในพื้นที่ภาคเหนือ ภาคตะวันออก ภาคตะวันออกเฉียงเหนือ ภาคใต้  ซึ่งในวันพรุ่งนี้ ตนเองจำนำคณะลงพื้นที่จังหวัดพิษณุโลกและสุโขทัย เพื่อติดตามสถานการณ์ พร้อมให้กำลังใจผู้ประสบภัยด้วย
ทั้งนี้ รัฐบาลพร้อมที่จะเยียวยาผู้ที่ประสบภัยในทุกมิติ โดยเฉพาะพื้นที่เกษตรกรรม ย่านธุรกิจ สถานที่ราชการ  โรงพยาบาลโดยมอบหมายให้กระทรวงกลาโหมและกระทรวงคมนาคม เร่งเข้าไปคลี่คลายสถานการณ์เปิดเส้นทางคมนาคมให้ใช้งานได้เป็นปกติโดยเร็ว
……………………………………………………………………………
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22758
