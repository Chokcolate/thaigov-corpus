รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่จังหวัดเชียงราย เพื่อติดตามการดำเนินงานตามยุทธศาสตร์ชาติ และนโยบายของกระทรวงยุติธรรม เพื่ออำนวยความยุติธรรมแก่ประชาชน

วันอังคารที่ 1 ตุลาคม 2562
รมว.ยุติธรรม ลงพื้นที่จังหวัดเชียงราย เพื่อติดตามการดำเนินงานตามยุทธศาสตร์ชาติ และนโยบายของกระทรวงยุติธรรม เพื่ออำนวยความยุติธรรมแก่ประชาชน
นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม นายสมณ์ พรหมรส อธิบดีกรมคุ้มครองสิทธิและเสรีภาพ และคณะผู้บริหารกระทรวงยุติธรรม ลงพื้นที่โครงการคุ้มครองสิทธิ เพื่อสร้างวิถีชี
ในวันเสาร์ที่ ๒๘ กันยายน ๒๕๖๒ ณ ห้องประชุมอาคารคชสาร ศูนย์บูรณาการการเรียนรู้และนันทนาการ องค์การบริหารส่วนจังหวัดเชียงราย นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย​ นายสามารถ เจนชัยจิตรวนิช ผู้ช่วยรัฐมนตรีประจำ​กระทรวงยุติธรรม​ นายสมณ์ พรหมรส อธิบดีกรมคุ้มครองสิทธิและเสรีภาพ​ และคณะผู้บริหารกระทรวงยุติธรรม ลงพื้นที่โครงการคุ้มครองสิทธิ เพื่อสร้างวิถีชีวิตแห่งความเท่าเทียม​ เพื่อติดตามการดำเนินงานตามยุทธศาสตร์ชาติ และนโยบายของกระทรวงยุติธรรม เพื่ออำนวยความยุติธรรมแก่ประชาชน โดยมี นายประจญ ปรัชญ์สกุล ผู้ว่าราชการจังหวัดเชียงราย​ พร้อมด้วย​ หัวหน้าส่วนราชการ​ในจังหวัดเชียงรายให้การต้อนรับ
รัฐมนตรีว่าการกระทรวงยุติธรรม​ กล่าวว่ากระทรวงยุติธรรมเป็นองค์กรที่มีส่วนสำคัญในการลดความเหลื่อมล้ำ​ สร้างความเป็นธรรมให้ประชาชน การเผยแพร่ความรู้ด้านกฎหมาย และกระบวนการยุติธรรมให้แก่ประชาชน รับเรื่องราวร้องทุกข์ ให้คำปรึกษากฏหมาย ดำเนินการไกล่เกลี่ยระงับข้อพิพาทในทุกระดับ คุ้มครองสิทธิและเสรีภาพของประชาชน ที่ไม่ได้รับความเป็นธรรมผ่านทางกองทุนยุติธรรม รวมทั้งช่วยเหลือเยียวยาเหยื่อและจำเลยในคดีอาญา สืบสวน สอบสวนและปราบปรามยาเสพติด และอาชญากรรมพิเศษในทุกรูปแบบ แก้ไข บำบัด ฟื้นฟูผู้กระทำผิด เป็นต้น นอกจากนี้ กระทรวงยุติธรรม ยังมีอำนาจหน้าที่ในการบูรณาการความร่วมมือกับหน่วยงานที่เกี่ยวข้องในกระบวนการยุติธรรม ได้แก่ ตำรวจ อัยการ และศาลยุติธรรม ในการประสานการดำเนินงานให้เป็นไปในทิศทางเดียวกัน สามารถจัดการกับข้อขัดแย้งและอำนวยความยุติธรรมได้อย่างมีประสิทธิภาพ โปร่งใส รวดเร็วและทั่วถึง สร้างความเชื่อมั่นแก่ประชาชน และสร้างสังคมที่เป็นธรรม ลดความเหลื่อมล้ำ และเกิดความเสมอภาคอย่างแท้จริง
ที่ผ่านมา ได้มีนโยบายให้กระทรวงยุติธรรมทำงานให้สอดรับกับยุทธศาสตร์ชาติ และนโยบายรัฐบาลในด้านต่าง ๆ  โดยเฉพาะอย่างยิ่งในการนำความยุติธรรมไปสู่ประชาชนให้ประชาชนสามารถเข้าถึงบริการของหน่วยงานต่าง​ ๆ ได้อย่างสะดวก​ รวดเร็ว​ และมีความเสมอภาคทุกชนชั้น และต้องการให้กระทรวงยุติธรรม เป็นหน่วยงานหลักในการอำนวยความยุติธรรม จึงมีความมุ่งมั่นตั้งใจทำงานหลาย​ ๆ ด้าน เริ่มจากเรื่องที่เป็นปัญหาสำคัญ ซึ่งสร้างความเดือดร้อนแก่ประชาชน และส่งผลกระทบต่อประเทศชาติ คือ การป้องกันและแก้ไขปัญหายาเสพติด ที่กำลังพยายามดำเนินการอยู่ และการช่วยเหลือประชาชนที่ไม่ได้รับความเป็นธรรมในทุกกรณี ผ่านสำนักงานยุติธรรมจังหวัด กระทรวงยุติธรรม ทั้ง​ ๘๑​ แห่งทั่วประเทศ โดยจะทำหน้าที่เป็นผู้แทนในการขับเคลื่อนงานตามภารกิจในระดับพื้นที่ เพื่อช่วยเหลือประชาชนให้ได้รับความยุติธรรม ไม่ว่าจะเป็นการให้คำปรึกษากฎหมาย การจัดการเรื่องราวร้องทุกข์ การไกล่เกลี่ยระงับข้อพิพาท การคุ้มครองพยานในคดีอาญา และการขอรับค่าตอบแทนผู้เสียหายหรือค่าทดแทน และค่าใช้จ่ายแก่จำเลยในคดีอาญา เป็นต้น  นอกจากนี้ ยังมีบริการสายด่วนยุติธรรม  โทร ๑๑๑๑ กด ๗๗ เป็นบริการรับเรื่องร้องทุกข์ ร้องเรียนจากประชาชน ตลอด ๒๔ ชั่วโมง โดยไม่เสียค่าใช้จ่าย เพื่อให้ประชาชนได้รับข้อมูล และความช่วยเหลือได้อย่างทันท่วงที
โอกาสนี้​ รัฐมนตรีว่าการกระทรวงยุติธรรม​ มอบเงินช่วยเหลือเยียวยาผู้เสียหายและจำเลยในคดีอาญา พื้นที่จังหวัดเชียงราย จำนวน ๑๓ ราย เป็นเงิน ๘๒๓,๖๐๐ บาท
ต่อจากนั้น​ รัฐมนตรี​ว่าการ​กระทรวง​ยุติธรรม​ และคณะ​ ได้ตรวจเยี่ยมเรือนจำชั่วคราว​ดอยฮาง​ ตำบลดอยฮาง​ อำเภอ​เมือง จังหวัดเชียงราย ซึ่งเป็นเรือนจำที่น้อมนำหลักปรัชญาเศรษฐกิจพอเพียงมาใช้และฝึกวิชาชีพผู้ต้องขังใกล้พ้นโทษ​ ซึ่งมีผู้ต้องขัง​ จำนวน​ ๖๘​ คน พร้อมนี้ได้ให้กำลังใจแก่เจ้าหน้าที่ผู้ปฏิบัติงานและผู้ต้องขังของเรือนจำอีกด้วย

ที่มา : https://www.thaigov.go.th/news/contents/details/23543
