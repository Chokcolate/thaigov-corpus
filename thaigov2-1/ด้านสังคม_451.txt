รัฐบาลไทย-ข่าวทำเนียบรัฐบาล-129 หน่วยงานสังกัด สป.สธ. คว้ารางวัลหน่วยงานที่มีการกำกับดูแลองค์การที่ดี

วันเสาร์ที่ 30 พฤศจิกายน 2562
129 หน่วยงานสังกัด สป.สธ. คว้ารางวัลหน่วยงานที่มีการกำกับดูแลองค์การที่ดี
กระทรวงสาธารณสุข มอบเกียรติบัตรแก่ 129 หน่วยงานในสังกัดสำนักงานปลัดกระทรวงสาธารณสุขที่มีการกำกับดูแลองค์การที่ดีประจำปีงบประมาณ 2562 ปฏิบัติงานอย่างมีธรรมาภิบาล ตามเป้าหมายประชาชนสุขภาพดี เจ้าหน้าที่มีความสุข ระบบสุขภาพยั่งยืน
นพ.ณรงค์ สายวงศ์ รองปลัดกระทรวงสาธารณสุข กล่าวว่า กระทรวงสาธารณสุข ได้ความสำคัญกับนโยบายการกำกับดูแลองค์กรที่ดี ได้มอบให้หน่วยงานในสังกัดนำไปสู่การปฏิบัติ และมอบเกียรติบัตรให้กับหน่วยงานที่มีผลงานดีเด่น ถือเป็นเรื่องที่มีความสำคัญมาก เพราะมีการใช้ต้นทุนหรือทรัพยากรที่เหมาะสม ไม่สร้างความเดือดร้อนให้ใคร และสร้างผลประโยชน์สูงสุดให้กับผู้รับบริการ ทำให้องค์กรประสบความสำเร็จอย่างสง่างาม ในปีงบประมาณ 2562 มีหน่วยงานทั้งส่วนกลางและส่วนภูมิภาคที่ผ่านเกณฑ์การประเมิน ได้รับเกียรติบัตรเป็นหน่วยงานที่มีการกำกับดูแลองค์การที่ดี 129 แห่ง แบ่งเป็น ระดับดีเยี่ยม 28 แห่ง ระดับดีเด่น 18 แห่ง ระดับดีมาก 34 แห่ง และระดับดี 49 แห่ง จากการดำเนินงาน 10 ปีที่ผ่านมา แสดงให้เห็นถึงความมุ่งมั่นและตั้งใจที่จะทำให้หน่วยงานในสังกัดปฏิบัติราชการอย่างมีธรรมาภิบาล เพื่อให้ประชาชนเกิดความมั่นใจ ศรัทธา และไว้วางใจ ในปีงบประมาณ 2563 ปลัดกระทรวงสาธารณสุข ได้ประกาศนโยบายการกำกับดูแลองค์กรที่ดีเพื่อให้หน่วยงานในสังกัดนำไปสู่การปฏิบัติ โดยกำหนดนโยบายจากการนำค่านิยม MOPH  หลักธรรมาภิบาล สถานการณ์ในปัจจุบัน และผลการดำเนินงานในปีที่ผ่านมา
“ขอให้ทุกหน่วยงานดำเนินงานตามนโยบายการกำกับดูแลองค์การที่ดี เพื่อร่วมกันดูแลสังคม ชุมชน สิ่งแวดล้อม ผู้รับบริการ หน่วยงานและเจ้าหน้าที่ของเราเอง ให้ปฏิบัติงานอย่างมีธรรมาภิบาล ตามเป้าหมาย  ประชาชนสุขภาพดี เจ้าหน้าที่มีความสุข และระบบสุขภาพยั่งยืน” นายแพทย์ณรงค์กล่าว
สำหรับนโยบายการกำกับดูแลองค์กรที่ดี 4 ด้าน คือ 1.นโยบายด้านรัฐ สังคม และสิ่งแวดล้อม เน้นกิจกรรมจิตอาสาเพื่อบำเพ็ญประโยชน์ต่อหน่วยงานและสาธารณะ ตามพระดำริของสมเด็จพระเจ้าอยู่หัวรัชกาลที่ 10 อาทิ คัดแยกขยะ ลดใช้ถุงพลาสติก 2.นโยบายด้านผู้รับบริการและผู้มีส่วนได้ส่วนเสีย โดยปรับปรุงการให้บริการ เพื่อความสะดวก รวดเร็ว ลดระยะรอคอย เป็นมิตรกับผู้รับบริการและประชาชน 3.นโยบายด้านองค์กร เพิ่มประสิทธิภาพหน่วยงานด้วยนวัตกรรมหรือเทคโนโลยีสารสนเทศ ให้สอดคล้องกับทิศทางการพัฒนาประเทศ ยุค 4.0 และ4.นโยบายด้านผู้ปฏิบัติงาน เน้นการส่งเสริมให้เจ้าหน้าที่ดูแลสุขภาพตนเอง และนำเทคโนโลยีสารสนเทศมาใช้อย่างเหมาะสม
*****************************************  30 พฤศจิกายน 2562

ที่มา : https://www.thaigov.go.th/news/contents/details/24945
