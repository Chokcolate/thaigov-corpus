รัฐบาลไทย-ข่าวทำเนียบรัฐบาล-“รมช.ธรรมนัส - มนัญญา” ลงเรือตรวจเยี่ยมให้กำลังใจผู้ประสบอุทกภัย จ .อุบลราชธานี

วันจันทร์ที่ 23 กันยายน 2562
“รมช.ธรรมนัส - มนัญญา” ลงเรือตรวจเยี่ยมให้กำลังใจผู้ประสบอุทกภัย จ .อุบลราชธานี
“รมช.ธรรมนัส - มนัญญา” ลงเรือตรวจเยี่ยมให้กำลังใจผู้ประสบอุทกภัย จ .อุบลราชธานี ย้ำทุกฝ่ายต้องผสานความร่วมมือกัน ไม่มีการแบ่งฝ่าย
วันนี้ (20 กันยายน 2562) ร้อยเอกธรรมนัส พรหมเผ่า และนางสาวมนัญญา ไทยเศรษฐ์  รัฐมนตรีช่วยว่าการเกษตรและสหกรณ์ และคณะ ลงพื้นที่ตรวจเยี่ยมและให้กำลังใจผู้ประสบอุทกภัยในพื้นที่จังหวัดอุบลราชธานี โดยลงเรือท้องแบนมอบถุงข้าวสารให้แก่ผู้ประสบอุทกภัย ตำบลไร่ใต้ จากนั้นเดินทางไปมอบถุงข้าวสาร ให้แก่ผู้ประสบอุทกภัย ตำบลโพธิ์ไทร อำเภอพิบูลมังสาหาร จังหวัดอุบลราชธานี
ร้อยเอกธรรมนัส พรหมเผ่า รัฐมนตรีช่วยว่าการเกษตรและสหกรณ์ เปิดเผยว่า ในส่วนมาตรการให้ความช่วยเหลือพี่น้องเกษตรกรหลังน้ำลด ทางกระทรวงเกษตรเละสหกรณ์ โดยกรมพัฒนาที่ดิน จะมีการเยียวยาในการให้อาชีพใหม่แก่เกษตรกร โดยนำเมล็ดพันธุ์พืชที่เป็นปุ๋ยดิบ เช่น ปอเทือง มาให้ชาวบ้านได้ปลูกและรับซื้อเมล็ดพันธุ์ เพื่อส่งเสริมให้ชาวบ้านมีรายได้ อีกทั้งสนับสนุนให้ชาวบ้านเลี้ยงโคกระบือ ขณะที่การเยียวยาในภาครัฐ นายกรัฐมนตรี (พลเอกประยุทธ์ จันทร์โอชา) ได้สั่งการให้เกษตรและสหกรณ์จังหวัดเร่งสำรวจความเสียหายร่วมกับกระทรวงมหาดไทยหลังน้ำลด และได้วางหลักเกณฑ์ในการให้ความช่วยเหลือเยียวยาแก่ประชาชนที่ได้รับผลกระทบอย่างเต็มที่ นอกจากนี้ รัฐมนตรีว่าการกระทรวงเกษตรและสหกรณ์(นายเฉลิมชัย ศรีอ่อน) ซึ่งกำกับดูแลกรมชลประทาน จะลงพื้นที่สำรวจหาสาเหตุตำบลไร่ใต้ จังหวัดอุบลราชธานี ที่มีน้ำท่วมขังนาน โดยจะให้กรมชลประทานดำเนินการสำรวจรวบรวมข้อมูลเพื่อหาแนวทางช่วยเหลือต่อไปด้วย
นางสาวมนัญญา ไทยเศรษฐ์  รัฐมนตรีช่วยว่าการเกษตรและสหกรณ์ กล่าวว่า ในส่วนกรมส่งเสริมสหกรณ์ที่ตนกำกับดูแล ได้มอบหมายให้สหกรณ์จังหวัดเร่งรวบรวมข้อมูลความเสียหายและความต้องการของพื่น้องเกษตรกรสมาชิกพร้อมทั้งส่งข้อมูลมายังกระทรวงเกษตรฯ เพื่อหาแนวทางช่วยเหลือ ดังนั้น พี่น้องเกษตรกรที่เป็นสมาชิกสหกรณ์ที่ได้รับความเดือดร้อน หรือขาดอุปกรณ์เครื่องมือเครื่องจักรต่างๆ เช่น ขาดเครื่องสีข้าว ขอให้แจ้งมาทางสหกรณ์จังหวัด เพื่อเร่งหาแนวทางในการให้ความช่วยเหลือต่อไป สำหรับการมาเยี่ยมเยียนผู้ประสบอุทกภัยในครั้งนี้ พบว่าชาวบ้านบางส่วนได้เริ่มทำความสะอาดบ้านเรือนแล้ว ทางคณะจึงได้ไปช่วยเก็บกวาดโรงเรียนกับชาวบ้าน และได้ดูการซ่อมแซมของโรงเรียนว่ามีความเสียหายอย่างไร ซึ่งจะได้นำเรียนรัฐมนตรีว่าการกระทรวงศึกษาธิการเพื่อเป็นข้อมูลบูรณาการให้ความช่วยเหลือต่อไป
“วันนี้มาให้กำลังใจผู้ประสบอุทกภัยในนามของรัฐบาล โดยไม่มีการแบ่งพรรค ขอให้ทุกคนมีจิตใจที่เข้มแข็ง ขอให้เชื่อว่าทุกอย่างจะผ่านไปได้ด้วยดี โดยขณะนี้รัฐบาลได้วางมาตรการในการให้ความช่วยเหลือเยียวยาอย่างเต็มที่ โดยตนมีภารกิจในการกำกับดูแลกรมส่งเสริมสหกรณ์  จึงได้สั่งการให้กรมฯเร่งสำรวจข้อมูลความเสียหายของสมาชิกสหกรณ์เพื่อหาแนวทางในการให้ความช่วยเหลือต่อไป” นางสาวมนัญญา กล่าว
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/23312
