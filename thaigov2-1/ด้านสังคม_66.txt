รัฐบาลไทย-ข่าวทำเนียบรัฐบาล-สธ.-สภากาชาดไทย เสริมความเข้มแข็งรับบริจาคและปลูกถ่ายอวัยวะ เนื้อเยื่อ และดวงตา

วันพุธที่ 14 สิงหาคม 2562
สธ.-สภากาชาดไทย เสริมความเข้มแข็งรับบริจาคและปลูกถ่ายอวัยวะ เนื้อเยื่อ และดวงตา
กระทรวงสาธารณสุข และสภากาชาดไทย ร่วมมือกันสนับสนุนการดำเนินงานบริจาคและปลูกถ่ายอวัยวะ เนื้อเยื่อ และดวงตาให้มีความเข้มแข็งอย่างต่อเนื่อง ตั้งเป้าหมายเพิ่มการปลูกถ่าย ลดการตาย ได้คิวเร็ว
กระทรวงสาธารณสุข และสภากาชาดไทย ร่วมมือกันสนับสนุนการดำเนินงานบริจาคและปลูกถ่ายอวัยวะ เนื้อเยื่อ และดวงตาให้มีความเข้มแข็งอย่างต่อเนื่อง ตั้งเป้าหมายเพิ่มการปลูกถ่าย ลดการตาย ได้คิวเร็ว มีโรงพยาบาลศูนย์และโรงพยาบาลทั่วไปในทุกเขตสุขภาพเป็นศูนย์รับบริจาค และเป็นศูนย์ปลูกถ่ายไตและดวงตา ปัจจุบันมีผู้รอรับอวัยวะ 6,245 ราย และผู้รอรับดวงตา 12,964 ราย
วันนี้ (14 สิงหาคม 2562) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข และศาสตราจารย์กิตติคุณ นายแพทย์ศักดิ์ชัย ลิ้มทองกุล ผู้ช่วยเลขาธิการสภากาชาดไทย ร่วมลงนามบันทึกข้อตกลงความร่วมมือสนับสนุนการพัฒนาการรับบริจาคและปลูกถ่ายอวัยวะ เนื้อเยื่อ และดวงตา ระหว่างกระทรวงสาธารณสุขกับสภากาชาดไทย
นายอนุทินกล่าวว่า การปลูกถ่ายอวัยวะ เนื้อเยื่อ และดวงตา เป็นการรักษาที่ช่วยลดอัตราการเสียชีวิต ลดความพิการ ช่วยให้ผู้ป่วยสามารถกลับมาใช้ชีวิตได้ใกล้เคียงปกติมากที่สุด แต่ยังมีปัญหาในการเข้าถึงการปลูกถ่าย ซึ่งมีผู้รอปลูกถ่ายอวัยวะและดวงตาเพิ่มขึ้นทุกปี ปัจจุบันมีผู้รอรับอวัยวะ 6,245 ราย และผู้รอรับดวงตา 12,964 ราย ขณะที่สามารถปลูกถ่ายอวัยวะได้ปีละ 500 – 700 ราย และปลูกถ่ายกระจกตาได้เพียงปีละ 700 - 800 ราย กระทรวงสาธารณสุข ได้ร่วมมือกับสภากาชาดไทย สนับสนุนการดำเนินงานระบบบริจาคและปลูกถ่ายอวัยวะให้มีความเข้มแข็งอย่างต่อเนื่อง โดยให้โรงพยาบาลศูนย์และโรงพยาบาลทั่วไปเป็นศูนย์รับบริจาคอวัยวะ (Donor Center) พัฒนาทีมผ่าตัดนำไตออกส่วนภูมิภาคอย่างน้อยเขตละ 1 ทีม ลดข้อจำกัดในการนำอวัยวะออก และมีศูนย์ปลูกถ่ายไตและดวงตาอย่างน้อยเขตละ 1 โรงพยาบาล เพื่อให้ดำเนินการได้อย่างครบวงจร พร้อมทั้งจัดทำโครงการดวงตาสดใส เทิดไท้ 84 พรรษามหาราชินี เพิ่มการปลูกถ่ายกระจกตาในผู้ป่วยกระจกตาพิการ 8,400 ราย ที่จะครบกำหนด 12 สิงหาคม 2564 ทำให้มีผู้ได้รับการปลูกถ่ายอวัยวะ โดยเฉพาะไตและดวงตาเพิ่มมากขึ้น ลดการเดินทางไปส่วนกลาง เป็นไปตามเป้าหมาย เพิ่มการปลูกถ่าย ลดการตาย ได้คิวเร็ว
ด้านนายแพทย์สุขุมกล่าวว่า กระทรวงสาธารณสุข ได้จัดทำแผนพัฒนาระบบบริการด้านรับบริจาคและปลูกถ่ายอวัยวะ พัฒนาคุณภาพงานรับบริจาคและปลูกถ่ายอวัยวะ และความร่วมมือจากหลายภาคส่วน เพื่อให้การดูแลผู้ป่วยปลูกถ่ายอวัยวะเป็นไปอย่างครบวงจร เพิ่มจำนวนผู้บริจาคอวัยวะสำเร็จ ประชาชนเข้าถึงบริการใกล้บ้าน เพิ่มการปลูกถ่าย ลดระยะเวลารอคอย และลดอัตราตายระหว่างการรอปลูกถ่ายอวัยวะ ซึ่งในจำนวนผู้รอรับการปลูกถ่ายอวัยวะ เป็นผู้ป่วยไตเรื้อรังระยะสุดท้ายมากถึง 5,930 ราย (ข้อมูล ณ วันที่ 30 เมษายน 2562) และผู้รอรับการปลูกถ่ายดวงตา 12,525 ราย (ข้อมูล ณ วันที่ 31 มีนาคม 2562)
************************************ 14 สิงหาคม 2562

ที่มา : https://www.thaigov.go.th/news/contents/details/22212
