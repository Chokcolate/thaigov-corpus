รัฐบาลไทย-ข่าวทำเนียบรัฐบาล-รมว.พม. มอบนโยบายเคลื่อนงานสังคม ย้ำคน พม. ทำงานเกินร้อย เร่งช่วยประชาชนทุกกลุ่มเป้าหมาย

วันพุธที่ 18 กันยายน 2562
รมว.พม. มอบนโยบายเคลื่อนงานสังคม ย้ำคน พม. ทำงานเกินร้อย เร่งช่วยประชาชนทุกกลุ่มเป้าหมาย
รมว.พม. มอบนโยบายเคลื่อนงานสังคม ย้ำคน พม. ทำงานเกินร้อย เร่งช่วยประชาชนทุกกลุ่มเป้าหมาย
วันที่ 17 ก.ย. 62 เวลา 16.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการมอบนโยบายและแนวทางการขับเคลื่อนการดำเนินงานกระทรวงการพัฒนาสังคมและความมั่นคงของมนุษย์ โดยมีผู้บริหาร หัวหน้าหน่วยงาน และผู้แทนหน่วยงานสังกัดกระทรวงการพัฒนาสังคมและความมั่นคง ของมนุษย์จากทั้งส่วนกลางและภูมิภาคทั่วประเทศ จำนวน 467 หน่วยงาน รวมทั้งสิ้น 550 คน เข้าร่วมงาน ณ โรงแรมปริ๊นซ์พาเลซ มหานาค กรุงเทพมหานคร
นายจุติ กล่าวว่า กระทรวง การพัฒนาสังคมและความมั่นคงของมนุษย์ (พม.) ในฐานะหน่วยงานภาครัฐที่มีภารกิจสำคัญในการขับเคลื่อนงานด้านสังคมของประเทศ ได้ดำเนินการพัฒนาคนและสังคม การสร้างโอกาสและความเสมอภาคทางสังคม การสร้างความเข้มแข็งและความร่วมมือกับประชาชน ชุมชน และภาคีเครือข่าย และการน้อมนำแนวทางตามหลักปรัชญาของเศรษฐกิจพอเพียงมาใช้ในการพัฒนางานด้านสังคม ซึ่งนโยบายและแนวทางการขับเคลื่อนการดำเนินงานของกระทรวง พม. ในระยะต่อไป จำเป็นต้องขับเคลื่อนงานด้านสังคมบนพื้นฐานสำคัญ 3 ประการ ดังนี้ 1) เข้าใจพื้นที่ อาทิ การมีข้อมูลกลุ่มเป้าหมายที่ประสบปัญหาในระดับพื้นที่ที่ถูกต้องและเป็นปัจจุบัน การพัฒนาทีม พม. One Home และภาคีเครือข่ายในพื้นที่ และการพัฒนาอาสาสมัครพัฒนาสังคมและความมั่นคงของมนุษย์ (อพม.) พร้อมระบบข้อมูลสารสนเทศ (IT) สำหรับแอพพลิเคชั่น อพม. เป็นต้น 2) เข้าถึงปัญหา อาทิ ด้านเด็กและเยาวชน ด้านสตรีและครอบครัว ด้านคุณภาพชีวิตผู้สูงอายุและคนพิการ และด้านการพัฒนาที่อยู่อาศัยสำหรับผู้มีรายได้น้อยและปานกลาง และ 3) พัฒนาองค์กร อาทิ การพัฒนาศักยภาพบุคลากร พม. ให้เป็น "มืออาชีพ” การพัฒนาระบบข้อมูลสารสนเทศ (Big Data ) และข้อมูลสถานการณ์ทางสังคม การพัฒนาศักยภาพศูนย์ช่วยเหลือสังคม สายด่วน พม. 1300 การพัฒนาและปรับปรุงเว็บไซต์กระทรวง พม. และการทบทวน ปรับปรุง แก้ไขกฎหมาย ระเบียบ ข้อปฏิบัติต่างๆ โดยคำนึงถึงประโยชน์ของกลุ่มเป้าหมายเป็นสำคัญ เป็นต้น
นายจุติ กล่าวต่อไปว่า นอกจากนี้ ตนได้เน้นย้ำถึงความคาดหวังและนโยบายเร่งด่วนในการดำเนินงานของกระทรวง พม. เพื่อสร้างความเชื่อมั่นและศรัทธาของประชาชน ตั้งแต่การลงพื้นที่ช่วยเหลือประชาชนกลุ่มเป้าหมายที่ประสบปัญหาทางสังคมอย่างรวดเร็ว ทันเหตุการณ์ โดยไม่รอให้ผู้ประสบปัญหาทางสังคมเป็นข่าว พร้อมทั้งเร่งเผยแพร่ประชาสัมพันธ์ การทำงานด้านการพัฒนาสังคมที่ประสบความสำเร็จเพื่อให้ประชาชนและสังคมได้รับทราบและเข้าใจมากยิ่งขึ้น ตามที่ พลเอกประยุทธ์ จันทร์โอชา นายกรัฐมนตรี ได้เน้นย้ำในการประชุมคณะรัฐมนตรี ให้มีการประชาสัมพันธ์เชิงรุกเพื่อให้เห็นภาพการทำงานก่อนและหลังที่ทำให้เห็นการพัฒนาประเทศดีขึ้น
นายจุติ กล่าวเพิ่มเติมอีกว่า สำหรับการพัฒนาศักยภาพบุคลากรของกระทรวง พม. จะมุ่งเน้นการเพิ่มทักษะภาษาอังกฤษ และคอมพิวเตอร์ โดยบูรณาการความร่วมมือกับหน่วยงานที่เกี่ยวข้องเข้ามาอบรมและพัฒนาเพื่อเพิ่มประสิทธิภาพในการทำงาน บนฐานข้อมูลสารสนเทศด้านสังคมที่จะมีการพัฒนาขึ้น และขอให้ทุกหน่วยงานทบทวนกฎหมาย กฎระเบียบกระทรวงที่เกี่ยวข้องต่างๆ ให้มีความทันสมัย
"อย่างไรก็ตาม ตนพร้อมผลักดันให้กระทรวง พม. ไม่เป็นกระทรวงเทียร์ 3 โดยได้ขอให้มีการทบทวนว่ากระทรวง พม. ควรอยู่ในระดับเทียร์ 3 หรือไม่ ดังนั้นขอให้ทุกท่านได้ปฎิบัติหน้าที่อย่างเต็มที่เกินร้อยเพื่อพิสูจน์ผลงานของกระทรวง พม. ซึ่งตนจะนำผลงานดังกล่าวไปต่อสู้ในคณะกรรมาธิการ (กมธ.) งบประมาณปี 2563 ต่อไป” นายจุติ กล่าวในตอนท้าย

ที่มา : https://www.thaigov.go.th/news/contents/details/23188
