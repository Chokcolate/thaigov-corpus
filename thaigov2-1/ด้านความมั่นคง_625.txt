รัฐบาลไทย-ข่าวทำเนียบรัฐบาล-กระทรวงแรงงาน ส่งคณะทำงานเฉพาะกิจฯ ลงพื้นที่ตรวจสอบ โรงแรมย่านรัชดาพังทับคนงานเสียชีวิต

วันศุกร์ที่ 13 มีนาคม 2563
กระทรวงแรงงาน ส่งคณะทำงานเฉพาะกิจฯ ลงพื้นที่ตรวจสอบ โรงแรมย่านรัชดาพังทับคนงานเสียชีวิต
รัฐมนตรีว่าการกระทรวงแรงงาน ส่งคณะทำงานเฉพาะกิจตรวจสอบการเกิดอุบัติภัยหรือการประสบอันตรายจากการทำงาน กรณีร้ายแรง ลงพื้นที่ตรวจสอบเหตุอาคารโรงแรมรัชดาซิตี้พังถล่มทับคนงานเสียชีวิต พร้อมเรียกสอบนายจ้าง 19 มีนาคมนี้
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน ได้แต่งตั้งคณะทำงานเฉพาะกิจตรวจสอบการเกิดอุบัติภัยหรือการประสบอันตรายจากการทำงานกรณีร้ายแรงโดยให้เดินทางเข้าไปตรวจสอบสถานที่เกิดเหตุทันทีเมื่อมีเหตุการณ์หรืออุบัติภัยที่มีแรงงานบาดเจ็บสาหัสและเสียชีวิตเพื่อรวบรวมพยานหลักฐานและแจ้งความดำเนินคดีกับผู้รับผิดชอบ โดยล่าสุด นายวรรณรัตน์ ศรีสุขใส ผู้ตรวจราชการกรม ในฐานะคณะทำงานเฉพาะกิจฯ ได้ลงพื้นที่ตรวจสอบเหตุการณ์อาคารโรงแรมรัชดาซิตี้พังถล่มขณะทำการรื้อถอนจนเป็นเหตุให้มีลูกจ้างเสียชีวิต 1 ราย เมื่อวันที่ 11 มีนาคม 2563 ที่ผ่านมา ซึ่งการตรวจสอบข้อเท็จจริงเบื้องต้นพบว่า อาคารโรงแรมรัชดาซิตี้ ซึ่งตั้งอยู่ที่ซอยประราษฎร์บำเพ็ญ 6 เขตห้วยขวาง มีบริษัท เรียลพาร์ทเนอร์ ดีเวลลอปเม้นท์ จำกัด เป็นเจ้าของอาคาร ได้ว่าจ้างให้บริษัท ดี.อาร์.พี.สตีล จำกัด รื้อถอนอาคารซึ่งจุดเกิดเหตุเป็นอาคารที่พักสูง 11 ชั้น อยู่ระหว่างการรื้อถอนอีก 7 ชั้นได้พังถล่มลงมาเนื่องจากแผ่นปูน เกิดการสไลด์ตัวทำให้รถแบคโฮพร้อมคนขับตกลงมาเป็นเหตุให้นายอดิศักดิ์ เจือรัมย์ อายุ 43 ปี ที่เป็นผู้ขับรถเสียชีวิต
นายอภิญญา กล่าวต่อว่า ขณะนี้พนักงานตรวจความปลอดภัยได้รวมรวมพยานหลักฐานและได้ออกหนังสือเชิญให้นายจ้าง บริษัท ดี.อาร์.พี.สตีล จำกัด มาพบเพื่อสอบข้อเท็จจริงว่านายจ้างได้ปฏิบัติตามพระราชบัญญัติ ความปลอดภัยอาชีวอนามัยและสภาพแวดล้อมในการทำงาน พ.ศ. 2554 หรือไม่ในวันพฤหัสบดีที่ 19 มีนาคม 2563 หากตรวจสอบพบว่านายจ้างฝ่าฝืนหรือไม่ปฏิบัติตามก็จะดำเนินการตามกฎหมายกับนายจ้างทันที ทั้งนี้ ได้กำชับให้พนักงานตรวจความปลอดภัยและเจ้าหน้าที่ประสานประกันสังคมพื้นที่ และหน่วยงานที่เกี่ยวข้องเพื่อให้ความช่วยเหลือแก่ลูกจ้างให้ได้รับสิทธิประโยชน์การคุ้มครองเยียวยาตามกฎหมายอย่างเต็มที่

ที่มา : https://www.thaigov.go.th/news/contents/details/27130
