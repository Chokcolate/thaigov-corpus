รัฐบาลไทย-ข่าวทำเนียบรัฐบาล-มท.1 ลงพื้นที่ จ.ปัตตานี มอบนโยบายนายอำเภอ กำนัน ผู้ใหญ่บ้าน ย้ำ 3 ข้อ "เข้าใจ มั่นคง และพัฒนา" เพื่อนำไปสู่สันติสุข

วันจันทร์ที่ 11 พฤศจิกายน 2562
มท.1 ลงพื้นที่ จ.ปัตตานี มอบนโยบายนายอำเภอ กำนัน ผู้ใหญ่บ้าน ย้ำ 3 ข้อ "เข้าใจ มั่นคง และพัฒนา" เพื่อนำไปสู่สันติสุข
มท.1 ลงพื้นที่ จ.ปัตตานี มอบนโยบายนายอำเภอ กำนัน ผู้ใหญ่บ้าน ย้ำ 3 ข้อ "เข้าใจ มั่นคง และพัฒนา" เพื่อนำไปสู่สันติสุข
วันนี้ (9 พ.ย.62) เวลา 16:45 น. ที่ค่ายสมเด็จพระสุริโยทัย จังหวัดปัตตานี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมขับเคลื่อนสภาสันติสุขตำบลในจังหวัดชายแดนภาคใต้ โดยมี นายอนุชา โมกขะเวส ที่ปรึกษารัฐมนตรีว่าการกระทรวงมหาดไทย พลตำรวจตรี ธารา ปุณศรี เลขานุการรัฐมนตรีว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย นายธนาคม จงจิระ อธิบดีกรมการปกครอง พลโท พรศักดิ์ พูลสวัสดิ์ แม่ทัพภาค 4 ผู้ว่าราชการจังหวัดปัตตานี ยะลา นราธิวาส สงขลา นายอำเภอ 37 อำเภอ ข้าราชการในพื้นที่ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น ผู้นำศาสนา และภาคประชาชน ร่วมประชุม
พลเอก อนุพงษ์ เผ่าจินดา กล่าวว่า วันนี้เดินทางมาเป็นตัวแทนพลเอก ประยุทธ์ จันทร์โอชา นายกรัฐมนตรี ร่วมงานสวดพระอภิธรรม รวมถึงมาให้กำลังใจเจ้าหน้าที่ โดยการสร้างสันติสุขในพื้นที่ต้องคำนึงถึง หลัก 3 ข้อ ได้แก่ การสร้างความรู้และความเข้าใจอย่างถูกต้องกับประชาชน ความมั่นคงและการพัฒนา โดยเรื่องการทำความเข้าใจกับพี่น้องประชาชนเป็นเรื่องสำคัญที่เจ้าหน้าที่ผู้ปฏิบัติงานจะต้องสร้างการรับรู้ให้กับพี่น้องประชาชนในพื้นที่อย่างถูกต้อง ครบถ้วน และต้องไม่สร้างเงื่อนไข ประการที่ 2 เรื่องความมั่นคง ต้องดูแลทั้งพี่น้องประชาชนและตนเอง เน้นสร้างความเป็นมิตร และต้องประเมินตนเอง ภูมิประเทศหรือพื้นที่ และคน ตลอดเวลาเพื่อให้เกิดความพร้อม ไม่ให้เกิดความเสี่ยง และเรื่องสุดท้าย คือ การพัฒนา โดยสภาสันติสุขตำบลจะต้องเป็นหน่วยงานหลักในการประสานการพัฒนาพื้นที่ ตามความต้องการของพี่น้องประชาชน เพื่อสร้างความเป็นอยู่ที่ดีให้ประชาชนทุกหมู่เหล่าในพื้นที่ให้ได้ ทั้งนี้ได้เน้นย้ำว่า เมื่อเกิดความเข้าใจที่ดีที่ถูกต้อง ก็จะสามารถนำมาซึ่งสันติสุขในพื้นที่ร่วมกัน.
กองสารนิเทศ สป.มท.
ครั้งที่ 190/2562

ที่มา : https://www.thaigov.go.th/news/contents/details/24481
