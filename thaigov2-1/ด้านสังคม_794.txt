รัฐบาลไทย-ข่าวทำเนียบรัฐบาล-สธ. กำชับสถานพยาบาล ตรวจสอบอาคารสถานที่เตรียมรับมือพายุฤดูร้อน

วันจันทร์ที่ 2 มีนาคม 2563
สธ. กำชับสถานพยาบาล ตรวจสอบอาคารสถานที่เตรียมรับมือพายุฤดูร้อน
กระทรวงสาธารณสุข กำชับสถานพยาบาลในพื้นที่เสี่ยง เตรียมพร้อมรับมือพายุฤดูร้อน สำรวจความแข็งแรงของอาคารสถานที่ สิ่งก่อสร้าง พร้อมเตือนประชาชนระวังอันตรายจากพายุฝนฟ้าคะนอง ดูแลสุขภาพร่างกายให้แข็งแรง อาจป่วยเป็นไข้หวัดจากสภาพอากาศเปลี่ยนแปลงได้ง่าย
กระทรวงสาธารณสุข กำชับสถานพยาบาลในพื้นที่เสี่ยง เตรียมพร้อมรับมือพายุฤดูร้อน สำรวจความแข็งแรงของอาคารสถานที่ สิ่งก่อสร้าง พร้อมเตือนประชาชนระวังอันตรายจากพายุฝนฟ้าคะนอง ดูแลสุขภาพร่างกายให้แข็งแรง อาจป่วยเป็นไข้หวัดจากสภาพอากาศเปลี่ยนแปลงได้ง่าย
วันนี้ (2 มีนาคม 2563) ที่กระทรวงสาธารณสุข จ.นนทบุรี นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า ตามที่กรมอุตุนิยมวิทยาได้ประกาศเตือนในช่วงวันที่ 3 – 5 มีนาคม 2563 ประเทศไทยตอนบนจะมีพายุฤดูร้อนเกิดขึ้น โดยจะมีพายุฝนฟ้าคะนอง ลมกระโชกแรง กับมีลูกเห็บตกบางพื้นที่ ประชาชนอาจได้รับอันตราย จึงได้กำชับให้สถานพยาบาลในพื้นที่เสี่ยง สำรวจความแข็งแรงของสิ่งก่อสร้าง อาคาร หลังคา ลานจอดรถ ป้ายประกาศ ไฟส่องสว่าง ตัดแต่งต้นไม้ และซ่อมแซมสิ่งก่อสร้างที่ชำรุดเป็นอันตราย ให้มีความปลอดภัย
เพื่อป้องกันความเสียหายของสถานพยาบาลไม่ให้เกิดผลกระทบต่อผู้มารับบริการ
นายแพทย์สุขุม กล่าวต่อว่า สำหรับประชาชนขอให้หลีกเลี่ยงการอยู่ในที่โล่งแจ้ง สิ่งก่อสร้าง ที่อาจเป็นอันตรายขณะเกิดพายุลมแรง เช่น ต้นไม้ใหญ่ ป้ายโฆษณาที่ไม่แข็งแรง เสาไฟฟ้า หาที่หลบที่ปลอดภัย ดูแลรักษาความอบอุ่นของร่างกาย โดยเฉพาะเด็กเล็ก ผู้สูงอายุ ผู้ป่วยเรื้อรัง มีโอกาสป่วยเป็นไข้หวัด จากสภาพอากาศที่แปรปรวนได้ง่าย และหลีกเลี่ยงการใช้โทรศัพท์มือถือ ขณะเกิดฝนฟ้าคะนอง เนื่องจากอาจเหนี่ยวนำกระแสไฟฟ้ามายังเสาอากาศขณะมีการใช้งาน ทำให้เกิดอันตรายได้
ทั้งนี้ หากได้รับบาดเจ็บหรือเจ็บป่วยฉุกเฉิน สามารถติดต่อขอความช่วยเหลือได้ที่เบอร์ 1669 ตลอด 24 ชั่วโมง
****************************   2 มีนาคม 2563

ที่มา : https://www.thaigov.go.th/news/contents/details/26859
