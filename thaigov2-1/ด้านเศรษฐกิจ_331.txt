รัฐบาลไทย-ข่าวทำเนียบรัฐบาล-ความคืบหน้ามาตรการส่งเสริมการท่องเที่ยวในประเทศ “ชิมช้อปใช้”

วันพุธที่ 4 กันยายน 2562
ความคืบหน้ามาตรการส่งเสริมการท่องเที่ยวในประเทศ “ชิมช้อปใช้”
ตามที่กระทรวงการคลังได้มีมาตรการส่งเสริมการท่องเที่ยวในประเทศ “ชิมช้อปใช้”  ซึ่งได้เปิดรับสมัครผู้ประกอบการร้านค้า เข้าร่วมมาตรการฯ ตั้งแต่วันที่ 28 สิงหาคม – 20 กันยายน 2562  นั้น
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลังได้แถลงว่า ตามที่กระทรวงการคลังได้มีมาตรการส่งเสริมการท่องเที่ยวในประเทศ “ชิมช้อปใช้”  ซึ่งได้เปิดรับสมัครผู้ประกอบการร้านค้า เข้าร่วมมาตรการฯ ตั้งแต่วันที่ 28 สิงหาคม – 20 กันยายน 2562  นั้น
กระทรวงการคลังขอเรียนว่า ขณะนี้ มีผู้ประกอบการสมัครเข้าร่วมมาตรการฯ ประมาณ 3,300 ราย ซึ่งกระทรวงการคลังได้ตั้งเป้าหมายผู้ประกอบการร้านค้าเข้าร่วมมาตรการฯ จำนวนประมาณ 40,000 ราย ประกอบ ด้วยร้านอาหารที่มีเลขทะเบียนพาณิชย์ ประมาณ 14,000 ราย รวมถึงร้านอาหารขนาดเล็กในพื้นที่อีก 10,000 ราย ร้าน OTOP/วิสาหกิจชุมชน/ ประมาณ 6,000 ราย และโรงแรมและโฮมสเตย์ประมาณ 10,000 ราย กระทรวงการคลังโดยกรมบัญชีกลางจึงได้มีการปรับกลยุทธ์เป็นเชิงรุก โดยจากเดิมผู้ประกอบการจะต้องมาสมัครที่กรมบัญชีกลางหรือสำนักงานคลังจังหวัดหรือจุดรับลงทะเบียนอื่น เป็นการลงพื้นที่เพื่อเข้าหาผู้ประกอบการที่เป็นกลุ่มเป้าหมายดังกล่าว เพื่ออำนวยความสะดวกในการสมัครเข้าร่วมมาตรการฯ
สำหรับกำหนดการรับสมัครร้านค้าเข้าร่วมมาตรการฯ ที่จะสิ้นสุดในวันที่ 20 กันยายน 2562 นั้น การพิจารณาขยายระยะเวลารับสมัครหรือไม่ จะพิจารณาจากจำนวนผู้ประกอบการร้านค้าที่สมัครเข้าร่วมมาตรการฯ
ทั้งนี้ กระทรวงการคลังจะนำเสนอคณะรัฐมนตรีพิจารณาให้ความเห็นชอบการขยายขอบเขตการใช้กระเป๋า 2 ให้ครอบคลุมธุรกิจบริการที่เกี่ยวกับการท่องเที่ยว เช่น สปา ทัวร์นำเที่ยว การเช่ารถ เช่าเรือในการเดินทาง และบริการต่าง ๆ ในโรงแรม เพิ่มเติมเพื่อตอบโจทย์การส่งเสริมการท่องเที่ยวแบบครบวงจร
สำนักนโยบายภาษี สำนักงานเศรษฐกิจการคลัง
โทร 0 2273 9020 ต่อ 3510
โทรสาร 0 2273 9088

ที่มา : https://www.thaigov.go.th/news/contents/details/22801
