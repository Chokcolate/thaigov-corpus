รัฐบาลไทย-ข่าวทำเนียบรัฐบาล-จุติลุยงาน พร้อมน้อมนำพระราชดำรัสในหลวงรัชกาลที่ 10 ให้ทุกคนช่วยเหลือกันเพื่อความมั่นคงและเจริญรุ่งเรืองของประเทศ

วันอังคารที่ 30 กรกฎาคม 2562
จุติลุยงาน พร้อมน้อมนำพระราชดำรัสในหลวงรัชกาลที่ 10 ให้ทุกคนช่วยเหลือกันเพื่อความมั่นคงและเจริญรุ่งเรืองของประเทศ
จุติลุยงาน พร้อมน้อมนำพระราชดำรัสในหลวงรัชกาลที่ 10 ให้ทุกคนช่วยเหลือกันเพื่อความมั่นคงและเจริญรุ่งเรืองของประเทศ
วันที่ 29 ก.ค. 62 เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้ลงพื้นที่ตรวจเยี่ยมสถานคุ้มครองและพัฒนาคนพิการบ้านเฟื่องฟ้า จังหวัดนนทบุรี ในสังกัดกรมส่งเสริมและพัฒนาคุณภาพชีวิตคนพิการ (พก.) เนื่องจาก กระทรวง พม. มีภารกิจหลายด้านในการดูแลประชาชนทุกกลุ่มเป้าหมาย จึงจำเป็นต้องมีการจัดลำดับความสำคัญและความเร่งด่วนของงาน เนื่องจากทุกคนต้องการความช่วยเหลือ ซึ่งเราจะไม่ทิ้งใครไว้ข้างหลัง ทั้งนี้ เราทุกคนต้องช่วยกันคิดช่วยกันทำตามพระราชดำรัสของพระบาทสมเด็จพระวชิรเกล้าเจ้าอยู่หัวที่ให้คนไทยทุกคนตระหนักในหน้าที่ของตนเพื่อทำให้ประเทศชาติมีความมั่นคงและเจริญรุ่งเรือง โดยขอให้ทุกคนเข้ามาช่วยคนที่ต้องการความช่วยเหลือให้ได้รับความสนใจและความรักจากสังคม ซึ่งเชื่อว่า การบริจาคเงินสกุลบาทจะสามารถเปลี่ยนเป็นเงินสกุลบุญ เพื่อส่งผลให้มีความสุขความเจริญทั้งในปัจจุบันและอนาคต
สำหรับกิจกรรมในวันที่ 29 ก.ค. ที่ผ่านมา ซึ่งตรงกับวันหยุดชดเชยเนื่องในโอกาสวันเฉลิมพระชนมพรรษาในหลวงรัชกาลที่ 10 มีการแสดงประกอบเพลงจากกลุ่มเด็กในอุปการะด้วยสีหน้าและท่าทางที่สดใสร่าเริง และมีการแสดงกิจกรรมฝึกทักษะด้านการใช้สายตา กล้ามเนื้อ และการฝึกสมาธิ อาทิ การร้อยลูกปัด การระบายสี และการต่อภาพ เป็นต้น อีกทั้งเยี่ยมชมการดำเนินงาน ได้แก่ การฟื้นฟูสมรรถภาพทางร่างกาย กายภาพบำบัด กิจกรรมบำบัด การรักษาพยาบาล และการจัดหาอุปกรณ์เครื่องช่วยความพิการ ซึ่งเป็นการฝึกทักษะการเคลื่อนไหว การพูด การสื่อสาร การเรียนรู้ และทักษะทางสังคม นอกจากนี้ ก่อนเดินทางกลับ ได้มอบเสื้อโปโลสีเหลืองประดับตราสัญลักษณ์พระราชพิธีบรมราชาภิเษกให้กับเจ้าหน้าที่และเด็ก เพื่อร่วมเฉลิมฉลองเนื่องในโอกาสวันเฉลิมพระชนมพรรษา และปลูกฝังให้เด็กมีความเข้าใจและเห็นถึงความสำคัญของสถาบันพระมหากษัตริย์ พร้อมทั้งร่วมประชุมกับเจ้าหน้าที่เป็นเวลากว่าครึ่งชั่วโมง โดยกำชับเรื่องการขับเคลื่อนงานในภาพรวม ด้วยการบูรณาการความร่วมมือกับภาคีเครือข่ายภาคเอกชนในรูปแบบของ Friend of พม.
สำหรับบ้านเฟื่องฟ้าเป็นสถานสงเคราะห์ที่รับผิดชอบอุปการะเลี้ยงดูเด็กอ่อนพิการทุกประเภท ทั้งชายและหญิงอายุแรกเกิดถึง 7 ปี (หรืออายุมากว่า 7 ปี ขึ้นไป หากจำเป็นต้องได้รับการดูแลหรือพัฒนา) จากทั่วประเทศที่ประสบปัญหาความเดือดร้อนในสังคม เช่น ถูกทอดทิ้ง ครอบครัวประสบปัญหาฐานะยากจน ถูกทารุณกรรม และอื่นๆ ก่อนย้ายเข้ารับการสงเคราะห์ในสถานคุ้มครองฯ ตามสภาพความพิการ โดยมีเด็กในอุปการะเป็นเด็กชาย จำนวน 240 คน เด็กหญิง จำนวน 146 คน รวมทั้งสิ้น 386 คน แบ่งเป็นประเภทความพิการ ได้แก่ พิการทางการเห็น ทางการได้ยิน หรือสื่อความหมายทางการเคลื่อนไหว หรือทางร่างกาย ทางจิตใจหรือพฤติกรรม ทางสติปัญญา ทางการเรียนรู้ ทางออทิสติก และพิการซ้ำซ้อน ทั้งนี้ มีเด็กที่สามารถช่วยเหลือตัวเองได้ จำนวน 59 คน ช่วยเหลือตัวเองได้บ้าง จำนวน 161 คน ช่วยเหลือตัวเองไม่ได้ จำนวน 81 คน และนอนติดเตียง จำนวน 85 คน

ที่มา : https://www.thaigov.go.th/news/contents/details/21840
