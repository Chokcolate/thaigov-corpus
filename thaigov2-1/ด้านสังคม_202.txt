รัฐบาลไทย-ข่าวทำเนียบรัฐบาล-รมว.พม. เป็นประธานการประชุมคณะกรรมการคุ้มครองเด็กแห่งชาติ ครั้งที่ 2/2562 เพื่อขับเคลื่อนยุทธศาสตร์การคุ้มครองเด็กแห่งชาติ พ.ศ.2560-2564

วันพุธที่ 18 กันยายน 2562
รมว.พม. เป็นประธานการประชุมคณะกรรมการคุ้มครองเด็กแห่งชาติ ครั้งที่ 2/2562 เพื่อขับเคลื่อนยุทธศาสตร์การคุ้มครองเด็กแห่งชาติ พ.ศ.2560-2564
รมว.พม. เป็นประธานการประชุมคณะกรรมการคุ้มครองเด็กแห่งชาติ ครั้งที่ 2/2562 เพื่อขับเคลื่อนยุทธศาสตร์การคุ้มครองเด็กแห่งชาติ พ.ศ.2560-2564 และเพื่อจัดเตรียมแนวทางคุ้มครองเด็กโยกย้ายถิ่นฐาน ระหว่างไทย-เมียนมา
วันนี้ (16 ก.ย. 62) เวลา 13.00 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการคุ้มครองเด็กแห่งชาติ ครั้งที่ 2/2562
นายจุติ กล่าวว่า กระทรวงการพัฒนาสังคมและ ความมั่นคงของมนุษย์ (พม.) โดยกรมกิจการเด็กและเยาวชน (ดย.) จัดทำร่างตัวชี้วัดในการติดตามและรายงานผลการดำเนินงานคณะกรรมการคุ้มครองเด็กจังหวัด ประจำปีงบประมาณ 2563 ตามอำนาจหน้าที่ของคณะกรรมการคุ้มครองเด็กจังหวัด ตามมาตรา 20 แห่งพระราชบัญญัติคุ้มครองเด็ก พ.ศ. 2546 เพื่อให้คณะกรรมการคุ้มครองเด็กจังหวัด ซึ่งเป็นกลไกสำคัญในการขับเคลื่อนงานแบบบูรณาการและเชื่อมโยงตามนโยบายสำคัญ เพื่อการคุ้มครองเด็กในระดับพื้นที่ดำเนินงานได้อย่างมีประสิทธิภาพเพิ่มขึ้น โดยการประชุมในครั้งนี้ มีการเสนอในที่ประชุมเพื่อทราบเกี่ยวกับสรุปรายงานผลการขับเคลื่อนการดำเนินงานตามยุทธศาสตร์การคุ้มครองเด็กแห่งชาติ พ.ศ. 2560 – 2564 ในช่วงปี 2560 - 2562 และแผนการดำเนินงานตามยุทธศาสตร์ฯ ในปี 2563 – 2564 โดยมีเป้าหมายสำคัญของยุทธศาสตร์ ที่ต้องการให้ "เด็กทุกคนอยู่ดี มีสุข ปลอดภัยในครอบครัว ชุมชน และสังคมแวดล้อมที่คุ้มครองและดูแล”
นายจุติ กล่าวต่อไปว่า ทั้งนี้ ดย. ได้ร่วมกับคณะอนุกรรมการภายใต้คณะกรรมการคุ้มครองเด็กแห่งชาติ ขับเคลื่อนยุทธศาสตร์การคุ้มครองเด็กแห่งชาติ พ.ศ. 2560 – 2564 โดยบูรณาการกับยุทธศาสตร์และแผนที่เกี่ยวข้อง ได้แก่ แผนพัฒนาเด็กและเยาวชนแห่งชาติ พ.ศ. 2560 - 2564 ยุทธศาสตร์ส่งเสริมและปกป้องคุ้มครองเด็กและเยาวชนในการใช้สื่อออนไลน์ พ.ศ. 2560 - 2564 และนโยบายและยุทธศาสตร์ด้านการป้องกันและแก้ไขปัญหาความรุนแรงต่อเด็กและเยาวชน พ.ศ. 2558 - 2564 โดยกลไกคณะอนุกรรมการภายใต้คณะกรรมการคุ้มครองเด็กแห่งชาติ คณะกรรมการ/คณะอนุกรรมการ/คณะทำงาน และหน่วยงานที่เกี่ยวข้อง สรุปข้อมูลผลการดำเนินงานระหว่างปี 2560 – 2562 และแผนการดำเนินงาน ปี 2563 – 2564 รวมถึงสรุปผลการประชุมเจ้าหน้าที่ระดับสูงว่าด้วยความร่วมมือด้านการคุ้มครองเด็กระหว่างประเทศ (The 1st High Level Dialogue on Child Protection Cross Border Collaboration) ที่เป็นการพัฒนาความร่วมมือระหว่างประเทศของไทยและเมียนมา ในด้านการคุ้มครองเด็ก โดยหารือในการกำหนดมาตรการ กลไก และแนวปฏิบัติการคุ้มครองเด็กร่วมกัน รวมถึงการเตรียมจัดทำบันทึกความเข้าใจระหว่างเมียนมาและไทย ด้านการคุ้มครองเด็กระหว่างประเทศ ซึ่งกระทรวง พม. โดย ดย. ได้จัดการประชุม The 1st High Level Dialogue on Child Protection Cross Border Collaboration ไปแล้วเมื่อวันที่ 31 กรกฎาคม - 2 สิงหาคม 2562 ณ โรงแรมเซนทราบาย เซนทารา แม่สอด จังหวัดตาก โดยมีวัตถุประสงค์เพื่อหารือเกี่ยวกับการกำหนดมาตรการ กลไก และการจัดทำแนวปฏิบัติการคุ้มครองเด็กโยกย้ายถิ่นฐาน รวมถึงการเตรียมการเพื่อจัดทำบันทึกความเข้าใจระหว่างเมียนมาและไทย ด้านการคุ้มครองเด็กระหว่างประเทศ มีผู้เข้าร่วมประชุมฯ ประกอบด้วย ผู้แทนฝ่ายไทย นำโดย รองอธิบดีกรมกิจการเด็กและเยาวชน (นายอนุกูล ปีดแก้ว) และนายวันชัย รุจนวงศ์ ผู้แทนด้านสิทธิเด็กของไทย ในคณะกรรมาธิการอาเซียนว่าด้วยการส่งเสริมและคุ้มครองสิทธิสตรีและสิทธิเด็ก ส่วนผู้แทนฝ่ายเมียนมา นำโดย อธิบดีกรมสวัสดิการสังคม และอธิบดีกรมฟื้นฟูและเยียวยา กระทรวงสวัสดิการสังคม การบรรเทาทุกข์ และการตั้งถิ่นฐานใหม่ ทั้งนี้ ได้มีการหารือและกำหนดแนวทางและวันเวลาในการจัดทำบันทึกความเข้าใจการคุ้มครองเด็กโยกย้ายถิ่นฐาน ระหว่างไทย-เมียนมา ในโอกาสต่อไป

ที่มา : https://www.thaigov.go.th/news/contents/details/23187
