รัฐบาลไทย-ข่าวทำเนียบรัฐบาล-สธ. ดูแลสุขาภิบาลสิ่งแวดล้อม ส้วม ขยะ พื้นที่น้ำท่วม

วันจันทร์ที่ 16 กันยายน 2562
สธ. ดูแลสุขาภิบาลสิ่งแวดล้อม ส้วม ขยะ พื้นที่น้ำท่วม
กระทรวงสาธารณสุข เร่งดูแลสุขาภิบาลสิ่งแวดล้อมการกำจัดสิ่งปฏิกูลและขยะในพื้นที่น้ำท่วม ให้ศูนย์อนามัย และสำนักงานสาธารณสุขจังหวัด แนะนำการใช้ส้วม ป้องกันโรคระบบทางเดินอาหาร  และให้คำแนะนำการฟื้นฟูสภาพแวดล้อมหลังน้ำลด ทำความบ่อน้ำใช้ และที่พักอาศัย ปลอ
กระทรวงสาธารณสุข เร่งดูแลสุขาภิบาลสิ่งแวดล้อมการกำจัดสิ่งปฏิกูลและขยะในพื้นที่น้ำท่วม ให้ศูนย์อนามัย และสำนักงานสาธารณสุขจังหวัด แนะนำการใช้ส้วม ป้องกันโรคระบบทางเดินอาหาร  และให้คำแนะนำการฟื้นฟูสภาพแวดล้อมหลังน้ำลด ทำความบ่อน้ำใช้ และที่พักอาศัย ปลอดภัยจากเชื้อโรค สัตว์มีพิษ และอุบัติเหตุ
วันนี้ (16 กันยายน 2562) นายแพทย์สุขุม  กาญจนพิมาย ปลัดกระทรวงสาธารณสุข ให้สัมภาษณ์ว่า ปัญหาที่พบในพื้นที่น้ำท่วมส่วนใหญ่คือ การกำจัดสิ่งปฏิกูลและขยะ เนื่องจากส้วมไม่สามารถใช้งานได้ ได้ให้ศูนย์อนามัย และสำนักงานสาธารณสุขจังหวัด ลงพื้นที่ให้ความรู้ประชาชนในการขับถ่ายและกำจัดสิ่งปฏิกูลอย่างถูกวิธี โดยขับถ่ายอุจจาระลงในถุง หรือส้วมเก้าอี้ ส้วมกล่องกระดาษ ส้วมถัง ใส่ปูนขาวหรือน้ำยาฆ่าเชื้อลงในถุงแล้วมัดปากถุงให้แน่นเก็บไว้ในถังที่มีฝาปิดมิดชิด หรือขอใช้สุขาที่สาธารณะ เช่น วัด โรงเรียน ส้วมลอยน้ำ สุขาเคลื่อนที่ สำหรับการกำจัดขยะและเศษอาหารให้ใส่ถุงพลาสติกแล้วมัดปากถุงให้แน่น หรือทิ้งในภาชนะบรรจุที่ปิดมิดชิดป้องกันหนูและแมลงต่าง ๆ เก็บรวบรวมและนำไปทิ้งในถังขยะ หรือรถ/เรือกำจัดขยะ ในจุดที่ผู้นำชุมชนได้จัดไว้
นายแพทย์สุขุม กล่าวต่อว่า ได้ประสานการทำงานกับหน่วยงานที่เกี่ยวข้องดูแลประชาชนในศูนย์พักพิง  ห้องน้ำห้องส้วมให้เพียงพอและมีคุณภาพ สนับสนุนการกำจัดขยะ สัตว์และแมลงพาหะนำโรค มีการคัดแยกขยะ รวมทั้งคัดกรองอาหารที่มีผู้บริจาคจำนวนมาก เพื่อให้ประชาชนรับประทานอาหารที่ปลอดภัย ไม่บูด เสีย  การใช้น้ำอุปโภค ขอให้ตักใส่ภาชนะ ใช้สารส้มกวนในน้ำ ให้ตกตะกอนและใส่คลอรีนเพื่อฆ่าเชื้อโรค กรณีที่จะนำน้ำมาดื่มต้องต้มให้เดือดก่อน สำหรับบางพื้นที่ที่น้ำลดได้ให้เจ้าหน้าที่ให้คำแนะนำการฟื้นฟูสภาพแวดล้อม บ่อน้ำใช้ และทำความสะอาดที่พักอาศัย โดยให้สับคัตเอ๊าท์หรือสะพานไฟลงเพื่อความปลอดภัย ควรสวมรองเท้าและถุงมือที่เป็นฉนวนไฟฟ้า ตรวจดูระบบไฟฟ้าปลั๊กไฟ และไม่แตะอุปกรณ์ไฟฟ้าขณะร่างกายเปียกชื้น ขณะเก็บกวาดขยะควรใช้ไม้เขี่ยขยะหรือสิ่งของเพื่อไล่สัตว์มีพิษ เช่น ตะขาบ งู หนีออกไป
สำหรับจังหวัดอุบลราชธานี ได้รับรายงานว่า ศูนย์อนามัยที่ 10 และสำนักงานสาธารณสุขจังหวัดอุบล ได้ลงพื้นที่ให้คำแนะนำประชาชนในการใช้ส้วมและการกำจัดขยะร่วมกับจิตอาสาและผู้นำชุมชนแจกชุดนายสะอาด 3,000 ชุด ส้วมเก้าอี้/ส้วมกล่องกระดาษ 4,000 ชุด และจัดการสุขาภิบาลสิ่งแวดล้อมในศูนย์พักพิงทั้ง 54 แห่ง ดูแลคุณภาพห้องน้ำห้องส้วมซึ่งมีจำนวนเพียงพอให้บริการ การจัดการอาหารบริจาคเพื่อให้ผู้นำชุมชนนำไปกระจายให้ประชาชน น้ำดื่ม น้ำใช้ และการกำจัดขยะแล้ว ส่วนสถานการณ์น้ำป่าไหลหลากที่เกาะช้าง จังหวัดตราด ขณะนี้ฝนหยุดตก เข้าสู่ภาวะปกติ โรงพยาบาลเกาะช้างไม่ได้รับผลกระทบ ได้เตรียมบุคลากร ยา เวชภัณฑ์พร้อมดูแลประชาชนตลอด 24 ชั่วโมง และออกหน่วยแพทย์เคลื่อนที่ ที่วัดคลองพร้าวร่วมกับรพ.สต.คลองพร้าว
******************************************  16 กันยายน 2562
*****************************************

ที่มา : https://www.thaigov.go.th/news/contents/details/23127
