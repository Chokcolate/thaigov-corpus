รัฐบาลไทย-ข่าวทำเนียบรัฐบาล-สธ. สอบสวนการเสียชีวิตนักท่องเที่ยวจีนที่จังหวัดเชียงใหม่

วันพุธที่ 29 มกราคม 2563
สธ. สอบสวนการเสียชีวิตนักท่องเที่ยวจีนที่จังหวัดเชียงใหม่
กระทรวงสาธารณสุข ส่งทีมสอบสวนโรคเคลื่อนที่เร็ว หาสาเหตุนักท่องเที่ยวจีนเสียชีวิตที่จังหวัดเชียงใหม่  เบื้องต้นอาการไม่เข้าเกณฑ์ของผู้ป่วยเข้าข่ายเฝ้าระวังโรคปอดอักเสบจากเชื้อไวรัสโคโรนาสายพันธุ์ใหม่ 2019 อยู่ระหว่างรอผลการตรวจทางห้องปฏิบัติการ
กระทรวงสาธารณสุข ส่งทีมสอบสวนโรคเคลื่อนที่เร็ว หาสาเหตุนักท่องเที่ยวจีนเสียชีวิตที่จังหวัดเชียงใหม่  เบื้องต้นอาการไม่เข้าเกณฑ์ของผู้ป่วยเข้าข่ายเฝ้าระวังโรคปอดอักเสบจากเชื้อไวรัสโคโรนาสายพันธุ์ใหม่ 2019 อยู่ระหว่างรอผลการตรวจทางห้องปฏิบัติการ
วันนี้ (29 มกราคม 2563) นพ.ธงชัย เลิศวิไลรัตนพงศ์ ผู้ตรวจราชการกระทรวงสาธารณสุข เขตสุขภาพที่ 1 ให้สัมภาษณ์กรณีข่าวการเสียชีวิตของนักท่องเที่ยวจีนที่รีสอร์ทในจังหวัดเชียงใหม่ ว่า ได้ส่งทีมสอบสวนโรคเคลื่อนที่เร็ว จากสำนักงานสาธารณสุขจังหวัดเชียงใหม่ และสำนักงานป้องกันควบคุมโรคที่ 1 จังหวัดเชียงใหม่ ลงพื้นที่สอบสวนโรค ได้รับรายงานว่าผู้เสียชีวิตเป็นนักท่องเที่ยวหญิงชาวจีน อายุ 32 ปี เดินทางจากเมืองกวางโจว บินตรงมาลงที่เชียงใหม่ เมื่อวันที่ 28 มกราคม เบื้องต้นเพื่อนผู้เสียชีวิตแจ้งว่า ไม่มีอาการผิดปกติมาก่อน ไม่มีไข้ ไอ หอบเหนื่อยมาก่อน ซึ่งไม่เข้าเกณฑ์ของผู้ป่วยเข้าข่ายเฝ้าระวังโรคปอดอักเสบจากเชื้อไวรัสโคโรนาสายพันธุ์ใหม่ 2019 แต่สอบสวนพบว่าได้ดื่มสุราตั้งแต่ช่วงเย็น อย่างไรก็ตาม ทีมสอบสวนโรคเคลื่อนที่เร็วได้เก็บตัวอย่างเนื้อปอดผู้เสียชีวิตส่งตรวจการติดเชื้อทางห้องปฏิบัติการ และวางแผนผ่าศพพิสูจน์หาสาเหตุการเสียชีวิต สำหรับเพื่อนที่ผู้เสียชีวิตเดินทางมาพบ 4 คน ขณะนี้ทุกคนอาการปกติ
สำหรับการใส่ชุดและอุปกรณ์ป้องกันโรคติดต่อของเจ้าหน้าที่นั้น เป็นการปฏิบัติตามมาตรฐานการป้องกันการติดเชื้อและการแพร่กระจายเชื้อ เพื่อความปลอดภัยของผู้ปฏิบัติงาน และยังไม่มีข้อมูลการสอบสวนมาก่อน
************************************** 29 มกราคม 2563

ที่มา : https://www.thaigov.go.th/news/contents/details/26157
