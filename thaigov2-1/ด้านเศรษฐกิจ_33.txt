รัฐบาลไทย-ข่าวทำเนียบรัฐบาล-ธ.ก.ส.พร้อมดูแลเกษตรกรฝ่าวิกฤตภัยแล้ง

วันพฤหัสบดีที่ 25 กรกฎาคม 2562
ธ.ก.ส.พร้อมดูแลเกษตรกรฝ่าวิกฤตภัยแล้ง
ธ.ก.ส.เร่งออกมาตรการขยายเวลาชำระหนี้ เตรียมวงเงินกู้พิเศษไว้ 55,000 ล้านบาท สำหรับสินเชื่อฉุกเฉินเพื่อเป็นค่าใช้จ่าย ดอกเบี้ย 0% ในปีแรก และสินเชื่อเพื่อฟื้นฟูและพัฒนาคุณภาพชีวิต ดอกเบี้ย 5%
ธ.ก.ส. เร่งออกมาตรการขยายเวลาชำระหนี้ เตรียมวงเงินกู้พิเศษไว้ 55,000 ล้านบาท สำหรับสินเชื่อฉุกเฉินเพื่อเป็นค่าใช้จ่าย ดอกเบี้ย 0% ในปีแรก และสินเชื่อเพื่อฟื้นฟูและพัฒนาคุณภาพชีวิต ดอกเบี้ย 5%  คาดว่าจะสามารถช่วยเหลือบรรเทาความเดือดร้อนให้เกษตรกรที่ประสบภัยแล้งกว่า 1 ล้านราย
นายอภิรมย์ สุขประเสริฐ  ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากปรากฏการณ์ เอลนีโญ  ทำให้หลายพื้นที่ประสบปัญหาขาดแคลนน้ำในการอุปโภคบริโภคและทำการเกษตร จากรายงานสถานการณ์สาธารณภัยของกรมป้องกันและบรรเทาสาธารณะภัย การประเมินทางด้านอุตุนิยมวิทยาในสภาวะฝนที่มีต่อประเทศไทย โดยมีพื้นที่การเกษตรได้รับความเสียหายในวงกว้าง  ส่งผลกระทบต่อการดำรงชีวิตประจำวันและการประกอบอาชีพของเกษตรกร ในส่วนของ ธ.ก.ส. คาดว่ามีเกษตรกรลูกค้าที่ได้รับผลกระทบจากภัยแล้งทำให้ไม่สามารถทำการผลิตหรือผลิตผลได้รับความเสียหาย จำนวนกว่า 1 ล้านราย
เพื่อบรรเทาความเดือดร้อนและคลายความกังวลในเรื่องหนี้สินของเกษตรกร  คณะกรรมการ ธ.ก.ส. ในการประชุมเมื่อวันที่ 24 กรกฎาคม 2562 เห็นชอบให้ ธ.ก.ส. เร่งดำเนินการช่วยเหลือเกษตรกรที่ประสบภัยแล้ง  ประกอบด้วยการแก้ไขปัญหาหนี้สินเดิม  โดย ธ.ก.ส.จะขยายเวลาชำระหนี้ต้นเงินกู้ที่ถึงกำหนดชำระออกไปก่อนอีกระยะหนึ่ง  นอกจากนี้ยังได้จัดเตรียมวงเงินสินเชื่อใหม่ไว้ 50,000 ล้านบาท เพื่อเป็นค่าใช้จ่ายฉุกเฉิน หรือ  ค่าลงทุนในการผลิตทดแทนส่วนที่เสียหาย  ช่วยแบ่งเบาภาระค่าครองชีพในครัวเรือนและป้องกันปัญหาการเป็นหนี้นอกระบบ เช่น ค่าใช้จ่ายในการจัดหาน้ำเพื่ออุปโภคและบริโภค  หรือเพื่อการเกษตร ค่าจัดหาพันธุ์พืช หรือเตรียมดินในการผลิตรอบใหม่  ค่าจัดหาน้ำและอาหารสำรองให้กับปศุสัตว์  รายละไม่เกิน 50,000 บาท อัตราดอกเบี้ย ร้อยละ 0 ในปีแรก  และปีที่ 2 – 5   คิดดอกเบี้ย MRR  (ปัจจุบัน MRR ร้อยละ7) จ่ายสินเชื่อตั้งแต่ 1 สิงหาคม 2562- 31 ธันวาคม 2562 นอกจากนี้ยังเตรียมสินเชื่อเพื่อฟื้นฟูและพัฒนาคุณภาพชีวิต ไว้อีก  5,000 ล้านบาท เพื่อฟื้นฟูการผลิตหรือปรับเปลี่ยนการผลิตที่สามารถลดความเสี่ยงจากภัยแล้ง เช่น การลงทุนในระบบน้ำ การผลิตการเกษตรในรูปแบบที่ใช้น้ำน้อย เป็นต้น รายละไม่เกิน 500,000 บาท  อัตราดอกเบี้ย MRR - 2 กำหนดชำระคืนไม่เกิน 15 ปี
ทั้งนี้ เนื่องจากมีแนวโน้มว่าจะมีพื้นที่ภัยแล้งในหลายจังหวัดและทุกหน่วยงานกำลังเร่งสำรวจความเสียหาย  ธ.ก.ส.จึงอยู่ระหว่างจัดเตรียมข้อมูลและประสานงานหน่วยงานที่เกี่ยวข้องเพื่อพิจารณากำหนดแนวทางในการช่วยเหลือเพิ่มเติมให้แก่เกษตรกรที่ได้รับผลกระทบจากภัยแล้งโดยเร็ว
นายอภิรมย์กล่าวอีกว่า  การดำเนินงานในช่วงที่ผ่านมา  ธนาคารได้มอบหมายให้พนักงานในพื้นที่ที่ประสบภัยออกเยี่ยมเยียนให้กำลังใจเกษตรกรลูกค้า และสำรวจความเสียหาย พร้อมจัดหาถุงยังชีพ อาหาร น้ำดื่ม ถังน้ำ ตลอดจนเครื่องอุปโภคบริโภคที่จำเป็น เพื่อนำไปช่วยเหลือบรรเทาความเดือดร้อนในเบื้องต้น  และในกรณีที่เกษตรกรทำประกันภัยพืชผล
ธ.ก.ส.จะเร่งประสานงานให้มีการจ่ายเงินชดเชยแก่เกษตรกรโดยเร็วต่อไป

ที่มา : https://www.thaigov.go.th/news/contents/details/21763
