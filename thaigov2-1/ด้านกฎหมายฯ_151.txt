รัฐบาลไทย-ข่าวทำเนียบรัฐบาล-รมว.ยุติธรรม แถลงการขยายผลการสอบสวนคดีแชร์ Forex-๓D และการให้ความช่วยเหลือประชาชนของศูนย์ยุติธรรมสร้างสุข

วันพุธที่ 11 ธันวาคม 2562
รมว.ยุติธรรม แถลงการขยายผลการสอบสวนคดีแชร์ Forex-๓D และการให้ความช่วยเหลือประชาชนของศูนย์ยุติธรรมสร้างสุข
นายสมศักดิ์ เทพสุทิน รัฐมนตรีว่าการกระทรวงยุติธรรม แถลงผลการดำเนินงานของศูนย์ยุติธรรมสร้างสุข
ในวันอังคารที่ ๑๐ ธันวาคม ๒๕๖๒ เวลา ๑๐.๓๐ น. ณ บริเวณด้านหน้าอาคารกรมสอบสวนคดีพิเศษ นายสมศักดิ์ เทพสุทิน รัฐมนตรีว่าการกระทรวงยุติธรรม แถลงผลการดำเนินงานของศูนย์ยุติธรรมสร้างสุข ใน ๓ กรณี ดังนี้
๑. การขยายผลการสอบสวนคดีแชร์ Forex-๓D โดยการยึดรถหรูจำนวน ๗ คัน คดีพิเศษที่ ๑๕๓/๒๕๖๒ กรณีแชร์ FOREX ๓D
- กรณีการดำเนินการทางการสอบสวน ปรากฏจำนวนผู้เสียหายที่ลงทะเบียนแจ้งต่อกรมสอบสวนคดีพิเศษเพื่อเข้าให้ปากคำ จำนวนทั้งหมด ๑๑,๕๖๕ ราย มูลค่าความเสียหาย ๑,๕๘๕,๓๗๐,๖๒๘.๖๔ บาท (ข้อมูล ณ วันที่ ๙ ธันวาคม ๒๕๖๒ เวลา ๑๖.๓๐ น.) โดยปัจจุบันมีผู้เสียหายเข้ามาให้ถ้อยคำจำนวน ๑,๗๓๙ ราย ซึ่งจะสิ้นสุดการเข้าให้ปากคำในวันที่ ๒๕ ธันวาคมนี้
- กรณีการสืบสวนเพื่อติดตามทรัพย์สินที่เกี่ยวข้องหรือได้มาจากการกระทำความผิด สืบเนื่องจากเมื่อวันอาทิตย์ที่ ๘ ธันวาคม ๒๕๖๒ เวลาประมาณ ๑๘.๐๐ น. กองบังคับการตำรวจนครบาล ๓ ได้แจ้งข้อมูลให้กองคดีธุรกิจการเงินนอกระบบ กรมสอบสวนคดีพิเศษตามที่ได้มีการประสานข้อมูลเกี่ยวกับทรัพย์ที่เกี่ยวข้องกับการกระทำความผิด โดยเฉพาะอย่างยิ่งทรัพย์สินที่มีความเกี่ยวข้องโดยตรงกับตัวการสำคัญในคดี
ต่อมาในวันเดียวกัน เวลา ๒๐.๐๐ น. ชุดปฏิบัติการสืบสวนกองบังคับการตำรวจนครบาล ๓ ร่วมกับเจ้าหน้าที่กรมสอบสวนคดีพิเศษ เข้าดำเนินการตรวจยึดรถยนต์ต้องสงสัยจำนวน ๗ คัน รวมมูลค่าประมาณ ๔๓ ล้านบาท ที่กลุ่มผู้กระทำความผิดได้นำไปซุกซ่อนไว้ที่บริเวณถนนสุขุมวิทซอย ๒๔ ได้แก่
๑. รถยนต์มาเซราติ SUV สีดำ ราคาประมาณ ๗ ล้านบาท
๒. รถยนต์พอร์ช Porsch Boxter   ราคาประมาณ ๕ ล้านบาท
๓. รายยนต์เฟอร์รารี่ สเดอร์  ราคาประมาณ ๑๘ ล้านบาท
๔. รถยนต์ฟอร์ด มัสแตง (๓ คัน)  ราคาประมาณ ๑๐ ล้านบาท
๕. รถยนต์โตโยต้า เวลไฟร์  ราคาประมาณ ๓ ล้านบาท
กรณีดังกล่าวเป็นการการปฏิบัติการตรวจค้นและยึดทรัพย์เป็นครั้งที่ ๓ โดยที่ผ่านมา  ได้มีการดำเนินการยึดทรัพย์ มาแล้วจำนวน ๒ ครั้ง โดย
ครั้งที่ ๑ เป็นการเข้าตรวจค้นและยึดทรัพย์เป้าหมายจำนวน ๑๑ จุด ในพื้นที่ กทม. โดยยึดอายัดทรัพย์มูลค่าประมาณ ๖๐๐ ล้านบาท (ในวันที่ ๒๒ พฤศจิกายน ๒๕๖๒)
ครั้งที่ ๒ เป็นการเข้าตรวจค้นและยึดทรัพย์เป้าหมายจำนวน ๔ จุด ในพื้นที่ กทม. โดยยึดอายัดทรัพย์มูลค่าประมาณ ๑๐๐ ล้านบาท (ในวันที่ ๔ ธันวาคม ๒๕๖๒)
รวมมูลค่าในการยึดอายัดทรัพย์ทั้งสิ้น ขณะนี้รวมประมาณ ๗๖๓ ล้านบาท
๒. กรณีจ่ายเงินเยียวยาให้ผู้เสียหายจากกระสุนปืนปริศนาเสียชีวิตขณะนั่งรถตู้โดยสารในจังหวัดฉะเชิงเทรา
สืบเนื่องจากที่ปรากฏเป็นข่าวทางสื่อมวลชน เมื่อวันที่ ๘ ธันวาคม ๒๕๖๒ เวลาประมาณ ๐๐.๒๐ น. ได้เกิดเหตุกลุ่มวัยรุ่นขับรถจักรยานยนต์ไล่ยิงกันที่บริเวณถนนสายบ้านสร้าง - พนมสารคาม เป็นเหตุให้นางสาวอริสา ปราบภัย อายุ ๒๗ ปี ชาว อ.นางรอง จ.บุรีรัมย์ ได้ถูกกระสุนปืนปริศนาเข้าที่บริเวณชายโครงได้รับบาดเจ็บสาหัส ขณะนั่งรถตู้โดยสารจาก จ.บุรีรัมย์ เพื่อกลับกรุงเทพ และได้ถูกส่งตัวไปรักษาพยาบาล ที่โรงพยาบาลพนมสารคาม จ.ฉะเชิงเทรา และต่อมาได้เสียชีวิตลงเมื่อเวลา ๐๑.๒๕ น. นั้น
กระทรวงยุติธรรมได้เล็งเห็นถึงความจำเป็นเร่งด่วนในการเยียวยาให้กับผู้เสียหาย จากการกระทำความผิดทางอาญา โดยที่ตนมิได้มีส่วนในการกระทำความผิด จึงได้เร่งรัดให้มีการจ่ายค่าตอบแทนให้กับครอบครัวซึ่งเป็นทายาทของนางสาวอริสา ปราบภัย ผู้เสียหาย เป็นเงินจำนวนรวม ๑๑๐,๐๐๐ บาท โดยแบ่งเป็น ค่าตอบแทนกรณีถึงแก่ความตาย จำนวน ๕๐,๐๐๐ บาท  ค่าจัดการศพ ๒๐,๐๐๐ บาท  และค่าขาดอุปการะเลี้ยงดู ๔๐,๐๐๐ บาท เพื่อบรรเทาความเดือดร้อนให้กับประชาชนตามกฎหมายต่อไป
๓. นิติวิทยาศาสตร์ตรวจพิสูจน์สารเสพติดในเส้นผมชายขับสิบล้อที่ขอความเป็นธรรมกรณีถูกจับในคดียาเสพติด
ตามที่นายโสภณ วงษ์สวัสดิ์ คนขับรถบรรทุก ผู้ร้อง ได้มีหนังสือขอความเป็นธรรม ถึงรัฐมนตรีว่าการกระทรวงยุติธรรม กรณีถูกเจ้าหน้าที่ตำรวจ สถานีตำรวจภูธรสามร้อยยอด จ.ประจวบคีรีขันธ์ จับกุม  โดยกล่าวหาว่ามียาบ้าไว้ในครอบครองโดยผิดกฎหมาย จำนวน ๑ เม็ด ทั้งนี้ ผู้ร้องเชื่อว่าตนถูกกลั่นแกล้ง เหตุเกิดเมื่อวันที่ ๑๓ พฤศจิกายน ๒๕๖๒
ในเรื่องนี้ได้มอบหมายให้สถาบันนิติวิทยาศาสตร์ดำเนินการตรวจพิสูจน์สารเสพติดจากเส้นผมของผู้ร้อง เพื่อเป็นการยืนยันความบริสุทธิ์ใจว่าผู้ร้องไม่ได้ยุ่งเกี่ยวกับยาเสพติด โดยผู้ร้องตกลงยินยอมให้สถาบันนิติวิทยาศาสตร์ ทำการตรวจพิสูจน์ดังกล่าว
เทคโนโลยีในการตรวจพิสูจน์สารเสพติดจากเส้นผม สามารถระบุได้ว่าบุคคลนั้นๆ เคยใช้สารเสพติดมาก่อนหรือไม่ โดยการตรวจดังกล่าว สามารถตรวจพบสารเสพติดได้ภายหลังการใช้สารเสพติดมาเป็นระยะเวลาหลายสัปดาห์หรือเป็นเดือน  เนื่องจากเมื่อยาหรือสารเสพติดเข้าสู่ร่างกายจะไปสะสมในแกนกลางของเส้นผม และจะคงทนอยู่ในร่างกายเป็นเวลานาน ยากต่อการที่จะขจัดสารเหล่านี้ออกไปจากเส้นผมได้ และการตรวจนี้ยังสามารถตรวจสารเสพติดได้คราวเดียวกันถึง ๒๖ ชนิด ครอบคลุมถึง กลุ่มยาบ้า ยาเค เฮโรอีน กัญชา ฯลฯ รวมถึงยารักษาโรคที่ถูกนำมาทดแทนยาเสพติดได้ เช่น ทรามาดอล
ผลการตรวจพิสูจน์สารเสพติดในเส้นผมของ นายโสภณ วงษ์สวัสดิ์ ตรวจพบสารไมทราไจนิน (Mitragynine) ซึ่งเป็นสารอัลคาลอยด์ในพืชกระท่อม มีฤทธิ์ในการกดประสาท และระบุได้ว่ามีการเสพพืชกระท่อมในช่วงระยะเวลาประมาณ ๑ เดือนที่ผ่านมา (ทั้งนี้ เนื่องจากเส้นผมของผู้ร้องยาวประมาณ ๑.๒ เซนติเมตร) แต่ไม่พบการเสพสารเสพติดชนิดอื่นๆ ในช่วงเวลา ๑ เดือนนี้ กระทรวงยุติธรรมจะได้แจ้งผลการตรวจพิสูจน์ดังกล่าวให้ผู้ร้องทราบต่อไป

ที่มา : https://www.thaigov.go.th/news/contents/details/25141
