รัฐบาลไทย-ข่าวทำเนียบรัฐบาล-ส่งเสริมการเรียนสิ่งแวดล้อมในโรงเรียน

วันจันทร์ที่ 26 สิงหาคม 2562
ส่งเสริมการเรียนสิ่งแวดล้อมในโรงเรียน
คุณหญิง กัลยา โสภณพนิช รัฐมนตรีช่วยว่าการกระทรวงศึกษาธิการ เปิดการประชุมระดมความคิดเห็น เรื่อง "วิกฤตสิ่งแวดล้อม: ถึงเวลาปฏิรูปการเรียนการสอนด้านสิ่งแวดล้อม ในระบบการศึกษาไทย"
เมื่อวันศุกร์ที่ 23 สิงหาคม 2562 เวลา 08.30 น. คุณหญิง กัลยา โสภณพนิช รัฐมนตรีช่วยว่าการกระทรวงศึกษาธิการ เปิดการประชุมระดมความคิดเห็น เรื่อง "วิกฤตสิ่งแวดล้อม: ถึงเวลาปฏิรูปการเรียนการสอนด้านสิ่งแวดล้อม ในระบบการศึกษาไทย" ณ ห้องประชุม 802 อาคารเฉลิมราชกุมารี 60 พรรษา (จามจุรี 10) จุฬาลงกรณ์มหาวิทยาลัย  ซึ่งจัดโดยจุฬาลงกรณ์มหาวิทยาลัย ร่วมกับโครงการสิ่งแวดล้อมแห่งสหประชาขาติ หรือ United Nations Environment Program (UNEP)
รมช.ศึกษาธิการ กล่าวตอนหนึ่งว่า จากข่าวการเสียชีวิตของลูกพะยูน "มาเรียม" เพราะมีพลาสติกอยู่ในกระเพาะอาหาร ซึ่งแพร่กระจายในวงกว้างทั้งในสื่อหลักและสื่อสังคมออนไลน์ เมื่อเร็ว ๆ นี้ ถือเป็นข่าวที่ปลุกความตระหนักของคนไทย ให้หันมาสนใจสิ่งแวดล้อม ปัญหาด้านมลภาวะ รวมทั้งขยะทางทะเล โดยเฉพาะขยะพลาสติก ซึ่งการแก้ปัญหาระยะยาว “การศึกษาด้านสิ่งแวดล้อม” หรือ “การศึกษาเพื่อสิ่งแวดล้อม” จะเข้ามามีบทบาทสำคัญมากต่อการสร้างแนวคิดอนุรักษ์และรักษาสิ่งแวดล้อมแก่คนรุ่นใหม่
ในนามของกระทรวงศึกษาธิการ จะนำปัญหาด้านสิ่งแวดล้อมกำหนดเป็นวาระสำคัญ ที่จะต้องเร่งปฏิรูปการศึกษาด้านสิ่งแวดล้อมในสถานศึกษาอย่างจริงจัง เพื่อให้เกิดความยั่งยืน และครอบคลุมผู้มีส่วนเกี่ยวข้องและผู้มีส่วนได้ส่วนเสียในวงกว้าง เพื่อสร้างความตระหนักรู้ และเพิ่มพูนความรู้ด้านสิ่งแวดล้อมแก่นักการศึกษา พร้อมวางแผนการทำงานเพื่อการพัฒนาที่ยั่งยืนร่วมกับทุกภาคส่วน ทั้งนักวิชาการ เครือข่ายด้านสิ่งแวดล้อม ตลอดจนภาคประชาสังคม โดยเฉพาะสำนักงานคณะกรรมการการศึกษาขั้นพื้นฐาน (สพฐ.) ที่จะต้องร่วมมือกับภาคส่วนที่เกี่ยวข้อง ในการปรับปรุงหลักสูตรแกนกลาง และส่งเสริมการเรียนการสอนด้านสิ่งแวดล้อมในโรงเรียน ตามแนวคิด "ECO-School" อย่างจริงจัง เพื่อปลูกฝังเรื่องสิ่งแวดล้อมแก่นักเรียนทั่วประเทศ และเพื่อการพัฒนาที่ยั่งยืน สอดคล้องกับแผนยุทธศาสตร์ชาติ ระยะ 20 ปี ด้านสิ่งแวดล้อมของไทย และเป็น 1 ใน 17 เป้าหมายการพัฒนาที่ยั่งยืน (Sustainable Development Goals – SDGs) ในฐานะที่ประเทศไทยเป็นส่วนหนึ่งในประชาคมโลก ที่ตกลงจะใช้เป็นกรอบในการดำเนินงานด้านการพัฒนาประเทศ
การประชุมระดมความคิดเห็น  เรื่อง "วิกฤตสิ่งแวดล้อม: ถึงเวลาปฏิรูปการเรียนการสอนด้านสิ่งแวดล้อม ในระบบการศึกษาไทย" เกิดจากความตระหนักถึงปัญหาสิ่งแวดล้อม และการจัดการขยะ ของชาวจุฬาลงกรณ์มหาวิทยาลัย ดำเนินการภายใต้แผนปฏิบัติการ 5 ปี ใน "โครงการ Chula Zero Waste" เพื่อให้เกิดระบบการลดขยะและคัดแยกขยะตั้งแต่ต้นทาง พร้อมมีแผนงานด้านการปรับปรุงการเรียนการสอน ตั้งแต่ระดับประถมศึกษา โดยร่วมกับโรงเรียนสาธิตจุฬาลงกรณ์มหาวิทยาลัย ฝ่ายประถมและฝ่ายมัธยม และโรงเรียนทางเลือกต่าง ๆ นอกจากนี้ จุฬาลงกรณ์มหาวิทยาลัยมีความพร้อมเป็นสื่อกลาง ในการเชื่อมประสานและหารือกับหน่วยงานที่เกี่ยวข้อง เพื่อพัฒนานโยบายและหลักสูตรการเรียนการสอนวิชาสิ่งแวดล้อมในโรงเรียน ให้บรรลุเป้าประสงค์การสร้างสังคมแห่งการอนุรักษ์สิ่งแวดล้อมที่ยั่งยืนต่อไป”
ทั้งนี้ รมช.ศึกษาธิการ ได้เยี่ยมชมนิทรรศการ Chula Zero Waste ปัญหาขยะในทะเล, หลักสูตรการเรียนการสอนนอกห้องเรียน,  กิจกรรมทัศนศึกษา และแผนปฏิบัติการสำรวจไมโครพลาสติก ระดับประถมศึกษาอย่างเป็นทางการครั้งแรกในประเทศไทย ตลอดจนนิทรรศการของภาคีเครือข่าย Chula Zero Waste และผลงานของกลุ่ม Grin Green International และกลุ่ม ECOBEAST
ณรีรัตน์ บุญหลัง: สรุป
นวรัตน์ รามสูต: เรียบเรียง
ทิพย์สุดา ศรีษะแก้ว: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/22516
