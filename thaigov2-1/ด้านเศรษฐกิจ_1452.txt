รัฐบาลไทย-ข่าวทำเนียบรัฐบาล-สำนักงานสลาก มอบเงินช่วยเหลือประชาชน เจ้าหน้าที่ตำรวจ ทหาร ที่เสียชีวิตและบาดเจ็บ จากเหตุการณ์ความรุนแรงในพื้นที่จังหวัดนครราชสีมา

วันอังคารที่ 11 กุมภาพันธ์ 2563
สำนักงานสลาก มอบเงินช่วยเหลือประชาชน เจ้าหน้าที่ตำรวจ ทหาร ที่เสียชีวิตและบาดเจ็บ จากเหตุการณ์ความรุนแรงในพื้นที่จังหวัดนครราชสีมา
เหตุการณ์ความรุนแรงในพื้นที่จังหวัดนครราชสีมา ระหว่างวันที่ 8-9 กุมภาพันธ์ 2563 ส่งผลให้มีพี่น้องประชาชน เจ้าหน้าที่ตำรวจ ทหารเสียชีวิตและได้รับบาดเจ็บจำนวนมาก
วันนี้ (11 กุมภาพันธ์ 2563) ที่สำนักงานสลากกินแบ่งรัฐบาล พันตำรวจเอกบุญส่ง จันทรีศรี ผู้อำนวยการสำนักงานสลากกินแบ่งรัฐบาล กล่าวต่อผู้สื่อข่าวถึงเหตุการณ์ความรุนแรงในพื้นที่จังหวัดนครราชสีมา ระหว่างวันที่ 8-9 กุมภาพันธ์ 2563 ส่งผลให้มีพี่น้องประชาชน เจ้าหน้าที่ตำรวจ ทหารเสียชีวิตและได้รับบาดเจ็บจำนวนมาก ว่าสำนักงานสลากกินแบ่งรัฐบาลขอแสดงความเสียใจต่อครอบครัวของผู้ได้รับผลกระทบทุกท่าน และขอมอบความห่วงใย ด้วยการร่วมบรรเทาความเดือดร้อนของผู้บาดเจ็บ ตลอดจนเป็นกำลังใจให้ครอบครัวผู้สูญเสีย โดยนำรายได้ส่วนหนึ่งจากการซื้อสลากกินแบ่งรัฐบาลของพี่น้องประชาชน มอบให้กับพี่น้องประชาชนที่ได้รับบาดเจ็บ รวมถึงครอบครัวผู้เสียชีวิต จากเหตุการณ์ดังกล่าว รายละ 50,000 บาท โดยจะประสานงานกับหน่วยงานภาครัฐที่เกี่ยวข้องเพื่อดำเนินการมอบเงินดังกล่าวโดยเร็ว สำหรับกรณีเจ้าหน้าที่ทหาร ตำรวจ ที่เสียชีวิตและบาดเจ็บนั้น จะพิจารณาให้การช่วยเหลือ บรรเทาความเดือดร้อนตามความเหมาะสมต่อไป

ที่มา : https://www.thaigov.go.th/news/contents/details/26424
