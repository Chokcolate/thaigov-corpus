รัฐบาลไทย-ข่าวทำเนียบรัฐบาล-รองนายกรัฐมนตรี พลเอก ประวิตร ฯ พร้อมผลักดันโครงสร้างพื้นฐานด้านดิจิทัล ขับเคลื่อน 5G มุ่งประโยชน์เพื่อสาธารณะ

วันพฤหัสบดีที่ 28 พฤศจิกายน 2562
รองนายกรัฐมนตรี พลเอก ประวิตร ฯ พร้อมผลักดันโครงสร้างพื้นฐานด้านดิจิทัล ขับเคลื่อน 5G มุ่งประโยชน์เพื่อสาธารณะ
พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการดิจิทัลเพื่อเศรษฐกิจและสังคมแห่งชาติ ครั้งที่ 3/2562 ผลักดันโครงสร้างพื้นฐานด้านดิจิทัล เพื่อขับเคลื่อน 5G มุ่งประโยชน์เพื่อสาธารณะให้เกิดเป็นรูปธรรม
วันนี้ (28 พ.ย. 62) เวลา 10.00 น. ณ ห้องประชุม 109 สำนักงานปลัดสำนักนายกรัฐมนตรี ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการดิจิทัลเพื่อเศรษฐกิจและสังคมแห่งชาติ ครั้งที่ 3/2562 ร่วมกับหน่วยงานที่เกี่ยวข้อง โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เข้าร่วมด้วย  โดยที่ประชุมได้มีการพิจารณาและรับทราบประเด็นต่าง ๆ ที่น่าสนใจ อาทิ ผลการดำเนินงานของคณะกรรมการภายใต้พระราชบัญญัติการพัฒนาดิจิทัลเพื่อเศรษฐกิจและสังคม พ.ศ. 2560 รายงานผลการศึกษาเทคโนโลยี 5G และแนวทางการดำเนินงานของประเทศไทย และผลงานการจัดงาน Digital Thailand Big Bang 2019
ทั้งนี้ ที่ประชุมรับทราบแนวทางการเตรียมโครงสร้างพื้นฐานด้านดิจิทัลเพื่อขับเคลื่อน 5G ซึ่งมีแนวทางดำเนินงานสำหรับประเทศไทยแบ่งเป็น 3 ระยะ ได้แก่ (1) ระยะเตรียมการ จัดทำแผนการจัดสรรคลื่นความถี่ การกำกับดูแล กำหนดมาตรฐานและแนวทางบริหารจัดการโครงสร้างพื้นฐาน (2) ระยะเปลี่ยนผ่าน 4G สู่ 5G ดำเนินการจัดสรรคลื่นฯ การทดสอบการวางโครงสร้างพื้นฐานให้ครอบคลุมและมีเสถียรภาพ ส่งเสริมการนำไปใช้ในด้านอุตสาหกรรม และ (3) ระยะเปิดให้บริการโครงข่ายเชิงพาณิชย์ กำหนดนโยบายการจัดสรรและขยายคลื่นความถี่ให้สามารถใช้กับ 5G อีกทั้งรับทราบรายงานความสำเร็จของกระทรวงดิจิทัลฯ ในการจัดงาน Digital Thailand Big Bang 2019 ระหว่างวันที่ 28 – 31 ตุลาคม 2562 ณ ศูนย์นิทรรศการและการประชุมไบเทค ซึ่งประสบความสำเร็จและสร้างภาพลักษณ์ของการพัฒนาด้านดิจิทัลของประเทศไทยสู่เวทีโลกเป็นอย่างมาก
พร้อมกันนี้ที่ประชุมได้มีการทบทวนมติบอร์ดดีอี ในคราวประชุมครั้งที่ 5/2561 เมื่อวันที่ 20 พฤศจิกายน 2561 ในเรื่องแนวทางการดำเนินการนำสายสื่อลงใต้ดินตามนโยบายของรัฐบาลในพื้นที่กรุงเทพมหานคร และได้มีมติเห็นชอบตามมติคราวที่แล้ว และมอบหมายให้กรุงเทพมหานคร ปฏิบัติตามมติโดยคำนึงถึงกฎหมาย กฎระเบียบที่เกี่ยวข้อง อย่างเคร่งครัด พร้อมทั้ง ได้เร่งดำเนินงานการจัดระเบียบสายสื่อสารของประเทศ โดยต้องมีแผนการดำเนินงานทั้งในระยะสั้น และระยะยาว บูรณาการร่วมกับทุกฝ่ายที่เกี่ยวข้อง เพื่อไม่ให้ส่งผลกระทบต่อเศรษฐกิจ สังคม ความมั่นคง และสิ่งแวดล้อม
รองนายกรัฐมนตรี ได้เน้นย้ำการทำงานร่วมกันของคณะกรรมการฯ ให้ดำเนินการเป็นไปตามเป้าหมายตามที่กำหนดในนโยบายและแผนระดับชาติว่าด้วยการพัฒนาดิจิทัลเพื่อเศรษฐกิจและสังคม เพื่อให้เกิดผลสัมฤทธิ์ต่อไป รวมทั้งให้มีการกำหนดแผนการดำเนินงานการจัดระเบียบสายสื่อสารประเทศ ทั้งระยะสั้น และระยะยาว โดยบูรณาการการทำงานร่วมกับทุกฝ่ายที่เกี่ยวข้อง และคำนึงไม่ให้ส่งผลกระทบต่อด้านเศรษฐกิจ สังคม ความมั่นคง สิ่งแวดล้อม และประชาชน โดยเฉพาะในเรื่องของราคาค่าบริการที่จะเกิดขึ้นต้องมีความเหมาะสมเกิดความเป็นธรรมกับประชาชนผู้ใช้บริการ เพื่อประโยชน์สาธารณะ และไม่ขัดต่อการแข่งขันในเชิงธุรกิจ พร้อมมอบหมายรัฐมนตรีว่าการกระทรวงดิจิทัลเพื่อเศรษฐกิจและสังคม กำหนดทิศทางและผลักดันการพัฒนางานด้านดิจิทัลของประเทศให้เป็นไปตามเป้าหมายที่กำหนดไว้ ให้เกิดผลเป็นรูปธรรมต่อไป
...............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24898
