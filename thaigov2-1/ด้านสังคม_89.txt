รัฐบาลไทย-ข่าวทำเนียบรัฐบาล-รมว.พม. นำทีมผู้บริหาร ร่วมประชาสัมพันธ์ศูนย์ช่วยเหลือสังคม สายด่วน 1300 พร้อมนำทีมผู้สร้างและนักแสดง “โปรเม อัจฉริยะต้องสร้าง” เข้าพบนายกรัฐมนตรี

วันอังคารที่ 20 สิงหาคม 2562
รมว.พม. นำทีมผู้บริหาร ร่วมประชาสัมพันธ์ศูนย์ช่วยเหลือสังคม สายด่วน 1300 พร้อมนำทีมผู้สร้างและนักแสดง “โปรเม อัจฉริยะต้องสร้าง” เข้าพบนายกรัฐมนตรี
รมว.พม. นำทีมผู้บริหาร ร่วมประชาสัมพันธ์ศูนย์ช่วยเหลือสังคม สายด่วน 1300 พร้อมนำทีมผู้สร้างและนักแสดง “โปรเม อัจฉริยะต้องสร้าง” พบนายกรัฐมนตรี เชิญชวนชมภาพยนตร์ที่สร้างแรงบันดาลใจให้กับเยาวชนไทย
วันนี้ (20 ส.ค. 62) เวลา 09.00 น. ที่บริเวณด้านหน้าตึกบัญชาการ 1 ทำเนียบรัฐบาล กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นำคณะผู้บริหารกระทรวง พม. พร้อมผู้บริหารบริษัท ทรานฟอร์มเมชั่นฟิล์ม จำกัด และนักแสดงจากภาพยนตร์ เรื่อง “โปรเม อัจฉริยะต้องสร้าง” เข้าพบ พลเอก ประยุทธ์ จันทร์โอชา นายกรัฐมนตรี และคณะรัฐมนตรี ก่อนการประชุมคณะรัฐมนตรีเพื่อนำเสนอภารกิจศูนย์ช่วยเหลือสังคมกระทรวง พม. สายด่วน 1300 บริการ 24 ชั่วโมง และเชิญชวนประชาชนเข้าชมภาพยนตร์เรื่อง “โปรเม อัจฉริยะต้องสร้าง” ซึ่งสร้างจากชีวิตจริงของนางสาวเอรียา จุฑานุกาล สุดยอดนักกอล์ฟขวัญใจชาวไทย ที่เป็นบุคคลต้นแบบทีน่ายกย่องชื่นชมของเยาวชน เคยได้รับรางวัล ยอดเยาวชนดีเด่นแห่งชาติ ประจำปี 2560 เนื่องในวันเยาวชนแห่งชาติ จากกรมกิจการเด็กและเยาวชน (ดย.) กระทรวงการพัฒนาสังคมและความมั่นคงของมนุษย์ (พม.)
นายจุติ กล่าวว่า ศูนย์ช่วยเหลือสังคม กระทรวง พม. สายด่วน 1300 บริการ 24 ชั่วโมง เป็นหน่วยงานสังกัดกระทรวง พม. มีภารกิจหน้าที่ให้บริการประชาชน ผ่านโทรสายด่วน 1300 บริการทุกวัน 24 ชั่วโมง เป็นศูนย์กลางในการให้คำแนะนำปรึกษารับเรื่องราวร้องทุกข์แก่ประชาชนผู้ประสบปัญหาสังคมอย่างครอบคลุมทุกพื้นที่โดยไม่เลือกปฏิบัติ ซึ่งมีเจ้าหน้าที่และนักสังคมสงเคราะห์วิชาชีพปฏิบัติงาน พร้อมให้คำแนะนำปรึกษาการช่วยเหลือและประสานส่งต่อ รวมทั้งมีหน่วยเคลื่อนที่เร็ว (Mobile Team) ลงพื้นที่ช่วยเหลือผู้ประสบปัญหาสังคมในภาวะวิกฤต โดยมุ่งเน้นการสงเคราะห์ ช่วยเหลือ และคุ้มครองสวัสดิภาพ ภายใต้ระบบเชื่อมโยงกับหน่วยปฏิบัติระดับกรมในกระทรวง พม. และภาคีเครือข่ายทั้งภายในและต่างประเทศ อีกทั้งการติดตามการให้ความช่วยเหลือผู้ประสบปัญหาทางสังคมให้พ้นภาวะวิกฤตและคืนสู่สังคมได้อย่างปกติสุข อีกทั้ง การบูรณาการปฏิบัติงานร่วมกับจิตอาสาและ อพม. ในพื้นที่ตลอด 24 ชั่วโมง เพื่อให้บริการคำปรึกษาแนะนำแก่ผู้ประสบปัญหาทางสังคมทั่วประเทศผ่าน 4 ช่องทาง ได้แก่ 1) โทรศัพท์ภายในประเทศ โทร. สายด่วน 1300 2) สื่อสังคมออนไลน์ (Social Media) 3) ติดต่อด้วยตนเอง (walk in) ที่ศูนย์ช่วยเหลือสังคม กระทรวง พม. สะพานขาว กรุงเทพฯ และ 4) โทรศัพท์ระหว่างประเทศ โทร. (00)66 99 130 1300
นายจุติ กล่าวต่อไปว่า ภาพยนตร์เรื่อง “โปรเม อัจฉริยะต้องสร้าง” เป็นเรื่องราวทั้งหมดของ “เม เอรียา จุฑานุกาล” นักกีฬากอล์ฟทีมชาติไทย อดีตมืออันดับ 1 ของโลก และครอบครัวของเธอ ที่เริ่มต้นจากการทิ้งโลกวัยเด็กของเธอไว้เบื้องหลัง และเริ่มเล่นกอล์ฟตั้งแต่ยังเด็ก ซึ่งที่ผ่านมา น้องเมต้องผ่านการฝึกฝนอย่างหนักทั้งเรื่องกอล์ฟและบททดสอบความยากลำบากในการใช้ชีวิต ช่วงเวลาที่บาดเจ็บ การตกลงสู่จุดที่แทบจะเรียกได้ว่าต่ำที่สุดของชีวิตของเธอ และครอบครัวต้องแลกอะไรบ้างเพื่อความฝัน จนส่งผลให้น้องเมประสบความสำเร็จเป็นโปรกอล์ฟชั้นนำของโลก ซึ่งกระทรวง พม. เห็นว่าภาพยนตร์ดังกล่าวจะเป็นประโยชน์ และสามารถสร้างแรงบัลดาลใจให้กับเด็กและเยาวชนซึ่งเป็นอนาคตของชาติ รวมทั้งเป็นภาพยนตร์ที่ช่วยส่งเสริมสถาบันครอบครัว การให้ความรักความเข้าใจระหว่างคนในครอบครัว ความรักความอดทน ความพยายาม ความเสียสละของน้องเม เอริยา จุฑานุกาล ที่ต้องเสียสละความเป็นส่วนตัวในสมัยเด็ก เพื่อมาฝึกฝนการตีกอล์ฟอย่างหนักกว่าจะประสบความสำเร็จ และที่สำคัญ คือ การมีสติ การไม่ใช้อารมณ์ในการตัดสินใจ ซึ่งภาพยนตร์เรื่องนี้แสดงให้เห็นถึงการส่งเสริมสังคมความเป็นครอบครัว การสร้างความเข้าใจกันของคนในครอบครัว การมีระเบียบวินัยต่อตนเอง ความมานะ อดทน ความเพียรพยายามไม่ย่อท้อต่ออุปสรรค และความกตัญญูต่อบุพการี ส่งผลให้ประสบความสำเร็จ
“ทั้งนี้ ภาพยนตร์ดังกล่าวเป็นผลงานฝีมือจากคนไทย ที่ต้องการแสดงได้เห็นถึงความสำคัญของเยาวชน ซึ่งนอกจากจะเปิดโอกาสให้เด็กด้อยโอกาสในสถานสงเคราะห์ได้ชมฟรีในรอบการกุศลแล้ว โดยรายได้ส่วนหนึ่งจะนำมาสนับสนุนให้กับเด็กด้อยโอกาสต่อไป” นายจุติ กล่าวในตอนท้าย

ที่มา : https://www.thaigov.go.th/news/contents/details/22354
