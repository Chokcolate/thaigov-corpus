รัฐบาลไทย-ข่าวทำเนียบรัฐบาล-รัฐบาลมั่นใจพร้อมรับแรงงานไทยจากเกาหลีใต้กลับบ้าน

วันเสาร์ที่ 14 มีนาคม 2563
รัฐบาลมั่นใจพร้อมรับแรงงานไทยจากเกาหลีใต้กลับบ้าน
รัฐบาลมั่นใจพร้อมรับแรงงานไทยจากเกาหลีใต้กลับบ้าน
ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมได้สั่งการเตรียมความพร้อมในการเดินทางกลับบ้านของแรงงานไทยเพื่อความปลอดภัยของแรงงานไทยจากเกาหลีใต้ที่เดินทางกลับประเทศ และเพื่อคัดกรองผู้ป่วยให้ได้รับการรักษา
ต่อกรณีดังกล่าว นายดอน ปรมัตถ์วินัย รัฐมนตรีว่าการกระทรวงการต่างประเทศได้หารือทางโทรศัพท์กับนางคัง คยอง-ฮวา รัฐมนตรีต่างประเทศเกาหลีใต้ โดยได้ตกลงที่จะร่วมมือกันใน 3 มาตรการ คือ 1. ขอให้แรงงานไทยอยู่ในเกาหลีใต้ 14 วันก่อนที่จะเดินทางกลับไทยเพื่อเฝ้าดูอาการ 2. เพิ่มความเข้มข้นในการตรวจคัดกรองที่สนามบินสำหรับผู้โดยสารที่จะขึ้นเครื่องของทุกสายการบินที่จะเดินทางมาไทย (exit screening) และ 3. ขอให้เกาหลีใต้ส่งข้อมูลแรงงานไทยที่ลงทะเบียนเดินทางกลับไว้กับสำนักงานตรวจคนเข้าเมืองเกาหลีใต้ เพื่อที่จะได้เตรียมการและส่งแรงงานไทยกลับภูมิลำเนาได้อย่างเรียบร้อย โดยรัฐบาลเกาหลีใต้ให้คำมั่นว่าจะดูแลคนไทยในเกาหลีใต้เป็นอย่างดี หากเจ็บป่วยก็จะเข้ากระบวนการรักษาให้หายดี
ทั้งนี้ นายกรัฐมนตรีมั่นใจต่อมาตรการที่เตรียมการไว้เพื่อรองรับการเดินทางกลับบ้านของแรงงานไทยจากเกาหลีใต้ เข้าใจสังคมที่มีความห่วงกังวล รัฐบาลมีการประเมินสถานการณ์ทุกวัน โดยหน่วยงานที่เกี่ยวข้อง จึงขอให้ประชาชน เข้าใจ และให้ความร่วมมือกับการดำเนินการตามมาตรการเพื่อความปลอดภัยในสังคม

ที่มา : https://www.thaigov.go.th/news/contents/details/27260
