รัฐบาลไทย-ข่าวทำเนียบรัฐบาล-“หมอหนู” จัดวัคซีนป้องกันไข้หวัดใหญ่ให้เรือนจำทั่วประเทศ

วันพุธที่ 4 กันยายน 2562
“หมอหนู” จัดวัคซีนป้องกันไข้หวัดใหญ่ให้เรือนจำทั่วประเทศ
รองนายกรัฐมนตรีและรัฐมนตรีว่าการกระทรวงสาธารณสุข จัดวัคซีนไข้หวัดใหญ่ฉีดให้ผู้ต้องขังและเจ้าหน้าที่ในเรือนจำทั่วประเทศ 11,622 โด๊ส เน้นการป้องกันควบคุมโรคติดต่อ
รองนายกรัฐมนตรีและรัฐมนตรีว่าการกระทรวงสาธารณสุข จัดวัคซีนไข้หวัดใหญ่ฉีดให้ผู้ต้องขังและเจ้าหน้าที่ในเรือนจำทั่วประเทศ 11,622 โด๊ส เน้นการป้องกันควบคุมโรคติดต่อ
วันนี้ (4 กันยายน 2562) ที่ทัณฑสถานบำบัดพิเศษกลาง กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายแพทย์สุขุม กาญจนพิมาย ปลัดกระทรวงสาธารณสุข นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค พันตำรวจเอกณรัชต์ เศวตนันทน์ อธิบดีกรมราชทัณฑ์ และให้สัมภาษณ์ภายหลังเปิดกิจกรรมรณรงค์ป้องกันโรคติดต่อในเรือนจำ ว่า กระทรวงสาธารณสุข ได้ร่วมกับกรมราชทัณฑ์  จัดระบบบริการสาธารณสุขสำหรับผู้ต้องขังในเรือนจำ เพื่อให้ผู้ต้องขังได้รับการดูแลสุขภาพ ป้องกันโรคติดต่อ เช่น โรควัณโรค ไวรัสตับอักเสบซี ซิฟิลิส เข้าถึงบริการสาธารณสุขขั้นพื้นฐานที่มีคุณภาพ และให้ความรู้การดูแลสุขภาพ การป้องกันและควบคุมโรคด้วยตนเองอย่างถูกต้องและเหมาะสม โดยเฉพาะช่วงนี้เป็นฤดูฝนอาจเกิดการระบาดของโรคไข้หวัดใหญ่ ในเรือนจำมีคนอยู่รวมกันจำนวนมากอาจเกิดการแพร่ระบาดของโรคได้ง่าย จึงได้มอบวัคซีนป้องกันโรคไข้หวัดใหญ่ให้กับกรมราชทัณฑ์เพื่อฉีดให้กับผู้ต้องขังทั่วประเทศ จำนวน 11,622 โด๊ส
ด้านนายแพทย์สุวรรณชัย วัฒนายิ่งเจริญชัย อธิบดีกรมควบคุมโรค กล่าวว่า กิจกรรมรณรงค์ป้องกันโรคติดต่อที่จัดขึ้นในวันนี้ ประกอบด้วย การฉีดวัคซีนแก่ผู้ต้องขังและเจ้าหน้าที่ การคัดกรองการติดเชื้อ HIV จากน้ำในช่องปากในผู้ต้องขัง การให้ความรู้เรื่องโรคไข้หวัดใหญ่ โรควัณโรค ไวรัสตับอักเสบซี ซิฟิลิส และการป้องกันการติดเชื้อเอชไอวีก่อนการสัมผัส
***************************** 4 กันยายน 2562

ที่มา : https://www.thaigov.go.th/news/contents/details/22797
