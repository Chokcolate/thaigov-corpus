รัฐบาลไทย-ข่าวทำเนียบรัฐบาล-รมช.ธรรมนัส ลงพื้นที่ จ.เพชรบุรี

วันจันทร์ที่ 11 พฤศจิกายน 2562
รมช.ธรรมนัส ลงพื้นที่ จ.เพชรบุรี
รมช.ธรรมนัส ลงพื้นที่ จ.เพชรบุรี ตรวจเยี่ยมการดำเนินงานและพบปะพี่น้องเกษตรกร
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตร เปิดเผยภายหลังลงพื้นที่ตรวจเยี่ยมเกษตรกร และมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) ให้กับเกษตรกรในเขตปฏิรูปที่ดินจังหวัดราชบุรี และมอบเอกสารสัญญาแก้ไขเพิ่มเติมสัญญาเช่าซื้อที่ดินเพื่อเกษตรกรรมจังหวัดเพชรบุรี จำนวน 100 ราย พร้อมมอบบัตรดินดีให้แก่เกษตรกรที่เข้าร่วมโครงการ ณ บริเวณตลาดกลางการเกษตรท่ายาง (หนองบ้วย) อ.ท่ายาง จ.เพชรบุรี
จากนั้นได้เดินทางไปยังธนาคารปุ๋ยอินทรีย์หมอดิน หมู่ 5 ต.ดอนขุนห้วย อ.ชะอำ จ.เพชรบุรี เพื่อตรวจเยี่ยมชมการทำปุ๋ยและทำปุ๋ยหมักอินทรีย์แบบผง/ปั้นเม็ด ของนายศักดา ลักษณะภู (หมอดินแอ้ว) หมอดินอาสาประจำอำเภอชะอำ ซึ่งเป็นผู้มีความรู้ความสามารถด้านการผลิตปุ๋ยหมักแบบเติมอากาศ และการคิดค้นผลิตปุ๋ยอินทรีย์คุณภาพสูง ในการปรับปรุงสภาพพื้นดินของตนเอง สามารถปลูกพืชได้ทุกชนิด ดินมีความอุดมสมบูรณ์เป็นอย่างมาก เป็นที่ยอมรับของเกษตรกรในพื้นที่จังหวัดเพชรบุรี และพื้นที่จังหวัดใกล้เคียง ซึ่งแต่เดิมพื้นที่โรงปุ๋ยอินทรีย์แห่งนี้ อยู่ในพื้นที่โครงการตามพระราชประสงค์ดอนขุนห้วย พื้นที่ส่วนใหญ่เป็นดินทราย ดินขาดความอุดมสมบูรณ์ เนื่องจากการใช้ประโยชน์จากที่ดินเป็นระยะเวลานาน ทำให้ดินขาดอินทรียวัตถุ เกษตรกรส่วนใหญ่ปลูกสับปะรดเพราะเป็นพืชใช้น้ำน้อย จากความเสื่อมโทรมดังกล่าว ทางสถานีพัฒนาที่ดินเพชรบุรีได้เข้ามาวางแผนการใช้ประโยชน์จากที่ดิน แก้ไขฟื้นฟูสภาพดินและการปรับปรุงดินโดยการปลูกพืชปุ๋ยสด การแก้ปัญหาความเป็นกรดด่างของดิน โดยใช้ปูนโดโลไมท์ ส่งเสริมการปลูกหญ้าแฝกเพื่อการอนุรักษ์ดินและน้ำ รวมถึงแนะนำการผลิตปุ๋ยหมัก ด้วยสารเร่งซุปเปอร์ พด.1 และการทำน้ำหมักชีวภาพ ด้วยสารเร่งซุปเปอร์ พด.2 ไว้ใช้เอง เป็นการลดต้นทุน และเร่งการเจริญเติบโตของพืชได้อย่างดี
นอกจากนี้ ยังได้ทำการส่งมอบสระเก็บน้ำขนาดเล็กในไร่นานอกเขตชลประทานให้กับเกษตรกรในจังหวัดเพชรบุรี และมอบปัจจัยการปรับปรุงดินและการทำเกษตรอินทรีย์ พร้อมเยี่ยมชมการทำปุ๋ยหมักอินทรีย์แบบผง/ปั้นเม็ด เยี่ยมชมแผนที่การใช้ประโยชน์ที่ดินจังหวัดเพชรบุรี และพบปะพี่น้องหมอดินอาสา สมาชิกธนาคารปุ๋ยอินทรีย์หมอดิน รวมถึงพี่น้องเกษตรกรในพื้นที่ด้วย
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/24474
