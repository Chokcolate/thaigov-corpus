รัฐบาลไทย-ข่าวทำเนียบรัฐบาล-อว. ร่วมออกบูทงาน OTOP CITY 2019 ของขวัญของฝากทั่วไทย ปลุกเศรษฐกิจปลายปีคึกคัก

วันพฤหัสบดีที่ 26 ธันวาคม 2562
อว. ร่วมออกบูทงาน OTOP CITY 2019 ของขวัญของฝากทั่วไทย ปลุกเศรษฐกิจปลายปีคึกคัก
อว. ร่วมออกบูทงาน OTOP CITY 2019 ของขวัญของฝากทั่วไทย ปลุกเศรษฐกิจปลายปีคึกคัก
เมื่อวันที่ 16 ธันวาคม 2562 ณ อาคารชาเลนเจอร์ 1 – 3 อิมแพ็ค เมืองทองธานี / นายเพิ่มสุข สัจจาภิวัฒน์ หัวหน้าผู้ตรวจราชการกระทรวงการอุดมศึกษา วิทยาศาสตร์ วิจัยและนวัตกรรม (หน.ผตร.อว.) เข้าร่วมพิธีเปิดงาน OTOP City 2019 ครั้งที่ 14 ภายใต้แนวคิด “เทศกาลของขวัญปีใหม่ ของฝากถูกใจ ผลิตภัณฑ์ทั่วไทย รวมไว้ใน OTOP City 2019” จัดโดยกรมการพัฒนาชุมชน กระทรวงมหาดไทย โดยมีนายทรงศักดิ์ ทองศรี รัฐมนตรีช่วยว่าการกระทรวงมหาดไทย เป็นประธานเปิดงานฯ
นายทรงศักดิ์ ทองศรี กล่าวว่า การจัดงาน OTOP City 2019 เป็นการจัดงานเพื่อให้ประชาชนคนไทยได้ซื้อหาของขวัญของฝากที่เป็นผลิตภัณฑ์อันมีค่าจากฝีมือคนไทย โดยการจัดงานครั้งนี้ ถือเป็นการนำองค์ความรู้เชิงนวัตกรรมจากหน่วยงานที่เกี่ยวข้องมานำเสนอ ซึ่งถือเป็นจุดเด่นที่สำคัญ คือ การเป็นศูนย์เรียนรู้ระหว่างผู้ประกอบการ OTOP และหน่วยงานราชการ ที่เกี่ยวข้อง ทั้งนี้ การพัฒนาสินค้า OTOP เป็นสิ่งที่รัฐบาล และกระทรวงมหาดไทยได้ให้ความสำคัญและสนับสนุนมาอย่างต่อเนื่อง และจะสนับสนุนช่องทางการตลาดด้าน E-Commerce Online ให้มากขึ้น โดยการเชื่อมประสานแบบบูรณาการกับภาคเอกชน ประชารัฐ องค์การตลาด และส่วนราชการ เพื่อช่วยกันขับเคลื่อนและผลักดันยอดจำหน่ายสินค้า OTOP ให้ถึงเป้าหมายสามแสนล้านบาทต่อไป
สำหรับกระแสตอบรับจากผู้เข้าชมงานในวันแรก (15 ธันวาคม 2562) สร้างยอดจำหน่ายแล้วกว่า 152 ล้านบาท โดยมียอดจำหน่ายสูงสุด 5 ลำดับแรก ประกอบด้วย 1.นางสมสมัย เขาหิน ทองสุโขทัย จ.สุโขทัย 2. หินหยกแกะสลัก จ.เชียงราย 3.นางอรอนงค์ พิพิธทอง ทองสุโขทัย จ.สุโขทัย 4. ลำพูนไทยซิลด์ ไหมยกดอกลำพูน จ.ลำพูน 5.นางสาวปาริชาติ แก้วหนัก ผ้าไหมยกดอก จ.ลำพูน ทั้งนี้ ภายในงาน มีกิจกรรมต่าง ๆ ประกอบด้วย 1. นิทรรศการเฉลิมพระเกียรติ พระบาทสมเด็จพระวชิรเกล้าเจ้าอยู่หัว รัชกาลที่ 10 ภายใต้แนวคิด “จิตอาสา ทำความดีด้วยหัวใจ” 2. การจัดแสดงและจำหน่ายสินค้า OTOP 5 ประเภท 3.กิจกรรม Highlight ได้แก่ โซนของขวัญปีใหม่ โซนหมู่บ้านท่องเที่ยว OTOP นวัตวิถี โซน OTOP Masterpiece โซนผลิตภัณฑ์ที่ชนะการประกวด Knowledge based OTOP (KBO) และโซนตัดเย็บเสื้อผ้า 4. การจัดนิทรรศการของหน่วยงานภาคี ที่ขับเคลื่อนโครงการหนึ่งตำบล หนึ่งผลิตภัณฑ์ร่วมกัน 5. กิจกรรมการบริการ เช่น ธนาคาร/ไปรษณีย์, Health & Spa, บริการห่อของขวัญ และ 6.OTOP ชวนชิม นอกจากนี้ ยังมีกิจกรรมความบันเทิงต่าง ๆ เช่น การแสดงศิลปวัฒนธรรม การแสดงมินิคอนเสิร์ต กิจกรรมสินค้านาทีทอง กิจกรรมจับรางวัลชิงโชค เพียงช้อปสินค้า OTOP ครบทุก 1,000 บาท ลุ้นรับเครื่องใช้ไฟฟ้าและสร้อยคอทองคำหนัก 1 สลึง ทุกวัน ๆ ละ 5 เส้น รวม 45 รางวัล วันสุดท้ายลุ้นรับรางวัลใหญ่ สร้อยคอทองคำหนัก 5 บาท จำนวน 5 รางวัล มูลค่ารวม 500,000 บาท
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/25495
