รัฐบาลไทย-ข่าวทำเนียบรัฐบาล-สธ. ชวนประชาชนร่วม “Big cleaning Week จิตอาสาสู้โคโรนาไวรัส”

วันอังคารที่ 4 กุมภาพันธ์ 2563
สธ. ชวนประชาชนร่วม “Big cleaning Week จิตอาสาสู้โคโรนาไวรัส”
กระทรวงสาธารณสุข จัดกิจกรรมจิตอาสาพัฒนาสิ่งแวดล้อม “Big cleaning Week จิตอาสาสู้โคโรนาไวรัส” ให้หน่วยงานในสังกัด โรงพยาบาลทุกแห่ง เชิญชวนประชาชน ผู้ประกอบการขนส่งสาธารณะ ฟิตเนส โรงแรม ร้านอาหาร หน่วยราชการ ร่วมรณรงค์สัปดาห์ทำความสะอาดใหญ่ทุกสถานที่
กระทรวงสาธารณสุข จัดกิจกรรมจิตอาสาพัฒนาสิ่งแวดล้อม “Big cleaning Week จิตอาสาสู้โคโรนาไวรัส” ให้หน่วยงานในสังกัด โรงพยาบาลทุกแห่ง เชิญชวนประชาชน ผู้ประกอบการขนส่งสาธารณะ ฟิตเนส โรงแรม ร้านอาหาร หน่วยราชการ ร่วมรณรงค์สัปดาห์ทำความสะอาดใหญ่ทุกสถานที่พร้อมกันทั่วประเทศ ตัดวงจรแพร่เชื้อโคโรนาไวรัส
วันนี้ (4 กุมภาพันธ์ 2563) ที่กระทรวงสาธารณสุข จ.นนทบุรี นายแพทย์สุขุม  กาญจนพิมาย ปลัดกระทรวงสาธารณสุข เป็นประธานเปิดกิจกรรมจิตอาสาพัฒนาสิ่งแวดล้อม “Big cleaning Week จิตอาสาสู้โคโรนาไวรัส” โดยมีผู้บริหาร จิตอาสาและเจ้าหน้าที่ทุกคน ร่วมทำความสะอาดสถานที่ทำงานทุกกรม และให้สัมภาษณ์ว่า รองนายกรัฐมนตรีและรัฐมนตรีว่าการกระทรวงสาธารณสุข ได้มอบให้กระทรวงสาธารณสุขและกรมอนามัย จัด “Big cleaning Week” ทำความสะอาดสถานที่พร้อมกันทั่วประเทศภายใน 2 สัปดาห์นี้ เพื่อตัดวงจรแพร่เชื้อโคโรนาไวรัสสายพันธุ์ใหม่ 2019 สร้างความรอบรู้ประชาชน ปรับพฤติกรรมสุขอนามัยส่วนบุคคล ยึดหลัก “กินร้อน ช้อนกลาง ล้างมือ” สวมหน้ากากอนามัย และทำความสะอาดบ้านเรือน สถานที่ทำงาน สถานที่สาธารณะ เครื่องมือเครื่องใช้ จุดที่ประชาชนสัมผัสร่วมกัน ป้องกันการแพร่กระจายเชื้อ ซึ่งโรคนี้เป็นโรคที่ป้องกันได้ด้วยความร่วมมือของทุกภาคส่วนและประชาชน ประสานการทำงานจิตอาสา ร่วมกับผู้ว่าราชการจังหวัด และองค์การบริหารส่วนท้องถิ่น รณรงค์พร้อมกันทั่วประเทศ และให้อาสาสมัครสาธารณสุขประจำหมู่บ้านกว่า 1 ล้านคนลงพื้นที่ให้ความรู้ประชาชนตั้งแต่สัปดาห์นี้เป็นต้นไป
นายแพทย์สุขุมกล่าวต่อว่า เพื่อให้การขับเคลื่อน Big cleaning Week ไปในทิศทางเดียวกันและ บรรลุผล ในวันนี้ ได้ประชุมทางไกลผ่านระบบวิดีโอนายแพทย์สาธารณสุขจังหวัดและผู้อำนวยการโรงพยาบาลศูนย์/โรงพยาบาลทั่วไปทั่วประเทศ สั่งการให้หน่วยงานในสังกัดและโรงพยาบาลทุกแห่ง ให้ความรู้และเชิญชวนทำความสะอาดอย่างถูกวิธี พร้อมทั้งจัดกิจกรรม Big cleaning Week ในพื้นที่เป้าหมาย 7 แห่ง พร้อมกันทั่วประเทศ ได้แก่ 1.สถานที่ราชการ/สถานที่ทำงาน 2.ผู้ประกอบการรถแท็กซี่ คนขับรถแท็กซี่ รถจักรยานยนต์รับจ้าง 3.รถประจำทาง ขสมก./ รถร่วมบริการ/ รถตู้โดยสาร 4.รถไฟฟ้า MRT  BTS และ Airport Rail Link และการรถไฟแห่งประเทศไทย 5.ผู้ประกอบการร้านอาหาร 6.ผู้ประกอบการโรงแรม/ ผู้ประกอบการฟิตเนส และ7.ผู้ประกอบการปั๊มน้ำมัน
ด้านแพทย์หญิงพรรณพิมล วิปุลากร อธิบดีกรมอนามัย กล่าวว่า กิจกรรม Big cleaning Week ที่จัดขึ้น จะเน้นในสถานประกอบการ และยานพาหนะสาธารณะที่ให้บริการประชาชน จุดเสี่ยงแพร่เชื้อต่างๆ โดยใช้ผงซักฟอกหรือน้ำยาทำความสะอาด หรือ 70% แอลกอฮอล์ ทำความสะอาดยานพาหนะทุกเที่ยวหลังมีการให้บริการ เน้นการเช็ดทำความสะอาดพื้นผิวที่ผู้โดยสารสัมผัสบ่อยๆ เช่น ที่จับบริเวณประตู ที่จับเหนือหัวผู้โดยสาร แฮนด์มอเตอร์ไซค์ เบาะนั่ง ที่เท้าแขน กระจกภายในรถ เป็นต้น ส่วนผู้ประกอบการโรงแรม ฟิสเนส และปั๊มน้ำมัน ให้ทำความสะอาดราวบันได ปุ่มกดลิฟต์ ลูกบิดประตู โต๊ะอาหาร พนักเก้าอี้ ห้องพัก รวมถึงห้องน้ำด้วยน้ำยาฆ่าเชื้อ พร้อมกันนี้ รณรงค์ให้คนขับรถแท็กซี่ รถจักรยานยนต์รับจ้าง รถร่วมบริการ รถตู้โดยสาร สวมหน้ากากอนามัยเพื่อป้องกันการติดเชื้อและหมั่นล้างมือด้วยแอลกอฮอล์เจล หรือน้ำและสบู่บ่อยๆ รวมทั้งขอให้สถานที่ประกอบการต่างๆ จัดเตรียมหน้ากากอนามัย แอลกอฮอล์เจลไว้บริการด้วย
*****************************     4 กุมภาพันธ์ 2563
*************************************

ที่มา : https://www.thaigov.go.th/news/contents/details/26279
