รัฐบาลไทย-ข่าวทำเนียบรัฐบาล-กระทรวงยุติธรรม รับเรื่องจากประธานมูลนิธิปวีณาฯ ซึ่งนำครอบครัวผู้เสียหายในคดีอาญา เพื่อขอรับเงินเยียวยาตาม พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา

วันจันทร์ที่ 5 สิงหาคม 2562
กระทรวงยุติธรรม รับเรื่องจากประธานมูลนิธิปวีณาฯ ซึ่งนำครอบครัวผู้เสียหายในคดีอาญา เพื่อขอรับเงินเยียวยาตาม พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา
นายธวัชชัย ไทยเขียว รองปลัดกระทรวงยุติธรรม และโฆษกกระทรวงยุติธรรม รับเรื่องจากนางปวีณา หงสกุล ประธานมูลนิธิปวีณาหงสกุลเพื่อเด็กและสตรี
ในวันจันทร์ที่ ๕ สิงหาคม ๒๕๖๒ เวลา ๑๐.๐๐ น. ณ ศูนย์บริการร่วมกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายธวัชชัย ไทยเขียว รองปลัดกระทรวงยุติธรรม และโฆษกกระทรวงยุติธรรม รับเรื่องจากนางปวีณา หงสกุล ประธานมูลนิธิปวีณาหงสกุลเพื่อเด็กและสตรี ซึ่งนำครอบครัวของหญิงสาววัย ๑๘ ปี ในจังหวัดฉะเชิงเทราที่ตั้งครรภ์ ๗ เดือน ซึ่งถูกสามีทำร้ายร่างกายเสียชีวิตพร้อมลูกในครรภ์ และครอบครัวของเด็กชายวัย ๒ ขวบ ในจังหวัดสมุทรปราการที่ถูกทำร้ายร่างกายจนเสียชีวิต เพื่อขอรับเงินเยียวยาตาม พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ แก้ไขเพิ่มเติม (ฉบับที่ ๒) พ.ศ. ๒๕๕๙ และขอความช่วยเหลือด้านอื่นๆ ต่อกระทรวงยุติธรรม
นายธวัชชัยฯ กล่าวว่า ครอบครัวผู้เสียหายทั้ง ๒ กรณี ได้มาขอรับเงินเยียวยาจากกระทรวงยุติธรรม กรณีตกเป็นผู้เสียหายในคดีอาญา ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จําเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ. ๒๕๕๙ โดยกระทรวงยุติธรรมพร้อมให้ความช่วยเหลือตามแนวทาง JUSTICE CARE หรือยุติธรรมใส่ใจ ๒๔ ชั่วโมง ซึ่งผู้เสียหายรายแรกเป็นครอบครัวของหญิงสาววัย ๑๘ ปี ในจังหวัดฉะเชิงเทราที่ตั้งครรภ์ ๗ เดือน ซึ่งถูกสามีทำร้ายร่างกายเสียชีวิตพร้อมลูกในครรภ์ได้มีการประสานผ่านพนักงานคุ้มครองสิทธิและเสรีภาพของสำนักงานยุติธรรมจังหวัดฉะเชิงเทรา ได้แจ้งสิทธิและรับคำขอตาม พ.ร.บ. ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ ถ้าเข้าหลักเกณฑ์การพิจารณาสามารถรับค่าเยียวยาตามกฎหมาย เป็นจำนวนเงิน ๑๑๐,๐๐๐ บาท แต่กรณีเสียชีวิตพร้อมลูกในครรภ์จะได้ค่าชดเชยเพิ่มเติมเท่าใดนั้นอาจต้องดูในอัตราชดเชยเป็นรายกรณี
ส่วนกรณีครอบครัวของเด็กชายวัย ๒ ขวบ ในจังหวัดสมุทรปราการที่ถูกทำร้ายร่างกายจนเสียชีวิตยังไม่เคยยื่นเรื่องกับกระทรวงยุติธรรม ซึ่งวันนี้สามารถยื่นขอรับการเยียวยา โดยกระทรวงยุติธรรมจะพิจารณาตามหลักเกณฑ์ฯ เพื่อให้ความช่วยเหลือเยียวยาตามสิทธิต่อไป

ที่มา : https://www.thaigov.go.th/news/contents/details/22006
