รัฐบาลไทย-ข่าวทำเนียบรัฐบาล-สธ.ส่งทีมส่งเสริมสุขภาพดูแลคนท้อง เด็กเล็ก ที่ฐานทัพเรือสัตหีบ

วันศุกร์ที่ 7 กุมภาพันธ์ 2563
สธ.ส่งทีมส่งเสริมสุขภาพดูแลคนท้อง เด็กเล็ก ที่ฐานทัพเรือสัตหีบ
กระทรวงสาธารณสุข ส่งทีมส่งเสริมสุขภาพดูแลหญิงตั้งครรภ์ เด็กเล็ก ดูแลเรื่องฝากครรภ์ ยาบำรุง นม อาหารเสริม วัคซีน เผยค่ำวานนี้ส่งคนไทยกลับบ้านจากฐานทัพเรือสัตหีบส่งต่อที่โรงพยาบาลอีก 2 ราย เพื่อเก็บตัวอย่างส่งตรวจทางห้องปฏิบัติการ
กระทรวงสาธารณสุข ส่งทีมส่งเสริมสุขภาพดูแลหญิงตั้งครรภ์ เด็กเล็ก ดูแลเรื่องฝากครรภ์ ยาบำรุง นม อาหารเสริม วัคซีน เผยค่ำวานนี้ส่งคนไทยกลับบ้านจากฐานทัพเรือสัตหีบส่งต่อที่โรงพยาบาลอีก 2 ราย เพื่อเก็บตัวอย่างส่งตรวจทางห้องปฏิบัติการ
วันนี้ (7 กุมภาพันธ์ 2563) ที่สโมสรโรงพยาบาลอาภากรเกียรติวงศ์ จ.ชลบุรี นายแพทย์สุเทพ เพชรมาก ผู้ตรวจราชการเขตสุขภาพที่ 6 พร้อมด้วย พล.ร.ท.ประชาชาติ ศิริสวัสดิ์ โฆษกกองทัพเรือ  และพลเรือตรีเกิดศักดิ์ วีระโยธิน ผู้อำนวยการโรงพยาบาลสมเด็จพระนางเจ้าสิริกิติ์ แถลงความคืบหน้าการดูแลคนไทยกลับบ้านที่ฐานทัพเรือสัตหีบ ว่า วันนี้เป็นวันที่ 3 ของการเฝ้าระวังกลุ่มคนไทยกลับบ้าน กระทรวงสาธารณสุขร่วมกับกองทัพเรือจะดูแลคนไทยกลับบ้านให้ดีที่สุด ตามนโยบายท่านรองนายกรัฐมนตรีและรัฐมนตรีว่าการกระทรวงสาธารณสุข นายอนุทิน ชาญวีรกูล ซึ่งได้มาเยี่ยมให้กำลังใจ “คนไทยกลับบ้าน” มอบโทรศัพท์พร้อมซิมโทรฟรีให้  ทุกคนขอบคุณและมีความสุขมาก พร้อมนี้ท่านรองนายกฯ ได้ขอบคุณและให้กำลังใจเจ้าหน้าที่ผู้ปฏิบัติงาน ที่ทุ่มเทเสียสละทำงาน เพื่อให้คนไทยกลับบ้านและคนไทยในประเทศปลอดภัย เมื่อบ่ายวานนี้
โดยในวันนี้ กระทรวงสาธารณสุขจะส่งทีมส่งเสริมสุขภาพตรวจสุขภาพหญิงตั้งครรภ์เพิ่มเติม ทำการฝากครรภ์ แนะนำข้อควรปฏิบัติระหว่างตั้งครรภ์ พร้อมมอบสมุดบันทึกสุขภาพแม่และเด็ก ยาวิตามิน บำรุงร่างกายสำหรับหญิงตั้งครรภ์ ในส่วนเด็กเล็กที่เดินทางมาพร้อมมารดา จะดูแลเรื่องนม อาหารเสริมที่เหมาะกับวัย วัคซีน และมอบกระเป๋าชุดของขวัญสำหรับเด็ก ข้างในมีหนังสือนิทาน ตุ๊กตา ชุดความรู้กิน กอด เล่น เล่า เพื่อส่งเสริมพัฒนาการเด็ก เป็นการอำนวยความสะดวกให้กลุ่มที่ต้องดูแลเป็นพิเศษในระหว่างที่ต้องอยู่ในระบบเฝ้าระวังป้องกันควบคุมโรค ตามมาตรฐานสากล
ในด้านการดูแลสุขภาพคนไทยที่พักในอาคารรับรองที่มีโรคประจำตัวเดิม โรงพยาบาลชลบุรีได้นำยามามอบให้ไว้เพื่อการดูแลรักษาต่อเนื่อง และเมื่อค่ำวานนี้ มีคนไทยกลับบ้าน 2 ราย ที่มีไข้ ไอ น้ำมูก ได้ส่งตัวไปตรวจเพิ่มเติมตามระบบที่โรงพยาบาล เก็บตัวอย่างส่งตรวจทางห้องปฏิบัติการ ส่วนที่เหลืออีก 132 คนสบายดี ไม่มีไข้ รับประทานอาหารได้ ทั้งหมดยังอยู่ในระบบการเฝ้าระวังตามมาตรฐานสากล สำหรับ 4 รายที่โรงพยาบาลสมเด็จพระนางเจ้าสิริกิติ์ อาการดีขึ้น ไม่มีไข้ ผลการตรวจยืนยันทางห้องปฏิบัติการปกติ  ยังเฝ้าระวังตรวจติดตามต่อเนื่อง
ทั้งนี้ ฝากถึงประชาชนทั่วไปให้ดูแลสุขภาพ และสุขลักษณะส่วนบุคคล ด้วยการ กินร้อน ช้อนกลาง ล้างมือบ่อยๆ ด้วยน้ำและสบู่ หรือเจลแอลกอฮอล์ เมื่อมีอาการไอหรือจามควรใส่หน้ากากอนามัยทุกครั้ง หลีกเลี่ยงการอยู่ในสถานที่แออัด ไม่ใช้สิ่งของส่วนตัวร่วมกับผู้อื่น เช่น ผ้าเช็ดหน้า ผ้าเช็ดตัว เสื้อผ้า หากพบอาการผิดปกติควรไปพบแพทย์ทันที
************************* 7 กุมภาพันธ์ 2563

ที่มา : https://www.thaigov.go.th/news/contents/details/26370
