รัฐบาลไทย-ข่าวทำเนียบรัฐบาล-"สธ." เน้นย้ำประชาชนเฝ้าระวังฝุ่น PM2.5 แนะสวมหน้ากาก N95 ป้องกัน โหลดแอพ Air4thai เพื่อเกาะติดสถานการณ์

วันอาทิตย์ที่ 10 พฤศจิกายน 2562
"สธ." เน้นย้ำประชาชนเฝ้าระวังฝุ่น PM2.5 แนะสวมหน้ากาก N95 ป้องกัน โหลดแอพ Air4thai เพื่อเกาะติดสถานการณ์
"สธ." เน้นย้ำประชาชนเฝ้าระวังฝุ่น PM2.5 แนะสวมหน้ากาก N95 ป้องกัน โหลดแอพ Air4thai เพื่อเกาะติดสถานการณ์
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากสถานการณ์ฝุ่นละอองขนาดเล็ก PM2.5 ที่มีค่าฝุ่นละอองเกินมาตรฐานในบางพื้นที่ของกรุงเทพมหานครและปริมณฑล นายอนุทิน ชาญวีรกูล รอง นรม. และรมว.สาธารณสุข(สธ.) มีความเป็นห่วงพี่น้องประชาชน จากสภาพอากาศที่เริ่มส่งผลกระทบต่อสุขภาพ จึงขอให้ประชาชนในพื้นที่ปฏิบัติตามคำแนะนำในการป้องกันตนเองที่ถูกต้อง ด้วยการตรวจเช็คคุณภาพอากาศ PM2.5 ผ่านแอพพลิเคชั่น Air4thai หรือติดตามสถานการณ์คุณภาพอากาศทางเว็บไซต์กรมควบคุมมลพิษ หรือจากเฟซบุ๊กเพจ “คนรักอนามัย ใส่ใจอากาศ PM2.5” ของกระทรวงสาธารณสุข โดยให้สังเกตที่สีเป็นหลัก หากเป็นสีส้มและสีแดง ซึ่งเป็นค่าฝุ่นละอองที่เกินมาตรฐาน และมีผลกระทบต่อสุขภาพควรปฏิบัติตนตามคำแนะนำอย่างเคร่งครัด
น.ส.ไตรศุลี กล่าวด้วยว่า ผู้อยู่ในกลุ่มกลุ่มเสี่ยง โดยเฉพาะเด็กเล็ก   ผู้สูงอายุ หญิงมีครรภ์ ผู้ป่วยโรคภูมิแพ้ หอบหืด เยื่อบุตาอักเสบ หัวใจและหลอดเลือด ผู้ที่ทำงานอยู่กลางแจ้งเป็นเวลานานหรืออาศัยในพื้นที่เสี่ยง ควรปิดประตูหน้าต่างให้มิดชิด งดกิจกรรมหรือออกกำลังกายกลางแจ้ง สำหรับผู้ที่มีโรคประจำตัวควรเตรียมยาและอุปกรณ์ที่จำเป็นให้พร้อม ให้สวมหน้ากากอนามัยหรือหน้ากาก N95 โดยต้องใส่ให้ถูกวิธีด้วย ที่สำคัญไม่ควรสวมใส่หน้ากากทุกชนิดในขณะที่ออกกำลังกายอย่างเด็ดขาด เพราะจะส่งผลให้ระบบหัวใจและหลอดเลือดทำงานหนักมากขึ้นและเป็นอันตรายได้  ทั้งนี้ ขอให้ติดตามสถานการณ์คุณภาพอากาศอย่างต่อเนื่องด้วย

ที่มา : https://www.thaigov.go.th/news/contents/details/24461
