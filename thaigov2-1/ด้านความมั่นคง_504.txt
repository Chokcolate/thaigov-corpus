รัฐบาลไทย-ข่าวทำเนียบรัฐบาล-กสร.สั่งติดตามสถานการณ์เลิกจ้าง MONO 29 ใกล้ชิด

วันจันทร์ที่ 20 มกราคม 2563
กสร.สั่งติดตามสถานการณ์เลิกจ้าง MONO 29 ใกล้ชิด
กรมสวัสดิการและคุ้มครองแรงงาน สั่งการติดตามสถานการณ์เลิกจ้างช่อง MONO 29 พร้อมดูแลให้ลูกจ้างได้รับเงินชดเชยตามกฎหมาย ประสานหน่วยในสังกัดกระทรวงแรงงานให้ความช่วยเหลือลูกจ้างเต็มที่
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยถึงกรณีข่าว สถานีโทรทัศน์ MONO 29 ได้มีการเลิกจ้างลูกจ้างว่า กสร.ได้ตรวจสอบข้อเท็จจริงทราบว่า บริษัท โมโน เทคโนโลยี จำกัด (มหาชน) และบริษัทในเครือโมโนฯ มีการเลิกจ้างลูกจ้างจริงตามที่ปรากฏในข่าวจริง ปัจจุบันมีการเลิกจ้างลูกจ้างไปแล้ว 86 คน ทั้งนี้ทางบริษัทฯ ได้มีการจ่ายเงินค่าบอกกล่าวล่วงหน้า ค่าชดเชยให้กับลูกจ้างตามกฎหมาย รวมทั้งสิทธิประโยชน์อื่นให้กับลูกจ้างดังกล่าวแล้ว รวมเป็นเงิน 15 ล้านบาท
อธิบดีกสร. กล่าวเพิ่มเติม วันนี้ (20 ม.ค. 63) พนักงานตรวจแรงงาน สำนักงานสวัสดิการและคุ้มครองแรงงานจังหวัดนนทบุรี ได้ลงพื้นที่เข้าไปชี้แจงสิทธิหน้าที่ตามกฎหมายให้แก่นายจ้างลูกจ้างได้ทราบเรียบร้อยแล้ว นอกจากนี้ กสร.ได้สั่งการให้ติดตามสถานการณ์ดังกล่าวอย่างใกล้ชิด รวมทั้งประสานกับหน่วยงานในสังกัดกระทรวงแรงงานร่วมดูแลสิทธิและให้ความช่วยเหลืออย่างเต็มที่ เช่น ประโยชน์ทดแทนกรณีว่างงาน การประสานหาตำแหน่งงานรองรับ เป็นต้น

ที่มา : https://www.thaigov.go.th/news/contents/details/25925
