รัฐบาลไทย-ข่าวทำเนียบรัฐบาล-รมว.พม. จับมือ รมช.มท. ลงพื้นที่พิษณุโลกเร่งช่วยเหลือผู้ประสบภัยน้ำท่วม

วันจันทร์ที่ 2 กันยายน 2562
รมว.พม. จับมือ รมช.มท. ลงพื้นที่พิษณุโลกเร่งช่วยเหลือผู้ประสบภัยน้ำท่วม
รมว.พม. จับมือ รมช.มท. ลงพื้นที่พิษณุโลกเร่งช่วยเหลือผู้ประสบภัยน้ำท่วม
วันนี้ (2 ก.ย. 62) เวลา 09.30 น. ที่วัดบึงพร้าว หมู่ที่ 2 ตำบลชัยนาม อำเภอวังทอง จังหวัดพิษณุโลก นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายนิพนธ์ บุญญามณี รัฐมนตรีช่วยว่าการกระทรวงมหาดไทย (รมช.มท.) และนายพิพัฒน์ เอกภาพันธ์ ผู้ว่าราชการจังหวัดพิษณุโลก เดินทางมาให้ความช่วยเหลือผู้ประสบภัยน้ำท่วมในพื้นที่อำเภอวังทอง จังหวัดพิษณุโลก โดยได้นำถุงยังชีพจำนวน 600 ชุด มามอบให้ประชาชน พร้อมตั้งโรงครัวพระราชทานปรุงอาหารแจกจ่ายให้กับประชาชนผู้ประสบภัยน้ำท่วม
นายจุติ กล่าวกับประชาชนที่มารับถุงยังชีพในวันนี้ ว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยประชาชนที่ประสบภัยน้ำท่วมในทุกพื้นที่ จึงได้มอบหมายให้มาตรวจเยี่ยมให้กำลังใจพี่น้องประชาชนที่ประสบภัยน้ำท่วมในครั้งนี้ โดยกระทรวงการพัฒนาสังคมและความมั่นคงของมนุษย์ (พม.) ได้มอบหมายหน่วยงานในสังกัดลงพื้นที่เข้าช่วยเหลือบรรเทาทุกข์ให้กับประชาชนที่ประสบภัยน้ำท่วมให้อยู่อย่างปลอดภัย โดยเฉพาะผู้สูงอายุ คนพิการ ผู้ป่วย และเร่งช่วยเหลือเยียวยาตามภารกิจของกระทรวง พม.ให้เร็วที่สุด ทั้งนี้ หากประชาชนต้องการความช่วยเหลือหรือมีข้อสงสัยให้แจ้งมายังสายด่วน ศูนย์ช่วยเหลือสังคมกระทรวง พม.โทร 1300 ได้ตลอด 24 ชั่วโมง
นายนิพนธ์ กล่าวต่อไปว่า ในส่วนของกระทรวงมหาดไทยหลังจากน้ำลด จะมีการสำรวจความเสียหาย และได้ตั้งงบประมาณเยียวยาผู้ประสบภัยที่ได้รับความเดือดร้อนและเสียชีวิตไว้จังหวัดละ 200 ล้านบาท จากนี้ รัฐมนตรีช่วยว่าการกระทรวงมหาดไทยจะเดินทางลงพื้นที่ตรวจเยี่ยมสถานการณ์น้ำท่วมที่จังหวัดที่พิจิตรต่อไป ทั้งนี้ ความเสียหายในพื้นที่จังหวัดพิษณุโลกมีจำนวน 4 อำเภอ คือ อำเภอวังทอง อำเภอนครไทย อำเภอบางกระทุ่ม และ อำเภอเนินมะปราง มีผู้เสียชีวิต 1 ราย พื้นที่การเกษตรที่คาดว่าจะเสียหาย อำเภอเนินมะปราง 117,209 ไร่ อำเภอวังทองได้รับความเสียหาย 36,098 ไร่ คาดการยอดความเสียหายจะเพิ่มขึ้นเป็นแสนไร่ โรงเรียนปิดการเรียนการสอน โรงพยาบาลได้รับผลกระทบ ประชาชนเข้าถึงการบริการด้วยความยากลำบาก
“นอกจากนี้ ในวันเดียวกัน (2 ก.ย. 62) นายสากล  ม่วงศิริ ผู้ช่วยรัฐมนตรีประจำกระทรวง พม. พร้อมด้วยนางพัชรี อาระยะกุล ผู้ตรวจราชการกระทรวง พม. นายศักดิ์สิทธิ์ สกุลลิขเรศสีมา รองผู้ว่าราชการจังหวัด มุกดาหาร และนางมนัสนันท์ ศุภพิทักษ์สกุล พมจ.มุกดาหาร ได้ลงพื้นที่ตรวจเยี่ยมผู้ประสบอุทกภัยจากพายุโซนร้อน “โพดุล”(Podul) ที่จังหวัดมุกดาหาร โดยได้ร่วมประชุมทีม One Home พม. พื้นที่จังหวัดมุกดาหาร เพื่อเตรียมการลงพื้นที่ รวมทั้งมอบแนวทางการช่วยเหลือผู้ประสบภัยแก่เจ้าหน้าที่ผู้ปฏิบัติงาน และได้ลงพื้นที่ ตำบลเหล่าหมี อำเภอดอนตาล จังหวัดมุกดาหาร เพื่อเยี่ยมและให้กำลังใจพร้อมมอบเครื่องอุปโภค บริโภคแก่ประชาชนผู้ประสบอุทกภัยดังกล่าว” นายจุติ กล่าวในตอนท้าย

ที่มา : https://www.thaigov.go.th/news/contents/details/22718
