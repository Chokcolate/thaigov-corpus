รัฐบาลไทย-ข่าวทำเนียบรัฐบาล-​หอการค้าญี่ปุ่น-กรุงเทพฯ พร้อมสานต่อความร่วมมือ และสนับสนุนต่อยอดนโยบายสำคัญของรัฐบาลไทย

วันจันทร์ที่ 5 สิงหาคม 2562
​หอการค้าญี่ปุ่น-กรุงเทพฯ พร้อมสานต่อความร่วมมือ และสนับสนุนต่อยอดนโยบายสำคัญของรัฐบาลไทย
​หอการค้าญี่ปุ่น-กรุงเทพฯ พร้อมสานต่อความร่วมมือ และสนับสนุนต่อยอดนโยบายสำคัญของรัฐบาลไทย
วันนี้ (5 สิงหาคม 2562) เวลา 08.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายชินจิ นาคาโนะ (Mr. Shinji Nakano) ประธานหอการค้าญี่ปุ่น-กรุงเทพฯ (Japanese Chamber of Commerce, Bangkok: JCC) เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี สรุปสาระสำคัญการหารือ ดังนี้
รองนายกรัฐมนตรีกล่าวยินดีที่ได้พบประธานหอการค้าญี่ปุ่นฯ ในวันนี้ และขอขอบคุณที่หอการค้าญี่ปุ่นฯ ให้ความร่วมมืออย่างดีกับรัฐบาลไทยมาโดยตลอด พร้อมย้ำถึงโอกาสการลงทุนในอนุภูมิภาคลุ่มแม่น้ำโขง CLMVT (กัมพูชา, ลาว, เมียนมา, เวียดนาม และไทย) ที่นักลงทุนประเทศต่าง ๆ ให้ความสนใจอย่างมาก
ประธานหอการค้าญี่ปุ่นฯ กล่าวยืนยันถึงความสัมพันธ์ที่ใกล้ชิดระหว่างไทยกับญี่ปุ่น ที่ช่วยส่งเสริมการค้าการลงทุนของทั้งสองประเทศให้เป็นไปอย่างราบรื่นเสมอมา โดยภาคเอกชนญี่ปุ่นเล็งเห็นว่า ไทยสามารถเป็นข้อต่อสำคัญที่จะเชื่อมโยงญี่ปุ่นกับอนุภูมิภาคดังกล่าว เพื่อสร้างความแข็งแกร่งให้กับเศรษฐกิจของภูมิภาคอย่างยั่งยืน พร้อมย้ำถึงการสนับสนุนจากภาคเอกชนญี่ปุ่นต่อนโยบายสำคัญของรัฐบาล ทั้งนโยบายประเทศไทย 4.0 โครงการ EEC และการพัฒนาโครงสร้างพื้นฐานอื่น ๆ ที่ช่วยเสริมสร้างสภาพแวดล้อมทางธุรกิจให้ดีขึ้นในช่วงที่ผ่านมา
นอกจากนี้ ทั้งสองฝ่ายได้หารือถึงประเด็นการค้าการลงทุนร่วมกัน ประธานหอการค้าญี่ปุ่นฯ กล่าวชื่นชมนโยบายด้านเศรษฐกิจของรัฐบาลที่เอื้อต่อการลงทุนของภาคเอกชน รวมถึงการทำหน้าที่เป็นตัวกลางในการส่งสินค้าไปยังประเทศเพื่อนบ้าน โดยรองนายกรัฐมนตรีกล่าวให้ความมั่นใจถึงความต่อเนื่องในการดำเนินนโยบายรัฐบาล ภายใต้การควบคุมดูแลของ ครม.เศรษฐกิจ ที่จะเป็นกลไกสำคัญในการขับเคลื่อนนโยบายเศรษฐกิจของไทยให้มีเสถียรภาพ ท่ามกลางความท้าทายของสถานการณ์เศรษฐกิจโลกในปัจจุบัน
**********************************

ที่มา : https://www.thaigov.go.th/news/contents/details/21995
