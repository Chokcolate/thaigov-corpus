รัฐบาลไทย-ข่าวทำเนียบรัฐบาล-นายกรัฐมนตรี ตรวจเยี่ยมการปฏิบัติงานด่านควบคุมโรคท่าอากาศยานสุวรรณภูมิ ย้ำมั่นใจมาตรการควบคุมโรคฯ ของไทย และขอบคุณการปฏิบัติหน้าที่เจ้าหน้าที่ทุกฝ่าย

วันพุธที่ 29 มกราคม 2563
นายกรัฐมนตรี ตรวจเยี่ยมการปฏิบัติงานด่านควบคุมโรคท่าอากาศยานสุวรรณภูมิ ย้ำมั่นใจมาตรการควบคุมโรคฯ ของไทย และขอบคุณการปฏิบัติหน้าที่เจ้าหน้าที่ทุกฝ่าย
พลเอก ประยุทธ์ จันทร์โอชา นายกรัฐมนตรี ตรวจเยี่ยมการปฏิบัติงานด่านควบคุมโรคท่าอากาศยานสุวรรณภูมิ ย้ำมั่นใจมาตรการควบคุมโรคฯ ของไทย และขอบคุณการปฏิบัติหน้าที่เจ้าหน้าที่ทุกฝ่าย แนะประชาชนดูแลสุขภาพ
วันนี้ (29 ม.ค.63) เวลา 14.00 น. ณ ท่าอากาศยานสุวรรณภูมิ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตรวจเยี่ยมการปฏิบัติงานด่านควบคุมโรคท่าอากาศยานสุวรรณภูมิ โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และนายศักดิ์สยาม ชิดชอบ รัฐมนตรีว่าการกระทรวงคมนาคม นาวาอากาศโท สุธีรวัฒน์ สุวรรณวัฒน์  ผู้อำนวยการท่าอากาศยานสุวรรณภูมิ รอให้การต้อนรับ
เมื่อเดินทางไปถึง นายกรัฐมนตรีได้เยี่ยมชมจุดคัดกรองผู้เดินทางแบบจำเพาะเจาะจง ดำเนินการคัดกรองผู้เดินทางที่มาจากพื้นที่ที่มีการระบาด โดยนายแพทย์โรม บัวทอง นายแพทย์เชี่ยวชาญกองด่านควบคุมโรคติดต่อระหว่างประเทศ  นายแพทย์ประจำจุดคัดกรองได้อธิบายและสาธิตการติดตั้งเครื่องตรวจอุณหภูมิและขั้นตอนการตรวจคัดกรองผู้โดยสาร  ซึ่งนายกรัฐมนตรีได้กล่าวให้กำลังใจและขอบคุณการปฏิบัติหน้าที่ของเจ้าหน้าที่
จากนั้น นายกรัฐมนตรี ได้ร่วมสังเกตการณ์การทำงานของเจ้าหน้าที่ในการคัดกรองผู้โดยสารที่เดินทางมาจากสาธารณรัฐประชาชนจีน โดยเที่ยวบิน CZ3081 China Southern Airline  พร้อมร่วมแจกบัตรคำเตือนสุขภาพ และสาธิตการแสกน QR  code  เพื่อให้ได้ข้อมูลคำแนะนำด้านสุขภาพ พร้อมแจกหน้ากากอนามัยและเจลล้างมือ
ต่อจากนั้น นายกรัฐมนตรีและคณะเยี่ยมชมจุด Health Control ด่านควบคุมโรคติดต่อระหว่างประเทศ พร้อมเยี่ยมชมวิธีการตรวจคัดกรองผู้โดยสารร่วมกับการใช้ CCTV ของสนามบิน โดยจะเป็นการคัดกรองอุณหภูมิของผู้โดยสารทุกคนที่จะผ่านเข้าไปยังจุดตรวจคนเข้าเมือง ชมการสาธิตการตรวจจับผู้โดยสารผ่านเครื่องเทอร์โมสแกนแบบ universal และจุดติดตั้งเทอร์โมสแกน
โอกาสนี้ นายกรัฐมนตรียังได้กล่าวกับประชาชนโดย Live ผ่าน FB thai khu fah เพื่อสร้างความมั่นใจมาตรการป้องของไทย ณ จุดคัดกรองสนามบิน พร้อมย้ำให้ประชาชนดูแลสุขภาพ ว่า ขอให้กำลังใจเจ้าหน้าที่ ให้ตั้งใจปฏิบัติหน้าที่ให้ดีที่สุดในการดูแลนักท่องเที่ยวที่เดินทางเข้ามา พร้อมกล่าวนักท่องเที่ยวภายในสนามบินให้มั่นใจมาตรการของไทยที่จะทำหน้าที่ให้ดีที่สุด
เมื่อเสร็จสิ้นภารกิจ นายกรัฐมนตรีให้สัมภาษณ์สื่อมวลชนถึงความตั้งใจว่า เยี่ยมเยียนการทำงานของเจ้าหน้าที่ ทั้งกระทรวงสาธารณสุข กรมแพทย์ทหารบก มีความรอบครอบดี ตรวจสอบครบทุกช่อง ที่เดินทางมาจากประเทศที่มีความเสี่ยง ทั้งตรวจวัดความอุณหภูมิความร้อน ถึง 3 ด่าน ตั้งแต่ลงเครื่องจนออกจากตม. หากพบผิดปกติก็ส่งโรงพยาบาล เป็นการทำงานตามหลักการสากล เพราะรัฐบาลห่วงใยคนไทย รวมทั้งคนจากที่อื่นด้วย เพราะถือเป็นแขกประเทศ สำหรับการเคลื่อนย้ายคนไทยจากอูฮั่น ก็มีแผนเตรียมการแล้ว เพียงแต่รอเวลา รอการจัดคิว slot  โดยใช้เครื่องพาณิชน์และมีทีมแพทย์พร้อมเดินทางไปด้วย เพื่อไปรับคนไทยหากใครอยากกลับ ที่ผ่านมาเรามีการประสานกับสถานเอกอัครราชทูตจีนมาตลอด และสถานเอกอัครราชทูตก็ประสานติดต่อกับคนไทยตลอดเวลา นายกรัฐมนตรียังย้ำว่า ไทยมีประสบการณ์ มีแผนแม่บทในการรับมือกับโรคระบาดซาร์ อีโบล่า ได้รับการยกย่องติดอันดับ 6 ของโลก ที่สำคัญคือขณะนี้คนไทย ยังมีสุขภาพแข็งแรงดี
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26155
