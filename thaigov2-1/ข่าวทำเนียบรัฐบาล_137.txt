รัฐบาลไทย-ข่าวทำเนียบรัฐบาล-รองนรม. ประวิตร ฯ ย้ำไทยเดินหน้าตามแผนการเปลี่ยนแปลงสภาพภูมิอากาศและลดก๊าซเรือนกระจก

วันพฤหัสบดีที่ 5 กันยายน 2562
รองนรม. ประวิตร ฯ ย้ำไทยเดินหน้าตามแผนการเปลี่ยนแปลงสภาพภูมิอากาศและลดก๊าซเรือนกระจก
พลเอก ประวิตร วงษ์สุวรรณ รองนายกรัฐมนตรี  ย้ำไทยเดินหน้าตามแผนการเปลี่ยนแปลงสภาพภูมิอากาศและลดก๊าซเรือนกระจก โดยที่ประชุมเห็นชอบ(ร่าง) แถลงการณ์ร่วมอาเซียนว่าด้วยการเปลี่ยนแปลงสภาพภูมิอากาศฯ ก่อนนำเสนอครม.พิจารณาต่อไป
วันนี้ (5 ก.ย.62) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการเปลี่ยนแปลงสภาพภูมิอากาศแห่งชาติ ครั้งที่ 1/2562 ร่วมกับหน่วยงานที่เกี่ยวข้อง เห็นชอบ(ร่าง) แถลงการณ์ร่วมอาเซียนว่าด้วยการเปลี่ยนแปลงสภาพภูมิอากาศฯ ก่อนนำเสนอครม.พิจารณาต่อไป
ทั้งนี้ ที่ประชุมมีมติเห็นชอบให้ประเทศไทยเข้าร่วมความร่วมมือ NDC Partnership โดยให้สำนักนโยบายและแผนทรัพยากรธรรมชาติและสิ่งแวดล้อม และสำนักงานสภาพัฒนาการเศรษฐกิจและสังคมแห่งชาติ เป็นหน่วยงานหลัก ( Focal Point) ร่วมกัน ซึ่งสำนักงานนโยบายและแผนทรัพยากรธรรมชาติและสิ่งแวดล้อม จะได้นำเสนอร่างหนังสือแสดงความจำนงฯ ดังกล่าวต่อคณะรัฐมนตรีเพื่อพิจารณาให้ความเห็นชอบ ก่อนจะแสดงเจตจำนงอย่างเป็นทางการในการเข้าร่วมความร่วมมือ NDC Partnership ตามขั้นตอนต่อไป
ทั้งนี้ NDC Partnership เป็นเครือข่ายความร่วมมือที่จะเป็นประโยชน์ต่อการดำเนินงานของประเทศไทยในการบรรลุเป้าหมายการลดก๊าซเรือนกระจกของประทศ ภายใต้ความตกลงปารีสและขับเคลื่อนการดำเนินงานภายใต้เป้าหมายการพัฒนาที่ยั่งยืน รวมทั้งจะเป็นการเพิ่มโอกาสสำหรับประเทศไทยในการได้รับการสนับสนุนด้านต่าง ๆ เช่น การเงิน และการเสริมสร้างขีดความสามารถในการแข่งขัน เป็นต้น
นอกจากนี้ ที่ประชุมยังเห็นชอบ (ร่าง) แถลงการณ์ร่วมอาเซียนว่าด้วยการเปลี่ยนแปลงสภาพภูมิอากาศสําหรับการประชุมรัฐภาคีกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ สมัยที่ 25 และมอบหมายให้สํานักงานนโยบายและแผนทรัพยากรธรรมชาติและสิ่งแวดล้อม กระทรวงทรัพยากรธรรมชาติและสิ่งแวดล้อม เสนอคณะรัฐมนตรีเพื่อพิจารณาให้ความเห็นชอบต่อ (ร่าง) แถลงการณ์ร่วมอาเซียนฯ พร้อมมอบหมายให้รัฐมนตรีว่าการกระทรวงทรัพยากรธรรมชาติและสิ่งแวดล้อมหรือผู้แทนที่ได้รับมอบหมาย ร่วมเห็นชอบ (ร่าง) แถลงการณ์ร่วมอาเซียนฯ ในการประชุมรัฐมนตรีอาเซียนด้านสิ่งแวดล้อม ครั้งที่15 และมอบหมายให้นายกรัฐมนตรีหรือผู้แทนที่ได้รับมอบหมายร่วมรับรอง (ร่าง) แถลงการณ์ร่วมอาเซียนฯ ในการประชุมสุดยอดอาเซียนครั้งที่ 35 ตามลำดับ และมอบหมายให้นายกรัฐมนตรีหรือผู้แทนประเทศไทยที่ได้รับมอบหมาย นำเสนอแถลงการณ์ร่วมอาเซียนฯ ต่อที่ประชุมรัฐภาคีกรอบอนุสัญญาฯ สมัยที่ 25 ในโอกาสที่ไทยเป็นประธานอาเซียนในปีนี้
รวมทั้งที่ประชุมมีมติเห็นชอบต่อ (ร่าง) แถลงการณ์ร่วมอาเซียนว่าด้วยการเปลี่ยนแปลงสภาพภูมิอากาศสำหรับการประชุม Climate Action Summit 2019 ทั้งนี้ กระทรวงทรัพยากรธรรมชาติและสิ่งแวดล้อมจะได้นำเสนอคณะรัฐมนตรีเพื่อพิจารณาต่อไป
รองนายกรัฐมนตรีได้กล่าวขอบคุณคณะกรรมการฯ ที่ได้ร่วมกันให้ข้อเสนอแนะ มอบหมายให้ฝ่ายเลขาฯ นำข้อคิดเห็นและข้อเสนอแนะไปสรุปจัดทำรายงานการประชุม พร้อมให้ติดตามเรื่องที่ประชุมที่ได้มีมติเห็นชอบและให้มีการรายงานผลการดำเนินงานให้ที่ประชุมรับทราบด้วย
----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22831
