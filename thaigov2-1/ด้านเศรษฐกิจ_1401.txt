รัฐบาลไทย-ข่าวทำเนียบรัฐบาล-"ปัญหาประชาชน รอไม่ได้.  ต้องทำได้ไว ทำได้จริง "

วันอังคารที่ 4 กุมภาพันธ์ 2563
"ปัญหาประชาชน รอไม่ได้.  ต้องทำได้ไว ทำได้จริง "
"ปัญหาประชาชน รอไม่ได้.  ต้องทำได้ไว ทำได้จริง " "อลงกรณ์บัญชาการแก้ปัญหาภัยแล้ง ชาวด่านขุนทด โคราช 250 ครัวเรือน ได้ภายใน 24 ชั่วโมง"
วันอาทิตย์ที่ 2 กุมภาพันธ์ 2563 เวลา 18.00 น.ราษฎรบ้านดอนใหม่ หมู่ที่ 4 ตำบลตะเคียน อำเภอด่านขุนทด จังหวัดนครราชสีมา 250 ครัวเรือน นำโดย จสต.เฉลิม เทียนขุนทด อดีตผู้สมัคร สส.พรรคประชาธิปัตย์เขต 13 จังหวัดนครราชสีมา ได้แจ้งเรื่องร้องทุกข์ผ่านมายัง บลูเฮ้าส์(Blue house ) ศูนย์รับเรื่องราวร้องทุกข์พรรคประชาธิปัตย์ ตามนโยบายหัวหน้าพรรคนายจุรินทร์ ลักษณวิศิษฏ์ จากนั้นทางศูนย์ฯได้รายงานด่วนมายังนายอลงค์กรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ ว่า ราษฎรกำลังได้รับความเดือดร้อนจากภัยแล้ง เมื่อแหล่งน้ำดิบสำหรับการอุปโภค-บริโภค และการประปา ของหมูบ้าน ได้เกือบแห้งขอด แล้วและน่าจะใช้ได้ไม่ถึง 7 วัน จึงร้องขอความช่วยเหลือโดยด่วน
หลังจากนั้นนายอลงกรณ์ได้ประสานความช่วยเหลือจากส่วนราชการที่เกี่ยวข้องในทันที อันได้แก่ นายสมเกียรติ หนูแก้ว ผอ.สำนักชลประทาน ที่ 8 นายเข้มแข็งยุติธรรมดำรง อธิบดีกรมส่งเสริมการเกษตร และนายฉัตรณรงค์ ศิริพร ป้องกันและบรรเทาสาธารณภัยจังหวัดนครราชสีมา เป็นต้น ทั้งนี้นายอลงกรณ์ได้เน้นย้ำนโยบายของนายเฉลิมชัย ศรีอ่อน รมว.เกษตรฯ ที่มอบเป็นหลักในการปฏิบัติงานไว้ว่า "ปัญหาประชาชน รอไม่ได้ "
รุ่งขึ้น  8.30 น. ของวันจันทร์ที่ 3 กุมภาพันธ์ 2563 สำนักชลประทานที่ 8 ได้มอบหมายให้โครงการชลประทานนครราชสีมา ร่วมกับนายไพฑูรย์ มหาชื่นใจ นายอำเภอด่านขุนทด  นายสุรศักดิ์ ขันตีปลัดป้องกัน และหน่วยงานที่เกี่ยวข้อง พร้อมชาวบ้าน กว่า 70 คน ร่วมตรวจสอบสระน้ำบ้านโนนเก่า ได้พบว่า อยู่ในสภาพแห้งขอดจริง. และพบว่าเป็นพื้นที่อยู่นอกเขตพื้นที่ชลประทาน  จึงได้หาแนวทางให้ความช่วยเหลือและสนับสนุนดังนี้
1. ระยะเร่งด่วน/ให้ทรัพยากรน้ำบาดาลสนับสนุนปรับปรุงบ่อบาดาลเดิมให้มีน้ำใช้ในฤดูแล้งนี้ โดยทรัพยากรฯจังหวัด จะเริ่มดำเนินการทันทีในวันที่ 4 กุมภาพันธ์ 2563
2. เร่งการแก้ไขระบบวาล์ว ที่เชื่อมต่อกับ สระอีกหนึ่งสระที่ห่างออกไป ประมาณ 500 เมตร และมีน้ำให้พอใช้ได้ ประมาณ 1 เดือน เพื่อเชื่อมระบบน้ำ ให้ไหลมาเติม ในสระที่แห้ง
3. ระยะกลาง ควรขุดแก้มลิงเดิมของหมู่บ้านซึ่งมีความตื้นเขินให้มีความลึกมากขึ้นเพื่อสามารถชักน้ำจากลำเชียงไกรมามาเติมให้มีปริมาณน้ำเพียงพอต่อการอุปโภคบริโภคต่อไป ซึ่งทางสำนักชลประทานที่ 8 ได้สั่งการให้โครงการชลประทานนครราชสีมา เร่งรัดออกแบบ เพื่อจัดเข้าแผนงานขอรับการสนับสนุนงบประมาณ ต่อไป
ทั้งนี้ นายอลงกรณ์ได้กล่าวขอบคุณหน่วยงานที่เกี่ยวข้อง และพร้อมย้ำแนวทาง"ปัญหาประชาชน จะรอไม่ได้ "  นายอลงกรณ์กล่าวในที่สุด
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/26270
