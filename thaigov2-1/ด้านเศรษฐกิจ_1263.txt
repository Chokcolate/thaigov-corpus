รัฐบาลไทย-ข่าวทำเนียบรัฐบาล-พรุ่งนี้ได้ลุ้น! สลากเลี่ยมทอง ธอส. ออกรางวัลครั้งแรก มูลค่าสูงถึงรางวัลละ 3 ล้านบาท

วันพฤหัสบดีที่ 16 มกราคม 2563
พรุ่งนี้ได้ลุ้น! สลากเลี่ยมทอง ธอส. ออกรางวัลครั้งแรก มูลค่าสูงถึงรางวัลละ 3 ล้านบาท
ธอส.เตรียมออกรางวัลสลากออมทรัพย์ ธอส. รุ่นที่ 2 ชุดพราวพิมานครั้งแรก วันศุกร์ที่ 17 มกราคม 2563 จำนวน 3 รางวัล มูลค่ารางวัลละ 3,000,000 บาท โดยมีสำนักงานสลากกินแบ่งรัฐบาล ดำเนินการออกรางวัลตามขั้นตอนและกระบวนการตามมาตรฐานสากล ISO 9001:2015
ธนาคารอาคารสงเคราะห์ (ธอส.) เตรียมออกรางวัลสลากออมทรัพย์ ธอส. รุ่นที่ 2 ชุดพราวพิมานครั้งแรก วันศุกร์ที่ 17 มกราคม 2563 จำนวน 3 รางวัล มูลค่ารางวัลละ 3,000,000 บาท โดยมีสำนักงานสลากกินแบ่งรัฐบาล ดำเนินการออกรางวัลตามขั้นตอนและกระบวนการตามมาตรฐานสากล ISO 9001:2015 ระหว่างเวลา 17.00 - 17.30 น. ถ่ายทอดสดทาง Facebook Fanpage ธนาคารอาคารสงเคราะห์
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) กล่าวว่า วันศุกร์ที่ 17 มกราคม 2563 ธอส. กำหนดให้มีการออกรางวัลสลากออมทรัพย์ รุ่นที่ 2 ชุดพราวพิมาน ครั้งที่ 1 ซึ่งถือเป็นสลากเลี่ยมทองซูเปอร์พรีเมี่ยมที่มีความโดดเด่นแตกต่างจากสลากออมทรัพย์ทั่วไป  เพราะสลากมีมูลค่าหน่วยละ 10 ล้านบาท จำนวนหน่วยรวมเพียง 3,000 หน่วย อายุสลาก 2 ปี ออกรางวัลไตรมาสละ 1 ครั้ง ครั้งละ 3 รางวัล มูลค่าสูงถึงรางวัลละ 3 ล้านบาท คิดเป็นโอกาสในการถูกรางวัล 0.1% และในเดือนกันยายน 2563 และกันยายน 2564 ซึ่งถือเป็นเดือนครบรอบสถาปนา ธอส. ผู้ฝากยังได้มีโอกาสถูกรางวัลพิเศษมูลค่า 100,000 บาท จำนวนถึง 30 รางวัล/เดือน คิดเป็นโอกาสในการถูกรางวัลพิเศษสูงถึง 1% หากฝากครบ 2 ปี รับเงินต้นพร้อมดอกเบี้ยหน่วยละ 240,000 บาท หรือคิดเป็น 1.2% ต่อปี ถือเป็นผลตอบแทนที่ใกล้เคียงกับผลตอบแทนของเงินฝากประจำ 24 เดือน ขณะเดียวกันดอกเบี้ยและเงินรางวัลที่ผู้ฝากได้รับจากสลากออมทรัพย์ ธอส. ยังได้รับการยกเว้นภาษีเงินได้บุคคลธรรมดาอีกด้วย จึงนับว่าเป็นสลากที่ให้ผลตอบแทนดีและมีโอกาสในการถูกรางวัลสูง กรณีฝากครบ 2 ปี และถูกรางวัล 3 ล้านบาท จำนวน 1 ครั้ง ผลตอบแทนเฉลี่ยจะเพิ่มขึ้นเป็น 16.20% ต่อปี กรณีถูกรางวัล 2 ครั้ง ผลตอบแทนเฉลี่ย  31.20% ต่อปี ถูกรางวัล 3 ครั้ง ผลตอบแทนเฉลี่ย  46.20% ต่อปี ถูกรางวัล 4 ครั้ง ผลตอบแทนเฉลี่ย  61.20% ต่อปี และถูกรางวัล 5 ครั้ง ผลตอบแทนเฉลี่ย  76.20% ต่อปี
สำหรับการออกรางวัลสลากออมทรัพย์ รุ่นที่ 2 ชุด พราวพิมาน ครั้งที่ 1 ได้รับเกียรติจากนายปริญญา พัฒนภักดี ประธานกรรมการ ธอส. เป็นประธานกรรมการออกรางวัล พร้อมด้วยผู้ทรงคุณวุฒิจากหน่วยงานภายนอกตลอดจนสื่อมวลชนร่วมเป็นกรรมการและเป็นสักขีพยาน ซึ่งดำเนินการโดยสำนักงานสลากกินแบ่งรัฐบาล ด้วยเครื่องออกรางวัลอัตโนมัติ Multipick ตามขั้นตอนและกระบวนการที่ชัดเจน โปร่งใส และตรวจสอบได้ ตามมาตรฐานสากล ISO 9001:2015 เช่นเดียวกับกระบวนการออกรางวัลสลากกินแบ่งรัฐบาล และสลากออมทรัพย์ ธอส. รุ่นที่ 1 ชุดวิมานเมฆ ซึ่งออกรางวัลมาแล้วจำนวน 3 ครั้งก่อนหน้านี้ โดยการออกรางวัลจะจัดขึ้น ณ ห้องออกรางวัล สำนักงานสลากกินแบ่งรัฐบาล อ.เมืองนนทบุรี จ.นนทบุรี และถ่ายทอดสดทาง Facebook Fanpage ธนาคารอาคารสงเคราะห์ ระหว่างเวลา 17.00 - 17.30 น. รวมทั้งยังเปิดให้ประชาชนและสื่อมวลชนเข้าชมการออกรางวัลได้อีกด้วย
ทั้งนี้ ผู้ที่สนใจสามารถตรวจผลการออกรางวัลได้ทาง Mobile Application : GHB ALL เว็บไซต์ธนาคารอาคารสงเคราะห์ www.ghbank.co.th เว็บไซต์สำนักงานสลากกินแบ่งรัฐบาล www.glo.or.th รวมถึงที่ Facebook Fanpage และ Line official ธนาคารอาคารสงเคราะห์ หรือ GH Bank โดยธนาคารจะโอนเงินรางวัลเข้าบัญชีเงินฝากออมทรัพย์รับโชคของผู้ที่ถูกรางวัลในวันถัดจากวันที่ทำการออกรางวัลในแต่ละครั้ง สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ ศูนย์ลูกค้าสัมพันธ์ (Call Center) โทร 0-2645-9000

ที่มา : https://www.thaigov.go.th/news/contents/details/25850
