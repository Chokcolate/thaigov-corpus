รัฐบาลไทย-ข่าวทำเนียบรัฐบาล-ปส. สร้างความรู้ เสริมศักยภาพเวชศาสตร์นิวเคลียร์ หนุนสถานพยาบาลทั่วประเทศเดินตามมาตรฐานสากล

วันจันทร์ที่ 5 สิงหาคม 2562
ปส. สร้างความรู้ เสริมศักยภาพเวชศาสตร์นิวเคลียร์ หนุนสถานพยาบาลทั่วประเทศเดินตามมาตรฐานสากล
สำนักงานปรมาณูเพื่อสันติ จัดถ่ายทอดความรู้พื้นฐานเวชศาสตร์นิวเคลียร์ พร้อมการวัดค่ากัมมันตภาพรังสีด้วยเครื่องโดสคาลิเบรเตอร์ ให้แก่ผู้ปฏิบัติงานในสถานพยาบาลทั่วประเทศ
สำนักงานปรมาณูเพื่อสันติ (ปส.) กระทรวงการอุดมศึกษา วิทยาศาสตร์ วิจัยและนวัตกรรม จัดถ่ายทอดความรู้พื้นฐานเวชศาสตร์นิวเคลียร์ พร้อมการวัดค่ากัมมันตภาพรังสีด้วยเครื่องโดสคาลิเบรเตอร์ ให้แก่ผู้ปฏิบัติงานในสถานพยาบาลทั่วประเทศ จำนวนกว่า 50 คน ในวันที่ 2 สิงหาคม 2562 หนุนการสร้างเครือข่าย เดินตามมาตรฐานเดียวกันเพื่อมุ่งพัฒนาการควบคุมคุณภาพทางเวชศาสตร์นิวเคลียร์ร่วมกันอย่างยั่งยืน
วันนี้ (2 ส.ค. 62 เวลา 09.00 น.) นางสาววิไลวรรณ ตันจ้อย เลขาธิการสำนักงานปรมาณูเพื่อสันติ มอบหมายให้ นางรัชดา เหมปฐวี รองเลขาธิการ เป็นประธานในพิธีเปิดการสัมมนาเชิงปฏิบัติการ เรื่อง "การควบคุมคุณภาพการวัดกัมมันตภาพรังสีด้วยเครื่องโดสคาลิเบรเตอร์" ณ โรงแรมริชมอนด์ จังหวัดนนทบุรี เพื่อเสริมสร้างศักยภาพด้านการควบคุมคุณภาพการวัดค่ากัมมันตภาพรังสีทางเวชศาสตร์นิวเคลียร์และสร้างเครือข่ายผู้ปฏิบัติงานในสถานพยาบาลทั่วประเทศ รวมถึงเป็นเวทีแลกเปลี่ยนความคิดเห็นเพื่อการพัฒนางานด้านการควบคุมคุณภาพทางเวชศาสตร์นิวเคลียร์อย่างยั่งยืน โดยมีเข้าร่วมการสัมมนาจำนวนกว่า 50 คน
นางรัชดา กล่าวต่อไปว่า ปัจจุบันประเทศไทยมีสถานพยาบาลที่มีเครื่องโดสคาลิเบรเตอร์ ซึ่งเป็นเครื่องมือวัดกัมมันตภาพรังสีทางการแพทย์ใช้ในงานบริการด้านเวชศาสตร์นิวเคลียร์ ในสถานพยาบาลต่างๆ ไม่น้อยกว่า 20 แห่งทั่วประเทศ เพื่อวัดกัมมันตภาพรังสีของสารเภสัชรังสีที่ถูกฉีดเข้าสู่ร่างกายของผู้ป่วย และมีแนวโน้มที่จะมีการใช้เครื่องโดสคาลิเบรเตอร์เพิ่มขึ้นอย่างต่อเนื่อง สถานพยาบาลต่างๆ เหล่านี้ต้องอยู่ภายใต้การกำกับดูแลความปลอดภัยในการใช้ประโยชน์จากพลังงานนิวเคลียร์และรังสีจาก ปส. โดย ปส. ได้เล็งเห็นความสำคัญในการส่งเสริมและถ่ายทอดความรู้ความเข้าใจในเรื่องดังกล่าว จึงจัดสัมมนาในครั้งนี้ขึ้น และเชื่อว่าผู้เข้าร่วมการสัมมนาฯ จะได้รับความรู้ขั้นพื้นฐานเกี่ยวกับเทคนิคการใช้งาน การบำรุงรักษา การควบคุม และประกันคุณภาพการวัดค่ากัมมันตภาพรังสี โดยหวังเป็นอย่างยิ่งว่าทุกหน่วยงานจะสามารถพัฒนาจากห้องปฏิบัติการมาตรฐานการวัดกัมมันตภาพรังสีของประเทศสู่ห้องปฏิบัติการทางการแพทย์เพี่อให้เป็นไปตามมาตรฐานเดียวกันเพื่อความปลอดภัยและประโยชน์สูงสุดของผู้เข้ารับบริการด้านเวชศาสตร์นิวเคลียร์ทั่วประเทศ

ที่มา : https://www.thaigov.go.th/news/contents/details/21997
