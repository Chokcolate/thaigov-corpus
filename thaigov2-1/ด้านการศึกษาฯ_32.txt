รัฐบาลไทย-ข่าวทำเนียบรัฐบาล-จิตอาสาช่วยผู้พิการทางสายตา

วันพุธที่ 14 สิงหาคม 2562
จิตอาสาช่วยผู้พิการทางสายตา
พล.อ.ประยุทธ์ จันทร์โอชา นายกรัฐมนตรี นำคณะรัฐมนตรี คู่สมรส และภาคีเครือข่าย ร่วมกิจกรรมจิตอาสาช่วยเหลือผู้พิการทางสายตา เพื่อถวายเป็นพระราชกุศล เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
เมื่อวันพุธที่ 14 สิงหาคม 2562 พล.อ.ประยุทธ์ จันทร์โอชา นายกรัฐมนตรี นำคณะรัฐมนตรี คู่สมรส และภาคีเครือข่าย ร่วมกิจกรรมจิตอาสาช่วยเหลือผู้พิการทางสายตา เพื่อถวายเป็นพระราชกุศล เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2562 ณ มูลนิธิช่วยคนตาบอดแห่งประเทศไทย ในพระบรมราชินูปถัมภ์ เขตราชเทวี กรุงเทพฯ โดยมีนายณัฏฐพล ทีปสุวรรณ รัฐมนตรีว่าการกระทรวงศึกษาธิการและภริยา เข้าร่วมงาน
นายกรัฐมนตรี ได้กล่าวฝากให้กระทรวงศึกษาธิการดูแลและพัฒนาโรงเรียนในพื้นที่ต่างจังหวัด ให้มีคุณภาพและประสิทธิภาพใกล้เคียงกับโรงเรียนในเมือง พร้อมศึกษาปัญหาและทบทวนแนวทางการจัดการเรียนการสอนเพื่อพัฒนาสถานศึกษาอย่างรอบด้านภายใต้งบประมาณที่ได้รับการจัดสรร โดยมุ่งเน้นให้เด็กได้เรียนวิชาการควบคู่กับการฝึกทักษะอาชีพตามความถนัด เพราะทุกคนมีความเก่งไม่เท่ากัน แต่เชื่อว่าทุกคนสามารถเรียนรู้ได้
“การศึกษาจึงเป็นพื้นฐานสำคัญที่สุด ตราบใดที่คนมีพื้นฐานการศึกษาไม่เท่ากัน ก็ไม่มีทางแก้ไขปัญหาด้านอื่น ๆ ได้สำเร็จ กระทรวงศึกษาธิการจึงต้องบูรณาการการทำงานกับกระทรวงและหน่วยงานอื่น ๆ ที่เกี่ยวข้อง เพื่อร่วมกันพัฒนาคนให้ครบวงจรชีวิตอย่างยั่งยืน ซึ่งรัฐบาลชุดนี้มีแนวทางในการบริหารประเทศที่มีประชาชนเป็นศูนย์กลางและจะไม่ทิ้งใครไว้ข้างหลัง”
สำหรับมูลนิธิช่วยคนตาบอดแห่งประเทศไทย ในพระบรมราชินูปถัมภ์ เป็นองค์กรสาธารณกุศลที่มุ่งให้ความช่วยเหลือคนพิการทางการเห็นเลย โดยไม่จำกัดเชื้อชาติและศาสนา ก่อตั้งขึ้นเมื่อ ปี 2482 จนถึงปัจจุบัน เป็นระยะเวลากว่า 80 ปี โดยได้รับพระมหากรุณาธิคุณจากสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงรับไว้ในพระบรมราชินูปถัมภ์ เมื่อปี 2502 นับเป็นมูลนิธิแห่งแรกที่มีวัตถุประสงค์เพื่อให้ความช่วยเหลือคนพิการทางการเห็นในด้านการศึกษาและการฝึกอาชีพ รวมถึงการพัฒนาสมรรถภาพ ความรู้ ความสามารถ ตลอดจนความรอบรู้ในวิวัฒนาการและเทคโนโลยีที่ทันสมัย เพื่อให้คนพิการทางการเห็นมีโอกาสที่ดี สามารถดำเนินชีวิตอยู่ในสังคมได้อย่างมีเกียรติและมีความสุขเช่นคนสายตาปกติทั่วไป
ในส่วนของการจัดกิจกรรมจิตอาสาในครั้งนี้ มีกิจกรรมสำคัญ อาทิ การกล่าวคำสดุดีสำนึกในพระมหากรุณาธิคุณสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และถวายพระพรชัยมงคล, การมอบสิ่งของเครื่องใช้ให้มูลนิธิฯ, การเยี่ยมชมศูนย์การเรียนรู้โรงเรียนสอนคนตาบอด กรุงเทพ, การปลูกต้นไม้พุดน้ำบุศย์, การร่วมแข่งกีฬาฟุตบอลและชักเย่อ เป็นต้น
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/22237
