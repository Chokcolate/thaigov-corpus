รัฐบาลไทย-ข่าวทำเนียบรัฐบาล-​ไทย – อิสราเอลกระชับความร่วมมืออย่างรอบด้าน

วันอังคารที่ 26 พฤศจิกายน 2562
​ไทย – อิสราเอลกระชับความร่วมมืออย่างรอบด้าน
​ไทย – อิสราเอลกระชับความร่วมมืออย่างรอบด้าน
วันนี้ (26 พฤศจิกายน 2562) เวลา 14.30 น. ณ ห้องนารี 2 ตึกนารีสโมสร ทำเนียบรัฐบาล นายเมอีร์ ชโลโม (H.E. Mr. Meir Shlomo) เอกอัครราชทูตรัฐอิสราเอลประจำประเทศไทย เข้าเยี่ยมคารวะนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข
ทั้งสองฝ่ายกล่าวยินดีที่ได้พบ โดยเห็นพ้องให้ไทยและอิสราเอลกระชับความร่วมมือให้มากขึ้น โดยเฉพาะด้านสาธารณสุข ซึ่งรองนายกรัฐมนตรีได้กล่าวชื่นชมความก้าวหน้าด้านเทคโนโลยีและนวัตกรรมทางการแพทย์ของอิสราเอล โดยไทยประสงค์ที่จะเรียนรู้และแลกเปลี่ยนประสบการณ์ในด้านนี้ รวมถึงด้านการบริหารจัดการน้ำจากอิสราเอลมากยิ่งขึ้น
รองนายกรัฐมนตรีกล่าวว่าได้ติดตามผลการเลือกตั้งทั่วไปในอิสราเอล และอวยพรให้อิสราเอลมีการจัดตั้งรัฐบาลใหม่สำเร็จโดยเร็ว  ทั้งนี้ ไทยและอิสราเอลยินดีที่มีความสัมพันธ์ที่ราบรื่นและความร่วมมือที่ก้าวหน้า และครอบคลุมในหลายๆด้าน

ที่มา : https://www.thaigov.go.th/news/contents/details/24835
