รัฐบาลไทย-ข่าวทำเนียบรัฐบาล-พม. จัดประชุมคณะกรรมการส่งเสริมการพัฒนาเด็กและเยาวชนแห่งชาติ (กดยช.) ครั้งที่ 2/2562

วันอังคารที่ 22 ตุลาคม 2562
พม. จัดประชุมคณะกรรมการส่งเสริมการพัฒนาเด็กและเยาวชนแห่งชาติ (กดยช.) ครั้งที่ 2/2562
พม. จัดประชุมคณะกรรมการส่งเสริมการพัฒนาเด็กและเยาวชนแห่งชาติ (กดยช.) ครั้งที่ 2/2562
วันที่ 21 ต.ค. 62 เวลา 09.00 น. กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) จัดประชุมคณะกรรมการส่งเสริมการพัฒนาเด็กและเยาวชนแห่งชาติ (กดยช.) ครั้งที่ 2/2562 โดยมี นายจุรินทร์ ลักษณวิศิษฏ์ รองนายกรัฐมนตรี เป็นประธานการประชุม พร้อมด้วย นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) คณะผู้บริหารกระทรวง พม. และผู้แทนหน่วยงานที่เกี่ยวข้อง เข้าร่วมประชุม ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
นายจุติ กล่าวว่า การประชุมคณะกรรมการส่งเสริมการพัฒนาเด็กและเยาวชนแห่งชาติ (กดยช.) ครั้งที่ 2/2562 ที่ประชุมได้พิจารณาประเด็นสำคัญ ได้แก่ 1) การดำเนินโครงการเงินอุดหนุนเพื่อการเลี้ยงดูเด็กแรกเกิด ซึ่งกระทรวง พม. โดย ดย. อยู่ระหว่างพัฒนาระบบฐานข้อมูล และจะเร่งรัดตรวจสอบพร้อมทั้งประมวลผลข้อมูลผู้มีสิทธิที่มาให้ข้อมูลหลังวันที่ 30 ก.ย. 61 และผู้ที่ยังไม่มายื่นข้อมูลเพิ่มเติม และจะเสนอต่อ กดยช. เพื่อพิจารณาเป็นวาระเร่งด่วนต่อไป 2) การยุบเลิกคณะอนุกรรมการเฉพาะกิจปรับปรุงมาตรฐานคุณภาพขั้นต่ำของการอบรมเลี้ยงดูเด็กปฐมวัยของสถานรับเลี้ยงเด็กเอกชน และเห็นชอบการปรับปรุงองค์ประกอบของคณะอนุกรรมการปรับปรุงกฎหมายเกี่ยวกับเด็กให้เป็นไปตามมาตรฐานของรัฐธรรมนูญและอนุสัญญาว่าด้วยสิทธิเด็ก และคณะอนุกรรมการส่งเสริมการปกป้องคุ้มครองเด็กและเยาวชนในการใช้สื่อออนไลน์ 3) การแต่งตั้งคณะอนุกรรมการเฉพาะกิจพิจารณาความพร้อมของประเทศไทยต่อการถอนข้อสงวนของอนุสัญญาว่าด้วยสิทธิเด็ก เพื่อพิจารณาความเป็นไปได้ในการถอนข้อสงวน ข้อ 22 ของอนุสัญญาว่าด้วยสิทธิเด็ก และ 4) การประชุมรัฐมนตรีอาเซียนที่รับผิดชอบงานเยาวชน ครั้งที่ 11 และการประชุมรัฐมนตรีอาเซียนที่รับผิดชอบงานเยาวชน + 3 ครั้งที่ 7 โดยที่ประชุมเห็นชอบในหลักการสนับสนุนเงินเข้ากองทุนเยาวชนอาเซียน เป็นเงิน 5,000 ดอลลาห์สหรัฐ (150,000 บาท) ปีละครั้ง ก่อนนำเสนอคณะรัฐมนตรี (ครม.) พิจารณาให้ความเห็นชอบต่อไป
นายจุติ กล่าวเพิ่มเติมว่า นอกจากนี้ ที่ประชุมยังได้รับทราบเรื่องการส่งเสริมกระบวนการทางความคิด (Mind Set) เด็กและเยาวชน...สู่ประเทศไทย 4.0 โดยขอให้หน่วยงานที่เกี่ยวข้องนำแนวคิดไปขับเคลื่อนในการปฏิบัติงานอย่างเป็นรูปธรรมตามบทบาทภารกิจขององค์กร และเรื่องการส่งเสริมให้ท้องถิ่นสนับสนุนสภาเด็กและเยาวชน กลุ่มเด็กและเยาวชน ริเริ่มทำกิจกรรมสร้างสรรค์และแก้ไขปัญหาในชุมชน สังคมของตนเอง โดยการถ่ายโอนภารกิจสภาเด็กและเยาวชนให้แก่องค์กรปกครองส่วนท้องถิ่น ให้คำนึงถึงความพร้อมขององค์กรปกครองส่วนท้องถิ่นเป็นหลัก

ที่มา : https://www.thaigov.go.th/news/contents/details/23968
