รัฐบาลไทย-ข่าวทำเนียบรัฐบาล-มท.1 ลงพื้นที่ติดตามสถานการณ์และให้กำลังใจประชาชนที่ประสบอุทกภัยจังหวัดนราธิวาส เน้นย้ำ “ทุกหน่วยงานพร้อมเคียงข้างพี่น้องประชาชน”

วันศุกร์ที่ 6 ธันวาคม 2562
มท.1 ลงพื้นที่ติดตามสถานการณ์และให้กำลังใจประชาชนที่ประสบอุทกภัยจังหวัดนราธิวาส เน้นย้ำ “ทุกหน่วยงานพร้อมเคียงข้างพี่น้องประชาชน”
มท.1 ลงพื้นที่ติดตามสถานการณ์และให้กำลังใจประชาชนที่ประสบอุทกภัยจังหวัดนราธิวาส เน้นย้ำ “ทุกหน่วยงานพร้อมเคียงข้างพี่น้องประชาชน”
วันนี้ (6 ธ.ค.62) เวลา 13.30 น. ที่ชุมชนริมแม่น้ำสุไหงโก-ลก อ.สุไหงโก-ลก จ.นราธิวาส พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วย นายฉัตรชัย พรหมเลิศ ปลัดกระทรวงมหาดไทย พลเรือตรี สมเกียรติ ผลประยูร เลขาธิการ ศอ.บต. พลโท พรศักดิ์ พูลสวัสดิ์ แม่ทัพภาค 4 นายเอกรัฐ หลีเส็น ผู้ว่าราชการจังหวัดนราธิวาส และผู้บริหารระดับสูงกระทรวงมหาดไทย ลงพื้นที่ติดตามสถานการณ์อุทกภัย และมอบถุงยังชีพให้ประชาชนผู้ได้รับผลกระทบ
จากนั้นในเวลา 14.30 น. พลเอก อนุพงษ์ เผ่าจินดา และคณะ เดินทางลงพื้นที่ ณ อาคารสวนรื่นอรุณ เทศบาลเมืองสุไหงโก-ลก  เพื่อพบปะ เยี่ยมเยียนให้กำลังใจ และมอบถุงยังชีพให้ประชาชนผู้ได้รับผลกระทบ
พลเอก อนุพงษ์ เผ่าจินดา กล่าวว่า นายรัฐมนตรีได้มอบหมายให้กระทรวงมหาดไทยและฝากมาให้กำลังใจพี่น้องประชาชนในวันนี้ และฝากถึงพระราชกระแสรับสั่งของพระบาทสมเด็จพระเจ้าอยู่หัว ที่ให้หน่วยงานต่าง ๆ เร่งช่วยเหลือประชาชนให้กลับคืนสู่สภาวะปกติอย่างเร็วที่สุด ทั้งนี้ ได้พระราชทานโรงครัวพระราชทานมาเพื่อบรรเทาความเดือดร้อนของพี่น้องประชาชน นับเป็นพระมหากรุณาธิคุณอย่างหาที่สุดมิได้ ซึ่งกระทรวงมหาดไทยจะเร่งให้ความช่วยเหลือ และหากพี่น้องประชาชนมีความเดือดร้อนให้แจ้งความต้องการผ่านไปยังผู้ว่าราชการจังหวัด นายอำเภอ นายกองค์การบริหารส่วนจังหวัด นายกเทศมนตรี และเจ้าหน้าที่ในระดับพื้นที่ได้ทุกคน ท้ายนี้ ขอให้กำลังใจพี่น้องประชาชนที่ประสบอุทกภัยทุกคนให้มีกำลังใจเข้มแข็ง ทุกหน่วยงานพร้อมเคียงข้างทุกท่าน
ด้าน นายปรีชา นวลน้อย นายอำเภอสุไหงโก-ลก กล่าวว่า สถานการณ์อุทกภัยและคลื่นลมแรงในพื้นที่จังหวัดนราธิวาส เกิดฝนตกหนัก น้ำล้นตลิ่ง และน้ำท่วมขัง ตั้งแต่เมื่อวันที่ 30 พฤศจิกายน 2562 จนถึงปัจจุบัน ครอบคลุมพื้นที่ 13 อำเภอ 69 ตำบล 439 หมู่บ้าน มีการอพยพประชาชนในพื้นที่อำเภอสุไหงโก-ลกที่ประสบภัยในพื้นที่เขตชุมชนไปอยู่ที่โรงเรียนเทศบาล 4 รวม 170 คน 40 ครัวเรือน มีเส้นทางคมนาคมได้รับผลกระทบจำนวน 12 เส้นทาง ในขณะนี้ยังไม่มีผู้บาดเจ็บและเสียชีวิต ด้านการให้ความช่วยเหลือ ศูนย์บัญชาการเหตุการณ์จังหวัดนราธิวาสได้บูรณาการหน่วยงาน ประกอบด้วย มูลนิธิอาสาเพื่อนพึ่ง (ภาฯ) ยามยาก สภากาชาดไทย ฝ่ายปกครอง หน่วยทหารในพื้นที่ องค์กรปกครองส่วนท้องถิ่น อปพร. ศูนย์ป้องกันและบรรเทาสาธารณภัยเขต เข้าให้ความช่วยเหลือผู้ประสบภัย โดยได้ให้การสนับสนุนเรือท้องแบน เสื้อชูชีพ กระสอบทราย น้ำดื่ม และถุงยังชีพ ตลอดจนติดตั้งเครื่องสูบน้ำ เพื่อเร่งระบายน้ำลงคลองยะกัง ซึ่งเป็นคลองที่รองรับน้ำในพื้นที่ของอำเภอระแงะ อำเภอบาเจาะ และอำเภอเมืองนราธิวาส ก่อนจะไหลลงสู่ทะเล ในส่วนการติดตามสถานการณ์น้ำขณะนี้ระดับน้ำมีแนวโน้มลดลง โดยยังคงมีน้ำท่วมขังในพื้นที่ 13 อำเภอ และในพื้นที่ฝนเริ่มหยุดตกแล้ว.
กองสารนิเทศ สป.มท.
ครั้งที่ 208/2562  วันที่  6 ธ.ค. 2562

ที่มา : https://www.thaigov.go.th/news/contents/details/25075
