รัฐบาลไทย-ข่าวทำเนียบรัฐบาล-พม. จัดโครงการ พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาสเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก ที่ จ.นครศรีธรรมราช

วันพุธที่ 14 สิงหาคม 2562
พม. จัดโครงการ พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาสเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก ที่ จ.นครศรีธรรมราช
พม. จัดโครงการ พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาสเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก ที่จังหวัดนครศรีธรรมราช
วันนี้ (7 ส.ค. 62) เวลา 08.30 น. ที่ศาลาประชาคม โรงละครองค์การบริหารส่วนจังหวัดนครศรีธรรมราช และสนาม หน้าเมืองนครศรีธรรมราช อำเภอเมืองนครศรีธรรมราช จังหวัดนครศรีธรรมราช นายภาคภูมิ อินทรสุวรรณ รองผู้ว่าราชการจังหวัดนครศรีธรรรมราช เป็นประธานในพิธีเปิด โครงการ พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาสเฉลิมพระเกียรติเนื่องในโอกาสมหามงคลพระราชพิธีบรมราชาภิเษก โดยมี นายจีระศักดิ์ ศรีพรหมมา หัวหน้าผู้ตรวจราชการกระทรวง พม. และ นางสาวอังคณา ใจกิจสุวรรณ ผู้ช่วยปลัดกระทรวง พม. พร้อมด้วย นางอุบล ทองสลับล้วน พัฒนาสังคมและความมั่นคงของมนุษย์จังหวัดนครศรีธรรมราช หัวหน้าส่วนราชการในจังหวัดนครศรีธรรมราช และข้าราชการ ทีม One Home พม. ในพื้นที่ภาคใต้ รวมทั้งหน่วยงานภาคีเครือข่ายที่เกี่ยวข้อง นักเรียนทุนพระราชทาน ในโครงการทุนพระราชทาน ม.ท.ศ. และประชาชนในจังหวัดนครศรีธรรมราช รวมจำนวนกว่า 200 คน เข้าร่วมในพิธีเปิดโครงการฯ และร่วมปั่นจักรยานไปเยี่ยมบ้านผู้ประสบปัญหาทางสังคม พร้อมทั้งนำสิ่งของไปมอบปันน้ำใจให้แก่ผู้ด้อยโอกาสคนพิการ และผู้สูงอายุ จำนวน 10 ราย ในพื้นที่ชุมชนมะขามชุม ชุมชนเตาหม้อ ชุมชนหลังสถานีรถไฟ และชุมชนหลังกองบังคับการตำรวจภูธรนครศรีธรรมราช อำเภอเมืองนครศรีธรรมราช จังหวัดนครศรีธรรมราช
นายจีระศักดิ์ กล่าวว่า เพื่อเป็นการเฉลิมพระเกียรติ เนื่องในโอกาสมหามงคลพระราชพิธี บรมราชาภิเษก พุทธศักราช 2562 และสืบเนื่องจากกิจกรรม "Bike ปั่นอุ่นไอรัก” ตามพระราโชบายของพระบาทสมเด็จพระวชิรเกล้าเจ้าอยู่หัว ในการส่งเสริมการออกกำลังกายด้วยการปั่นจักรยาน ให้ประชาชนมีสุขภาพร่างกายสมบูรณ์แข็งแรง ทั้งนี้ กระทรวงการพัฒนาสังคมและความมั่นคงของมนุษย์ (พม.) จึงได้จัดกิจกรรม "โครงการ พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาส เฉลิมพระเกียรติ เนื่องในโอกาสมหามงคลพระราชพิธีบรมราชาภิเษก” เพื่อเยี่ยมเยียนให้กำลังใจและให้ความช่วยเหลือแก่ผู้ด้อยโอกาสและครอบครัว เพื่อสร้างความสุขให้ประชาชนมีชีวิตความเป็นอยู่ที่ดีขึ้นเป็นการสร้างความสามัคคี ให้กับชุมชนและท้องถิ่น โดยบูรณาการความร่วมมือกับหน่วยงานภาครัฐและทุกภาคส่วน ในการเยี่ยมเยียนผู้ด้อยโอกาส เด็กที่อยู่ในสภาวะยากลำบาก คนพิการ และผู้สูงอายุ โดยกำหนดจัดกิจกรรมดังกล่าวให้ครอบคลุมพื้นที่ทั่วประเทศ 76 จังหวัดๆ ละ 5 พื้นที่ ระหว่างเดือนกรกฎาคม 2562 ถึงเดือนพฤษภาคม 2563
"สำหรับในวันนี้ ได้นำคณะเจ้าหน้าที่กระทรวง พม. และหน่วยงานที่เกี่ยวข้อง ร่วมปั่นจักรยานไปเยี่ยมบ้านผู้ประสบปัญหาทางสังคม เพื่อไปเยี่ยมเยียนให้กำลังใจและให้ความช่วยเหลือ พร้อมทั้งนำสิ่งของไปมอบให้แก่ผู้ด้อยโอกาส คนพิการ และผู้สูงอายุ จำนวน 10 ราย ในพื้นที่ชุมชนมะขามชุม ชุมชนเตาหม้อ ชุมชนหลังสถานีรถไฟ และชุมชนหลังกองบังคับการตำรวจภูธรนครศรีธรรมราช อำเภอเมืองนครศรีธรรมราช จังหวัดนครศรีธรรมราช ทั้งนี้ กระทรวง พม. พร้อมด้วยหน่วยงานที่เกี่ยวข้อง ขอสืบสานพระราชปณิธาน ด้วยความจงรักภักดี สร้างสรรค์ คุณประโยชน์แก่ประชาชนและประเทศชาติ โดยมุ่งมั่นดำเนินโครงการ "พม. ห่วงใย ดูแลทุกข์สุข ปั่นปันน้ำใจให้ผู้ด้อยโอกาสเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก” เพื่อช่วยเหลือผู้ด้อยโอกาส เด็กที่อยู่ในสภาวะยากลำบากคนพิการ ผู้สูงอายุในทุกพื้นที่ เพื่อให้มีคุณภาพชีวิตที่ดีขึ้นต่อไป” นายจีระศักดิ์ กล่าวในตอนท้าย

ที่มา : https://www.thaigov.go.th/news/contents/details/22060
