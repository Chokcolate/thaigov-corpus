รัฐบาลไทย-ข่าวทำเนียบรัฐบาล-นายกรัฐมนตรีขอให้เชื่อมั่นกระบวนการยุติธรรม สั่งเร่งชี้แจงการเสียชีวิตของนายอับดุลเลาะ อีซอมูซอ ทุกประเด็น

วันอังคารที่ 27 สิงหาคม 2562
นายกรัฐมนตรีขอให้เชื่อมั่นกระบวนการยุติธรรม สั่งเร่งชี้แจงการเสียชีวิตของนายอับดุลเลาะ อีซอมูซอ ทุกประเด็น
ภายหลังการประชุมคณะรัฐมนตรี นายกรัฐมนตรีแถลงข่าวประเด็นต่างๆต่อสื่อมวลชน
วันนี้ (27 ส.ค. 62) เวลา 13.30 น. ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมแถลงแก่สื่อมวลชนถึงความคืบหน้าการเสียชีวิตของนายอับดุลเลาะ อีซอมูซอ พบว่าไม่มีร่องรอยการถูกทำร้ายร่างกาย ยืนยันว่ารัฐบาลไม่มีนโยบายใช้ความรุนแรงและได้กำชับให้ กอ.รมน. ภาค 4 ส่วนหน้า เร่งชี้แจงทุกประเด็น เพราะข้อความบางส่วนอาจไม่ครบถ้วน หลายกลุ่มพยายามบิดเบือนข่าว ขอร้องสื่อนำเสนอให้ถูกต้อง ขอประชาชนเชื่อมั่นในกระบวนการยุติธรรมและมีสติในการรับข่าวสารและขอความร่วมมือสื่อมวลชนนำเสนอข่าวที่ถูกต้องด้วย
นายกรัฐมนตรียังได้กล่าวถึง สิ่งสำคัญกรณีการสร้างรั้วชายแดนตลอดแนวแม่น้ำโก-ลก คือ มิติของความมั่นคง ไม่ให้มีการข้ามไปมาเพื่อก่อเหตุรุนแรง  ซึ่งจะเป็นความตกลงระหว่าง 2 รัฐบาล แม่น้ำโก-ลก มีลักษณะไม่ลึก แคบ อาจทำให้มีการเล็ดลอดไปมาได้ และขณะนี้ยังไม่มีการสร้าง ซึ่งจะต้องมีการหารือกันอีกครั้ง ทั้งในส่วนความมั่งคงและมาเลเซีย เพื่อศึกษาสภาพภูมิประเทศ งบประมาณ ความเป็นอยู่ของคนทั้ง 2 ฝั่ง รวมทั้งกฎหมายอย่างละเอียดต่อไป
.........................................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22552
