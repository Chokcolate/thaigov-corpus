รัฐบาลไทย-ข่าวทำเนียบรัฐบาล-จุรินทร์ ประชุม กก.ประชาสัมพันธ์ พระราชพิธีบรมราชาภิเษก เสด็จพระราชดำเนินเลียบพระนคร โดยขบวนพยุหยาตรา ทางชลมารค

วันอังคารที่ 8 ตุลาคม 2562
จุรินทร์ ประชุม กก.ประชาสัมพันธ์ พระราชพิธีบรมราชาภิเษก เสด็จพระราชดำเนินเลียบพระนคร โดยขบวนพยุหยาตรา ทางชลมารค
(8 ตุลาคม 2562 เวลา 15.00-16.45 น.) นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ในฐานะประธานคณะกรรมการฝ่ายประชาสัมพันธ์พระราชพิธีบรมราชาภิเษก
ได้เป็นประธานการประชุมคณะ กก.ประชาสัมพันธ์เพื่อเตรียมความพร้อม ด้านการประชาสัมพันธ์งานพระราชพิธีบรมราชาภิเษก โดยนายจุรินทร์ได้ขอให้ทุกฝ่ายร่วมแรงร่วมใจกันเพื่อถวายพระเกียรติแด่พระบาทสมเด็จพระเจ้าอยู่หัว เน้นย้ำให้ทุกส่วนให้ข้อมูลที่ชัดเจน ถูกต้อง แม่นยำ รวมทั้งการอำนวยความสะดวกแก่พี่น้องประชาชนที่เดินทางมาเข้าเฝ้ารับเสด็จ  และขอให้ทุกคนทุกฝ่ายตระหนักว่าเป็นภารกิจที่มีความสำคัญสูงสุด
โดยที่ประชุมรายงานด้านเทคนิคที่จะดำเนินการแล้วเสร็จภายในวันศุกร์นี้ และมีการจัดเตรียมพื้นที่รับเสด็จตลอดสองฝั่งแม่น้ำเจ้าพระยารองรับประชาชนได้ 25,140 คน และที่เฝ้ารับเสด็จพระราชดำเนินโดยรถยนต์พระที่นั่งกว่า 11,000 คน รวมกว่า 36,000 คน ข้อแนะนำคือประชาชนควรเข้ามาในสถานที่ก่อน 13.00 น โดยจะตั้งจุดคัดกรองตั้งแต่เวลา 6.00 น.
สำหรับการจราจรนั้น สตช.รายงานว่ามีความพร้อมเต็มที่ในการรักษาความปลอดภัยและ การจราจร ส่วนกองทัพเรือจะซ้อมใหญ่วันที่ 17 และ 21 ตค.นี้ โดยจะได้เรียนเชิญนายกรัฐมนตรีมารับชมการซ้อมด้วย
สำหรับคนไทย สามารถติดตามเผยแพร่ความก้าวหน้าฝ่ายประชาสัมพันธ์งาน โดยประชาสัมพันธ์ในประเทศ สำหรับคนไทย เน้นเนื้อหาประวัติของพระราชพิธี การเชิญชวนประชาชนเข้ารับเสด็จ และใส่เสื้อสีเหลือง การอำนวยความสะดวกประชาชน กำหนดการซ้อม การจัดรถรับส่ง เผยแพร่ทุกช่องทาง ทั้ง 1) สื่อออนไลน์ www.phralan.in.th  Social media และ QR Code และ Line@พระราชพิธีบรมราชาภิเษก 2) วิทยุกระจายเสียง 3) สื่อโทรทัศน์ รายการสารคดีเริ่มออกอากาศวันที่ 13 ตค.นี้
ด้านงานประชาสัมพันธ์ในต่างประเทศ ผ่านสื่อทุกรูปแบบ รวมทั้งการคัดกรองและอำนวจความสะดวกสื่อมวลชนด้วย มีการจัดนิทรรศการการเสด็จพระราชดำเนินเลียบพระนครทางชลมารคเผยแพร่ และการจัดทำ e-book ภาษาอังกฤษ จัดทำสารคดีภาษาอังกฤษเผยแพร่  จัดสถานที่รองรับสื่อต่างชาติ 50 ราย และมีการจัด press tour เพื่อสร้างความเข้าใจกับสื่อต่างชาติก่อนวันงานจริง มีการเกี่ยวสัญญานไปต่างประเทศด้วย
การบริหารสื่อมวลชน มีสองลักษณะ คือ หนึ่ง การให้ข้อมูลข่าวสาร เพื่อให้สื่อนำไปเผยแพร่ต่อ โดยจะมีการแถลงข่าวในวันที่ 11 ตค.โดยรองนายกรัฐมนตรีจุรินทร์เข้าร่วมด้วย และสองคือ การจัดระเบียบสื่อมวลชน จัดจุดถ่ายภาพรองรับสื่อ 150 คน และอำนวยความสะดวกและการตรวจตราสื่อมวลชนร่วมกับตำรวจสันติบาลร่วมกับตำรวจสันติบาล ขณะนี้มีสื่อมวลชนมาลงทะเบียนแล้ว 130 คน
การถ่ายทอดสด ในนามของโทรทัศน์รวมการเฉพาะกิจ มีจุดติดตั้งรถ OB ถ่ายทอดสด ถ่ายภาพด้วย จะมีผู้บรรยาย 3 คน จัดทำสารคดีออกเผยแพร่หลังข่าวภาคค่ำ โดยนายจุรินทร์ สั่งการในที่ประชุมว่า ขอให้ทุกภาคส่วนเร่งดำเนินการเผยแพร่ประชาสัมพันธ์ ผ่านสื่อในทุกๆช่องทาง และเตรียมความพร้อมด้านสถานที่และสื่ออย่างเต็มที่ และเตรียมข้อมูลและองค์ความรู้ให้ถูกต้องครบถ้วน ที่ผ่านมางานประชาสัมพันธ์ได้รับคำชื่นชมเป็นอย่างมาก ขอให้ร่วมแรงร่วมใจกันเพื่อถวายพระเกียรติแด่พระบาทสมเด็จพระเจ้าอยู่หัว ขอให้ทุกภาคส่วนให้ข้อมูลที่ชัดเจน ถูกต้อง แม่นยำ โดยเฉพาะเรื่องการอำนวยความสะดวกแก่พี่น้องประชาชนที่เดินทางมาเข้าเฝ้า

ที่มา : https://www.thaigov.go.th/news/contents/details/23693
