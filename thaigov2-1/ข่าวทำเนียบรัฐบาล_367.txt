รัฐบาลไทย-ข่าวทำเนียบรัฐบาล-ไทย-อินเดีย พร้อมกระชับความร่วมมือในทุกมิติให้ครอบคลุม

วันจันทร์ที่ 11 พฤศจิกายน 2562
ไทย-อินเดีย พร้อมกระชับความร่วมมือในทุกมิติให้ครอบคลุม
ไทย-อินเดีย พร้อมกระชับความร่วมมือในทุกมิติให้ครอบคลุม
วันนี้ (11 พฤศจิกายน 2562) เวลา 10.00 น. ณ ห้องรับรอง 1 ตึกบัญชาการ 1 ทำเนียบรัฐบาล นางสุจิตรา ทุไร (H.E. Ms. Suchitra Durai) เอกอัครราชทูตสาธารณรัฐอินเดียประจำประเทศไทย เข้าเยี่ยมคารวะ นายเทวัญ ลิปตพัลลภ รัฐมนตรีประจำสำนักนายกรัฐมนตรี ในโอกาสเข้ารับหน้าที่ สรุปสาระสำคัญการหารือ ดังนี้
รัฐมนตรีประจำสำนักนายกรัฐมนตรีกล่าวต้อนรับเอกอัครราชทูตอินเดียฯ พร้อมแสดงความยินดีที่ไทยและอินเดียมีความสัมพันธ์ที่ราบรื่นมาอย่างยาวนาน โอกาสนี้ รัฐมนตรีประจำสำนักนายกรัฐมนตรียังได้กล่าวขอบคุณรัฐบาลอินเดียที่ถวายการต้อนรับ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโอกาสเสด็จฯ เยือนอินเดียที่ผ่านมา
เอกอัครราชทูตอินเดียฯ ขอบคุณรัฐบาลไทยที่ให้การต้อนรับนายกรัฐมนตรีอินเดีย ในการเข้าร่วมการประชุมสุดยอดอาเซียน (ASEAN Summit) ครั้งที่ 35 ที่ผ่านมา เป็นโอกาสการยกระดับความสัมพันธ์ของทั้งสองประเทศให้มีความใกล้ชิดมากขึ้น และขอบคุณรัฐบาลที่ให้ความร่วมมือกับอินเดียมาโดยตลอด โดยเฉพาะด้านเศรษฐกิจ ไทยถือว่าเป็นประเทศคู่ค้าสำคัญที่มีศักยภาพของอินเดีย จึงเห็นควรพัฒนาความร่วมมือทางด้านเศรษฐกิจระหว่างกันมากขึ้น
ทั้งสองฝ่ายเห็นพ้องการกระชับความร่วมมือในทุกด้าน ได้แก่ ด้านสังคมวัฒนธรรม ด้านการศึกษา และความมั่นคง โดยเฉพาะอย่างยิ่งด้านการท่องเที่ยว ไทยขอบคุณรัฐบาลอินเดียที่ดูแลนักท่องเที่ยวไทยที่เดินทางไปยังอินเดีย และสนับสนุนชาวอินเดียให้มาท่องเที่ยวยังประเทศไทย ทั้งนี้ รัฐมนตรีประจำสำนักนายกรัฐมนตรีพร้อมสนับสนุนให้นักท่องเที่ยวอินเดียเดินทางมายังไทยเพิ่มมากขึ้น
ทั้งนี้ รัฐมนตรีประจำสำนักนายกรัฐมนตรียืนยันให้การสนับสนุนและให้ความร่วมมือกับอินเดียครอบคลุมในทุกมิติ เพื่อเป็นโอกาสยกระดับความสัมพันธ์ไทยกับอินเดียให้แน่นแฟ้นยิ่งขึ้น
*************

ที่มา : https://www.thaigov.go.th/news/contents/details/24475
