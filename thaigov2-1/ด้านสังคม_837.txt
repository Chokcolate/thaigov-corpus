รัฐบาลไทย-ข่าวทำเนียบรัฐบาล-รมว.พม. เปิดกิจกรรม “พม. อาสา ร่วมทำหน้ากากผ้า สู้ไวรัสโควิด-19” แจกจ่ายให้ประชาชน

วันพุธที่ 11 มีนาคม 2563
รมว.พม. เปิดกิจกรรม “พม. อาสา ร่วมทำหน้ากากผ้า สู้ไวรัสโควิด-19” แจกจ่ายให้ประชาชน
รมว.พม. เปิดกิจกรรม “พม. อาสา ร่วมทำหน้ากากผ้า สู้ไวรัสโควิด-19” แจกจ่ายให้ประชาชน
วันนี้ (11 มี.ค. 63) เวลา 09.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดกิจกรรม “พม. อาสา ร่วมทำหน้ากากผ้า สู้ไวรัสโควิด-19” เพื่อให้อาสาสมัครพัฒนาสังคมและความมั่นคงของมนุษย์ (อพม.) และจิตอาสา ทั้งเด็ก เยาวชน สตรี คนพิการ ผู้สูงอายุ และประชาชนทั่วไป เข้ามามีส่วนร่วมในการทำหน้ากากผ้าที่เย็บด้วยมือ โดยเมื่อทำเสร็จแล้ว สามารถนำกลับบ้านเพื่อให้กับคนในครอบครัว และอีกส่วนหนึ่งจะนำไปแจกจ่ายให้ประชาชนที่ต้องการต่อไป ณ บริเวณห้องโถงชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ
นายจุติ กล่าวว่า ขณะนี้ รัฐบาลได้ดำเนินมาตรการป้องกันการแพร่ระบาดของเชื้อไวรัสโควิด-19 ซึ่งตนได้มอบนโยบายให้หน่วยงานในสังกัดกระทรวง พม. กว่า 400 แห่งทั่วประเทศ รวมทั้งสำนักงานพัฒนาสังคมและความมั่นคงของมนุษย์ (พมจ.) ทุกจังหวัด เร่งทำหน้ากากผ้า เพื่อนำไปแจกจ่ายให้กับกลุ่มเป้าหมายและประชาชนทั่วไปในพื้นที่ท้องถิ่น สำหรับในส่วนกลาง ณ กระทรวง พม. สะพานขาว ถนนกรุงเกษม กรุงเทพฯ ได้จัดกิจกรรม “พม. อาสา ร่วมทำหน้ากากผ้า สู้ไวรัสโควิด-19” ตั้งแต่วันที่ 11 – 15 มีนาคม 2563 เวลา 09.00 – 17.00 น. โดยได้เปิดให้อาสาสมัครพัฒนาสังคมและความมั่นคงของมนุษย์ (อพม.) และจิตอาสา ทั้งเด็ก เยาวชน สตรี คนพิการ ผู้สูงอายุ และประชาชนทั่วไป เข้ามามีส่วนร่วมในการทำหน้ากากผ้าที่เย็บด้วยมือ โดยเมื่อทำเสร็จแล้ว สามารถนำกลับบ้านเพื่อให้กับคนในครอบครัว และอีกส่วนหนึ่งจะนำไปแจกจ่ายให้ประชาชนที่ต้องการต่อไป ทั้งนี้ กระทรวง พม. ได้เตรียมเจ้าหน้าที่ผู้มีความรู้เพื่อสอนการทำหน้ากากผ้าสำหรับผู้ใหญ่และเด็ก และวัสดุอุปกรณ์ รวมทั้งจักรเย็บผ้า หรือจะนำวัสดุอุปกรณ์เย็บผ้ามาเองได้ นอกจากนี้ ระหว่างการทำหน้ากากผ้า จะมีการขับร้องเพลงจากศิลปิน นักร้อง พร้อมบริการอาหารว่าง
นายจุติ กล่าวต่ออีกว่า ขอเชิญชวนพี่น้องประชาชนทุกท่านเข้ามาร่วมกันทำหน้ากากผ้าที่เย็บด้วยมือของตนเอง เพื่อร่วมกันป้องกันตนเอง ครอบครัว และชุมชน จากการแพร่ระบาดของเชื้อไวรัสโควิด-19 ซึ่งสามารถติดต่อสอบถามเพิ่มเติม โทร. 02 695 6441 และศูนย์ช่วยเหลือสังคม สายด่วน พม. โทร. 1300
นายจุติ กล่าวเพิ่มเติมว่า นอกจากนี้ ตนได้รับมอบเจลแอลกอฮอล์สำหรับทำความสะอาด จำนวน 200 ขวด จากองค์การสุรา กรมสรรพสามิต โดย นายสุนันท์ ภูธนกิจ รองผู้อำนวยการฝ่ายบริการ เป็นผู้แทนนำมอบ ให้ทางกระทรวง พม. นำไปแจกจ่ายยังหน่วยงานในสังกัดฯ เพื่อป้องกันการแพร่ระบาดของเชื้อไวรัสโควิด-19 ต่อไป

ที่มา : https://www.thaigov.go.th/news/contents/details/27065
