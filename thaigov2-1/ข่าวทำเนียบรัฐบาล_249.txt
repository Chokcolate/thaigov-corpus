รัฐบาลไทย-ข่าวทำเนียบรัฐบาล-สคบ. บุกเชิงรุก บูรณาการร่วมตำรวจพื้นที่ จับกุมผู้ลักลอบจำหน่ายบารากู่และบุหรี่ไฟฟ้า รวมมูลค่าของกลางกว่า 12 ล้านบาท

วันพุธที่ 9 ตุลาคม 2562
สคบ. บุกเชิงรุก บูรณาการร่วมตำรวจพื้นที่ จับกุมผู้ลักลอบจำหน่ายบารากู่และบุหรี่ไฟฟ้า รวมมูลค่าของกลางกว่า 12 ล้านบาท
สคบ. บุกเชิงรุก บูรณาการร่วมตำรวจพื้นที่ จับกุมผู้ลักลอบจำหน่ายบารากู่และบุหรี่ไฟฟ้า รวมมูลค่าของกลางกว่า 12 ล้านบาท
วันนี้ (9 ตค.62) เวลา 09.30 น. ณ ชั้น 1 ศูนย์รับเรื่องราวร้องทุกข์ 1166 สำนักงานคณะกรรมการคุ้มครองผู้บริโภค นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี พลตำรวจตรี ประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภค พลตำรวจตรีญาณพงศ์  โสมาภา ผู้บังคับการกองสารนิเทศ หัวหน้าชุดปฏิบัติการพิเศษ สคบ. และพันตำรวจเอก ประทีป เจริญกัลป์ รองหัวหน้าชุดปฏิบัติการฯ ร่วมแถลงข่าวการจับกุมผู้ลักลอบจำหน่ายบารากู่และบุหรี่ไฟฟ้า โดยชุดปฏิบัติการพิเศษ สคบ. บูรณาการร่วมกับ สน.พลับพลาไชย 1 และ สน.เพชรเกษม ซึ่งเป็นไปตามที่ พลเอก ประยุทธ์ จันทร์โอชา นายกรัฐมนตรีได้สั่งการให้หน่วยงานของรัฐเร่งรัดและกวดขันการลักลอบจำหน่ายบารากู่และบุหรี่ไฟฟ้าซึ่งเป็นสินค้าอันตรายต่อผู้บริโภค
โดยเมื่อวันเสาร์ที่ผ่าน (5 ต.ค.62) ชุดปฏิบัติการพิเศษ สคบ. นำโดย พลตำรวจตรีญาณพงศ์  โสมาภา ผู้บังคับการกองสารนิเทศ หัวหน้าชุดปฏิบัติการพิเศษ สคบ. พันตำรวจเอก ประทีป เจริญกัลป์ รองหัวหน้าชุดปฏิบัติการฯ พันตำรวจเอก ชัชวาล ทิพย์พิชัย ผู้ช่วยหัวหน้าชุดปฏิบัติการฯ พันตำรวจโท วัชรพัฒน์ เรืองอัครนนท์ ชุดปฏิบัติการฯ
และนายฐิตินันท์ สิงหา ผู้อำนวยการกองคุ้มครองผู้บริโภคด้านฉลาก ร่วมกับ พันตำรวจเอกวิชิต ถิรขจรวงศ์ ผกก.สน.พลับพลาไชย 1 นำกำลังเจ้าหน้าที่กว่า 50 นาย ลงพื้นที่
ตรวจยึดจับกุมผู้ลักลอบจำหน่ายสินค้าผิดกฎหมาย ณ ย่านคลองถมเซ็นเตอร์ จากการ เข้าตรวจ 15 ร้าน พบผู้ต้องหาคนไทย 7 คน คนต่างด้าว 3 คน และพบของกลางจำนวนมากอาทิ (1) บุหรี่ไฟฟ้า 566 ตัว (2) น้ำยาสำหรับเติมบุหรี่ไฟฟ้า 5,158 ขวด (3) อุปกรณ์ 1,362 ชิ้น (4) หัวบุหรี่ไฟฟ้า 402 หัว (5) กล่องพัสดุพร้อมส่ง รวมมูลค่าของกลางกว่า 12 ล้านบาท จึงนำตัวผู้ต้องหาพร้อมของกลางมอบให้พนักงานสอบสวนดำเนินคดี ในฐานะเป็นผู้ขายหรือเสนอหรือชักชวนให้มีการขาย ซึ่งสินค้าบุหรี่ไฟฟ้าหรือน้ำยาสำหรับเติมบุหรี่ไฟฟ้า อันเป็นการฝ่าฝืนคำสั่งคณะกรรมการคุ้มครองผู้บริโภค ที่ 9/2558 ต้องระวางโทษจำคุกไม่เกิน 3 ปี หรือปรับไม่เกิน 600,000 บาท หรือทั้งจำทั้งปรับและดำเนินคดีความผิดตามกฎหมายอื่นที่เกี่ยวข้องต่อไป
การดำเนินการจับกุมผู้ลักลอบจำหน่ายบุหรี่ไฟฟ้าในครั้งนี้ เป็นหนึ่งในหลายๆ ครั้ง ที่ชุดปฏิบัติการพิเศษ สคบ. ร่วมบูรณาการกับเจ้าหน้าที่ตำรวจในท้องที่ลงพื้นที่สืบสวนจับกุมผู้กระทำความผิด ทั้งในกรุงเทพมหานคร และต่างจังหวัด รวมทั้งการลักลอบจำหน่ายสินค้าอันตรายดังกล่าวผ่านระบบออนไลน์อย่างเข้มข้น จริงจัง เพื่อให้ผู้ลักลอบจำหน่ายหลาบจำและเกรงกลัวต่อกฎหมาย นอกจากนี้ ในรอบสัปดาห์ที่ผ่านมาชุดปฏิบัติการฯ ได้นำกำลังเจ้าหน้าที่ เข้าตรวจจับหลายจุด โดยได้วางแผนการจับกุมและล่อซื้อทั้งจากการจำหน่ายในช่องทางปกติและจากเว็บไซต์ ดังนี้
1. การตรวจจับบุหรี่ไฟฟ้า เมื่อวันที่ 5 ตุลาคม 2562 บริเวณย่านการค้าคลองถมเซ็นเตอร์ กทม.
2. การตรวจจับบุหรี่ไฟฟ้าและลวดดัดฟัน จำนวน 3 ร้านค้า เมื่อวันที่ 3ตุลาคม 2562 บริเวณตลาดเปิดท้ายหน้าห้างบิ๊กซีอ้อมใหญ่ จังหวัดนครปฐม
3. การตรวจจับบุหรี่ไฟฟ้าโดยการวางแผนล่อซื้อ (เนื่องจากมีการลงขาย
ในเว็บไซต์) เมื่อวันที่ 25 กันยายน 2562 บริเวณเขตมีนบุรี กรุงเทพฯ

ที่มา : https://www.thaigov.go.th/news/contents/details/23710
