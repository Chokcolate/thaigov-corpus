รัฐบาลไทย-ข่าวทำเนียบรัฐบาล-กรมบัญชีกลางทยอยจ่าย Cash Back “ชิมช้อปใช้” รอบแรก 15 ธ.ค.62 เตือน !! ปชช.อย่าหลงเชื่อมิจฉาชีพแอบอ้าง ช่วยคืนเงิน Cash Back ผ่าน app เป๋าตัง

วันจันทร์ที่ 16 ธันวาคม 2562
กรมบัญชีกลางทยอยจ่าย Cash Back “ชิมช้อปใช้” รอบแรก 15 ธ.ค.62 เตือน !! ปชช.อย่าหลงเชื่อมิจฉาชีพแอบอ้าง ช่วยคืนเงิน Cash Back ผ่าน app เป๋าตัง
กรมบัญชีกลางทยอยจ่ายเงินคืน (Cash Back) ให้กับผู้มีสิทธิ์ที่ใช้จ่ายผ่านกระเป๋า G-Wallet 2 ตั้งแต่ 15 ธ.ค.62 เป็นต้นไป พร้อมแจ้งเตือนอย่าหลงเชื่อมิจฉาชีพที่ออกอาละวาด ส่ง Line สร้างเพจและเว็บปลอม หลอกลวงให้โอนเงินเพื่อช่วยเหลือในการรับและโอนเงินคืน
กรมบัญชีกลางเริ่มทยอยจ่ายเงินคืน (Cash Back) ให้กับผู้มีสิทธิ์ที่ใช้จ่ายผ่านกระเป๋า G-Wallet 2 ตั้งแต่ 15 ธ.ค. 62 เป็นต้นไป พร้อมแจ้งเตือนประชาชนอย่าหลงเชื่อมิจฉาชีพที่ออกอาละวาด ส่ง Line สร้างเพจและเว็บปลอม หลอกลวงให้โอนเงินเพื่อช่วยเหลือในการรับและโอนเงินคืน
นางสาววิลาวรรณ  พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ตามที่คณะรัฐมนตรีมีมติเห็นชอบมาตรการส่งเสริมการท่องเที่ยวในประเทศ “ชิมช้อปใช้” โดยขยายระยะเวลาการเข้าร่วมมาตรการไปจนถึงวันที่ 31 ม.ค. 63 ซึ่งขณะนี้มีผู้ที่สนใจเข้าร่วมมาตรการและใช้จ่ายผ่านกระเป๋า  G-Wallet 2 จำนวนมาก และกรมบัญชีกลางจะเริ่มทยอยโอนเงินคืน (Cash Back) รอบแรกให้กับผู้มีสิทธิ์ที่ใช้จ่ายผ่านกระเป๋า G-Wallet 2 ระหว่างวันที่ 27 ก.ย. ถึง 30 พ.ย.62 ตั้งแต่วันที่ 15 ธ.ค. 62 เป็นต้นไป สำหรับผู้ที่ใช้สิทธิ์ที่ยังไม่ได้รับเงินคืน (Cash Back) อยู่ระหว่างการตรวจสอบการใช้จ่ายของผู้มีสิทธิ์ว่าเป็นไปตามเงื่อนไขหรือไม่ โดยจะได้รับแจ้ง SMS ผ่านยังมือถือที่ลงทะเบียนไว้เท่านั้น
“สำหรับการรับเงินคืน (Cash Back) ตามที่กำหนดไว้ในเงื่อนไขของมาตรการฯ  คือ การใช้จ่ายเงินไม่เกิน 30,000 บาท จะได้รับเงินคืน 15% หากใช้เงินตั้งแต่ 30,001-50,000 บาท จะได้รับเงินคืน 20% รวมเงินคืนสูงสุด 8,500 บาท โดยสามารถตรวจสอบยอดเงินคืนได้ที่แอปพลิเคชั่นเป๋าตัง และสามารถโอนเงินคืนกลับเข้าบัญชีตนเองผ่าน Internet Banking ได้ด้วยตนเอง” โฆษกกรมบัญชีกลาง กล่าว
โฆษกกรมบัญชีกลาง กล่าวเพิ่มเติมว่า ขอให้ประชาชนอย่าหลงเชื่อข้อความจาก Line  Facebook  Twitter และเว็บไซต์ต่าง ๆ ที่ระบุว่าสามารถช่วยดำเนินการในการโอนเงินคืน (Cash Back) จากกระเป๋า G-Wallet 2 เข้าบัญชีผู้มีสิทธิ์  โดยมีค่าใช้จ่ายในการดำเนินการ ซึ่งกรณีดังกล่าวไม่ใช่นโยบายของรัฐบาลและถือว่าผิดเงื่อนไขของมาตรการ จึงขอให้ประชาชนอย่าหลงเชื่อโดยเด็ดขาด หากมีข้อสงสัยเกี่ยวกับการรับเงินคืน (Cash Back) สามารถสอบถามได้ที่คณะทำงานย่อยด้านกฎหมาย ส่วนกลาง โทร. 02 270 6400 กด 7 หรือสำนักงานคลังจังหวัด ในวัน เวลา ทำการ

ที่มา : https://www.thaigov.go.th/news/contents/details/25228
