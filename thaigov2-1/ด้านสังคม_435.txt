รัฐบาลไทย-ข่าวทำเนียบรัฐบาล-รมว.สธ.นำชาวสาธารณสุขถวายสักการะ กรมพระยาชัยนาทนเรนทร อธิบดีกรมสาธารณสุขพระองค์แรก เนื่องในวันสถาปนากระทรวงสาธารณสุข

วันพุธที่ 27 พฤศจิกายน 2562
รมว.สธ.นำชาวสาธารณสุขถวายสักการะ กรมพระยาชัยนาทนเรนทร อธิบดีกรมสาธารณสุขพระองค์แรก เนื่องในวันสถาปนากระทรวงสาธารณสุข
รัฐมนตรีว่าการกระทรวงสาธารณสุข นำผู้บริหาร และบุคลากรสาธารณสุข ถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร อธิบดีกรมสาธารณสุขพระองค์แรก เนื่องในวันสถาปนากระทรวงสาธารณสุข เชิญชวนประชาชน “ชม ช้อป ใช้” ผลิตภัณฑ์ปลอดภัย
รัฐมนตรีว่าการกระทรวงสาธารณสุข นำผู้บริหาร และบุคลากรสาธารณสุข ถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร อธิบดีกรมสาธารณสุขพระองค์แรก เนื่องในวันสถาปนากระทรวงสาธารณสุข เชิญชวนประชาชน “ชม ช้อป ใช้” ผลิตภัณฑ์ปลอดภัยจากหน่วยงานเครือข่ายเกษตรอินทรีย์  อาหารสะอาด รสชาติอร่อยนานาชนิด ตั้งแต่เวลา 8.00 น. – 13.00 น.
เช้าวันนี้ (27 พฤศจิกายน 2562) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข และคณะผู้บริหาร ข้าราชการ เจ้าหน้าที่สาธารณสุข ผู้แทนหน่วยงาน สมาคม องค์กรต่างๆ ร่วมพิธีวางพานพุ่มถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร และจัดนิทรรศการเฉลิมพระเกียรติ เนื่องในวันคล้ายวันสถาปนากระทรวงสาธารณสุข และพิธีสดัปกรณ์ ทำบุญอุทิศส่วนกุศลให้ข้าราชการและเจ้าหน้าที่กระทรวงสาธารณสุขที่ล่วงลับไปแล้ว
นายอนุทินกล่าวว่า การสาธารณสุขไทย ได้รับสถาปนาครั้งแรกด้วยพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัว  ทรงแต่งตั้งพระเจ้าน้องยาเธอกรมหมื่นชัยนาทนเรนทร เป็นอธิบดีกรมสาธารณสุขพระองค์แรก ซึ่งพระองค์ทรงบำเพ็ญพระกรณียกิจ เป็นประโยชน์ต่อการแพทย์ การสาธารณสุข และการเภสัชกรรมเพื่อให้การแพทย์การสาธารณสุขเจริญก้าวหน้าทัดเทียมนานาอารยะประเทศมาโดยตลอดพระชนม์ชีพ ทำให้การสาธารณสุขไทยพัฒนาต่อเนื่องมาเป็นลำดับ จนยกฐานะขึ้นเป็นกระทรวงสาธารณสุข เมื่อวันที่ 10 มีนาคม 2485 และเมื่อวันที่ 18 สิงหาคม 2509 คณะรัฐมนตรีได้อนุมัติให้วันที่ 27 พฤศจิกายนของทุกปี เป็นวันคล้ายวันสถาปนากระทรวงสาธารณสุข เพื่อรำลึกความสำคัญของงานสาธารณสุขที่ได้พัฒนาอย่างเป็นรูปธรรมตลอดมา  โดยในปีนี้กระทรวงสาธารณสุขมีอายุครบ 77 ปี
ทั้งนี้ รัฐมนตรีว่าการกระทรวงสาธารณสุขและผู้บริหาร ร่วมกันเปิดตลาดนัดสีเขียว พืชผักปลอดภัย (Green MOPH Market) ณ บริเวณลานพระอนุสาวรีย์สมเด็จพระพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ รณรงค์การบริโภคผักผลไม้ที่ปลอดภัย และเชิญชวนประชาชน “ชม ช้อป ใช้” ผลิตภัณฑ์ปลอดภัยจากเครือข่ายเกษตรอินทรีย์  อาหารสะอาดรสชาติอร่อยนานาชนิด อาทิ ผักผลไม้ปลอดสารพิษ น้ำมะพร้าวอินทรีย์ ข้าวหอมมะลิสุรินทร์ปลอดสารพิษ อาหารว่างเพื่อสุขภาพ น้ำผลไม้ งานฝีมือจากผู้ป่วยบำบัดยาเสพติด ผ้าไหมทอมือ การสาธิตชุดทดสอบอาหาร และแจกน้ำสมุนไพรฟรี ในวันนี้ ตั้งแต่เวลา 8.00 น. – 13.00 น.
***************************   27 พฤศจิกายน 2562

ที่มา : https://www.thaigov.go.th/news/contents/details/24863
