รัฐบาลไทย-ข่าวทำเนียบรัฐบาล-อนุทิน ประกาศจุดยืนไม่เอาสารเคมีอันตรายต่อสุขภาพ ชีวิตประชาชน

วันพฤหัสบดีที่ 10 ตุลาคม 2562
อนุทิน ประกาศจุดยืนไม่เอาสารเคมีอันตรายต่อสุขภาพ ชีวิตประชาชน
รองนายกรัฐมนตรีและรัฐมนตรีว่าการกระทรวงสาธารณสุข ประกาศจุดยืนกระทรวงสาธารณสุขไม่เอาสารเคมีอันตรายต่อสุขภาพและชีวิตประชาชน  ที่สุดจะยกเลิกการใช้หรือไม่ขึ้นกับคณะกรรมการวัตถุอันตราย
รองนายกรัฐมนตรีและรัฐมนตรีว่าการกระทรวงสาธารณสุข ประกาศจุดยืนกระทรวงสาธารณสุขไม่เอาสารเคมีอันตรายต่อสุขภาพและชีวิตประชาชน  ที่สุดจะยกเลิกการใช้หรือไม่ขึ้นกับคณะกรรมการวัตถุอันตราย
วันนี้ (10 ตุลาคม 2562) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์เกี่ยวกับสารเคมีอันตรายทางการเกษตร ว่า การดำเนินการเรื่องสารเคมีอันตรายในส่วนของกระทรวงสาธารณสุขเราทำตามหน้าที่ในการดูแลสุขภาพประชาชนทั้งประเทศ เรามีจุดยืนอะไรที่เป็นอันตรายต่อสุขภาพ ต่อชีวิต และความเป็นอยู่ของประชาชน เราจะไม่สนับสนุนให้มีการใช้ ซึ่งปลัดกระทรวงสาธารณสุขและเลขาธิการคณะกรรมการอาหารและยา ที่เป็นคณะกรรมการวัตถุอันตรายก็ยืนยันต่อสื่อมวลชนไปแล้วว่าไม่สนับสนุน และพร้อมเสนอให้ที่ประชุมฯ มีการโหวตอย่างเปิดเผย
“เราชาวสาธารณสุขมีความชัดเจนที่จะไม่สนับสนุนการใช้สารเคมีอันตราย ผลที่จะเกิดขึ้นจะเป็นอย่างไร ขึ้นอยู่กับคณะกรรมการวัตถุอันตรายทั้ง 27 คน ไม่ใช่หน้าที่ของกระทรวงสาธารณสุข และหากไม่แบน เราก็จะเตรียมยา เตรียมการรักษา ซึ่งจะเป็นภาระต่องบประมาณของประเทศต่อไป” นายอนุทินกล่าว
นายอนุทินกล่าวต่อว่า ผมยินดีรับฟังข้อมูลจากทุกฝ่าย การสนับสนุนการเลิกใช้ครั้งนี้ทำเพื่อเกษตรกร ทำเพื่อประชาชนผู้บริโภคพืชผลทางการเกษตร  สำหรับเรื่องตัวเลขคนป่วย คนเสียชีวิตจากสารเคมีอันตรายนั้น ในฐานะที่เป็นกระทรวงสาธารณสุขเรื่องสุขภาพสำคัญที่สุด ไม่ว่าตัวเลขผู้ป่วยจะ 1.4 หมื่นคน หรือทำให้ป่วยเพียงคนเดียว ก็ไม่สนับสนุนให้ใช้
***************************** 10 ตุลาคม 2562

ที่มา : https://www.thaigov.go.th/news/contents/details/23730
