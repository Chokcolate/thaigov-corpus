รัฐบาลไทย-ข่าวทำเนียบรัฐบาล-จุรินทร์ ผงาด ประธานประชุมคณะมนตรีประชาคมเศรษฐกิจอาเซียน ชูอาเซียนรักษาบทบาทในการเป็นภูมิภาคที่มีความสำคัญต่อระบบเศรษฐกิจของโลก

วันพฤหัสบดีที่ 31 ตุลาคม 2562
จุรินทร์ ผงาด ประธานประชุมคณะมนตรีประชาคมเศรษฐกิจอาเซียน ชูอาเซียนรักษาบทบาทในการเป็นภูมิภาคที่มีความสำคัญต่อระบบเศรษฐกิจของโลก
วันพฤหัสบดีที่ 31 ตุลาคม 2562 เวลา 09.00 น. (ณ ศูนย์แสดงสินค้าและการประชุมอิมแพค เมืองทองธานี) นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ เป็นประธานการประชุมคณะมนตรีประชาคมเศรษฐกิจอาเซียน
(AEC Council) ครั้งที่ 18 โดยมีรัฐมนตรีคณะมนตรีประชาคมเศรษฐกิจอาเซียน เลขาธิการอาเซียน เข้าร่วม  ละก่อนที่จะเข้าสู่วาระการประชุมในวันนี้ นายจุรินทร์ กล่าวต่อสมาชิกว่า การรวมกลุ่มทางเศรษฐกิจของอาเซียนในทุกวันนี้เป็นที่ประจักษ์ชัดว่ามีพัฒนาการอย่างต่อเนื่อง มีความแข็งแกร่งและยังคงรักษาบทบาทในการเป็นภูมิภาคที่มีความสำคัญต่อระบบเศรษฐกิจของโลก ท่ามกลางสถานการณ์ความตึงเครียดระหว่างประเทศมหาอำนาจและการชะลอตัวของเศรษฐกิจโลก
จะเห็นได้จากขนาดเศรษฐกิจของอาเซียนที่เติบโตขึ้นกว่าเท่าตัวในช่วง 10 ปีที่ผ่านมา และมีการขยายตัวอย่างต่อเนื่องกว่าร้อยละ 4 ในขณะที่เศรษฐกิจโลกเติบโตอยู่ที่ประมาณร้อยละ 3 รวมทั้งยังคงเป็นภูมิภาคที่นักลงทุนทั่วโลกให้ความสนใจ โดยในปี 2561 ตัวเลขการลงทุนจากต่างประเทศในภูมิภาคอาเซียนขยายตัวถึงร้อยละ 5.3 สิ่งเหล่านี้เป็นผลสำเร็จจากความมุ่งมั่นของทุกประเทศสมาชิกที่ร่วมกันดำเนินการ ตั้งแต่แผนงานการจัดตั้งประชาคมเศรษฐกิจอาเซียน จนถึงแผนงานประชาคมเศรษฐกิจอาเซียน 2568 ในปัจจุบันที่ได้ดำเนินมาจนเกือบครึ่งทางแล้ว รวมทั้งในปีนี้ที่ไทยรับหน้าที่ประธานอาเซียน เราก็ได้ร่วมกันขับเคลื่อนประเด็นสำคัญต่างๆ ภายใต้แนวคิด “Advancing Partnership for Sustainability” ซึ่งจะช่วยสนับสนุนประชาคมเศรษฐกิจอาเซียนของเราทุกคนให้มีความสามารถในการแข่งขัน พร้อมรับมือกับความเปลี่ยนแปลงที่เกิดขึ้นในอนาคต และเติบโตได้อย่างยั่งยืน
นายจุรินทร์ กล่าวว่า การประชุม AEC Council ครั้งนี้ จะมีการหารือวาระที่สำคัญๆ ได้แก่ รับทราบความสำเร็จ ความคืบหน้า รวมถึงให้ความเห็นชอบเอกสารผลลัพธ์ประเด็นด้านเศรษฐกิจที่ไทยผลักดันในฐานะประธานอาเซียน รับทราบความคืบหน้ามาตรการสำคัญที่อาเซียนจะต้องดำเนินการในปีนี้ และให้ความเห็นชอบเอกสารแนวคิดในการทบทวนแผนงานประชาคมเศรษฐกิจอาเซียน 2025 ในระยะกลาง ให้แนวทางในการปรับปรุง กระบวนการทำงานภายใต้ประชาคมเศรษฐกิจอาเซียน ตลอดจน รับทราบการดำเนินการของอาเซียนเพื่อรับมือกับการปฏิวัติอุตสาหกรรม ครั้งที่ 4 เป็นต้น
นอกจากนี้ เราจะหารือการเตรียมการสำหรับการประชุมสุดยอดอาเซียน ครั้งที่ 35 ที่จะเกิดขึ้นในอีก 2 วันข้างหน้า โดยจะต้องให้ความเห็นชอบข้อมูลสรุปความคืบหน้าการดำเนินการภายใต้ประชาคมเศรษฐกิจอาเซียนที่จะรายงานต่อผู้นำ และรับทราบประเด็นด้านเศรษฐกิจที่จะปรากฏอยู่ในร่างแถลงการณ์ของประธานการประชุมสุดยอดอาเซียน รวมทั้งรายชื่อเอกสารผลลัพธ์ด้านเศรษฐกิจที่จะเสนอต่อที่ประชุมสุดยอดอาเซียนครั้งนี้ จากนั้นนายจะรินทร์ในฐานะประธานการประชุม จึงเริ่มการประชุม AEC Council
รายงานแจ้งว่าระหว่างวันนี้จนถึง 4 พย.2562 การประชุม AEC Council เป็นหนึ่งในเวทีการประชุมสุดยอดผู้นำอาเซียน ครั้งที่35 (35th ASEAN Summit) และการประชุมที่เกี่ยวข้องตลอด 5 วันนี้

ที่มา : https://www.thaigov.go.th/news/contents/details/24200
