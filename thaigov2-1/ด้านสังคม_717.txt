รัฐบาลไทย-ข่าวทำเนียบรัฐบาล-พม. จับมือ สถาบันพระปกเกล้า สร้างผู้นำยุคใหม่ พัฒนาสังคมยั่งยืน พร้อมต่อยอดให้เป็นรูปธรรม

วันพุธที่ 12 กุมภาพันธ์ 2563
พม. จับมือ สถาบันพระปกเกล้า สร้างผู้นำยุคใหม่ พัฒนาสังคมยั่งยืน พร้อมต่อยอดให้เป็นรูปธรรม
พม. จับมือ สถาบันพระปกเกล้า สร้างผู้นำยุคใหม่ พัฒนาสังคมยั่งยืน พร้อมต่อยอดให้เป็นรูปธรรม
เมื่อวันที่ 7 ก.พ.63 เวลา 10.00 น. ที่ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวปาฐกถาพิเศษในงาน DMOC DAY Season 2 "ผู้นำยุคใหม่ พัฒนาสังคมยั่งยืน" พร้อมทั้งมอบทุนการศึกษาและโล่รางวัลให้กับทีมนักเรียนมัธยมศึกษาตอนปลาย ที่ผ่านการคัดเลือกรอบชิงชนะเลิศ 5 แห่ง จากภูมิภาคทั่วประเทศ ในการประกวดโครงการเยาวชนเสริมสร้างประชาธิปไตย ภายใต้แนวคิด "ผู้นำยุคใหม่กับการขับเคลื่อนประชาธิปไตยและพัฒนาสังคมอย่างยั่งยืน"
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) ร่วมกับสถาบันพระปกเกล้า ได้จัดโครงการเยาวชนเสริมสร้างประชาธิปไตย ภายใต้แนวคิด "ผู้นำยุคใหม่กับการขับเคลื่อนประชาธิปไตยและพัฒนาสังคมอย่างยั่งยืน" เพื่อกระตุ้นให้เยาวชนคนรุ่นใหม่ได้ตระหนักถึงความสำคัญและส่งเสริมประชาธิปไตยในระดับมัธยมศึกษา ซึ่งปัจจุบัน เทคโนโลยีที่เปลี่ยนแปลง เปลี่ยนทุกอย่างของโลก ทำให้เกิดช่องว่างทางสังคม ดังนั้น กระทรวง พม. มีภารกิจในการจัดระบบสวัสดิการเพื่อรองรับสิ่งที่จะเกิดขึ้นอีกใน 15 ปีข้างหน้า และทบทวนว่าทำอย่างไร ทุนมนุษย์จึงจะเข้มแข็ง ทั้งนี้ ขอเชิญชวนเยาวชนทุกคนมาช่วยกันปฏิรูปสังคมที่จำเป็นต้องเปลี่ยนแปลง และปลูกฝังคนรุ่นใหม่ให้มีความคิดที่มองโลกส่วนรวม
นายจุติ กล่าวเพิ่มเติมว่า ตนรู้สึกดีใจที่เยาวชนมารับรู้การเปลี่ยนแปลงครั้งนี้ ซึ่งสถาบันพระปกเกล้าร่วมกับกระทรวง พม. ในการขับเคลื่อนงานด้านสังคมร่วมกัน และพร้อมที่จะนำโครงการดีๆ ของเยาวชนในครั้งนี้ มาสานต่อให้เกิดเป็นรูปธรรมในการพัฒนาสังคมอย่างยั่งยืนต่อไป

ที่มา : https://www.thaigov.go.th/news/contents/details/26462
