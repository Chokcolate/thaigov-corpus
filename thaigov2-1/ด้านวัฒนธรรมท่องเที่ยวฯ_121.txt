รัฐบาลไทย-ข่าวทำเนียบรัฐบาล-สดร. จัด “เปิดบ้านหอดูดาวแห่งชาติ” ครั้งแรกของปี สุดฟิน!! ดาวเต็มฟ้าท้าลมหนาว

วันศุกร์ที่ 21 กุมภาพันธ์ 2563
สดร. จัด “เปิดบ้านหอดูดาวแห่งชาติ” ครั้งแรกของปี สุดฟิน!! ดาวเต็มฟ้าท้าลมหนาว
สดร. จัด “เปิดบ้านหอดูดาวแห่งชาติ” ครั้งแรกของปี สุดฟิน!! ดาวเต็มฟ้าท้าลมหนาว
เมื่อวันที่ 15 กุมภาพันธ์ 2563 - สถาบันวิจัยดาราศาสตร์แห่งชาติ (องค์การมหาชน) (สดร.) กระทรวงการอุดมศึกษา วิทยาศาสตร์ วิจัยและนวัตกรรม จัดกิจกรรม “TNO Open House : เปิดบ้านหอดูดาวแห่งชาติ” ครั้งแรกของปี 2563 ณ หอดูดาวเฉลิมพระเกียรติ 7 รอบ พระชนมพรรษา หรือ หอดูดาวแห่งชาติ อุทยานแห่งชาติดอยอินทนนท์ จ.เชียงใหม่
นำผู้ที่สนใจและผู้ที่ชื่นชอบดาราศาสตร์กว่า 120 ท่าน สัมผัสเทคโนโลยีอันทันสมัยของกล้องโทรทรรศน์แห่งชาติ ขนาดเส้นผ่านศูนย์กลาง 2.4 เมตร และดูดาวผ่านช่องมองภาพกล้องโทรทรรศน์ใหญ่ที่สุดในเอเชียตะวันออกเฉียงใต้ เยี่ยมชมห้องควบคุมการทำงานกล้องโทรทรรศน์ ซึ่งเป็นห้องปฏิบัติการนักดาราศาสตร์
พิเศษสุด นับเป็นครั้งแรกที่ สดร. นำกล้องโทรทรรศน์น้องใหม่ ขนาดเส้นผ่านศูนย์กลาง 1 เมตร บริเวณดาดฟ้าอาคารควบคุมฯ มาบริการประชาชนในครั้งนี้ด้วย ติดตั้งแล้วเสร็จเมื่อเดือนพ.ย. 62 ที่ผ่านมา พร้อมตั้งกล้องโทรทรรศน์ขนาดเล็กนานาชนิดบริเวณดาดฟ้าอาคารและมีนักดาราศาสตร์สมัครเล่นมาร่วมตั้งกล้องโทรทรรศน์บริการประชาชนในครั้งนี้ด้วย
ค่ำคืนดังกล่าวทัศนวิสัยท้องฟ้าดีมาก  สภาพอากาศปลอดโปร่ง ไร้เมฆ  เหมาะแก่การดูดาว ผู้เข้าร่วมกิจกรรมได้เห็นแสงจักรราศี  แสงอาทิตย์ที่สะท้อนกับฝุ่นละอองในอวกาศหลังดวงอาทิตย์ลับขอบฟ้า และได้รับชมวัตถุท้องฟ้าหลากหลายชนิด อาทิ เนบิวลาเอสกิโม เนบิวลาใหญ่ในกลุ่มดาวนายพราน เนบิวลาคลีโอพัตรา ดาวศุกร์  รวมถึงร่วมฟังการบรรยายท้องฟ้าและเรียนรู้วิธีการดูดาวเบื้องต้นกันอย่างเพลิดเพลินสนุกสนาน ท่ามกลางอากาศหนาว อุณหภูมิกว่า 10 องศา
สำหรับผู้ที่สนใจติดตามข้อมูลข่าวสารดาราศาาตร์และกิจกรรมดาราศาสตร์ดีๆแบบนี้ได้ที่ www.NARIT.or.th หรือ เฟซบุ๊กสถาบันวิจัยดาราศาสตร์แห่งชาติ (NARITPage)
ภาพเนบิวลาใหญ่ในกลุ่มดาวนายพราน (M42) ถ่ายด้วยกล้องโทรศัพท์มือถือผ่านช่องมองภาพของกล้องโทรทรรศน์ ขนาดเส้นผ่านศูนย์กลาง 1 เมตร
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/26669
