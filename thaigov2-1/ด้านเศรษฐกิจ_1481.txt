รัฐบาลไทย-ข่าวทำเนียบรัฐบาล-ก.อุตฯ นำทีมจิตอาสากระทรวงอุตสาหกรรม จัดกิจกรรม “กระทรวงอุตสาหกรรม รัก..ห่างฝุ่น..อุ่นใจ..ไกลโรค”

วันศุกร์ที่ 14 กุมภาพันธ์ 2563
ก.อุตฯ นำทีมจิตอาสากระทรวงอุตสาหกรรม จัดกิจกรรม “กระทรวงอุตสาหกรรม รัก..ห่างฝุ่น..อุ่นใจ..ไกลโรค”
ก.อุตฯ นำทีมจิตอาสากระทรวงอุตสาหกรรม จัดกิจกรรม “กระทรวงอุตสาหกรรม รัก..ห่างฝุ่น..อุ่นใจ..ไกลโรค”  14 ก.พ. แจกฟรีหน้ากากอนามัยและเจลแอลกอฮอล์ล้างมือ เพื่อบรรเทาความเดือดร้อนประชาชน
14 กุมภาพันธ์ 2563  : นายกอบชัย สังสิทธิสวัสดิ์ ปลัดกระทรวงอุตสาหกรรม นำทีมจิตอาสากระทรวงอุตสาหกรรม และผู้บริหารกระทรวงอุตสาหกรรม จัดกิจกรรม “กระทรวงอุตสาหกรรม       รัก..ห่างฝุ่น..อุ่นใจ..ไกลโรค” แจกหน้ากากอนามัยและเจลแอลกอฮอล์ล้างมือให้กับประชาชน  กว่า 5,000 ชิ้น โดยรอบอนุสาวรีย์ชัยสมรภูมิเพื่อบรรเทาความเดือดร้อนให้กับประชาชน
นายกอบชัย สังสิทธิสวัสดิ์ ปลัดกระทรวงอุตสาหกรรม เปิดเผยว่า จากสถานการณ์ไวรัส  โควิด-19 หรือไวรัสโคโรน่าและปัญหาฝุ่นละออง PM 2.5 ที่ประเทศไทยกำลังเผชิญอยู่ในขณะนี้ ทำให้เกิดปัญหาหน้ากากอนามัย และเจลล้างมือขาดตลาดไม่เพียงพอต่อความต้องการของประชาชน และมีราคาสูงขึ้นในหลายพื้นที่ กระทรวงอุตสาหกรรมจึงจัดกิจกรรม “กระทรวงอุตสาหกรรม  รัก..ห่างฝุ่น..อุ่นใจ..ไกลโรค” ด้วยการนำคณะจิตอาสากระทรวงอุตสาหกรรม และผู้บริหารกระทรวงอุตสาหกรรม ร่วมแจกจ่ายหน้ากากอนามัยและเจลแอลกอฮอล์ล้างมือ จำนวนกว่า 5,000 ชิ้น ให้กับประชาชน ณ บริเวณโดยรอบอนุสาวรีย์ชัยสมรภูมิ เพื่อบรรเทาความเดือดร้อนและแสดงความห่วงใย        ต่อสุขภาพของประชาชน โดยในวันนี้ได้ลงพื้นที่ จำนวน  2  จุด คือ บริเวณเกาะราชวิถี  ฝั่ง รพ.ราชวิถี และเกาะพญาไท ฝั่งห้างเซ็นเตอร์วัน พร้อมทั้งให้คำแนะนำในการปฏิบัติตนเพื่อป้องกันไวรัสโควิด-19 หรือ ไวรัสโคโรน่า รวมถึงฝุ่นละอองขนาดเล็ก PM 2.5 ด้วย ซึ่งได้รับความสนใจและการตอบรับจากประชาชนอย่างล้นหลาม
นอกจากการจัดกิจกรรมในวันนี้แล้ว กระทรวงอุตสาหกรรมได้ประสานไปยังผู้ประกอบการโรงงานผู้ผลิตหน้ากากอนามัยและเจลล้างมือทั่วประเทศ โดยย้ำผลิตให้เต็มกำลังการผลิตเพื่อใช้ภายในประเทศก่อนการส่งออก  ซึ่งจะทำให้มีหน้ากากอนามัยและเจลล้างมือเพียงพอต่อความต้องการของประชาชนอย่างแน่นอน  นายกอบชัยฯ กล่าวทิ้งท้าย
-------------------------------
14 กุมภาพันธ์  2563

ที่มา : https://www.thaigov.go.th/news/contents/details/26524
