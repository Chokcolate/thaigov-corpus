รัฐบาลไทย-ข่าวทำเนียบรัฐบาล-สธ. ร่วมกับ ยธ. ลงนาม ปลดล็อก พืชกัญชา พืชกระท่อม จากยาเสพติด

วันศุกร์ที่ 27 ธันวาคม 2562
สธ. ร่วมกับ ยธ. ลงนาม ปลดล็อก พืชกัญชา พืชกระท่อม จากยาเสพติด
กระทรวงสาธารณสุข ร่วมกับกระทรวงยุติธรรม ลงนามบันทึกข้อตกลงเตรียมดำเนินการยกเลิกพืชกัญชาและพืชกระท่อม ออกจากยาเสพติด เน้นประโยชน์ทางการแพทย์ รวมถึงสร้างโอกาสทางเศรษฐกิจ เพิ่มรายได้ประชาชน
วันนี้ (27 ธันวาคม 2562) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายสมศักดิ์ เทพสุทิน รัฐมนตรีว่าการกระทรวงยุติธรรม ร่วมลงนามบันทึกข้อตกลงความร่วมมือการดำเนินการพิจารณายกเลิกพืชกัญชาจากยาเสพติด และบันทึกข้อตกลงว่าด้วยการดำเนินการยกเลิกพืชกระท่อมจากยาเสพติด โดยนายอนุทินให้สัมภาษณ์ว่า การลงนามความร่วมมือทั้ง 2 ฉบับครั้งนี้ เป็นการยกเลิกพืชกัญชาและพืชกระท่อมออกจากยาเสพติด เพื่อศึกษาวิเคราะห์ผลกระทบที่อาจเกิดขึ้นในมิติต่างๆ ให้สามารถใช้ประโยชน์ในการรักษาทางการแพทย์ได้อย่างมีประสิทธิภาพ เหมาะสม สร้างความมั่นคงทางด้านยาของประเทศ ตามนโยบายรัฐบาลในการช่วยเหลือเกษตรกรและพัฒนานวัตกรรม ต่อยอดภูมิปัญญาและความรู้ปราชญ์ชาวบ้าน สร้างโอกาสทางเศรษฐกิจ และสร้างรายได้ให้ประชาชน ภายใต้กลไกการดำเนินงานที่รัดกุม
“กระทรวงสาธารณสุขและกระทรวงยุติธรรม ซึ่งเป็นหน่วยงานที่ให้การรักษาและเป็นหน่วยงานควบคุมบังคับใช้กฎหมาย มีความเห็นไปในทิศทางเดียวกันที่จะรวมพลังขับเคลื่อนให้พืชกัญชา พืชกระท่อม ออกจากยาเสพติดเพื่อนำมาใช้ประโยชน์ทางการแพทย์ รวมถึงจะผลักดันให้เกิดสินค้าใหม่เพื่อสุขภาพที่มีมูลค่าทางธุรกิจ เศรษฐกิจ สร้างรายได้ใหม่ให้คนไทย” นายอนุทินกล่าว
****************************** 27 ธันวาคม 2562

ที่มา : https://www.thaigov.go.th/news/contents/details/25533
