รัฐบาลไทย-ข่าวทำเนียบรัฐบาล-นายกรัฐมนตรีร่วมประชาสัมพันธ์กิจกรรม “ลด ละ เลิกพลาสติก เพื่อชีวิตสัตว์น้ำ” ขอให้ระลึกถึงมาเรียม ช่วยกันงดทิ้งพลาสติกในแม่น้ำ ลำคลอง

วันอังคารที่ 20 สิงหาคม 2562
นายกรัฐมนตรีร่วมประชาสัมพันธ์กิจกรรม “ลด ละ เลิกพลาสติก เพื่อชีวิตสัตว์น้ำ” ขอให้ระลึกถึงมาเรียม ช่วยกันงดทิ้งพลาสติกในแม่น้ำ ลำคลอง
นายกรัฐมนตรี เยี่ยมชมนิทรรศการ“ลด ละ เลิกพลาสติก เพื่อชีวิตสัตว์น้ำ”  ศูนย์ช่วยเหลือสังคมสายด่วน 1300  และการประชาสัมพันธ์ภาพยนตร์เรื่อง“โปรเม อัจฉริยะต้องสร้าง”
วันนี้ (20 สิงหาคม 2562) เวลา 09.00 น. ก่อนการประชุมคณะรัฐมนตรี ณ บริเวณด้านหน้าตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี และ รัฐมนตรีว่าการกระทรวงกลาโหม เยี่ยมชมนิทรรศการ“ลด ละ เลิกพลาสติก เพื่อชีวิตสัตว์น้ำ” โดยกระทรวงทรัพยากรธรรมชาติและสิ่งแวดล้อม ศูนย์ช่วยเหลือสังคม สายด่วน 1300 โดยกระทรวงการพัฒนาสังคมและความมั่นคงของมนุษย์ และการประชาสัมพันธ์ภาพยนตร์เรื่อง “โปรเม อัจฉริยะต้องสร้าง”
โอกาสนี้ นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อมพร้อมคณะประชาสัมพันธ์กิจกรรม “ลด ละ เลิกพลาสติก เพื่อชีวิตสัตว์น้ำ” เพื่อ ลด ละ เลิกการทิ้งขยะพลาสติก รวมทั้งรณรงค์ทิ้งขยะให้เป็นที่ โดยหวังให้การเสียชีวิตของพะยูนมาเรียมและสัตว์ทะเลชนิดต่าง ๆ เป็นบทเรียนสำคัญจากผลกระทบสิ่งแวดล้อม ช่วยกัน ลด ละ เลิกการใช้พลาสติกอย่างเป็นรูปธรรมมากขึ้น โดยเฉพาะต้องไม่ทึ้งถุงพลาสติกย่อยสลายยากลงในแม่น้ำลำคลอง นายกรัฐมนตรีกล่าวถึงกรณีพยูนมาเรียมว่า ทำให้เห็นถึงผลกระทบจากการทิ้งขยะ เป็นอันตรายต่อสัตว์น้ำและสัตว์อื่นๆ ซึ่งรัฐและเอกชนต้องร่วมมือกันรณรงค์ให้ทุกคนช่วยกันสร้างจิตสำนักให้รักษาสิ่งแวดล้อมร่วมกัน
จากนั้น นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ นำคณะประชาสัมพันธ์ศูนย์ช่วยเหลือสังคม สายด่วน 1300 ซึ่งให้คำปรึกษาทางโทรศัพท์สำหรับผู้ประสบปัญหาสังคมทั้งในประเทศและคนไทยที่อาศัยอยู่ต่างประเทศ รวมทั้งชาวต่างประเทศ โดยจะประสานส่งต่อความช่วยเหลือไปยังหน่วยงานที่เกี่ยวข้องทั้งภาครัฐและเอกชน และองค์กรปกครองส่วนท้องถิ่น โดยนายกรัฐมนตรี เน้นว่ารัฐบาลดูแลคนทุก ทุกช่วงวัย ทั้งเด็ก ผู้หญิง ผู้พิการ ผู้สูงอายุ มีศูนย์บรรเทาความช่วยเหลือ โดยไม่ทิ้งใครไว้ข้างหลัง อยากให้ช่วยกันประชาสัมพันธ์ช่องช่วยเหลือนี้ ให้ประชาชนได้เข้าถึงสวัสดิการของรัฐได้รับโอกาสอย่างเท่าเทียมกัน
จากนั้น รัฐมนตรีว่าการกระทรวงการพัฒนาสังคมและความมั่นคงของมนุษย์ นำผู้บริหารบริษัท ทรานฟอร์มเมชั่นฟิล์ม จำกัด และนักแสดงจากภาพยนตร์ “โปรเม อัจฉริยะต้องสร้าง” เพื่อประชาสัมพันธ์ภาพยนตร์เรื่อง “โปรเม อัจฉริยะต้องสร้าง” ซึ่งสร้างจากชีวิตจริงของนางสาวเอรียา จุฑานุกาล สุดยอดนักกอล์ฟขวัญใจชาวไทย ที่เป็นบุคคลต้นแบบสำหรับเยาวชน ได้รับรางวัล ยอดเยาวชนดีเด่นแห่งชาติ ประจำปี 2560 เนื่องในวันเยาวชนแห่งชาติ โดยภาพยนตร์นี้จะเป็นผลงานฝีมือจากคนไทย แสดงได้เห็นถึงความสำคัญของเยาวชน ซึ่งจะเปิดโอกาสให้เด็กด้อยโอกาสในสถานสงเคราะห์ชมฟรีในรอบการกุศลแล้ว รายได้ส่วนหนึ่งจะนำมาสนับสนุนให้กับเด็กด้อยโอกาสด้วย  โดยนายกรัฐมนตรีกล่าวว่า อยากให้เห็นถึงความอดทน ความพยายาม ฝึกฝนตนเองมีระเบียบวินัยของโปรเม จนประสบความสำเร็จเป็นตัวอย่างที่ดีกับเยาวชน นายกรัฐมนตรีย้ำว่า ความสำเร็จไม่ได้มาง่ายๆ แต่ทุกคนสามารถทำได้ถ้าไม่ย่อท้อและมีความตั้งใจ ครอบครัวควรสนับสนุนให้เด็กได้ทำตามความสนใจและความสามารถ ขอให้กำลังใจทีมผู้สร้างและนักแสดง ที่ช่วยกันสร้างภาพยนตร์ที่สร้างสรรค์และเป็นประโยชน์แก่สังคมแบบนี้ และเชิญคนไทยไปชมภาพยนตร์ฝีมือคนไทยด้วย
......................................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22351
