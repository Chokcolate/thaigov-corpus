รัฐบาลไทย-ข่าวทำเนียบรัฐบาล-การสัมมนา เรื่อง การคุ้มครองเงินฝากและการคุ้มครองผู้ใช้บริการทางการเงิน ให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 1/2563

วันจันทร์ที่ 24 กุมภาพันธ์ 2563
การสัมมนา เรื่อง การคุ้มครองเงินฝากและการคุ้มครองผู้ใช้บริการทางการเงิน ให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 1/2563
ผลการสัมมนา เรื่องการคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 1/2563 ที่จัดขึ้นโดยสำนักนโยบายระบบการคุ้มครองผลประโยชน์ทางการเงิน สศค. เมื่อวันศุกร์ที่ 21 ก.พ.2563
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง เปิดเผยผลการสัมมนา เรื่อง การคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 1/2563 ที่จัดขึ้นโดยสำนักนโยบายระบบการคุ้มครองผลประโยชน์ทางการเงิน สำนักงานเศรษฐกิจการคลัง (สศค.) เมื่อวันศุกร์ที่ 21 กุมภาพันธ์ 2563 เวลา 08.15 – 15.30 น. ณ ห้องประชุมหละพูน  โรงแรมลำพูนวิล อำเภอเมือง จังหวัดลำพูน ว่าการสัมมนาครั้งนี้เป็นการจัดสัมมนาวิชาการครั้งที่ 1 ของปีงบประมาณ พ.ศ. 2563 มีวัตถุประสงค์เพื่อสร้างความรู้ความเข้าใจ และความมั่นใจในประเด็นการคุ้มครองผลประโยชน์และผู้ใช้บริการทางการเงิน ทั้งในด้านการคุ้มครองเงินฝาก การตรวจสอบข้อมูลเครดิต ภัยทางการเงิน การประกันภัย และการลงทุนในตลาดทุน ให้แก่กลุ่มเป้าหมายที่หลากหลาย อาทิ ประชาชน ผู้ฝากเงิน สถาบันการเงิน สถานศึกษา ภาคธุรกิจ ส่วนราชการ และองค์กรปกครองส่วนท้องถิ่น ซึ่งได้รับความสนใจจากผู้เข้าร่วมสัมมนาและประสบผลสำเร็จเป็นอย่างดี โดยมีผู้สนใจเข้าร่วมการสัมมนาทั้งสิ้น 153 คน โดยมีนายอรรถพล อรรถวรเดช รองผู้อำนวยการสำนักงานเศรษฐกิจการคลัง เป็นผู้กล่าวเปิดการสัมมนาและได้กล่าวถึงบทบาทหน้าที่ของ สศค. ที่มีผลต่อระบบเศรษฐกิจไทยทั้งในส่วนของนโยบายด้านการคลัง นโยบายด้านภาษี นโยบายทางด้านการเงิน นโยบายด้านการออมและการลงทุน และนโยบายด้านเศรษฐกิจระหว่างประเทศ พร้อมทั้งได้แนะนำพันธกิจและผลงานของสำนักนโยบายระบบการคุ้มครองผลประโยชน์ทางการเงิน ทั้งในด้านนโยบายการคุ้มครองเงินฝาก การประกันภัย และการดูแลผลประโยชน์ของคู่สัญญา
การสัมมนาภาคเช้า หัวข้อ “เจาะลึก เข้าถึง การคุ้มครองผลประโยชน์ทางการเงิน” โดยวิทยากรประกอบด้วย นายวีระยุทธ์ เลิศพูนวิไลกุล รองผู้อำนวยการ ธนาคารแห่งประเทศไทย สำนักงานภาคเหนือ นายวงศ์วริศ ดุลยนิติโกศล รองผู้จัดการใหญ่อาวุโส บริษัท ข้อมูลเครดิตแห่งชาติ จำกัด และนายสุธี เหลืองอร่ามกุล ผู้อำนวยการธนาคารฝ่ายสื่อสารองค์กร สถาบันคุ้มครองเงินฝาก (สคฝ.) โดยมีนายอมรศักดิ์ มาลา เศรษฐกรชำนาญการ ส่วนนโยบายคุ้มครองเงินฝาก สำนักนโยบายระบบการคุ้มครองผลประโยชน์ทางการเงิน สศค. ทำหน้าที่เป็นผู้ดำเนินรายการ สาระสำคัญของการสัมมนาในภาคเช้าจะครอบคลุมสาระสำคัญใน 3 ด้าน ได้แก่ 1) ในด้านบทบาทของ ธปท. ในด้านการกำกับดูแลระบบสถาบันการเงินในภาพรวม ตลอดจนการคุ้มครองผู้ใช้บริการทางการเงิน ซึ่งรวมถึงสิทธิและหน้าที่ของผู้ใช้บริการทางการเงิน ตลอดจนมีการแนะนำแนวทางการป้องกันตนจากภัยทางการเงินที่สำคัญ ประกอบด้วย การขู่ให้กลัวเพื่อให้เหยื่อทำธุรกรรมการเงิน และการหลอกให้เชื่อเพื่อล้วงข้อมูลสำคัญ อาทิ กลโกงทางโทรศัพท์ในรูปแบบแก๊งคอลเซ็นเตอร์ การหลอกลวงผ่าน Social Media การหลอกลวงให้ลงทุนในรูปแบบแชร์ลูกโซ่ ตลอดจนภัยทางการเงินประเภทอื่น ๆ 2) การดำเนินงานในภาพรวมของระบบข้อมูลเครดิต ซึ่งรวมถึงพันธกิจและบทบาทของ บริษัท ข้อมูลเครดิตแห่งชาติ จำกัด ในการจัดเก็บ การประมวลผล รายงานข้อมูล รวมถึงช่องทางและวิธีการของผู้ใช้บริการทางการเงินในการขอตรวจข้อมูลเครดิต ตลอดจนได้ให้ข้อชี้แนะแนวทางปฏิบัติเพื่อรักษาระดับเครดิตให้ดีและไม่เสียประวัติ และ 3) การขับเคลื่อนนโยบายการคุ้มครองเงินฝากเพื่อเสริมสร้างความมั่นคงของระบบสถาบันการเงินในภาพรวม ซึ่งรวมถึงอำนาจหน้าที่ พันธกิจ และบทบาทของ สคฝ. ในการดำเนินนโยบายด้านการคุ้มครองเงินฝาก ตลอดจนการปรับปรุงกระบวนการจ่ายเงินฝากคืนให้แก่ผู้ฝากเงินให้เกิดความรวดเร็วมากยิ่งขึ้น
การสัมมนาภาคบ่าย เป็นการสัมมนาหัวข้อ “เจาะลึก เข้าถึง การคุ้มครองผลประโยชน์ทางการเงิน” ต่อจากภาคเช้า ดำเนินรายการโดย นางสาวณปภัช เรียงแหลม และนายประยุทธ ไหวดี เศรษฐกรปฏิบัติการ สำนักนโยบายระบบการคุ้มครองผลประโยชน์ทางการเงิน สศค. โดยการสัมมนาจะแบ่งออกเป็น 2 ช่วง ช่วงแรกเป็นการบรรยายของวิทยากร นายรติ พิมพ์สมาน ผู้เชี่ยวชาญ รักษาการหัวหน้ากลุ่มงานคดีปกครองและแพ่ง สายกฎหมายและคดี สำนักงานคณะกรรมการกำกับและส่งเสริมการประกอบธุรกิจประกันภัย สาระสำคัญมีการกล่าวถึงการกำกับดูแลการประกอบธุรกิจประกันชีวิตและประกันวินาศภัย เพื่อเจตนารมณ์ในการเสริมสร้างความมั่นคงและเสถียรภาพในภาพรวมของระบบการประกันภัยไทย พร้อมทั้งได้กล่าวถึงกองทุนประกันวินาศภัยและกองทุนประกันชีวิต ที่มีบทบาทสำคัญในการป้องกันความเสี่ยงแก่ประชาชนผู้เอาประกันภัยในหลายกรณี อาทิ กรณีบริษัทประกันภัยล้มละลาย หรือถูกเพิกถอนใบอนุญาต เป็นต้น ส่วนช่วงที่สองเป็นการบรรยายของวิทยากร นายเทศไทย อำนวยจิตธรรม ผู้ช่วยผู้อำนวยการ ฝ่ายกำกับการขายผลิตภัณฑ์การลงทุน สำนักงานคณะกรรมการกำกับหลักทรัพย์และตลาดหลักทรัพย์ สาระสำคัญมีการกล่าวถึงบทบาทของสำนักงาน ก.ล.ต. โครงสร้างตลาดการเงิน ตลาดเงิน ตลาดทุน กฎหมายที่เกี่ยวข้อง รวมทั้งแนวทางการปกป้องตนเองจากความเสี่ยงที่อาจเกิดขึ้นในการทำธุรกรรมตลาดทุน อาทิ กองทุนเถื่อน กองทุนที่ไม่ต้องการ กองทุนที่ไม่เหมาะกับตัวเอง เป็นต้น นอกจากนี้ ยังได้นำเสนอสาระความรู้เรื่องกองทุนรวม ซึ่งเป็นผลิตภัณฑ์ตลาดทุนที่ประชาชนสามารถเข้าถึงได้ง่าย
โดยสรุป การสัมมนาทั้งภาคเช้าและภาคบ่าย เป็นการเสริมสร้างความรู้ความเข้าใจให้แก่ทุกภาคส่วนที่เกี่ยวข้องกับการคุ้มครองผลประโยชน์ทางการเงิน อันจะสร้างความมั่นใจให้แก่ประชาชนและระบบเศรษฐกิจในภาพรวม นอกจากนี้ เมื่อวันพฤหัสบดีที่ 20 กุมภาพันธ์ 2563 เวลา 12.30 – 16.00 น. สศค. ยังได้จัดกิจกรรมโครงการการสร้างความรู้ความเข้าใจด้านการคุ้มครองเงินฝากและการบริหารจัดการทางการเงินแก่เยาวชนให้กับนักเรียนระดับมัธยมศึกษาตอนต้น ณ โรงเรียนจักรคำคณาทร อำเภอเมือง จังหวัดลำพูน จำนวน 140 คน ทั้งนี้ กิจกรรมดังกล่าวได้รับความสนใจและได้รับข้อเสนอแนะที่เป็นประโยชน์จากนักเรียน ผู้บริหาร และคณาจารย์ที่เข้าร่วมกิจกรรมเป็นอย่างมาก
สำนักนโยบายระบบการคุ้มครองผลประโยชน์ทางการเงิน สำนักงานเศรษฐกิจการคลัง
โทร. 0 2273 9020 ต่อ 3691 – 3

ที่มา : https://www.thaigov.go.th/news/contents/details/26681
