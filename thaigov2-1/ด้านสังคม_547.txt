รัฐบาลไทย-ข่าวทำเนียบรัฐบาล-อนุทิน เพิ่มการเข้าถึงบริการคลินิกกัญชาทางการแพทย์ จองคิวล่วงหน้าผ่านแอปพลิเคชัน

วันพฤหัสบดีที่ 2 มกราคม 2563
อนุทิน เพิ่มการเข้าถึงบริการคลินิกกัญชาทางการแพทย์ จองคิวล่วงหน้าผ่านแอปพลิเคชัน
รองนายกรัฐมนตรีและรัฐมนตรีว่าการกระทรวงสาธารณสุข เพิ่มการเข้าถึงกัญชาทางการแพทย์ในเขตเมือง เปิดคลินิกกัญชาทางการแพทย์แผนไทยที่อาคารเรือนไทย เริ่ม 6 มกราคม 2563 จองคิวล่วงหน้าผ่านแอปพลิเคชัน “กัญชาทางการแพทย์แผนไทย” “Dr.Ganja in TTM” ทางสมาร์ทโฟน
รองนายกรัฐมนตรีและรัฐมนตรีว่าการกระทรวงสาธารณสุข เพิ่มการเข้าถึงกัญชาทางการแพทย์ในเขตเมือง เปิดคลินิกกัญชาทางการแพทย์แผนไทยที่อาคารเรือนไทย เริ่ม 6 มกราคม 2563 จองคิวล่วงหน้าผ่านแอปพลิเคชัน “กัญชาทางการแพทย์แผนไทย” “Dr.Ganja in TTM” ทางสมาร์ทโฟนระบบแอนดรอยด์
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า ตั้งแต่วันที่ 6 มกราคม 2563 กระทรวงสาธารณสุข จะเปิดคลินิกกัญชาทางการแพทย์แผนไทย ที่อาคารพิพิธภัณฑ์การสาธารณสุขและการแพทย์แผนไทย (อาคารเรือนไทย) กรมการแพทย์แผนไทยและการแพทย์ทางเลือก ทุกวัน ยกเว้นวันหยุดนักขัตฤกษ์ จากเดิมที่เปิดบริการเฉพาะวันอังคาร เพื่อให้ผู้ป่วยในเขตรอบกทม. เข้าถึงบริการเพิ่มมากขึ้น โดยมีระบบการจองคิวล่วงหน้า ผ่านแอปพลิเคชัน “กัญชาทางการแพทย์แผนไทย” “Dr.Ganja in TTM” ทางสมาร์ทโฟนระบบแอนดรอยด์ เพิ่มความสะดวกในการรับบริการให้รวดเร็วขึ้น หรือเดินทางมารับบริการด้วยตนเอง จะมีการซักประวัติ และมีแพทย์แผนไทยเป็นผู้สั่งจ่ายยาและให้คำปรึกษาอย่างใกล้ชิด ซึ่งผู้ป่วยควรมารับยาด้วยตนเอง การให้ญาติมารับยาแทนจะอยู่ในดุลยพินิจของแพทย์ และควรนำยาที่ใช้ประจำติดตัวมาด้วยในวันที่มารับบริการ สอบถามข้อมูลเพิ่มเติม โทร 025902606, 025911964
นอกจากนี้ ยังเพิ่มเวลาการให้บริการที่โรงพยาบาลเจ้าพระยาอภัยภูเบศร จ.ปราจีนบุรี ทุกวันจันทร์ – ศุกร์ สอบถามที่โทร. 0 3721 1289, 0 3721 6164 และ 08 5391 2255 และเปิดบริการเพิ่มที่สถาบันบำราศนราดูร คลินิกกัญชาทางการแพทย์แผนปัจจุบัน ทุกวันพฤหัสบดี 9.00 -12.00 น. ขอรับคำปรึกษาได้ที่งานแนะแนว ชั้น 3 อาคารเฉลิมพระเกียรติ หรือสอบถามขั้นตอนการรับบริการ โทร. 0 2590 3737
********************************  2 มกราคม 2563

ที่มา : https://www.thaigov.go.th/news/contents/details/25579
