รัฐบาลไทย-ข่าวทำเนียบรัฐบาล-นายกรัฐมนตรี ขอให้ทุกคนร่วมมือกันพัฒนาประเทศ ด้วยความเข้าใจ และสามัคคี

วันศุกร์ที่ 25 ตุลาคม 2562
นายกรัฐมนตรี ขอให้ทุกคนร่วมมือกันพัฒนาประเทศ ด้วยความเข้าใจ และสามัคคี
นายกรัฐมนตรี ร่วมพูดคุยกับคนไทยในประเทศญี่ปุ่น ผ่านรายการ Government Weekly ขอให้ทุกคนร่วมมือกันพัฒนาประเทศ ด้วยความเข้าใจ และสามัคคี
วันนี้ (25 ตุลาคม 2562) เวลา 15.00 น. พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมพูดคุยกับคนไทยในประเทศญี่ปุ่น ผ่านรายการ Government Weekly โดยมี ศ.ดร.นฤมล ภิญโญสินวัฒน์ โฆษกประจำสำนักนายกรัฐมนตรีเป็นผู้ดำเนินรายการ สรุปประเด็นดังนี้
ในช่วงแรก นายกรัฐมนตรีกล่าวผ่านรายการถึงเป้าหมายรัฐบาลในการพัฒนาประเทศเป็นศูนย์กลางภูมิภาคอาเซียน สิ่งสำคัญต้องพัฒนาการเกษตรให้มีมูลค่าเพิ่มขึ้น พร้อมเข้าสู่ศตวรรษที่ 21 ที่มีการเปลี่ยนแปลงด้านนวัตกรรม การแข่งขัน ขีดความสามารถ และเทคโนโลยี ด้วยการพัฒนาบุคลากร ระบบการศึกษา ทรัพยากรมนุษย์ทุกระดับ ให้มีประสิทธิภาพ โดยพัฒนาบุคลากรควบคู่กับการลงทุนผ่านโครงการเขตพัฒนาพิเศษภาคตะวันออก หรือ EEC เพื่อหารายได้มาพัฒนาประเทศในอนาคต เช่น การลงทุนสนามบิน รถไฟความเร็วสูง ทางหลวงพิเศษระหว่างเมือง เพื่อลดเวลาในการเดินทาง
นายกรัฐมนตรีกล่าวต่อไปว่า รัฐบาลมีการดำเนินการรับมือกับอุทกภัยอย่างเป็นขั้นตอน โดยเฉพาะปัญหาน้ำท่วม จากฝนตกไม่ตรงตามฤดูกาล ซึ่งในประเทศไทยมีขีดจำกัดในการรองรับน้ำ ทำให้น้ำท่วมในพื้นที่ลุ่มต่ำ โดยรัฐบาลได้ดำเนินการแก้ไข หาพื้นที่ในการทำแก้มลิงรองรับน้ำชั่วคราวในพื้นที่ต่าง ๆ ส่วนบางพื้นที่ไม่สามารถเข้าถึงแหล่งน้ำได้ ทำให้ประสบปัญหาการขาดแคลนน้ำ จึงมีการก่อสร้างแหล่งน้ำระบบกระจายน้ำใหม่ จัดหาแหล่งน้ำในส่วนภูมิภาคให้มากขึ้น โดยเฉพาะแหล่งน้ำในไร่นา บริหารจัดการน้ำให้มีประสิทธิภาพ เพื่อการอุปโภคบริโภค รวมถึงน้ำในภาคการเกษตร ในขณะนี้ตลาดโลกกำลังประสบปัญหา ประชากรมีการผลิตและบริโภคสินค้าเองมากขึ้น ทั้งนี้จึงขอความร่วมมือจากเกษตรกร ผลิตสินค้าโดยคำนึงถึงความต้องการของผู้บริโภค
ระหว่างการสนทนา นายกรัฐมนตรีกล่าวถึงการเตรียมพร้อมรับมือกับสถานการณ์พายุที่ผ่านมาว่า รัฐบาลมีการแจ้งเตือนล่วงหน้า เตรียมพื้นที่รองรับประชาชนที่ประสบปัญหาภัยพิบัติ สิ่งสำคัญในการแก้ไขปัญหาต้องได้รับความร่วมมือจากรัฐบาล ประชาชน และหน่วยงานที่เกี่ยวข้องทุกภาคส่วน ขอให้ประชาชนเชื่อมั่นในระบบเทคโนโลยีการแจ้งข่าวสารและปฏิบัติตาม ขณะเดียวกัน ประเทศไทยกำลังพัฒนาและปฏิรูประบบการศึกษา หลายส่วน เพิ่มบุคลากรครู โรงเรียน เจ้าหน้าที่ ให้สมดุล ปรับองค์กรการบริหารการศึกษาโดยร่วมมือกับหน่วยงานที่เกี่ยวข้อง ผู้ว่าราชการแต่ละจังหวัด ท้องถิ่น ให้ตรงกับความต้องการในแต่ละพื้นที่
นายกรัฐมนตรีกล่าวในช่วงท้าย PM Talk ว่า ทุกคนต้องพัฒนาฝีมือแรงงานในประเทศเพื่อเตรียมรับมือเครื่องจักรที่เข้ามาในอนาคต และสามารถทำงานร่วมกับเครื่องจักรได้ พร้อมกับเศรษฐกิจใหม่ที่กำลังจะเกิด ขณะนี้มีต่างประเทศเข้ามาลงทุนในประเทศไทยมากขึ้น จึงต้องหาแนวทางในการสนับสนุนส่งเสริมภายในประเทศ ทั้งด้านความรู้ ความสามารถ สร้างการรับรู้คนในประเทศ เพื่อประเทศไทยน่าอยู่มากยิ่งขึ้น รวมถึงพัฒนาด้านสุขภาพ การกินอยู่ การรักษาพยาบาลของประชาชนให้มีประสิทธิภาพ ทั้งนี้ ขอให้ทุกคนร่วมมือกันพัฒนาประเทศ ด้วยความเข้าใจ สามัคคี และประชาชนมีส่วนร่วม
……………………………….
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24060
