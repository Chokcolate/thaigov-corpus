รัฐบาลไทย-ข่าวทำเนียบรัฐบาล-ไทย และ EU-ABC เห็นพ้องส่งเสริมการลงทุนเพื่อการเติบโตอย่างยั่งยืน

วันจันทร์ที่ 17 กุมภาพันธ์ 2563
ไทย และ EU-ABC เห็นพ้องส่งเสริมการลงทุนเพื่อการเติบโตอย่างยั่งยืน
ไทย และ EU-ABC เห็นพ้องส่งเสริมการลงทุนเพื่อการเติบโตอย่างยั่งยืน
วันนี้ (17 กุมภาพันธ์ 2563) เวลา 13.30 น. ณ ตึกภักดีบดินทร์ ทำเนียบรัฐบาล คณะผู้แทนสภาธุรกิจสหภาพยุโรป-อาเซียน (EU-ASEAN Business Council: EU-ABC) เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สรุปสาระสำคัญการหารือดังนี้
นายกรัฐมนตรีกล่าวต้อนรับและยินดีที่ได้พบกับนายปีร์กะ ตาปีโอละ (H.E. Mr. Pirkka Tapiola) เอกอัครราชทูตสหภาพยุโรปประจำประเทศไทย และคณะผู้แทนสภาธุรกิจสหภาพยุโรป-อาเซียน (EU-ABC) พร้อมขอบคุณที่ให้ความสนใจในศักยภาพทางเศรษฐกิจของไทย ทั้งนี้ ขอให้เชื่อมั่นการบริหารประเทศของรัฐบาล ซึ่งได้เดินหน้าปฏิรูปประเทศในทุกๆ ด้านอย่างเต็มที่ ยึดหลักธรรมาภิบาลและความโปร่งใส ในการบริหารประเทศเพื่อเสริมสร้างประชาธิปไตยที่เข้มแข็ง สังคมที่ปรองดอง และบ้านเมืองที่มีเสถียรภาพ
นอกจากนี้ นายกรัฐมนตรีเน้นย้ำว่า รัฐบาลได้ให้ความสำคัญกับนโยบาย Thailand 4.0 และ Thailand +1 ในการส่งเสริมและพัฒนาเศรษฐกิจ รวมไปถึงการพัฒนาโครงการเขตพัฒนาพิเศษภาคตะวันออก (EEC) และการปรับปรุงกฎระเบียบด้านการค้าและการลงทุน เพื่อรองรับการลงทุนจากนักลงทุนไทยและต่างชาติ ตลอดจนการพัฒนาอย่างยั่งยืนและการรักษาสิ่งแวดล้อม โดยมีนโยบาย “Bio-Circular-Green Economy” หรือ โมเดล BCG เพื่อสร้างคุณภาพชีวิตที่ดีของประชาชนและสร้างความยั่งยืนให้กับระบบเศรษฐกิจไทย นอกจากนี้ รัฐบาลยังให้ความสำคัญกับการพัฒนาอย่างยั่งยืนและทั่วถึง โดยเฉพาะการช่วยเหลือเกษตรกรและธุรกิจขนาดกลางและขนาดย่อม (SMEs)
โอกาสนี้ เอกอัครราชทูตสหภาพยุโรปประจำประเทศไทย ขอบคุณนายกรัฐมนตรีที่สละเวลาให้เข้าพบ ซึ่งในการนำผู้แทนภาคเอกชนยุโรปจากหลากหลายสาขาบริษัทมาเข้าเยี่ยมคารวะในวันนี้ สะท้อนถึงความเชื่อมั่นในศักยภาพของไทยในการลงทุน นอกจากนี้ มุ่งหวังว่า ไทยกับสหภาพยุโรปจะรื้อฟื้นการเจรจาความตกลงการค้า เพื่อยกระดับความสัมพันธ์ระหว่างไทยกับสหภาพยุโรปให้ครอบคลุมทุกมิติ
ขณะเดียวกัน นายโดนัลด์ เคแนก (Mr. Donald Kanak) ประธาน EU-ABC ได้กล่าวถึงความสำเร็จของการเป็นประธานอาเซียนของไทยในปี 2562 ซึ่งแสดงให้เห็นว่าไทยเป็นประเทศที่มีศักยภาพต่อการค้าและการลงทุน รวมไปถึงการเป็นศูนย์กลางเพื่อขยายธุรกิจไปในระดับภูมิภาค พร้อมยืนยันถึงความมุ่งมั่นและความพร้อมของบริษัทยุโรปที่จะเข้ามาลงทุนในไทยมากขึ้น โดยเฉพาะใน EEC
ระหว่างการหารือ นายกรัฐมนตรียังเปิดโอกาสให้ผู้แทนภาคเอกชนสหภาพยุโรป ได้ร่วมแลกเปลี่ยนความคิดเห็น ซึ่งผู้แทนภาคเอกชนยุโรป แสดงความขอบคุณที่นายกรัฐมนตรีได้แสดงวิสัยทัศน์และแนวนโยบายเศรษฐกิจไทย ทั้งนี้ นักธุรกิจยุโรปเชื่อมั่นและประสงค์จะเสริมสร้างความร่วมมือระหว่างกันให้แน่นแฟ้นมากยิ่งขึ้น
ในช่วงท้าย นายกรัฐมนตรียืนยันว่ารัฐบาลไทยพร้อมอำนวยความสะดวกแก่นักลงทุนอย่างเต็มที่ ภายใต้กรอบกฎหมายและระเบียบที่เกี่ยวข้อง ตลอดจนขอให้ EU-ABC เป็นสื่อกลางส่งต่อข้อมูลด้านศักยภาพทางเศรษฐกิจและแผนการลงทุนของไทยให้กับภาคเอกชนยุโรป
อนึ่ง คณะผู้แทน EU-ABC ที่เข้าเยี่ยมคารวะ ประกอบด้วย ผู้แทนจากบริษัทข้ามชาติของยุโรป 20 แห่ง ซึ่งมีสำนักใหญ่ตั้งอยู่ที่ เบลเยียม ฝรั่งเศส เยอรมนี เนเธอร์แลนด์ สวิตเซอร์แลนด์ และสหราชอาณาจักร ในสาขาสินค้าอุปโภคบริโภค ยาและเวชภัณฑ์ เคมีภัณฑ์ การเงินการธนาคาร ยานยนต์ การประกันภัย โลจิสติกส์ อิเล็กทรอนิกส์และซอฟต์แวร์ TV ออนไลน์ และบริษัทให้คำปรึกษาทางธุรกิจ
***************************

ที่มา : https://www.thaigov.go.th/news/contents/details/26569
