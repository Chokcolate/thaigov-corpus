รัฐบาลไทย-ข่าวทำเนียบรัฐบาล-ผช.รมว.พม. พร้อมสายด่วน พม. 1300 ลงพื้นที่เร่งช่วยเหลือ 20 ครอบครัวผู้ประสบปัญหาทางสังคม ในชุมชนซอยนายเจียก และชุมชนเคหะธนบุรี เขตบางขุนเทียน กทม.

วันอังคารที่ 24 ธันวาคม 2562
ผช.รมว.พม. พร้อมสายด่วน พม. 1300 ลงพื้นที่เร่งช่วยเหลือ 20 ครอบครัวผู้ประสบปัญหาทางสังคม ในชุมชนซอยนายเจียก และชุมชนเคหะธนบุรี เขตบางขุนเทียน กทม.
ผช.รมว.พม. พร้อมสายด่วน พม. 1300 ลงพื้นที่เร่งช่วยเหลือ 20 ครอบครัวผู้ประสบปัญหาทางสังคม ในชุมชนซอยนายเจียก และชุมชนเคหะธนบุรี เขตบางขุนเทียน กทม.
วันที่ 23 ธ.ค. 62 เวลา 09.00 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยเจ้าหน้าที่ศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้องลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ทั้งเด็ก เยาวชน คนพิการ ผู้สูงอายุ และผู้ด้อยโอกาสที่ประสบปัญหาทางสังคม จำนวน 20 ครอบครัว ณ ชุมชนซอยนายเจียก และชุมชนเคหะธนบุรี เขตบางขุนเทียน กรุงเทพมหานคร
นายสากล กล่าวว่า วันนี้ ตนพร้อมด้วยเจ้าหน้าที่ศูนย์ช่วยเหลือสังคม สายด่วน พม. 1300 รวมทั้งหน่วยงานที่เกี่ยวข้อง ได้แก่ 1. กรมพัฒนาสังคมและสวัสดิการ (พส.) 2. กรมส่งเสริมและพัฒนาคุณภาพชีวิตคนพิการ (พก.) 3. กรมกิจการผู้สูงอายุ (ผส.) 4.กรมกิจการเด็กและเยาวชน (ดย.) โดยบ้านพักเด็กและครอบครัวกรุงเทพมหานคร 5. สำนักงานเขตบางขุนเทียน โดยฝ่ายพัฒนาชุมชน และ 6. ศูนย์บริการสาธารณสุข 42 ถนอม ทองสิมา รวมทั้งอาสาสมัครพัฒนาสังคมและความมั่นคงของมนุษย์ (อพม.) ได้ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ที่ประสบปัญหาทางสังคม รวมจำนวน 20 ครอบครัว อาทิ 1) หญิงอายุ 45 ปี ป่วยเป็นโรคหัวใจ โรคไต และความดันโลหิตสูง ไม่สามารถเดินได้ มีแผลกดทับ พิการทางการเคลื่อนไหว อาศัยอยู่กับลูกชายอายุ 29 ปี ที่ต้องลาออกจากงานเพื่อมาอยู่ดูแลแม่อย่างใกล้ชิด ทำให้ครอบครัวไม่มีรายได้ 2) ชายอายุ 51 ปี พิการทางการเคลื่อนไหว ช่วยเหลือตนเองได้เล็กน้อย แยกทางกับภรรยา ส่วนบุตรทอดทิ้งไปไม่ได้ให้การดูแล ไม่มีที่อยู่อาศัย ต้องไปขออาศัยอยู่บ้านของเพื่อนบ้านในชุมชน 3) ชายชราอายุ 67 ปี ป่วยเป็นโรคไต และโรคเก๊าท์ พิการทางการเคลื่อนไหว ช่วยเหลือตนเองได้เล็กน้อย ไม่สามารถเดินได้ ใส่สายปัสสาวะ ใส่สายล้างไตทางช่องท้อง อาศัยอยู่กับภรรยาอายุ 59 ปี ปี ป่วยเป็นโรคไทรอยด์ เบาหวาน และความดันโลหิตสูง และลูกเลี้ยงอายุ 38 ปี ป่วยเป็นโรคไทรอยด์ สภาพร่างกายพิการซ้ำซ้อนทางการได้ยินหรือสื่อความหมาย ทางสติปัญญาและทางการเรียนรู้ มีปัญหาการรับรู้ ไม่เคยได้รับการศึกษา 4 ) หญิงชราอายุ 72 ปี พิการทางการเคลื่อนไหว อาศัยอยู่เพียงลำพังกับสามีแก่ชราอายุ 78 ปี พิการทางการเคลื่อนไหว 5) หญิงชราอายุ 67 ปี พิการทางการเคลื่อนไหว อาศัยอยู่เพียงลำพังกับหลานอายุ 3 ขวบ ในบ้านสภาพเก่าทรุดโทรม 6) เด็กชายอายุ 6 ขวบ พิการทางการเห็น ทางการเคลื่อนไหว และทางสติปัญญา มีอาการศีรษะบวม อาศัยอยู่กับย่าแก่ชราอายุ 87 ปี พ่อและแม่ ประกอบอาชีพรับจ้างทั่วไป รายได้ไม่เพียงพอค่าใช้จ่าย เป็นต้น
นายสากล กล่าวต่อไปว่า ทั้งนี้ หน่วยงานสังกัดกระทรวง พม. และหน่วยงานที่เกี่ยวข้อง ได้ร่วมกันประเมินทางสังคมและตรวจสอบข้อเท็จจริง เพื่อให้ความช่วยเหลือทั้งในระยะเร่งด่วนและระยะยาว ดังนี้ 1) มอบเครื่องอุปโภคบริโภคที่จำเป็น 2) นำเรื่องของทั้ง 20 ครอบครัว เข้าพิจารณาเพื่อขอรับเงินสงเคราะห์ 3) การซ่อมแซม ปรับปรุงที่อยู่อาศัยให้มีความเหมาะสม มั่นคง และถูกสุขลักษณะ สำหรับกลุ่มเป้าหมาย 4) การให้คำปรึกษาแนะนำสำหรับการเลี้ยงดูบุตรหลานอย่างเหมาะสม 5) การรักษาพยาบาลผู้ป่วยอย่างต่อเนื่อง 6) การส่งเสริมการศึกษาอย่างต่อเนื่องของเด็กและเยาวชน 7) การให้คำปรึกษาแนะนำเพื่อการส่งเสริมอาชีพและรายได้อย่างเพียงพอและมั่นคง และ 8) การให้คำปรึกษาแนะนำเพื่อขอรับสิทธิสวัสดิการอื่นตามกฎหมาย รวมทั้ง การหาแนวทางร่วมกันในการช่วยเหลือครอบครัวผู้ประสบปัญหาทางสังคม เพื่อให้มีคุณภาพชีวิตที่ดีในระยะยาวต่อไป
นายสากล กล่าวเพิ่มเติมว่า ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทร 1300 สายด่วน พม. บริการฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่

ที่มา : https://www.thaigov.go.th/news/contents/details/25427
