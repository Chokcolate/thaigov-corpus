รัฐบาลไทย-ข่าวทำเนียบรัฐบาล-คณะกรรมการอำนวยการ ฯ มีมติเลื่อนการแข่งขันรถจักรยานยนต์ชิงแชมป์โลก รายการ โมโต จีพี ออกไปก่อน

วันจันทร์ที่ 2 มีนาคม 2563
คณะกรรมการอำนวยการ ฯ มีมติเลื่อนการแข่งขันรถจักรยานยนต์ชิงแชมป์โลก รายการ โมโต จีพี ออกไปก่อน
คณะกรรมการอำนวยการ ฯ มีมติเลื่อนการแข่งขันรถจักรยานยนต์ชิงแชมป์โลก รายการ โมโต จีพี ออกไปก่อน
วันนี้ (2 มีนาคม 2563) เวลา 09.30 น.   ณ ห้องประชุม 302 ตึกบัญชาการ 1 ทำเนียบรัฐบาลนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข เป็นประธานการประชุมคณะกรรมการอำนวยการจัดการแข่งขันรถจักรยานยนต์ชิงแชมป์โลก รายการโมโตจีพี ประจำปี 2562-2563 (2 ปี) ครั้งที่ 2/2563  พร้อมด้วยนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา ร่วมกับหน่วยงานที่เกี่ยวข้อง โดยนางสาวไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า สาระสำคัญของการหารือโดยที่ประชุมมีมติให้เลื่อนการแข่งขันรถจักรยานยนต์ชิงแชมป์โลก รายการ โมโต จีพี ในวันที่ 20-22 มีนาคม นี้ ออกไปก่อน
ประธานได้แจ้งให้ที่ประชุมรับทราบว่า เนื่องจากในขณะนี้ประเทศไทยและทั่วโลกได้มีสถานการณ์การณ์ไวรัสโควิด 19 (COVID-19) ทำให้การจัดกิจกรรม โครงการ หรือการจัดงานต่าง ๆ ในช่วงนี้ ที่เกี่ยวข้องกับการเดินทางต่างประเทศ หรือมีการชุมนุมของคนจำนวนมากมารวมตัวกันเท่ากับเป็นการสร้างความเสี่ยงและโอกาสให้เกิดการแพร่ระบาดของโรคโควิด-19 ได้ง่ายยิ่งขึ้น ซึ่งสวนทางกับนโยบายของรัฐบาลและนโยบายของนายกรัฐมนตรี ที่ให้ความสำคัญอย่างยิ่งในการดูแลและป้องกันสุขภาพประชาชนไทยเป็นสำคัญยิ่ง ประกอบกับกรมควบคุมโรค กระทรวงสาธารณสุข ได้ประกาศให้โรคติดเชื้อไวรัสโคโรนา 2019 หรือโรคโควิด 19 (Coronavirus Disease 2019 (COVID -19)) เป็นโรคติดต่ออันตรายตามพระราชบัญญัติโรคติดต่อ พ.ศ. 2558 เพื่อประโยชน์ในการเฝ้าระวัง ป้องกัน และควบคุมโรคติดต่ออันตราย การ จึงขอให้ที่ประชุมหารืออย่างรอบคอบ
ทั้งนี้ นายโชติ ตราชู ปลัดกระทรวงการท่องเที่ยวและกีฬา  ในฐานะกรรมการและเลขานุการได้เสนอว่าสถานการณ์การระบาดของไวรัสโควิด 19 (COVID-19) ที่เกิดขึ้นในหลายๆประเทศ นอกเหนือประเทศจีน จึงสมควรให้การจัดการแข่งขันรถจักรยานชิงแชมป์โลก รายการ โมโต จีพี ประจำปี 2563 ตามปฏิทินการแข่งขันเป็นสนามที่ 2 ระหว่างวันที่ 20-22 มีนาคม 2563 ณ สนามช้างอนเตอร์เนชั่นแนลเซอร์กิต จังหวัดบุรีรัมย์ เลื่อนออกไปก่อน มอบหมายให้การกีฬาแห่งประเทศไทยเจรจากับเจ้าของลิขสิทธ์ต่อไป
รองนายกรัฐมนตรีย้ำถึงความปลอดภัยของพี่น้องประชาชนไทยถือเป็นเรื่องอันดับหนึ่ง ที่นโยบายรัฐบาลและนายกรัฐมนตรีให้ความสำคัญคำนึงถึง จึงเห็นควรตามมติที่ประชุมให้เลื่อนการแข่งขันออกไปก่อน ส่วนจะให้มีการจัดงานวันไหนนั้น จะต้องติดตามสถานการณ์ของโรคไวรัสโควิด 19 ต่อไป โดยมอบหมายให้การกีฬาแห่งประเทศไทยเจรจาเจ้าของลิขสิทธิ์ เน้นถึงความจำเป็นเนื่องจากเป็นเหตุการณ์ที่หลีกเลี่ยง ซึ่งไทยก็เสียหายจากการสูญเสียโอกาสด้วย
........................................

ที่มา : https://www.thaigov.go.th/news/contents/details/26844
