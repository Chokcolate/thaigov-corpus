รัฐบาลไทย-ข่าวทำเนียบรัฐบาล-กระทรวงยุติธรรม  ประชุมชี้แจงแกนนำระดับตำบล เน้นสร้างความเข้มแข็งของหมู่บ้าน/ชุมชน ในพื้นที่จังหวัดสุโขทัย

วันอังคารที่ 28 มกราคม 2563
กระทรวงยุติธรรม  ประชุมชี้แจงแกนนำระดับตำบล เน้นสร้างความเข้มแข็งของหมู่บ้าน/ชุมชน ในพื้นที่จังหวัดสุโขทัย
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการประชุมชี้แจงแกนนำระดับตำบล พื้นที่จังหวัดสุโขทัย
ในวันจันทร์ที่ ๒๗ มกราคม ๒๕๖๓ เวลา ๑๓.๓๐ น. ณ หอประชุมมหาวิทยาลัยการกีฬาแห่งชาติวิทยาเขตสุโขทัย อำเภอเมืองสุโขทัย จังหวัดสุโขทัย นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการประชุมชี้แจงแกนนำระดับตำบล พื้นที่จังหวัดสุโขทัย ภายใต้โครงการสร้างพื้นที่ปลอดภัยในหมู่บ้าน/ชุมชน จังหวัดตาก สุโขทัย พิษณุโลก พิจิตร และนครสวรรค์ โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายไมตรี ไตรติลานันท์ ผู้ว่าราชการจังหวัดสุโขทัย นายนิยม เติมศรีสุข เลขาธิการคณะกรรมการป้องกันและปราบปรามยาเสพติด นายวิตถวัลย์ สุนทรขจิต อธิบดีกรมคุมประพฤติ พร้อมด้วยหัวหน้าส่วนราชการในจังหวัดและพื้นที่ใกล้เคียง หน่วยงานในสังกัดกระทรวงยุติธรรมในจังหวัดนครสวรรค์ แกนนำหมู่บ้าน/ประชาชน จังหวัดตาก สุโขทัย พิษณุโลกและกำแพงเพชร จำนวน ๒๖๓ หมู่บ้าน/ชุมชน จำนวน ๓,๐๐๐ คน เพื่อให้เกิดแนวทางป้องกันและเฝ้าระวังยาเสพติด โดยกระบวนการสร้างการมีส่วนร่วมของภาคประชาชน และส่งเสริมให้เกิดการสร้างพื้นที่ปลอดภัยในหมู่บ้าน/ชุมชน ซึ่งแนวทางการป้องกันและเฝ้าระวัง เน้นการดำเนินการในกลุ่มจังหวัดที่มีเส้นทางติดต่อระหว่างหมู่บ้าน/ชุมชน มีเขตติดต่อการลักลอบนำเข้าทางด้านตะวันตก ในพื้นที่อำเภอแม่สอด จังหวัดตาก เป็นพื้นที่ตรงข้ามเป็นเขตเศรษฐกิจพิเศษเมียวดี แล้วใช้เส้นทางรอง การลักลอบลำเลียงผ่านกลุ่มจังหวัดตาก สุโขทัย กำแพงเพชร และพิษณุโลก
โอกาสนี้ รัฐมนตรีว่าการกระทรวงยุติธรรม ได้เน้นย้ำว่า กระผมมีความยินดีเป็นอย่างยิ่งที่ได้มาเป็นประธานในพิธีเปิดการประชุมชี้แจงการตามระดับตำบลในพื้นที่จังหวัดสุโขทัย ตาก พิษณุโลก และกำแพงเพชร ซึ่งเป็นการส่งเสริมการสร้างพื้นที่ปลอดภัยในหมู่บ้านชุมชนในวันนี้  ซึ่งในปัจจุบันปัญหาการค้าและการแพร่ระบาดของยาเสพติดได้เพิ่มสูงขึ้น เพราะผู้ผลิตมีขีดความสามารถในการเพิ่มกำลังการผลิตสูงขึ้นส่งผลให้ราคายาเสพติดมีแนวโน้มลดลงและผู้ที่เข้าไปเกี่ยวข้องก็มีเพิ่มมากขึ้น นอกจากนี้การแก้ปัญหาโดยการจับกุมและดำเนินคดีส่งผลให้มีจำนวนนักโทษมากขึ้นจนเกิดปัญหานักโทษล้นเรือนจำ  ซึ่งส่วนใหญ่นักโทษในเรือนจำเกิดจากคดียาเสพติด  เรามีการบำบัดบุคคลเหล่านั้นเพื่อให้กลับคืนสู่สังคม แต่ก็ยังมีผู้ขาดการบำบัดรักษาจำนวนมากที่กลับไปใช้ยาเสพติดอีกครั้ง จนมีภาวะทางจิตและกลับกลายเป็นปัญหาต่อครอบครัวสังคมและชุมชน รัฐบาลจึงให้ความสำคัญกับการแก้ไขปัญหายาเสพติด โดยให้มีการกำหนดแนวทางการดำเนินการป้องกันและปราบปรามยาเสพติด ตามนโยบายเร่งด่วนของรัฐบาล ปี ๒๕๖๓ โดยมุ่งเน้นในการเสริมสร้างพื้นที่ปลอดภัย โดยในพื้นที่หมู่บ้าน/ชุมชน ร่วมกันสร้างความเข้มแข็งของหมู่บ้าน/ชุมชน โดยการสร้างแนวป้องกันยาเสพติดในพื้นที่ ใช้หมู่บ้าน/ชุมชนเป็นฐานในการทำงานภายใต้แนวคิดพื้นที่ปลอดภัยด้วยกระบวนการ การมีส่วนร่วมของผู้นำ และคนในชุมชน การคิดวิเคราะห์ และดำเนินการป้องกันและเฝ้าระวังปัญหายาเสพติดหมู่บ้าน/ชุมชนนั้นๆ พร้อมทั้งการหนุนเสริมบางประการของหน่วยงานภายนอก อาทิ ภาคราชการ เครือข่ายภาคประชาชน จึงจะทำให้เกิดความยั่งยืนและต่อเนื่อง โดยเน้นกระบวนการมีส่วนร่วม ดึงพลังชุมชนให้เข้ามามีบทบาทในการป้องกันและแก้ไขปัญหายาเสพติด
จากนั้น รัฐมนตรีว่าการกระทรวงยุติธรรมได้ร่วมเป็นสักขีพยานในพิธีมอบเงินสนับสนุนการดำเนินงานป้องกันและเฝ้าระวังปัญหายาเสพติดให้กับเครือข่ายด้านการป้องกันและแก้ไขปัญหายาเสพติดระดับตำบล จำนวน ๒๖๓ แห่ง และเยี่ยมชมนิทรรศการของหน่วยงานในสังกัดกระทรวงยุติธรรมพื้นที่จังหวัดสุโขทัย ตามแนวทางชุมชนเข้มแข็ง ยุติธรรมสร้าง

ที่มา : https://www.thaigov.go.th/news/contents/details/26101
