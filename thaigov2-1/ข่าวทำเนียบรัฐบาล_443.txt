รัฐบาลไทย-ข่าวทำเนียบรัฐบาล-ไทยยืนยันการพัฒนาความร่วมมือกับตุรกีในทุกมิติ

วันพุธที่ 4 ธันวาคม 2562
ไทยยืนยันการพัฒนาความร่วมมือกับตุรกีในทุกมิติ
ไทยยืนยันการพัฒนาความร่วมมือกับตุรกีในทุกมิติ
วันนี้ (วันที่ 4 ธันวาคม 2562) เวลา 15.30 น. ณ ห้องรับรอง 1 ตึกบัญชาการ 1 ทำเนียบรัฐบาล นางเอฟเรน ดาเดเลน อักกุน (Ms. Evren Dağdelen Akgün) เอกอัครราชทูตสาธารณรัฐตุรกีประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี ในโอกาสที่รองนายกรัฐมนตรีเข้ารับตำแหน่ง สรุปสาระสำคัญดังนี้
รองนายกรัฐมนตรี ยินดีที่ได้พบกับเอกอัครราชทูตตุรกี เชื่อมั่นว่าภายใต้การปฏิบัติหน้าที่ของเอกอัครราชทูตฯ ความสัมพันธ์ทวิภาคีระหว่างไทยและตุรกีจะแน่นแฟ้นยิ่งขึ้น รัฐบาลไทยยืนยันนโยบายที่จะพัฒนาความร่วมมือกับตุรกีในทุกมิติ โดยเมื่อปี 2561 ไทยและตุรกีได้เฉลิมฉลองวาระครบรอบ 60 ปี การสถาปนาความสัมพันธ์ทางการทูตไทย-ตุรกี ซึ่งกิจกรรมต่างๆ ที่เอกอัครราชทูตมีบทบาทสำคัญได้มีส่วนช่วยให้ทั้งสองประเทศมีความรู้สึกใกล้ชิด คุ้นเคยกันมากยิ่งขึ้น
เอกอัครราชทูตชื่นชมความสัมพันธ์ทวิภาคีไทย-ตุรกีที่มีความแน่นแฟ้นในทุกระดับ ยินดีความสำเร็จของไทยในการดำรงตำแหน่งประธานจัดการประชุมสุดยอดอาเซียนในปีนี้ ทั้งสองฝ่ายเห็นพ้องว่ามีประเด็นที่สามารถพัฒนาร่วมกันได้ โดยที่ทั้งสองประเทศมีศักยภาพพร้อมต่อยอดความร่วมมือระหว่างกัน
ด้านเศรษฐกิจ เอกอัครราชทูตฯ ยินดีสนับสนุนการเจรจา FTA ไทย-ตุรกี พร้อมยินดีสนับสนุนให้ภาคเอกชนตุรกีลงทุนในไทยเพิ่มขึ้น โดยเฉพาะสาขาที่ตุรกีมีความเชี่ยวชาญ ด้านการท่องเที่ยว ยินดีที่นักท่องเที่ยวไทยเดินทางไปตุรกีและนักท่องเที่ยวตุรกีเดินทางมาไทยมีจำนวนเพิ่มขึ้น ทั้งนี้ สายการบินตุรกีมีโอกาสเพิ่มเที่ยวบินมาไทยต่อวันส่งผลให้มีนักท่องเที่ยวจากตุรกี และนักท่องเที่ยวทั่วโลกเดินทางมาไทยเพิ่มขึ้น ด้านวัฒนธรรม ทั้งสองฝ่ายมีประวัติศาสตร์การมีวัฒนธรรมที่หลากหลายยาวนาน ฝ่ายตุรกีชื่นชมวัฒนธรรมของไทยที่มีเอกลักษณ์น่าชื่นชม
ความร่วมมือกรอบพหุภาคี ยินดีที่ตุรกีได้เข้าเป็นคู่เจรจารายสาขาของอาเซียน ไทยและตุรกีจะได้ทำงานร่วมกันในกรอบอาเซียนได้ใกล้ชิดยิ่งขึ้น รวมทั้งมีความสนใจที่จะร่วมมือในกรอบ ACMECS ในโอกาสนี้ ขอบคุณรัฐบาลตุรกีที่สนับสนุนไทยในกรอบ OIC และอวยพรให้ตุรกีประสบความสำเร็จในการเป็นประธานกรอบความร่วมมือเอเชีย (ACD)

ที่มา : https://www.thaigov.go.th/news/contents/details/25028
