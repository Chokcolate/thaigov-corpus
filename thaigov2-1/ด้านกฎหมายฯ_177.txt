รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่จังหวัดสุราษฎร์ธานี สำรวจพื้นที่ปลูกกระท่อม บ้านน้ำพุ ผลักดันปลดล็อกกระท่อมออกจากยาเสพติดประเภทที่ ๕

วันพุธที่ 22 มกราคม 2563
รมว.ยุติธรรม ลงพื้นที่จังหวัดสุราษฎร์ธานี สำรวจพื้นที่ปลูกกระท่อม บ้านน้ำพุ ผลักดันปลดล็อกกระท่อมออกจากยาเสพติดประเภทที่ ๕
รมว.ยุติธรรม ลงพื้นที่จังหวัดสุราษฎร์ธานี สำรวจพื้นที่ปลูกกระท่อม บ้านน้ำพุ ผลักดันปลดล็อกกระท่อมออกจากยาเสพติดประเภทที่ ๕
ในวันจันทร์ที่ ๒๐ มกราคม ๒๕๖๓ เวลา ๑๑.๓๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พ.ต.ต.สุริยา สิงหกมล รองเลขาธิการ ป.ป.ส. และนายวิชัย ไชยมงคล ที่ปรึกษา ป.ป.ส. พร้อมคณะ ลงพื้นที่โรงเรียนท่าชีวิทยาคม ตำบลน้ำพุ อำเภอบ้านนาสาร จังหวัดสุราษฎร์ธานี เพื่อเปิดโครงการศึกษาวิจัยเพื่อสำรวจและจัดทำฐานข้อมูลพืชกระท่อมพื้นที่นำร่อง ตำบลน้ำพุ อำเภอบ้านนาสาร จังหวัดสุราษฎร์ธานี โดยมีข้าราชการ เจ้าหน้าที่ ผู้นำชุมชน และชาวบ้านในพื้นที่กว่า ๕๐๐ คน ให้การต้อนรับ
โอกาสนี้ นายสมศักดิ์ฯ กล่าวว่า ขณะนี้กำลังเร่งดำเนินการแก้กฎหมาย พ.ร.บ. ยาเสพติดให้โทษปี ๒๕๒๒ ปลดล็อคพืชกระท่อมออกจากบัญชียาเสพติดให้โทษประเภทที่ ๕ เพื่อนำมาใช้ประโยชน์ทางการแพทย์ เพราะกระท่อมมีสรรพคุณบรรเทาอาการปวด ใช้แทนมอร์ฟีน แต่สามารถออกฤทธิ์ได้ดีกว่ามอร์ฟีน ๑๓ - ๑๗ เท่า นอกจากนี้ยังสร้างรายได้ให้กับชาวบ้านที่เพาะปลูก ช่วยกระตุ้นเศรษฐกิจในชุมชน
นอกจากนี้ รายงานสถิติผู้ถูกจับกุมคดีครอบครองพืชกระท่อมในปี ๒๕๖๒ มากถึง ๖๐,๐๐๐ คดี ทำให้ภาครัฐมีค่าใช้จ่ายทางคดีให้กับตำรวจ อัยการ และศาล ประมาณคดีละ ๓๐,๐๐๐ บาท คิดเป็นความเสียหายจากคดีมากถึง ๑,๘๐๐ ล้านบาทต่อปี หากกระท่อมไม่เป็นยาเสพติด จะประหยัดงบประมาณรัฐไปได้อย่างมหาศาล
นายสมศักดิ์ฯ กล่าวเพิ่มเติมว่า จะเร่งดำเนินการปลดล็อคพืชกระท่อมให้แล้วเสร็จภายในกลางปีนี้ โดยผลการประชาพิจารณ์เมื่อวันที่ ๑๕ มกราคม ๒๕๖๓ ที่ผ่านมา ออกมามีประชาชนเห็นด้วยมากถึง ๙๕% ซึ่งในวันที่ ๒๒ มกราคม ๒๕๖๓ นี้ จะนำเสนอร่าง พ.ร.บ.ฯ ให้สำนักงาน ป.ป.ส. พิจารณา และคาดว่าจะเสนอเข้าครม.ได้วันที่ ๓ มีนาคม ๒๕๖๓ จากนั้นจะส่งคณะกรรมการกฤษฎีกาพิจารณา ก่อนนำกลับเข้า ครม. เสนอเข้าสภาตามขั้นตอนต่อไป คาดว่าสภาจะพิจารณาแล้วเสร็จประมาณเดือนมิถุนายนนี้
จากนั้นเวลา ๑๔.๐๐ น. รัฐมนตรีว่าการกระทรวงยุติธรรม พร้อมคณะ เดินทางไปสำรวจต้นกระท่อมแฝดอายุกว่า ๑๐๐ ปี ของชาวบ้านวังหล้อ ตำบลบ้านนาสาร ซึ่งเป็นคนเฒ่าคนแก่ที่มีวิถีชีวิตผูกพันกับต้นกระท่อมมานาน ทั้งนี้ ตำบลน้ำพุเป็นพื้นที่เดียวในประเทศไทย ที่อนุญาตให้ปลูกกระท่อมเพื่อการวิจัยตั้งแต่ปี ๒๕๕๙ โดยมีการควบคุมการปลูกพืชกระท่อมอย่างเข้มงวด ติดบาร์โค้ดทำข้อมูลทุกต้น และมีการกำหนดกติกาประชาคมระดับตำบลควบคุมกันเองอีกชั้นหนึ่ง ซึ่งชาวบ้านรอคอยให้การปลดล็อกพืชกระท่อมมานาน ที่ผ่านมาได้ร่วมกับมหาวิทยาลัยสงขลานครินทร์ (มอ.) และจุฬาลงกรณ์มหาวิทยาลัย ทำการศึกษาวิจัยพืชกระท่อม เพื่อนำมาใช้ประโยชน์ทางการแพทย์
ต่อมาเดินทางไปยังโรงเรียนบ้านนาสาร เพื่อสำรวจต้นเงาะโรงเรียนต้นแรก ซึ่งต้นกำเนิดของเงาะโรงเรียนบ้านนาสารซึ่งเป็นของดีประจำจังหวัดสุราษฏร์ธานี โดยมีประชาชน นักเรียน นักศึกษาในพื้นที่ให้การต้อนรับอย่างอบอุ่น ทั้งนี้ รัฐมนตรีว่าการกระทรวงยุติธรรม ได้ผูกผ้าต้นเงาะโรงเรียนต้นแรก และปลูกต้นเงาะโรงเรียนเพื่อเป็นที่ระลึกแก่ชาวบ้านในพื้นที่
และในเวลา ๑๕.๓๐ น. รัฐมนตรีว่าการกระทรวงยุติธรรม และคณะ ได้เดินทางไปยังบ้านส้อง ตำบลคลองฉนวน อำเภอเวียงสระ จังหวัดสุราษฎร์ธานี ซึ่งเป็นพื้นที่ที่อยู่ในการพิจารณาเพื่อสร้างเรือนจำเพิ่มเติมในพื้นที่จังหวัดสุราษฎร์ธานี

ที่มา : https://www.thaigov.go.th/news/contents/details/25990
