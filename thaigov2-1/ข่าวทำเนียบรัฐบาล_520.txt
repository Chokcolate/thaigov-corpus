รัฐบาลไทย-ข่าวทำเนียบรัฐบาล-นายกรัฐมนตรีย้ำแนวทางการทำงานปี 63 เร่งเดินหน้าเพื่อประชาชน สั่งติดตามการเคลื่อนไหวค่าเงินบาท

วันพฤหัสบดีที่ 2 มกราคม 2563
นายกรัฐมนตรีย้ำแนวทางการทำงานปี 63 เร่งเดินหน้าเพื่อประชาชน สั่งติดตามการเคลื่อนไหวค่าเงินบาท
พลเอก ประยุทธ์ จันทร์โอชา นายกรัฐมนตรี ย้ำแนวทางการทำงานปี 2563 เร่งเดินหน้าเพื่อประชาชน สั่งติดตามการเคลื่อนไหวค่าเงินบาท
วันนี้ (2 ม.ค.63) เวลา 13.00 น. ณ บริเวณห้องโถง ตึกบัญชาการ 1 ทำเนียบรัฐบาล  ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมแถลงแก่สื่อมวลชนถึงแนวทางในการทำงานในปี 2563 ว่า รัฐบาลยังคงเดินหน้าทำงานมุ่งตอบสนองความต้องการของประชาชนอย่างต่อเนื่อง ภายใต้การยึดหลักกฎหมาย หลักการงบประมาณ โดยได้มีการกำหนดมาตรการเสริมต่างๆ ซึ่งขอเชื่อมั่นว่ารัฐบาลจะทำหน้าที่ให้ดีที่สุด  สำหรับเศรษฐกิจไทยที่มีการประเมินนั้น อาจประเมินได้ทั้งมากและน้อยนั้นขึ้นอยู่กับปัจจัยภายในและภายนอก ซึ่งรัฐบาลพร้อมรับฟังข้อเสนอแนะ หลายอย่างขึ้นอยู่กับกฎกติกา รัฐบาลต้องปฏิบัติตามกฎ ระเบียบ กฎหมาย ให้ถูกต้อง ส่วนการเคลื่อนไหวค่าเงินบาทได้มีการหารือกับธนาคารแห่งประเทศไทยมาโดยตลอด ทั้งกระทรวงการคลังและธนาคารแห่งประเทศไทยก็มีการติดตามอย่างใกล้ชิด พร้อมทั้งหามาตรการเสริมเข้ามาช่วยซึ่งบางหลายก็ปรับตัวดีขึ้น ขณะที่บางอย่างก็อยู่ระหว่างดำเนินการ
-------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25582
