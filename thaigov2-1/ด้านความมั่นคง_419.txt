รัฐบาลไทย-ข่าวทำเนียบรัฐบาล-อว. ลงนามบันทึกความเข้าใจ ว่าด้วยความร่วมมือในโครงการภายใต้กองทุนพิเศษกรอบความแม่โขง-ล้านช้าง

วันอาทิตย์ที่ 15 ธันวาคม 2562
อว. ลงนามบันทึกความเข้าใจ ว่าด้วยความร่วมมือในโครงการภายใต้กองทุนพิเศษกรอบความแม่โขง-ล้านช้าง
อว. ลงนามบันทึกความเข้าใจ ว่าด้วยความร่วมมือในโครงการภายใต้กองทุนพิเศษกรอบความแม่โขง-ล้านช้าง
6 ธันวาคม 2562 : รองศาสตราจารย์สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม ร่วมลงนามบันทึกความเข้าใจว่าด้วยความร่วมมือในโครงการภายใต้กองทุนพิเศษกรอบความแม่โขง-ล้านช้าง กับ H.E. Lyu Jian เอกอัครราชทูตสาธารณรัฐประชาชนจีนประจำประเทศไทย และบันทึกข้อตกลงความร่วมมือทางวิชาการในโครงการภายใต้กองทุนพิเศษกรอบความร่วมมือแม่โขง-ล้านช้าง ระหว่าง กระทรวงการอุดมศึกษา วิทยาศาสตร์ วิจัยและนวัตกรรม กับมหาวิทยาลัยขอนแก่น โดยรองศาสตราจารย์ชาญชัย พานทองวิริยะกุล รักษาการแทนอธิการบดีมหาวิทยาลัยขอนแก่น ณ ห้องประชุมศาสตราจารย์วิจิตร ศรีสอ้าน ชั้น 5 อาคารอุดมศึกษา 1 สำนักงานปลัดกระทรวงการอุดมศึกษาฯ ถนนศรีอยุธยา
การลงนามในบันทึกความเข้าใจข้างต้น มีวัตถุประสงค์เพื่อกำหนดแนวทางความร่วมมือระหว่างกระทรวงการอุดมศึกษา วิทยาศาสตร์ วิจัยและนวัตกรรม สถานเอกอัครราชทูตสาธารณรัฐประชาชนจีนประจำประเทศไทย และมหาวิทยาลัยขอนแก่นในการบริหารจัดการโครงการที่ได้รับการสนับสนุนงบประมาณจากรัฐบาลจีนภายใต้กองทุนพิเศษกรอบความร่วมมือแม่โขง-ล้านช้าง ให้เกิดประสิทธิภาพและผลลัพธ์ที่เป็นรูปธรรม
นอกจากนี้ ผู้แทนจากมหาวิทยาลัยขอนแก่นได้นำเสนอโครงการที่ได้รับการสนับสนุนงบประมาณจากกองทุนดังกล่าว จำนวน 2 โครงการ ได้แก่ (1) โครงการ Mekong Liver Fluke Control Initiative ดำเนินโครงการโดยคณะแพทยศาสตร์ โครงการดังกล่าวเป็นโครงการนำร่องเพื่อศึกษาวิจัยเกี่ยวกับการควบคุมโรคพยาธิใบไม้ในตับใน 5 ประเทศลุ่มน้ำโขง ได้แก่ กัมพูชา จีน ไทย ลาว และเวียดนาม และ (2) โครงการ Early Detection of Unsafe Food by Risk-Based Programme ดำเนินโครงการโดยคณะเภสัชศาสตร์ ในการจัดการอบรมด้านการคัดกรองอาหารที่ไม่ปลอดภัยโดยอาศัยองค์ความรู้เรื่องการแยกแยะด้วยความเสี่ยงให้กับบุคลากรด้านสาธารณสุขจากประเทศลุ่มน้ำโขง ได้แก่ กัมพูชา จีน ไทย พม่า ลาว และเวียดนาม และประเทศอื่นๆ
ในอาเซียน
กองทุนพิเศษกรอบความร่วมมือแม่โขง-ล้านช้าง (Mekong-Lancang Cooperation Special Fund) เป็นกองทุนที่สนับสนุนโดยรัฐบาลจีนภายใต้กรอบความร่วมมือแม่โขง-ล้านช้าง (Mekong-Lancang Cooperation: MLC) มีวัตถุประสงค์เพื่อเสริมสร้างความสัมพันธ์อันดีระหว่าง 6 ประเทศสมาชิก ประกอบด้วย กัมพูชา จีน ไทย เมียนมา ลาว และเวียดนาม เพื่อสนับสนุนการพัฒนาเศรฐกิจและสังคมของประเทศในอนุภูมิภาค และเพื่อสร้างสันติภาพและความมั่งคั่งในอนาคตต่อประเทศสมาชิก โดยกองทุนดังกล่าวจะสนับสนุนการดำเนินโครงการในสาขาที่กรอบความร่วมมือ MLC ให้ความสำคัญ ได้แก่ ทรัพยากรน้ำ การเพิ่มศักยภาพการผลิต การเกษตร ทรัพยากรมนุษย์ และสุขภาพ
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/25218
