รัฐบาลไทย-ข่าวทำเนียบรัฐบาล-มหาดไทยเผยยอดสมาชิก กอช. กว่า 2.1 ล้านคน เดินหน้าสนับสนุน กอช.  สร้างเครือข่ายการออมในทุกหมู่บ้านทั่วประเทศ

วันอังคารที่ 24 กันยายน 2562
มหาดไทยเผยยอดสมาชิก กอช. กว่า 2.1 ล้านคน เดินหน้าสนับสนุน กอช.  สร้างเครือข่ายการออมในทุกหมู่บ้านทั่วประเทศ
มหาดไทยเผยยอดสมาชิก กอช. กว่า 2.1 ล้านคน เดินหน้าสนับสนุน กอช. สร้างเครือข่ายการออมในทุกหมู่บ้านทั่วประเทศ
เมื่อวันที่ 23 ก.ย. 62 เวลา 09.30 น. ที่ห้องประชุมดอกแก้ว ศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย มอบหมายให้ นายบุญธรรม เลิศสุขีเกษม รองปลัดกระทรวงมหาดไทย เป็นประธานการประชุมคณะอนุกรรมการขับเคลื่อนการดำเนินงานกองทุนการออมแห่งชาติในระดับพื้นที่ ครั้งที่ 6/2562 โดยมี นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) พร้อมด้วยกรรมการผู้ทรงคุณวุฒิ ผู้แทนกรมการปกครอง ผู้แทนกรมการพัฒนาชุมชน และผู้เกี่ยวข้อง เข้าประชุม
นายบุญธรรม เลิศสุขีเกษม เปิดเผยว่า กระทรวงมหาดไทย และ กอช. ได้ร่วมกันขับเคลื่อนโครงการส่งเสริมวินัยการออมในระดับพื้นที่กับ กอช. โดยมีผู้ว่าราชการจังหวัดทุกจังหวัดเป็นประธานพร้อมด้วยคณะทำงานขับเคลื่อนโครงการส่งเสริมวินัยการออมกับ กอช. จังหวัด ซึ่งผลการรับสมัครสมาชิกตั้งแต่เดือนมกราคม – ปัจจุบัน (ข้อมูล ณ วันที่ 23 กันยายน 2562) มีจำนวนสมาชิก กอช. รวมทั้งสิ้น 2,151,416 คน เพิ่มขึ้นจากเดือนสิงหาคม 2562 จำนวน 1,535,866 คน โดยมีจังหวัดที่มีจำนวนสมาชิกเพิ่มมากที่สุด 5 จังหวัด ได้แก่ พิษณุโลก นครสวรรค์ อุบลราชธานี สุรินทร์ และสตูล
สำหรับการประชุมในครั้งนี้ ที่ประชุมได้พิจารณาประเด็นที่สำคัญ ๆ อาทิ การสร้างเครือข่ายในระดับพื้นที่ ซึ่งได้กำหนดแนวทางการรับสมัคร "ตัวแทน กอช. ประจำหมู่บ้าน" ทำหน้าที่สร้างการรับรู้เกี่ยวกับ กอช. ส่งเสริมให้คนในหมู่บ้านสมัครเป็นสมาชิก กอช. รวมทั้งให้ข้อมูลการออมกับสมาชิก โดยตัวแทน กอช.ฯ ดังกล่าว จะได้รับค่าตอบแทนตามที่ กอช. กำหนด

ที่มา : https://www.thaigov.go.th/news/contents/details/23365
