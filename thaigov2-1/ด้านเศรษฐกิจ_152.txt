รัฐบาลไทย-ข่าวทำเนียบรัฐบาล- หวั่นเทรดวอร์สหรัฐฯ-จีน พ่นพิษ สมอ. เตรียมมาตรการรับมือสินค้าทะลักเข้าไทย

วันพุธที่ 14 สิงหาคม 2562
หวั่นเทรดวอร์สหรัฐฯ-จีน พ่นพิษ สมอ. เตรียมมาตรการรับมือสินค้าทะลักเข้าไทย
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) เปิดเผยว่า สมอ. เตรียมมาตรการรับมือผลกระทบจากสงครามการค้า (เทรดวอร์) ระหว่างสหรัฐฯ และจีน ที่คาดว่าจะ ยืดเยื้อยาวนาน และจะสร้างผลกระทบต่อเศรษฐกิจโลกอย่างมาก
สมอ. จับตาสถานการณ์เทรดวอร์อย่างใกล้ชิด หวั่นกระทบการค้าไทย เตรียมมาตรการรับมือ สินค้าไม่ได้มาตรฐานทะลักเข้าไทย
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) เปิดเผยว่า สมอ. เตรียมมาตรการรับมือผลกระทบจากสงครามการค้า (เทรดวอร์) ระหว่างสหรัฐฯ และจีน ที่คาดว่าจะ ยืดเยื้อยาวนาน และจะสร้างผลกระทบต่อเศรษฐกิจโลกอย่างมาก โดยเฉพาะประเทศในอาเซียนที่ได้รับ ผลกระทบจากการทะลักของสินค้าจากจีนเข้ามาในประเทศไทยและอาเซียน เช่น สินค้ากลุ่มเหล็ก กลุ่ม เครื่องใช้ไฟฟ้า และของเล่น ซึ่งสินค้าเหล่านี้เป็นสินค้ามาตรฐานบังคับที่ สมอ. ควบคุม และอยู่ในกลุ่มเสี่ยงที่ อาจก่อให้เกิดอันตรายกับผู้บริโภคได้
สมอ. ในฐานะหน่วยงานมาตรฐานแห่งชาติ ได้เตรียมการรับมือต่อผลกระทบดังกล่าวไว้แล้ว โดยเฝ้าจับตาการนำเข้าสินค้าดังกล่าวอย่างใกล้ชิดผ่านระบบ National Single Window (NSW) หากพบสินค้าชนิดใดมีการนำเข้าในปริมาณมากผิดปกติ จะเข้าทำการตรวจสอบอย่างเข้มงวดทันที และในกรณีสินค้านั้นยังไม่ได้มีการกำหนดให้เป็นสินค้าบังคับ หากประเมินแล้วว่าจะสร้างความเสียหายให้กับเศรษฐกิจของประเทศ ก็จะใช้กลไกของ พ.ร.บ.มาตรฐานผลิตภัณฑ์อุตสาหกรรม ที่ได้มีการแก้ไขใหม่แล้ว ประกาศให้สินค้านั้นเป็นสินค้ามาตรฐานบังคับที่ต้องถูกควบคุมทันที นอกจากนี้ จะเร่งกำหนดมาตรฐานกับสินค้าที่ยังไม่มีการกำหนดเป็นมาตรฐาน โดยหากมีความจำเป็น สมอ. อาจใช้ข้อกำหนดหรือใช้มาตรฐานที่สากลมีอยู่แล้ว มาประกาศใช้เป็นมาตรฐานได้เลย
เลขาธิการ สมอ. กล่าวเพิ่มเติมอีกว่า “สมอ. จะเพิ่มความเข้มงวดในการตรวจสอบและรับรองสินค้าที่มีผลกระทบดังกล่าว โดยจะทำการตรวจโรงงานที่เป็นแหล่งผลิตถี่มากยิ่งขึ้นและเข้มงวดขึ้น รวมทั้งติดตามความเคลื่อนไหวของนักลงทุนจากจีน ที่มาลงทุนทำสินค้าในประเทศเพื่อนบ้านแถบอาเซียน และติดตามความเคลื่อนไหวของสินค้านั้นอย่างใกล้ชิด ขณะเดียวกันก็จะพลิกวิกฤตให้เป็นโอกาส โดยจะเชิญชวนนักลงทุนจากจีนให้เข้ามาลงทุนในประเทศไทยเพิ่มมากขึ้น สำหรับในเวทีอาเซียนในฐานะที่ปีนี้ประเทศไทยเป็นประธานอาเซียน และ สมอ. เป็นผู้แทนประเทศไทยในคณะกรรมการที่ปรึกษาด้านมาตรฐานและคุณภาพของอาเซียน (ASEAN Consultative Committee for Standards and Quality – ACCSQ) ก็จะหยิบยกผลกระทบดังกล่าวหารือในการประชุม ACCSQ ที่จะมีขึ้นในเดือนพฤศจิกายน 2562 นี้ด้วย”
“สุดท้ายเป็นภารกิจที่สำคัญของ สมอ. คือ การคุ้มครองผู้บริโภคในประเทศ สมอ. จะประชาสัมพันธ์ให้ประชาชนตระหนักและรับรู้เกี่ยวกับมาตรฐาน โดยเฉพาะมาตรฐานของกลุ่มสินค้าที่มีผลกระทบดังกล่าว  เพื่อให้ประชาชนได้ใช้สินค้าได้อย่างปลอดภัย” นายวันชัยฯ กล่าว

ที่มา : https://www.thaigov.go.th/news/contents/details/22214
