รัฐบาลไทย-ข่าวทำเนียบรัฐบาล-พม. รับมอบเงินบริจาคจากภาคีเครือข่ายภาคเอกชน ร่วมช่วยเหลือผู้ประสบปัญหาทางสังคม ผ่าน สายด่วน พม. 1300

วันพฤหัสบดีที่ 20 กุมภาพันธ์ 2563
พม. รับมอบเงินบริจาคจากภาคีเครือข่ายภาคเอกชน ร่วมช่วยเหลือผู้ประสบปัญหาทางสังคม ผ่าน สายด่วน พม. 1300
พม. รับมอบเงินบริจาคจากภาคีเครือข่ายภาคเอกชน ร่วมช่วยเหลือผู้ประสบปัญหาทางสังคม ผ่าน สายด่วน พม. 1300
วันนี้ (20 ก.พ. 63) เวลา 08.30 น. ที่ศูนย์ช่วยเหลือสังคม สายด่วน 1300 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ รับมอบเงินบริจาคจากนายสมบูรณ์ จงเจริญศิริ ประธานกรรมการบริหาร บริษัท พงศ์ศิลป์พลาสติก จำกัด จำนวน 100,000 บาท เพื่อสนับสนุนกระทรวงการพัฒนาสังคมและความมั่นคงของมนุษย์ในการช่วยเหลือผู้ประสบปัญหาทางสังคม โดยมี นางจินตนา จันทร์บำรุง ผู้ตรวจราชการกระทรวงการพัฒนาสังคมและความมั่นคงของมนุษย์ และ นางสาวดรุณี มนัสวานิช ผู้อำนวยการศูนย์ช่วยเหลือสังคม สายด่วน 1300 ร่วมรับมอบเงินบริจาค
นายสากล กล่าวว่า กระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักของภาครัฐในการพัฒนาสังคม ด้วยการสร้างและพัฒนาระบบสวัสดิการสังคมที่เอื้อต่อการพัฒนาคุณภาพชีวิตที่ดีของประชาชนกลุ่มเป้าหมายทั้งเด็ก เยาวชน สตรี ผู้สูงอายุ คนพิการ และผู้ด้อยโอกาสในสังคม รวมทั้งบูรณาการความร่วมมือกับภาคีเครือข่ายอย่างเป็นระบบสู่การเป็นหุ้นส่วนทางสังคม ซึ่งในวันนี้ นายสมบูรณ์ จงเจริญศิริ ประธานกรรมการบริหาร บริษัท พงศ์ศิลป์พลาสติก จำกัด ได้บริจาคเงินจำนวน 100,000 บาท เพื่อสนับสนุนการจัดซื้อเครื่องอุปโภคบริโภคที่จำเป็นเพื่อมอบให้กับกลุ่มเป้าหมายที่ประสบปัญหาทางสังคม ซึ่งกระทรวง พม. โดยศูนย์ช่วยเหลือสังคม สายด่วน 1300 มีภารกิจสำคัญในการรับแจ้งเรื่องราวร้องทุกข์แก่ประชาชนผู้ประสบปัญหาสังคมอย่างครอบคลุมทุกพื้นที่โดยไม่เลือกปฏิบัติ พร้อมทั้งให้คำปรึกษาแนะนำ และประสานส่งต่อความช่วยเหลือกับหน่วนงานที่เกี่ยวข้อง นอกจากนี้ ยังมีการช่วยเหลือเชิงรุกโดยมีหน่วยเคลื่อนที่เร็ว (Mobile Team) ลงพื้นที่ช่วยเหลือผู้ประสบปัญหาสังคมในภาวะวิกฤติ ซึ่งเงินที่ได้รับจากการบริจาคครั้งนี้ จะนำไปซื้อเครื่องอุปโภคบริโภคที่จำเป็นให้กับกลุ่มเป้าหมายที่ประสบปัญหาทางสังคม เป็นการบรรเทาความเดือดร้อนในเบื้องต้น และทำให้มีคุณภาพชีวิตความเป็นอยู่ที่ดีขึ้น ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาแนะนำและความช่วยเหลืออย่างเต็มที่

ที่มา : https://www.thaigov.go.th/news/contents/details/26648
