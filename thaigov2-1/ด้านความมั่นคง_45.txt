รัฐบาลไทย-ข่าวทำเนียบรัฐบาล-ประณามเหตุระเบิดบ่อนทำลายชาติหลายจุดกลางกรุง ขณะที่รัฐเร่งไล่ล่า ขอทุกคนเป็นหนึ่งเดียวกัน

วันศุกร์ที่ 2 สิงหาคม 2562
ประณามเหตุระเบิดบ่อนทำลายชาติหลายจุดกลางกรุง ขณะที่รัฐเร่งไล่ล่า ขอทุกคนเป็นหนึ่งเดียวกัน
พล.ท.คงชีพ ตันตระวาณิชย์ โฆษกฝ่ายความมั่นคง กล่าวประณามกลุ่มก่อเหตุและผู้อยู่เบื้องหลัง การก่อเหตุระเบิดป่วนเมือง บริเวณสถานที่ราชการและพื้นที่สัญจรของประชาชนหลายจุด ในกรุงเทพมหานคร
พล.ท.คงชีพ ตันตระวาณิชย์ โฆษกฝ่ายความมั่นคง กล่าวประณามกลุ่มก่อเหตุและผู้อยู่เบื้องหลัง การก่อเหตุระเบิดป่วนเมือง บริเวณสถานที่ราชการและพื้นที่สัญจรของประชาชนหลายจุด ในกรุงเทพมหานคร เมื่อ 2 ส.ค. 62 ที่ผ่านมา เป็นเหตุให้มีประชาชนได้รับบาดเจ็บหลายราย โดยถือเป็นการบ่อนทำลายชาติ ที่ต้องการลิดรอนระบบเศรษฐกิจและเสถียรภาพความสงบสุขมั่นคงปลอดภัยของประชาชนในภาพรวม ซึ่งประชาชนทุกภาคส่วน สมควรร่วมกันแสดงออกถึงการต่อต้านการใช้ความรุนแรงดังกล่าว ร่วมเป็นหนึ่งเดียวกันให้กำลังใจกันและกัน ไม่วิพากษ์ยั่วยุหรือให้ข้อมูลผ่านสื่อที่สร้างความสับสนกับประชาชน โดยขอให้ร่วมกันเฝ้าระวังและติดตามให้ข้อมูลที่เป็นประโยชน์กับเจ้าหน้าที่รัฐ เพื่อการติดตามสืบสวนขยายผลนำผู้กระทำผิดมาลงโทษโดยเร็ว
​​​​​​​
ทั้งนี้ พล.อ.ประวิตร วงษ์สุวรรณ รอง นรม. ได้สั่งการให้ ผบ.ตร.เป็นผู้บัญชาการเหตุการณ์ และให้ฝ่ายความมั่นคงและฝ่ายข่าว เร่งติดตามสืบสวนขยายผลนำผู้ก่อเหตุระเบิดและผู้อยู่เบื้องหลังทั้งหมดมาลงโทษตามกฎหมายให้ถึงที่สุดโดยเร็ว ทั้งนี้ขอให้พิจารณาถึงความเชื่อมโยงของเหตุไฟไหม้ย่านธุรกิจสำคัญในห้วงเวลาดังกล่าวควบคู่กัน โดยให้ทำการปิดล้อมและตรวจสอบการเข้าออกพื้นที่โดยรอบอย่างละเอียด พร้อมกันนี้ ได้สั่งการให้ฝ่ายความมั่นคง เพิ่มมาตรการเฝ้าระวังและดูแลความปลอดภัยในพื้นที่สำคัญทางเศรษฐกิจ จุดสัญจรของประชาชน และสถานที่ราชการต่างๆมากขึ้น เพื่อความปลอดภัยของประชาชนในภาพรวม

ที่มา : https://www.thaigov.go.th/news/contents/details/21960
