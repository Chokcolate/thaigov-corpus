รัฐบาลไทย-ข่าวทำเนียบรัฐบาล-พม. ลงพื้นที่ช่วยชายชราพิการนั่งขอเงินที่สะพานหน้าบ้าน ที่ จ.นครศรีธรรมราช และ ด.ช. วัย 1 ขวบ ถูกเลี้ยงดูด้วยนมข้นกระป๋อง หลังถูกแม่ทอดทิ้ง ที่ จ.สตูล

วันพฤหัสบดีที่ 28 พฤศจิกายน 2562
พม. ลงพื้นที่ช่วยชายชราพิการนั่งขอเงินที่สะพานหน้าบ้าน ที่ จ.นครศรีธรรมราช และ ด.ช. วัย 1 ขวบ ถูกเลี้ยงดูด้วยนมข้นกระป๋อง หลังถูกแม่ทอดทิ้ง ที่ จ.สตูล
พม. ลงพื้นที่ช่วยชายชราพิการนั่งขอเงินที่สะพานหน้าบ้าน ที่ จ.นครศรีธรรมราช และ ด.ช. วัย 1 ขวบ ถูกเลี้ยงดูด้วยนมข้นกระป๋อง หลังถูกแม่ทอดทิ้ง ที่ จ.สตูล
วันนี้ (28 พ.ย. 62) เวลา 13.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีสื่อออนไลน์มีการนำเสนอข่าวของชายชราวัย 65 ปี พิการทางการเคลื่อนไหวที่ขาทั้ง 2 ข้างอ่อนแรง อาศัยอยู่กับน้องชายวัย 53 ปี พิการทางการเคลื่อนไหวที่ขาทั้ง 2 ข้างอ่อนแรงเช่นเดียวกัน และแม่แก่ชราวัย 91 ปี ครอบครัวมีฐานะยากจน ได้รับเพียงเบี้ยยังชีพผู้สูงอายุและเบี้ยความพิการ แต่ไม่เพียงพอสำหรับค่าใช้จ่ายในชีวิตประจำวัน ที่อำเภอร่อนพิบูลย์ จังหวัดนครศรีธรรมราช ทั้งนี้ กระทรวง พม. โดย ทีม พม. One Home จังหวัดนครศรีธรรมราช ซึ่งประกอบด้วยหน่วยงานในพื้นที่สังกัดกระทรวง พม. ได้ลงพื้นที่ตรวจสอบข้อเท็จจริงเรียบร้อยแล้ว พบว่า ทีม พม. One Home จังหวัดนครศรีธรรมราช และหน่วยงานที่เกี่ยวข้องในพื้นที่ ได้ให้การช่วยเหลืออย่างต่อเนื่องตั้งแต่ปี 2560 มีการมอบเงินเพื่อปรับสภาพแวดล้อมที่อยู่อาศัย สำหรับคนพิการ จำนวน 20,000 บาท (อบต.ร่อนพิบูลย์ เป็นผู้ดำเนินการ) และเงินสงเคราะห์และฟื้นฟูสมรรถภาพคนพิการ จำนวน 2,000 บาท ปี 2561 มีการมอบเงินสงเคราะห์และฟื้นฟูสมรรถภาพคนพิการ จำนวน 2,000 บาท และปี 2562 มีการมอบ เงินสงเคราะห์ผู้มีรายได้น้อยและผู้ไร้ที่พึ่ง จำนวน 3,000 บาท และมีการมอบเงินกู้ยืมกองทุนส่งเสริมและพัฒนาคุณภาพชีวิต คนพิการ จำนวน 30,000 บาท อีกทั้ง อบต.ร่อนพิบูลย์ ยังให้การช่วยเหลือดูแลในเรื่องความเป็นอยู่อย่างต่อเนื่อง ในขณะที่ชายพิการคนดังกล่าวยังมีพฤติกรรมออกมานั่งที่บริเวณสะพานหน้าบ้านเป็นประจำมาเป็นระยะเวลา 2-3 ปี เพื่อขอเงิน คนที่สัญจรผ่านมา ซึ่งเจ้าหน้าที่อบต.ร่อนพิบูลย์ ได้กล่าวตักเตือนและชี้แจงทำความเข้าใจกับชายพิการแล้ว
นายปรเมธี กล่าวต่ออีกว่า สำหรับกรณีสื่อออนไลน์มีการนำเสนอข่าวของเด็กชายวัย 1 ขวบ อาศัยอยู่กับยายบุญธรรมวัย 45 ปี ซึ่งแม่ของเด็กชายเคยนำมาจ้างเลี้ยงดู แล้วทอดทิ้งหนีหายไป โดยหญิงที่รับเลี้ยงดูเด็กชายมีฐานะยากจน มีรายได้จากอาชีพรับจ้างทั่วไป ต้องเลี้ยงดูเลี้ยงเด็กชายด้วยนมข้นกระป๋อง และไม่เคยได้รับการฉีดวัคซีนใด เพราะการเดินทางลำบากในการไปพบแพทย์ ซึ่งทั้ง 2 ชีวิต อาศัยอยู่ในกระท่อมสภาพเก่าทรุดโทรมและห่างไกลจากชุมชน อีกทั้ง เวลาออกไปรับจ้างทำงาน นอกบ้าน จำเป็นต้องปล่อยเด็กชายไว้ที่บ้านเพียงลำพัง ที่อำเภอควนกาหลง จังหวัดสตูล ทั้งนี้ กระทรวง พม. ได้เร่งดำเนินการช่วยเหลือ ดังนี้ 1) ทีม พม. One Home จังหวัดสตูล ได้ลงพื้นที่เพื่อสอบข้อเท็จจริงเรียบร้อยแล้ว และดำเนินการประเมินทางสังคม เพื่อให้การช่วยเหลือในเบื้องต้นตามภารกิจด้านเด็กของกระทรวง พม. ร่วมกับหน่วยงานที่เกี่ยวข้องในพื้นที่ 2) บ้านพักเด็กและครอบครัวจังหวัดสตูล ได้รับเด็กเข้าคุ้มครองสวัสดิภาพ พร้อมนำตัวเด็กเข้ารับการตรวจสุขภาพร่างกายและฉีดวัคซีน ที่โรงพยาบาลจังหวัดสตูล 3) พิจารณาการช่วยเหลือเงินสงเคราะห์เด็กในครอบครัวยากจน 4) ดูแลให้ความช่วยเหลือด้านเครื่องอุปโภค บริโภค และ 5) ประสานหน่วยงานที่เกี่ยวข้องในการช่วยติดตามสืบหามารดาและญาติของเด็กชายดังกล่าว
นายปรเมธี กล่าวเพิ่มเติมว่า หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ กรุณา โทร 1300 สายด่วน พม. ฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่

ที่มา : https://www.thaigov.go.th/news/contents/details/24907
