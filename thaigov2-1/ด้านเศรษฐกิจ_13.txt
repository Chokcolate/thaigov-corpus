รัฐบาลไทย-ข่าวทำเนียบรัฐบาล-ดร.สุวิทย์ เผยแนวทางของ อว. เน้นสร้างคนรุ่นใหม่ ปรับบทบาทมหาวิทยาลัย นำไทยสู่ประเทศนวัตกรรม

วันอังคารที่ 23 กรกฎาคม 2562
ดร.สุวิทย์ เผยแนวทางของ อว. เน้นสร้างคนรุ่นใหม่ ปรับบทบาทมหาวิทยาลัย นำไทยสู่ประเทศนวัตกรรม
"สุวิทย์" เข้ารับตำแหน่งรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม อย่างเป็นทางการ
วันที่ 19 กรกฎาคม 2562 ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เดินทางเข้ารับตำแหน่งอย่างเป็นทางการ ณ อาคารพระจอมเกล้า กระทรวงการอุดมศึกษา วิทยาศาสตร์ วิจัยและนวัตกรรม (อว.) ถนนโยธี กรุงเทพฯ ทั้งนี้ ได้ถวายสักการะพระบรมราชานุสาวรีย์พระจอมเกล้าเจ้าอยู่หัว และไหว้ศาลพระภูมิ ณ กรมวิทยาศาสตร์บริการ จากนั้นเป็นประธานการประชุมคณะผู้บริหาร อว.ครั้งที่ 1/2562 เพื่อชี้แจงถึงแนวทางการบริหารงาน โดยมี รศ.นพ.สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม และผู้บริหารและข้าราชการระดับสูงเข้าร่วมประชุมฯ
ดร.สุวิทย์ เมษินทรีย์ เปิดเผยว่า กระทรวงการอุมดศึกษา วิทยาศาสตร์ วิจัยและนวัตกรรม (อว.) เป็นกระทรวงที่มุ่งเน้นการสร้างและพัฒนาคนให้เกิดการพัฒนาองค์ความรู้ ต่อยอดไปสู่การสร้างนวัตกรรม เพื่อจะสร้างเศรษฐกิจที่เน้นคุณค่าให้กับประเทศ จึงจำเป็นต้องมีการปรับเปลี่ยนบทบาทของมหาวิทยาลัยให้สามารถตอบโจทย์สร้างคนสู่ศตวรรษที่ 21 ที่เน้นการสร้างประสบการณ์ สมรรถนะ การสร้างทักษะด้านต่าง ๆ เพื่อรองรับเทคโนโลยีใหม่ ๆ และต้องมีการปรับเปลี่ยนหลักสูตรหรือเปิดหลักสูตรสาขาวิชาใหม่ ๆ พร้อมปรับกระบวนการเรียนรู้ใหม่ ๆ ให้นักศึกษา ทั้งนี้ จะไม่เน้นการผลิตบัณฑิตเท่านั้น แต่ต้องให้เกิดการเพิ่มพูน พัฒนา และยกระดับศักยภาพทักษะ (Reskill/Upskill)  เพื่อเพิ่มรายได้ให้กับคนทำงาน
“จากการที่เราเกิดภาวะประชากรน้อยลง ซึ่ง ณ ปัจจุบันนี้ นักศึกษาในมหาวิทยาลัยเพียง 2.2 ล้านคน แต่ในตลาดแรงงานมีจำนนวนถึง 38 ล้านคน จึงมีการยกระดับทักษะขึ้นมาใหม่ และจะต้องดำเนินการด้านการศึกษาของผู้สูงวัยด้วย ซึ่งเป็นการเรียนรู้ตลอดชีวิต และที่สำคัญมหาวิทยาลัยจะออกจากกรอบที่เคยผลิตบัณฑิตที่มีอายุระหว่าง 18-21 ปี เท่านั้น” ดร.สุวิทย์ กล่าว
นอกจากนี้ อว. จะมีหน้าที่ในการส่งเสริม สนับสนุน และกำกับ ดูแล การยกระดับมาตรฐานของมหาวิทยาลัย เพื่อให้ตอบโจทย์ของประเทศและประชาชนอย่างแท้จริง ซึ่งในช่วงแรกของการดำเนินงานที่จะเร่งแก้ไขและปรับปรุง ได้แก่ (1) กรอบมาตรฐานคุณวุฒิระดับอุดมศึกษาแห่งชาติ (Thai Qualifications Framework for Higher Education) (มคอ.) ในระดับอุดมศึกษา ซึ่งเป็นอุปสรรคในการพัฒนาหลักสูตรของมหาวิทยาลัย และ (2) ตำแหน่งวิชาการ โดยจะสนับสนุนให้มหาวิทยาลัยเกิดความคล่องตัวและพัฒนาอาจารย์ให้สามารถทำงานวิจัยรองรับกับความต้องการประเทศได้
ดร.สุวิทย์ เพิ่มเติมอีกว่า การสร้างคน นักศึกษา หรือบัณฑิต ควรจะให้มีจิตอาสา จึงได้ดำเนินโครงการ “อาสาประชารัฐ” โดยให้นักศึกษาลงพื้นที่ในต่างจังหวัดในการสร้างนวัตกรรมชุมชน เพื่อให้นักศึกษาเกิดความเข้าใจถึงความยากจนหรือความเลื่อมล้ำในพื้นที่ และมองเห็นโอกาสที่จะเปลี่ยนแปลงหรือแก้ไขปัญหาเหล่านี้ ตลอดจนจะเปิดเวทีให้เยาวชนสามารถนำเสนอนโยบายใหม่ ๆ ให้กับรัฐบาล และสนับสนุนให้นำไปสู่การปฏิบัติได้จริง
“กระทรวงนี้เป็นกระทรวงแห่งปัญญา โอกาส และอนาคต” รัฐมนตรีว่าการกระทรวงการอุดมศึกษาฯ กล่าวทิ้งท้าย

ที่มา : https://www.thaigov.go.th/news/contents/details/21704
