รัฐบาลไทย-ข่าวทำเนียบรัฐบาล-เปิดโครงการความร่วมมือกับกองทัพอากาศ ยับยั้งและบรรเทาความรุนแรงของการเกิดพายุลูกเห็บและหมอกควันไฟป่า

วันพุธที่ 11 มีนาคม 2563
เปิดโครงการความร่วมมือกับกองทัพอากาศ ยับยั้งและบรรเทาความรุนแรงของการเกิดพายุลูกเห็บและหมอกควันไฟป่า
รมช.ธรรมนัส เปิดโครงการความร่วมมือกับกองทัพอากาศ ยับยั้งและบรรเทาความรุนแรงของการเกิดพายุลูกเห็บและหมอกควันไฟป่า
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังแถลงข่าวการปฏิบัติการฝนหลวงยับยั้งความรุนแรงของการเกิดพายุลูกเห็บ และบรรเทาปัญหาหมอกควันไฟป่า ภายใต้โครงการความร่วมมือกับกองทัพอากาศ ประจำปี 2563 ณ บริเวณท่าอากาศยานทหารกองบิน 41 จ.เชียงใหม่ ว่า กระทรวงเกษตรและสหกรณ์ มีความห่วงใยพี่น้องเกษตรกรและประชาชนในเขตพื้นที่ภาคเหนือและภาคตะวันออกเฉียงเหนือ จากพายุฤดูร้อน โดยมีพายุฝนฟ้าคะนอง ลมกระโชกแรงและอาจทำให้มีลูกเห็บตกได้ในบางพื้นที่ ส่งผลให้เกิดความเสียหายต่อผลผลิตของเกษตรกร จึงมอบให้ทางกรมฝนหลวงและการบินเกษตร ประสานความร่วมมือกับกองทัพอากาศ ดำเนินการตามแผนยุทธศาสตร์ เพื่อเพิ่มประสิทธิภาพการป้องกัน แก้ไขปัญหาภัยแล้ง และการบรรเทาภัยพิบัติเชิงพื้นที่ด้วยการปฏิบัติการฝนหลวง โดยให้ปฏิบัติงานด้วยความรวดเร็วและต่อเนื่อง
“ในช่วงเดือนกุมภาพันธ์ - เมษายนของทุกปี มักเกิดพายุฤดูร้อน ฝนฟ้าคะนอง ลมกระโชกแรง และมีลูกเห็บตก เพื่อเป็นการยับยั้ง บรรเทาความรุนแรงของพายุลูกเห็บ ทางกระทรวงเกษตรฯจึงสั่งการไปยังกรมฝนหลวงและการบินเกษตรให้ใช้เครื่องบินสมรรถนะสูงที่เข้าถึงเป้าหมายได้อย่างรวดเร็ว และใช้นวัตกรรมใหม่คือพลุซิลเวอร์ไอโอไดด์เพื่อเพิ่มปริมาณแกนผลึกน้ำแข็งในเมฆเย็นที่มีอุณหภูมิต่ำกว่า 0 องศาเซลเซียส ทำให้ลดการเกิดผลึกน้ำแข็งขนาดใหญ่กลายเป็นผลึกน้ำแข็งขนาดเล็กจำนวนมาก และละลายเป็นเม็ดฝนตกลงสู่พื้น เพื่อลดความหนาแน่นของหมอกควัน ลดปัญหาฝุ่นละออง ขนาดเล็ก PM2.5 รวมทั้งการเพิ่มความชุ่มชื้นและปริมาณน้ำฝนให้กับพื้นที่ป่าไม้” ร้อยเอกธรรมนัส กล่าว
นายสุรสีห์ กิตติมณฑล อธิบดีกรมฝนหลวงและการบินเกษตร ได้กล่าวเพิ่มเติมว่า  กรมฝนหลวงและการบินเกษตรมีการเปิดปฏิบัติการฝนหลวงประจำปี ตั้งแต่วันที่ 17 กุมภาพันธ์ที่ผ่านมา เนื่องจากสถานการณ์ภัยแล้งและภัยพิบัติมีความรุนแรง ซึ่งเป็นการปฏิบัติการเร็วกว่าทุกๆปี สำหรับการปฏิบัติการยับยั้งพายุลูกเห็บ ได้มีการตั้งหน่วยปฏิบัติการ3 หน่วย ได้แก่ หน่วยฯ จังหวัดเชียงใหม่ จังหวัดพิษณุโลก และหน่วยฯ จังหวัด อุดรธานี ตั้งแต่
วันที่ 17 กุมภาพันธ์ – 31 พฤษภาคม 2563 และได้มีการปฏิบัติการบรรเทาหมอกควันไฟป่าในพื้นที่ ภาคเหนือ โดยมีการตั้งหน่วยปฏิบัติการ 2 หน่วย ได้แก่หน่วยฯ จังหวัดเชียงใหม่ และหน่วยฯ จังหวัดพิษณุโลก ตั้งแต่วันที่ 3 กุมภาพันธ์ – 30 เมษายน 2563
ทั้งนี้ทางกรมฝนหลวงและการบินเกษตร โดยศูนย์ปฏิบัติการฝนหลวงภาคเหนือ และศูนย์ปฏิบัติการฝนหลวงภาคตะวันออกเฉียงเหนือ จะติดตามสภาพอากาศและสถานการณ์ภัยพิบัติอย่างใกล้ชิดและต่อเนื่อง พร้อมทั้งให้พี่น้องเกษตรกรหรือประชาชนทั่วไปนั้นสามารถแจ้งข้อมูลและส่งรูปภาพการเกิดลูกเห็บในพื้นที่ เพื่อสนับสนุนข้อมูลแก่การปฏิบัติการยับยั้งและบรรเทาความรุนแรงจากลูกเห็บทาง Facebook กรมฝนหลวงและการบินเกษตร ศูนย์ปฏิบัติการฝนหลวงภาคเหนือและศูนย์ปฏิบัติการฝนหลวงภาคตะวันออกเฉียงเหนือ นอกจากนี้ยังสามารถติดตามข้อมูล ผลตรวจเรดาร์ทั่วประเทศทางเว็บไซต์ของกรมฝนหลวงและการบินเกษตร และสามารถติดตามการแจ้งเตือนสภาพอากาศโอกาสเกิดลูกเห็บได้ทางช่องทางต่างๆ ของกรมฝนหลวงและการบินเกษตร

ที่มา : https://www.thaigov.go.th/news/contents/details/27067
