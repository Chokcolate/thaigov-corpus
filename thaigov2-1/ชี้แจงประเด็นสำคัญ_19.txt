รัฐบาลไทย-ข่าวทำเนียบรัฐบาล-กรมการค้าภายในและ ธ.ก.ส. ชี้แจงประเด็นข้อสงสัยต่อโครงการประกันรายได้เกษตรกรผู้ปลูกข้าวปี 2562/63

วันจันทร์ที่ 21 ตุลาคม 2562
กรมการค้าภายในและ ธ.ก.ส. ชี้แจงประเด็นข้อสงสัยต่อโครงการประกันรายได้เกษตรกรผู้ปลูกข้าวปี 2562/63
กรมการค้าภายในและ ธ.ก.ส. ชี้แจงประเด็นข้อสงสัยต่อโครงการประกันรายได้เกษตรกรผู้ปลูกข้าวปี 2562/63 ชาวนาในพื้นที่ภาคใต้ที่เข้าร่วมโครงการประกันรายได้เกษตรกรผู้ปลูกข้าวร้องเรียนการโอนเงินส่วนต่างประกันรายได้ข้าวเปลือกให้ชาวนา
กรมการค้าภายใน กระทรวงพาณิชย์ชี้แจงว่า ธ.ก.ส.ประมวลผลข้อมูลเพื่อสำรองจ่ายเงินชดเชยส่วนต่างรายได้ โดยโอนเงินเข้าบัญชีเงินฝากเกษตรกร ครั้งที่ 1 ในวันที่ 15 ต.ค. 2562 เพื่อเร่งจ่ายเงินให้เกษตรกรผู้ปลูกข้าวที่ได้รับการชดเชยรายได้349,392 ราย จำนวนเงิน 9,413,244,883.40 บาท การโอนเงินเข้าบัญชีเกษตรกร มีเกษตรกรซึ่งมีภูมิลำเนาอยู่ในภาคใต้ได้รับการโอนเงินรวมอยู่ด้วย เมื่อธนาคารตรวจพบจึงได้ดำเนินการโอนเงินออกจากบัญชีเงินฝากเกษตรกรดังกล่าวในวันเดียวกันเพื่อสอบทานความถูกต้องให้เป็นไปตามหลักเกณฑ์โครงการฯ ที่ ครม. กำหนด เพื่อให้เกิดความรัดกุม ป้องกันปัญหาเกษตรกรได้รับเงินชดเชยส่วนต่างก่อนระยะเวลาที่โครงการฯ กำหนดไว้ และสาขาต้องติดตามทวงถามเงินคืนจากเกษตรกรในภายหลัง ส่งผลให้บัญชีเงินฝากของเกษตรกร จำนวน 2,473 ราย มีรายการเคลื่อนไหว มีเงินโอนเข้าและโอนออกจากบัญชีเงินฝากในจำนวนที่เท่ากันในระยะเวลาใกล้เคียงกัน ทั้งนี้ ธ.ก.ส.ได้สอบทานข้อมูลเกษตรกรที่ธนาคารโอนเงินออกจากบัญชีเงินฝากของเกษตรกร จำนวน 2,473 ราย ธนาคารพบมูลเหตุและแบ่งได้เป็น 2 กลุ่มคือ (1) เกษตรกรที่อยู่ในพื้นที่อันโครงการฯ กำหนดระยะเวลาที่จะใช้สิทธิ์ขอชดเชยส่วนต่างได้ตั้งแต่วันที่ 1 ก.พ.- 31 พ.ค. 2563 แต่ได้ขึ้นทะเบียนเกษตรกรผู้ปลูกข้าว ปีการผลิต 2562/63 รอบที่ 1 ตั้งแต่วันที่ 16 มิ.ย. 2562 เป็นต้นมา และแจ้งข้อมูลวันเก็บเกี่ยวข้าวก่อนวันที่ 16 ต.ค. 2562 และ (2) เกษตรกรที่มีภูมิลำเนาในเขตจังหวัดภาคใต้แต่เปิดบัญชีเงินฝาก ธ.ก.ส. ไว้ในจังหวัดภาคอื่นๆ ซึ่งธนาคารพิจารณาแล้วเห็นว่าเกษตรกร ทั้ง 2 กลุ่ม เป็นผู้มีคุณสมบัติได้รับสิทธิ์รับเงินชดเชยส่วนต่างตามโครงการฯ ได้ในรอบการโอนเงินวันที่ 15 ต.ค. 2562 ธนาคารจึงได้ดำเนินการโอนเงินชดเชยส่วนต่างเข้าบัญชีเงินฝากให้เกษตรกรทุกราย จำนวน 2,473 ราย เสร็จเรียบร้อยเมื่อวันที่ 17 ต.ค. 2562
สำหรับธ.ก.ส. ชี้แจงว่าจากกรณีที่ ธ.ก.ส.ได้โอนเงินส่วนต่างประกันรายได้ รอบแรกให้กับเกษตรกรผู้ปลูกข้าวในพื้นที่ภาคใต้ซึ่งมีการปลูกข้าวตั้งแต่วันที่ 16 มิ.ย. 2562 และระบุการเก็บเกี่ยวในช่วงนี้ ตามข้อมูลที่กรมส่งเสริมการเกษตร ส่งมาให้ และเนื่องจากเป็นการโอนเงินในรอบแรกของโครงการสำหรับฤดูทำนาในปีนี้ จึงต้องมีการตรวจสอบซ้ำเพื่อให้การโอนเงินสอดคล้องกับหลักเกณฑ์ของโครงการ ประกอบกับมีการทักท้วงขอให้มีการสอบทานข้อมูลบางส่วนที่อาจไม่สอดคล้องกับมติ ครม.เมื่อวันที่ 27 ส.ค. 2562 ซึ่งกำหนดระยะเวลาที่จะขอใช้สิทธิ์ชดเชยระหว่างวันที่ 15 ต.ค. 2562 ถึง 28 ก.พ. 2563 ยกเว้นเกษตรกรภาคใต้ตั้งแต่วันที่ 1 ก.พ.- 31 พ.ค.2563  เพื่อป้องกันความเสียหาย ธ.ก.ส.จึงได้มีการดึงเงินกลับและเร่งดำเนินการสอบทานความถูกต้องให้เป็นไปตามหลักเกณฑ์ที่ ครม.กำหนด และป้องกันปัญหาเกษตรกรได้รับเงินชดเชยส่วนต่างก่อนระยะเวลาที่กำหนด ผลจากการสอบทานพบว่าเป็นเกษตรกรที่ปลูกข้าวในพื้นที่ภาคใต้ ที่มีการปลูกข้าวก่อนกำหนด  ตั้งแต่วันที่ 16 มิ.ย. 2562 เป็นต้นมา และแจ้งข้อมูลเก็บเกี่ยวข้าวในช่วงระยะเวลานี้จริง ธ.ก.ส.จึงได้โอนเงินชดเชยส่วนต่างเข้าบัญชีเงินฝากให้แก่เกษตรกรทุกรายแล้วจำนวน 2,473 ราย ในพื้นที่ 9 จังหวัดภาคใต้ และในพื้นที่ 5 จังหวัดใกล้เคียงครบถ้วนตั้งแต่วันที่ 17 ต.ค. 2562

ที่มา : https://www.thaigov.go.th/news/contents/details/23946
