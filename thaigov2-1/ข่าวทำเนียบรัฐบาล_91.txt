รัฐบาลไทย-ข่าวทำเนียบรัฐบาล-​ไทย – สหรัฐฯ พร้อมผลักดันความร่วมมืออย่างสร้างสรรค์และรอบด้าน

วันศุกร์ที่ 23 สิงหาคม 2562
​ไทย – สหรัฐฯ พร้อมผลักดันความร่วมมืออย่างสร้างสรรค์และรอบด้าน
​ไทย – สหรัฐฯ พร้อมผลักดันความร่วมมืออย่างสร้างสรรค์และรอบด้าน
วันนี้ (วันศุกร์ที่ 23 สิงหาคม 2562) เวลา 11.00 น. ณ ห้องสีม่วง ตึกไทยคู่ฟ้า ทำเนียบรัฐบาล นางแทมมี ดักเวิร์ธ (Tammy Duckworth) สมาชิกวุฒิสภาสหรัฐอเมริกา เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเดินทางมาราชการที่ประเทศไทย ระหว่างวันที่ 21 – 23 สิงหาคม 2562 สรุปสาระสำคัญการหารือ ดังนี้
นายกรัฐมนตรีกล่าวต้อนรับในนามรัฐบาลและประชาชนชาวไทย ยินดีที่ทราบว่าท่านได้รับเชิญให้ไปบรรยายพิเศษ ที่โรงเรียนนายร้อยพระจุลจอมเกล้าซึ่งนายกรัฐมนตรีเป็นศิษย์เก่า ชื่นชมและรู้สึกเป็นเกียรติที่ได้พบสตรีอเมริกันเชื้อสายไทยคนแรกที่ดำรงตำแหน่งวุฒิสมาชิกสหรัฐฯ อีกทั้งเป็นผู้ที่เคยรับราชการทหารสหรัฐฯ ซึ่งถือเป็นเพื่อนร่วมอาชีพ และเป็นตัวอย่างของทหารที่เข้มแข็ง เป็นแรงบันดาลใจให้กับคนจำนวนมาก
นางแทมมี ดักเวิร์ธกล่าวว่ายินดีที่การเดินทางมาไทยในครั้งนี้ได้เห็นถึงพัฒนาการที่สำคัญของไทย ชื่นชมต่อพัฒนาการทางการเมือง และเศรษฐกิจของไทย ยินดีที่ไทยและสหรัฐดำเนินความสัมพันธ์ได้เต็มรูปแบบ เชื่อมั่นว่าไทยและสหรัฐในฐานะมิตรประเทศที่มีการติดต่อสัมพันธ์กันมายาวนานจะมีความสัมพันธ์ที่ใกล้ชิดต่อกันในทุกมิติอย่างต่อเนื่อง โดยเฉพาะการแลกเปลี่ยนการอบรม
ไทยในฐานะประธานอาเซียน พร้อมมีส่วนสำคัญในการผลักดันให้สหรัฐฯ มีความสัมพันธ์เชิงสร้างสรรค์ในภูมิภาค และพร้อมช่วยแก้ไขปัญหาระดับภูมิภาคอื่นๆ อาทิ สถานการณ์ในรัฐยะไข่ สถานการณ์ในคาบสมุทรเกาหลี ทะเลจีนใต้
ทั้งนี้ ไทยพร้อมสนับสนุนการดำเนินบทบาทที่สร้างสรรค์ของสหรัฐฯ ในภูมิภาค เพื่อสร้างสรรค์เสถียรภาพ ความมั่นคง ซึ่งจากยุทธศาสตร์อินโด-แปซิฟิกของสหรัฐฯ อาเซียนมี ASEAN Outlook on the Indo-Pacific เป็นกรอบแนวทาง นายกรัฐมนตรียังได้กล่าวเชิญชวนสหรัฐฯ ดำเนินความร่วมมืออย่างเป็นรูปธรรมกับอาเซียน รวมไปถึงการสร้างความเชื่อมโยงระหว่างความร่วมมือระดับอนุภูมิภาค อาทิ ACMECS เป็นต้น

ที่มา : https://www.thaigov.go.th/news/contents/details/22453
