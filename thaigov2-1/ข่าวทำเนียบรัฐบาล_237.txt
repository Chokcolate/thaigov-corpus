รัฐบาลไทย-ข่าวทำเนียบรัฐบาล-ไทย-สวีเดน พร้อมยกระดับความร่วมมือด้านสาธารณสุข

วันพฤหัสบดีที่ 3 ตุลาคม 2562
ไทย-สวีเดน พร้อมยกระดับความร่วมมือด้านสาธารณสุข
ไทย-สวีเดน พร้อมยกระดับความร่วมมือด้านสาธารณสุข
วันนี้ (3 ตุลาคม 2562) เวลา 11.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายสตัฟฟาน แฮร์สเตริม (Mr. Staffan Herrström) เอกอัครราชทูตราชอาณาจักรสวีเดน ประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ในโอกาสเข้ารับหน้าที่ สรุปสาระสำคัญ ดังนี้
รองนายกรัฐมนตรีกล่าวต้อนรับเอกอัครราชทูตสวีเดนฯ ซึ่งมีความคุ้นเคยกันเป็นอย่างดี เชื่อมั่นในศักยภาพและการทำงานของเอกอัครราชทูตว่าจะทำให้ทั้งสองประเทศมีความสัมพันธ์ที่แน่นแฟ้นยิ่งขึ้น ประเทศไทยได้ผ่านพัฒนาการทางการเมืองตาม Roadmap นายกรัฐมนตรีเป็นผู้ที่มีความมุ่งมั่น และตั้งใจทำงาน ขอให้เชื่อมั่นว่ารัฐบาลจะทำเพื่อประโยชน์ของประเทศชาติ และจะยังคงสานต่อความร่วมมือทุกด้านกับฝ่ายสวีเดน โดยขณะนี้ รัฐบาลมุ่งสร้างความก้าวหน้าด้านเศรษฐกิจ ให้ความช่วยเหลือประชาชนที่มีรายได้น้อย
เอกอัครราชทูตสวีเดนฯ ชื่นชมในพัฒนาการทางการเมืองของไทย และขอบคุณรัฐบาลไทยที่สนับสนุนและให้ความร่วมมือกับสวีเดนมาโดยตลอด และยินดีที่ไทยกับสวีเดนมีความสัมพันธ์ที่ใกล้ชิดมายาวนานกว่า 150 ปี ชื่นชมความสัมพันธ์ระดับประชาชนที่แน่นแฟ้นของทั้งสองประเทศ โดยมีนักท่องเที่ยวชาวสวีเดนกว่า 3 แสนคน มาเที่ยวไทยในแต่ละปี และมีชาวสวีเดนกว่า 1หมื่นคน อาศัยอยู่ในประเทศไทย ถือว่าเป็นจำนวนที่สูงเพราะสวีเดนมีประชาชนทั้งสิ้นราว 10 ล้านคน
ทั้งสองฝ่ายพร้อมที่จะมีความร่วมมืออย่างแน่นแฟ้นมากขึ้นในทุกด้าน ทั้งด้านการค้า การแก้ปัญหาสิ่งแวดล้อม มลพิษทางอากาศ และความปลอดภัยบนท้องถนน โดยเอกอัครราชทูตสวีเดนฯ พร้อมสนับสนุนการรื้อฟื้นการเจรจาความตกลงการค้าเสรีไทย-สหภาพยุโรป ซึ่งจะเป็นส่วนที่สนับสนุนให้การค้าระหว่างไทยและสวีเดนมีตัวเลขที่สูงขึ้น
รองนายกรัฐมนตรีและเอกอัครราชทูตสวีเดนฯ ได้แลกเปลี่ยนความรู้ และประสบการณ์ ในการดำเนินนโยบายด้านการสาธารณสุข โดยรัฐบาลไทยมุ่งมั่นในการดำเนินการตามนโยบายสาธารณสุขที่สอดคล้องกับมาตรฐานสากล โอกาสนี้ เอกอัครราชทูตสวีเดนฯ แสดงความชื่นชมนายกรัฐมนตรีที่ได้กล่าวถ้อยแถลงในพิธีเปิดการประชุมเต็มคณะระดับสูงว่าด้วยหลักประกันสุขภาพถ้วนหน้า (High-level Meeting on Universal Health Coverage) ณ สำนักงานใหญ่สหประชาชาติ นครนิวยอร์ก สหรัฐอเมริกา และชื่นชมนโยบายด้านการสาธารณสุขของไทยที่ส่งผลให้นิตยสารด้านธุรกิจของสหรัฐอเมริกาเล่มหนึ่งได้จัดอันดับให้ไทยเป็นลำดับ 6 ประจำปี 2562 ที่มีระบบสุขภาพดีที่สุดในโลก
ในตอนท้าย ทั้งสองฝ่ายได้หารือถึงแนวทางที่จะกระชับความร่วมมือระหว่างกันด้านการสาธารณสุข นโยบายส่งเสริมสุขภาพการเจริญพันธุ์ และสุขภาพทางเพศของประชาชน ซึ่งเอกอัครราชทูตสวีเดนฯ พร้อมสนับสนุน และพร้อมแลกเปลี่ยนประสบการณ์ เพื่อส่งเสริมการขับเคลื่อนนโยบายด้านสุขภาพและสิทธิทางเพศและอนามัยการเจริญพันธุ์กับไทย

ที่มา : https://www.thaigov.go.th/news/contents/details/23595
