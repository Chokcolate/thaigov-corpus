รัฐบาลไทย-ข่าวทำเนียบรัฐบาล-รบ.เชิญชวนประชาชนท่องเที่ยวปีใหม่ มั่นใจท่องเที่ยวไทยตรงตามเป้า

วันเสาร์ที่ 28 ธันวาคม 2562
รบ.เชิญชวนประชาชนท่องเที่ยวปีใหม่ มั่นใจท่องเที่ยวไทยตรงตามเป้า
รบ.เชิญชวนประชาชนท่องเที่ยวปีใหม่ มั่นใจท่องเที่ยวไทยตรงตามเป้า
28 ธ.ค. น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เน้นย้ำมาตรการรักษาความปลอดภัยในช่วงเทศกาลปีใหม่ 2563 เพื่อลดอุบัติเหตุ ป้องกันการสูญเสียทั้งชีวิตและทรัพย์สินของประชาชน ขณะที่กระทรวงการท่องเที่ยวและกีฬา โดยนายพิพัฒน์ รัชกิจประการ รัฐมนตรีว่าการกระทรวงฯ พร้อมด้วยการท่องเที่ยวและประเทศไทย (ททท.) ได้ออกแคมเปญกระตุ้นเศรษฐกิจการท่องเที่ยวในช่วงปีใหม่ โดยจัดกิจกรรม Amazing Thailand Countdown 2020 เชิญชวนประชาชนชาวไทยและต่างประเทศออกมาท่องเที่ยวในช่วงเทศกาลสำคัญนี้ เพื่อกระตุ้นการจับจ่ายใช้สอย โดยคาดว่าจะมีเม็ดเงินหมุนเวียนจากการจัดกิจกรรมมากถึง 2.38 หมื่นล้านบาท
“กิจกรรม Amazing Thailand Countdown 2020 จัดขึ้นในเมืองรอง เพื่อกระจายรายได้ไปยังพื้นที่ต่างๆ อย่างทั่วถึง ไม่ว่าจะเป็น สุโขทัย  ลพบุรี ราชบุรี สระแก้ว  กาฬสินธุ์ และ พัทลุง   อาทิ งาน Amazing Night Sukhothai Countdown 2020 หนึ่งเดียวไม่เหมือนใคร เฉลิมฉลองวันปีใหม่ในเมืองมรดกโลก ที่ อ.เมือง จ.สุโขทัย , งาน   Amazing Thailand Countdown 2020 @Kalasin ที่ อ.เมือง จ.กาฬสินธุ์ , งาน Amazing Thailand Countdown 2020 @ Lopbur ที่ อ.เมืองจ.ลพบุรี เป็นต้น นอกจากนี้ ยังได้สนับสนุนการจัดกิจกรรมปีใหม่ในพื้นที่อื่นๆ เช่น งาน Amazing Thailand Countdown 2020 ที่ไอคอนสยาม , งาน PATONG BEACH COUNTDOWN 2020 ที่บริเวณหาดป่าตอง อ.กระทู้จ.ภูเก็ต เป็นต้น
น.ส.ไตรศุลี กล่าวว่า กิจกรรมนี้จะช่วยสร้างบรรยากาศที่ดีในช่วงเทศกาลปีใหม่ โดยเงินหมุดเวียนจะช่วยให้เศรษฐกิจไทยดียิ่งขึ้น สำหรับจำนวนนักท่องเที่ยวตลอดทั้งปีนั้น รัฐมนตรีว่าการกระทรวงการท่องเที่ยวและกีฬา  มั่นใจว่าจะเป็นไปตามเป้าหมายที่ตั้งไว้ โดยตลาดต่างประเทศ จะมีนักท่องเที่ยวเข้ามามากกว่า 39.77ล้านคน สร้างรายได้มากกว่า1.96 ล้านล้านบาท ส่วนตลาดในประเทศ คาดสร้างรายได้มากกว่า 1.10 ล้านล้านบาท รวมรายได้ตลอดปีมากกว่า3.06 ล้านล้านบาท
...................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25539
