รัฐบาลไทย-ข่าวทำเนียบรัฐบาล-รมว.พม. รุดเยี่ยม 2 เด็กหญิง ที่รอดจากเหตุการณ์พ่อจับมัดหวังให้ไฟช็อต ภายในบ้าน ที่จังหวัดระยอง

วันจันทร์ที่ 3 กุมภาพันธ์ 2563
รมว.พม. รุดเยี่ยม 2 เด็กหญิง ที่รอดจากเหตุการณ์พ่อจับมัดหวังให้ไฟช็อต ภายในบ้าน ที่จังหวัดระยอง
รมว.พม. รุดเยี่ยม 2 เด็กหญิง ที่รอดจากเหตุการณ์พ่อจับมัดหวังให้ไฟช็อต ภายในบ้าน ที่จังหวัดระยอง
วันที่ 2 ก.พ. 63 เวลา 16.30 น. ที่โรงพยาบาลระยอง จังหวัดระยอง นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีเกิดเหตุสลด พ่อวัย 35 ปี ต่อสายไฟจากเบรกเกอร์แล้วนอนกำเพื่อให้กระแสไฟช็อตโดยตั้งใจจะฆ่าตัวตายพร้อมลูกสาวอีก 2 คนแต่เคราะห์ดีที่ลูกทั้งสองรอดชีวิตมาได้ ส่วนพ่อเสียชีวิต ภายในบ้านพักที่ตำบลทับมา อำเภอเมือง จังหวัดระยอง นั้น ตนมีความห่วงใยเด็กทั้ง 2 คน วันนี้จึงได้ลงพื้นเยี่ยมเด็กที่ได้รับบาดเจ็บทั้ง 2 คน พบว่าเป็นเด็กหญิง อายุ 7 ขวบ และ 8 ขวบ ซึ่งพ่อกับแม่หย่าร้างกัน มีปัญหาการเลี้ยงดูลูก เพราะสามีใหม่ของอดีตภรรยาไม่ยอมรับ พ่อเด็กจึงเกิดความเครียดเรื่องการเลี้ยงดูลูก จึงก่อเหตุดังกล่าว ทั้งนี้ ตนได้มอบเงินช่วยเหลือเบื้องต้น พร้อมประสานนักจิตวิทยาให้การช่วยเหลือเยียวยาจิตใจแก่เด็ก รวมทั้งให้หน่วยงานในสังกัดกระทรวง พม. โดยมีพัฒนาสังคมและความมั่นคงของมนุษย์จังหวัด (พมจ.) และเจ้าหน้าที่บ้านพักเด็กและครอบครัว ซึ่งมีอยู่ทุกจังหวัดทั่วประเทศ ที่มีภารกิจโดยตรงลงตรวจเยี่ยมดูแลอย่างต่อเนื่อง ช่วยเหลือในด้านต่างๆในระยะยาวต่อไป
นายจุติ กล่าวเพิ่มเติมว่า ทั้งนี้ หากประชาชนประสบปัญหาทางสังคม สามารถโทรมาที่สายด่วน พม. 1300 โทรฟรี ตลอด 24 ชั่วโมง ซึ่งกระทรวง พม. พร้อมให้การช่วยเหลือและบรรเทาทุกข์ของประชาชนทุกกลุ่มเป้าหมาย โดยมีเจ้าหน้าที่ พร้อมให้คำปรึกษาและประสานหน่วยงานที่เกี่ยวข้องช่วยเหลืออย่างเต็มที่

ที่มา : https://www.thaigov.go.th/news/contents/details/26262
