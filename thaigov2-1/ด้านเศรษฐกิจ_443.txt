รัฐบาลไทย-ข่าวทำเนียบรัฐบาล-SME D Bank เจ้าภาพประชุมสุดยอดกรรมการตรวจสอบ ผู้บริหารงานตรวจสอบ เดินหน้าสร้างมาตรฐานระดับสากล เพิ่มความเชื่อมั่นสถาบันการเงินเฉพาะกิจของรัฐ

วันพุธที่ 18 กันยายน 2562
SME D Bank เจ้าภาพประชุมสุดยอดกรรมการตรวจสอบ ผู้บริหารงานตรวจสอบ เดินหน้าสร้างมาตรฐานระดับสากล เพิ่มความเชื่อมั่นสถาบันการเงินเฉพาะกิจของรัฐ
SME D Bank จัดประชุม คกก.ตรวจสอบ และผู้บริหารระดับสูงด้านตรวจสอบภายใน SFIs มุ่งเติมความรู้ แลกเปลี่ยนประสบการณ์ เชื่อมโยงเครือข่าย สร้างมาตรฐานงานตรวจสอบระดับสากลให้แก่สถาบันการเงินเฉพาะกิจของรัฐ หนุนเพิ่มความเชื่อมั่นแก่ลูกค้าในระบบสถาบันการเงิน
SME D Bank จัดประชุมคณะกรรมการตรวจสอบ และผู้บริหารระดับสูงด้านการตรวจสอบภายในของหน่วยงาน SFIs มุ่งเติมความรู้ แลกเปลี่ยนประสบการณ์ เชื่อมโยงเครือข่าย สร้างมาตรฐานงานตรวจสอบระดับสากลให้แก่สถาบันการเงินเฉพาะกิจของรัฐ หนุนเพิ่มความเชื่อมั่นแก่ลูกค้าในระบบสถาบันการเงิน
นายเสรี นนทสูติ ประธานกรรมการตรวจสอบ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  กล่าวว่า  ธพว. มีความคิดริเริ่มที่จะยกระดับให้คณะกรรมการตรวจสอบ และผู้ตรวจสอบของสถาบันการเงินเฉพาะกิจของรัฐ (Specialized Financial Institution: SFIs) ให้มีการแลกเปลี่ยนประสบการณ์และความรู้ระหว่าง SFIs รวมถึง ผู้กำกับดูแล และผู้กำหนดนโยบายของ SFIs เพื่อสร้างมาตรฐานสากล เป็นที่ไว้วางใจของผู้มีส่วนได้เสีย โดย SME D Bank ได้รับเกียรติเป็นเจ้าภาพจัดการสัมมนา  “SFIs Audit Committee Forum 2019”  ขึ้นเป็นครั้งแรก ซึ่งถือเป็นงานสำคัญ มีคณะกรรมตรวจสอบของ SFIs ผู้บริหารด้านการตรวจสอบภายในของหน่วยงาน  SFIs  8 แห่ง  และธนาคารกรุงไทย จำกัด (มหาชน) ตลอดจนธนาคารแห่งประเทศไทย (ธปท.) รวมกว่า 80 ท่าน เข้าร่วมในกิจกรรมครั้งนี้
การสัมมนาและแลกเปลี่ยนประสบการณ์ครั้งนี้ จะสร้างประโยชน์ให้คณะกรรมตรวจสอบ และผู้ตรวจสอบจากทุกหน่วยงานได้รับการเติมความรู้ แลกเปลี่ยนประสบการณ์ด้านการกำกับดูแล การควบคุมภายใน และตรวจสอบภายใน เพื่อก้าวทันต่อการเปลี่ยนแปลงของโลกในยุคปัจจุบัน โดยเฉพาะด้านเทคโนโลยีสารสนเทศ  ตลอดจน เกิดการเชื่อมโยงเครือข่ายระหว่างคณะตรวจสอบ และผู้ตรวจสอบ นำไปสู่การประสานพลังช่วยให้การดำเนินงานตรวจสอบเกิดประสิทธิผล และมีคุณภาพ ที่สำคัญ สร้างมาตรฐานงานตรวจสอบให้ตรงกัน ลดความเสี่ยงของสถาบันการเงิน ตรงกับความคาดหวังของ ธปท. และก่อให้เกิดความเชื่อมั่นแก่ลูกค้า กลุ่มผู้มีส่วนได้เสียทั้งหมดในระบบสถาบันการเงิน
นายเสรี กล่าวต่อว่า ผลการสัมมนาในครั้งนี้ จะนำไปใช้เป็นกรอบแนวทางทำงานของสถาบันการเงินเฉพาะกิจของรัฐทุกแห่ง   ซึ่งการจัดประชุมลักษณะนี้ จะมีการหมุนเวียนไปยังทุกหน่วยงานภายใต้ SFIsต่างๆ   ในปีต่อๆ ไป  ช่วยให้การทำงานด้านตรวจสอบทันสมัยมีประสิทธิภาพอยู่เสมอ เกิดประโยชน์สูงสุดแก่ผู้ประกอบการ โดยเฉพาะเอสเอ็มอี และสร้างความเข็มแข็งต่อระบบเศรษฐกิจไทยอย่างยั่งยืน
ด้าน นายพงชาญ สำเภาเงิน รองกรรมการผู้จัดการ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  กล่าวเสริมว่า ในนามของ ธพว. รู้สึกเป็นเกียรติและความยินดีอย่างยิ่งที่ได้รับความไว้วางใจให้ดำเนินการเป็นเจ้าภาพจัดงานสัมมนาครั้งนี้   ซึ่งเชื่อว่า จะมีส่วนสำคัญช่วยเสริมสร้างและสนับสนุนเติมเต็มความรู้แก่กรรมการตรวจสอบ ผู้บริหารด้านการตรวจสอบภายใน อีกทั้ง เกิดการประสานความร่วมมือและส่งเสริมภาพลักษณ์ด้านการกำกับดูแลกิจการที่ดี การตรวจสอบภายในเป็นที่ยอมรับของผู้มีส่วนได้เสีย ระหว่างคณะกรรมการตรวจสอบ และหน่วยงานตรวจสอบภายในของ  SFIs ตลอดจนธนาคารแห่งประเทศไทย

ที่มา : https://www.thaigov.go.th/news/contents/details/23196
