รัฐบาลไทย-ข่าวทำเนียบรัฐบาล-รัฐบาลส่งเสริมสตาร์ทอัพ แก้ไขปัญหาและพัฒนาเมือง เพื่อคุณภาพชีวิตที่ดีขึ้นของประชาชน

วันศุกร์ที่ 15 พฤศจิกายน 2562
รัฐบาลส่งเสริมสตาร์ทอัพ แก้ไขปัญหาและพัฒนาเมือง เพื่อคุณภาพชีวิตที่ดีขึ้นของประชาชน
รัฐบาลส่งเสริมสตาร์ทอัพ แก้ไขปัญหาและพัฒนาเมือง เพื่อคุณภาพชีวิตที่ดีขึ้นของประชาชน
วันนี้ (15 พฤศจิกายน 2562) เวลา 15.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมพูดคุยกับตัวแทนสตาร์ทอัพ ประกอบด้วยบริษัท Arincare และ ITAX ในรายการ Government Weekly สรุปประเด็นดังนี้
นายกรัฐมนตรีกล่าว รัฐบาลพร้อมส่งเสริมสตาร์ทอัพไทย เพื่อเร่งรัดการเติบโตของเศรษฐกิจอย่างก้าวกระโดด สิ่งสำคัญ คือ การอาศัยนวัตกรรม ความสามารถและความคิดสร้างสรรค์ เข้ามาช่วยแก้ปัญหาเริ่มจากจุดเล็ก ๆ ในชีวิตประจำวัน เช่น การอำนวยความสะดวกในการติดต่อสถานที่ราชการต่าง ๆ เชื่อว่าสตาร์ทอัพไทยที่มีการรวมตัวอย่างเข้มแข็งตลอด 3 ปีที่ผ่านมา จะเป็นนักรบทางเศรษฐกิจใหม่ของประเทศ โดยรัฐบาลพร้อมสนับสนุนเรื่องที่จำเป็นต่อการสร้างสตาร์ทอัพ เช่น กฎระเบียบ กฎหมาย การสร้างความรู้ อำนวยความสะดวก และขจัดอุปสรรคต่างๆ  ซึ่งต้องได้รับความร่วมมือทั้งภาครัฐ ภาคท้องถิ่น SMEs ในการเรียนรู้ใช้ประโยชน์จากผลิตภัณฑ์หรือบริการของสตาร์ทอัพ เพื่อเพิ่มจำนวนลูกค้าทั้งกลุ่มธุรกิจและมหาวิทยาลัย
นายกรัฐมนตรียังร่วมพูดคุยถึงแนวทางการพัฒนาสตาร์ทอัพในอุตสาหกรรมเทคโนโลยีภาครัฐ ที่เรียกว่า GovTech โดยตั้งเป้าหมายให้หน่วยงานภาครัฐสามารถให้บริการประชาชนได้สะดวกยิ่งขึ้น เช่น ระบบคิวในโรงพยาบาลและหน่วยงานราชการ การสั่งจ่ายยาอิเล็กทรอนิกส์  แพทย์ทางไกล  การยื่นขอภาษี ที่ผ่านมาได้จัดเวทีต่างๆ ให้มีการพบปะระหว่างหน่วยงานภาครัฐและสตาร์ทอัพ เพื่อให้ความรู้เกี่ยวกับกระบวนการจัดซื้อจัดจ้าง ซึ่งมอบหมายให้มีกระทรวงการคลัง กรมบัญชีกลาง และหน่วยงานที่เกี่ยวข้อง ลองหาวิธีการจัดซื้อจัดจ้างธุรกิจนวัตกรรมใหม่ๆ เพื่อให้สตาร์ทอัพมีโอกาสมากขึ้น และสามารถเข้ามาแข่งขันได้ นายกรัฐมนตรีได้ให้คำมั่นในรายการว่า รัฐบาลพิจารณาหาแนวทางปรับแก้กฎหมายให้ทันสมัยและสอดคล้องกับการทำธุรกิจในยุคปัจจุบัน  ลดอุปสรรคและเสริมสร้างศักยภาพในการแข่งขัน
ในช่วงท้ายของการสนทนา นายกรัฐมนตรียังย้ำว่า การพัฒนาสตาร์ทอัพเป็นเป้าหมายด้านเศรษฐกิจของอาเซียน ที่ได้มีการหารือในระหว่างการประชุมสุดยอดอาเซียนที่ผ่านมาด้วย เพราะสตาร์ทอัพสามารถช่วยแก้ไขปัญหาและพัฒนาเมือง ที่สำคัญคือ ประชาชนสามารถเข้าถึงได้ง่าย ในแง่การดำเนินชีวิต ที่อยู่อาศัย สุขภาพและการท่องเที่ยว ช่วยลดค่าใช้จ่ายและมีคุณภาพชีวิตที่ดีขึ้นอย่างครบวงจร
.......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24602
