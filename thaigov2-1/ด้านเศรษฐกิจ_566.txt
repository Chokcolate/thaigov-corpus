รัฐบาลไทย-ข่าวทำเนียบรัฐบาล-ก.อุตสาหกรรม ลงพื้นที่ซ่อม สร้าง ฟื้นฟู ทำทันที ช่วยเหลือผู้ประสบอุทกภัยหลังน้ำลดในจังหวัดศรีสะเกษ

วันเสาร์ที่ 5 ตุลาคม 2562
ก.อุตสาหกรรม ลงพื้นที่ซ่อม สร้าง ฟื้นฟู ทำทันที ช่วยเหลือผู้ประสบอุทกภัยหลังน้ำลดในจังหวัดศรีสะเกษ
ก.อุตสาหกรรม ลงพื้นที่ซ่อม สร้าง ฟื้นฟู ทำทันที ช่วยเหลือผู้ประสบอุทกภัยหลังน้ำลดในจังหวัดศรีสะเกษ
จังหวัดศรีสะเกษ  :  วันนี้ (5 ตุลาคม 2562) นายภานุวัฒน์ ตริยางกูรศรี ผู้ตรวจราชการกระทรวงอุตสาหกรรม รักษาราชการแทนรองปลัดกระทรวงอุตสาหกรรม นำคณะผู้บริหารและเจ้าหน้าที่กระทรวงอุตสาหกรรมพร้อมหน่วยงานพันธมิตร อาทิ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) บริษัท ปตท. จำกัด(มหาชน) บริษัท ซีพีแรม จำกัด วิทยาลัยเทคนิคกันทรารมย์ สำนักงานคณะกรรมการการอาชีวศึกษา หน่วยงานภารรัฐและภาคเอกชนในพื้นที่ เปิดคลินิกอุตสาหกรรมเคลื่อนที่ในพื้นที่ช่วยเหลือผู้ประสบอุทกภัยหลังน้ำลดในจังหวัดศรีสะเกษ โดยมีนางศิริพรรณ อันชื่น อุตสาหกรรมจังหวัดศรีสะเกษ ข้าราชการ และเจ้าหน้าที่สำนักงานให้การต้อนรับและร่วมกิจกรรม ณ องค์การบริหารส่วนตำบลละทาย อำเภอกันทรารมย์ จังหวัดศรีสะเกษ
โดยกิจกรรมในวันนี้ประกอบด้วยการเปิดคลินิกให้คำปรึกษาแนะนำด้านการเงินพักชำระหนี้ ลดอัตราดอกเบี้ยเงินกู้ขยายระยะเวลาผ่อนชำระหนี้เพื่อบรรเทาผลกระทบให้กับผู้ประกอบการบริการตรวจเช็คสภาพรถและเปลี่ยนถ่ายน้ำมันเครื่องทั้งรถยนต์  จำนวน 80 คัน รถจักรยานยนต์ จำนวน 480 คัน รถไถนา (รถอีแต๊น) จำนวน 60 คัน บริการตรวจเช็คและซ่อมอุปกรณ์เครื่องใช้ไฟฟ้าฟรี จำนวน 150 ชิ้นรวมทั้งบริการอาหารและเครื่องดื่มตลอดการจัดงาน
นอกจากนี้ กรมส่งเสริมอุตสาหกรรม โดยศูนย์ส่งเสริมอุตสาหกรรมภาคที่ 7 ยังได้เปิดรับบริการให้คำปรึกษาพัฒนาบรรจุภัณฑ์และรูปแบบสินค้าให้มีความทันสมัย เพื่อยกระดับบรรจุภัณฑ์ เพิ่มมูลค่าให้กับสินค้าให้แก่ผู้ประกอบการในพื้นที่
‪#กระทรวงอุตสาหกรรม #ทำทันทีซ่อมสร้างฟื้นฟูผู้ประสบอุทกภัย4จังหวัดภาคอีสาน‬

ที่มา : https://www.thaigov.go.th/news/contents/details/23651
