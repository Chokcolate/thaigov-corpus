รัฐบาลไทย-ข่าวทำเนียบรัฐบาล-ออมสิน จับมือมาสเตอร์การ์ด เปิดตัว “บัตรเครดิต World และ E-Commerce ” เพิ่มทางเลือกกลุ่มลูกค้าวัยทำงาน ชอบท่องเที่ยว และช้อปสินค้าออนไลน์

วันพฤหัสบดีที่ 26 ธันวาคม 2562
ออมสิน จับมือมาสเตอร์การ์ด เปิดตัว “บัตรเครดิต World และ E-Commerce ” เพิ่มทางเลือกกลุ่มลูกค้าวัยทำงาน ชอบท่องเที่ยว และช้อปสินค้าออนไลน์
ธนาคารออมสิน เปิดตัวบัตรเครดิตธนาคารออมสิน มาสเตอร์การ์ด พบกับโปรโมชั่น “กินฟรี ช้อปฟรี เที่ยวฟรี” ตลอดปี 2563 พร้อมสิทธิประโยชน์พิเศษมากมาย เริ่มสมัครใช้บริการบัตรได้ที่ธนาคารออมสินทุกสาขาตั้งแต่วันที่ 6 มกราคม 2563 เป็นต้นไป
วันนี้ (25 ธันวาคม 2562) ณ บริเวณลานหน้าธนาคารออมสิน สำนักงานใหญ่ ได้มีพิธีแถลงข่าวเปิดตัว บัตรเครดิตธนาคารออมสิน เวิลด์ (GSB World Credit Card) และ บัตรเครดิตธนาคารออมสิน อีคอมเมิร์ซ (GSB E-Commerce Credit Card) ซึ่งเป็นความร่วมมือระหว่างธนาคารออมสิน กับ Mastercard ผู้ให้บริการเครือข่ายด้านการชำระเงินครอบคลุมทั่วโลก เพื่อเชื่อมต่อและเพิ่มทางเลือกบริการด้านการชำระเงินด้วยบัตรเครดิตของธนาคารออมสิน ให้มีความคล่องตัว สะดวก รวดเร็ว เป็นไปอย่างมีประสิทธิภาพมากยิ่งขึ้น โดยมี ดร.ชาติชาย พยุหนาวีชัย ผู้อำนวยการธนาคารออมสิน เป็นประธานในพิธีแถลงข่าว และ นายภวัต กฤษฤานนท์ ผู้อำนวยการฝ่ายลูกค้าสัมพันธ์ บริษัท มาสเตอร์การ์ด อินเตอร์เนชั่นแนล (ประเทศไทย) จำกัด พร้อมด้วยผู้บริหารธนาคารออมสิน ร่วมในพิธีแถลงข่าว
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า โลกยุคดิจิทัลในปัจจุบันการเชื่อมเครือข่ายบริการการชำระเงินเพื่อให้ลูกค้าได้รับบริการที่มีความคล่องตัว สะดวก รวดเร็ว เป็นไปอย่างมีประสิทธิภาพมากยิ่งขึ้น ซึ่งที่ผ่านมาธนาคารฯ ได้ร่วมกับ VISA ให้บริการบัตรอิเล็กทรอนิกส์ครอบคลุมช่องทางการชำระเงินทั้งบัตรATM บัตรเดบิต บัตรเครดิต ให้บริการทั้งในและต่างประเทศทั่วโลก ล่าสุดธนาคารออมสินได้กำหนดแผนพัฒนาผลิตภัณฑ์บัตรเครดิตให้มีความทันสมัยและรองรับความต้องการของลูกค้าในปัจจุบันให้มีทางเลือกและบริการที่มากขึ้น รวมถึงตอบสนองนโยบายรัฐบาลมุ่งสู่การเป็นสังคมไร้เงินสด (Cashless Society) จึงได้ร่วมกับ Mastercard เครือข่ายผู้ให้บริการบัตรเครดิตระดับโลกเพื่อพัฒนาระบบบัตรเครดิตรองรับความต้องการของลูกค้า โดยได้ออกผลิตภัณฑ์บัตรเครดิตใหม่ 2 บัตร คือ บัตรเครดิตธนาคารออมสิน เวิลด์ และ     บัตรเครดิตธนาคารออมสิน อีคอมเมิร์ซ ซึ่งพร้อมเปิดให้บริการได้ตั้งแต่วันที่ 6 มกราคม 2563 เป็นต้นไป ณ สาขาธนาคารออมสินกว่า 1,060 แห่งทั่วประเทศ
ทั้งนี้ บัตรเครดิตธนาคารออมสิน เวิลด์ ภายใต้สโลแกน “ท่องเที่ยว อุ่นใจ ยิ่งใช้ ยิ่งได้เพิ่ม” เหมาะกับผู้ที่เดินทางและใช้จ่ายด้วยสกุลเงินต่างประเทศเป็นประจำ เพราะมีความคุ้มครองชีวิตจากอุบัติเหตุในระหว่างการเดินทางต่างประเทศวงเงินสูงสุดถึง 8 ล้านบาท เมื่อชำระค่าตั๋วเดินทางผ่าน GSB World Credit Card พร้อมคุ้มครองการสูญหายหรือความเสียหายของกระเป๋าเดินทาง 40,000 บาท ให้ความคุ้มครองความล่าช้าในการเดินทางสูงสุด 15,000 บาท คุ้มครองความล่าช้าของกระเป๋าเดินทางสูงสุด 15,000 บาท ได้รับเครดิตเงินคืน 1% สูงสุด 5,000 บาท สำหรับการใช้จ่ายสกุลเงินต่างประเทศ และรับสิทธิ์ใช้บริการห้องรับรองพิเศษ Airport Lounge (Lounge Key) ณ สนามบินทั่วโลก เมื่อใช้จ่ายในหมวดสกุลเงินตราต่างประเทศครบ 50,000 บาท รับสิทธิ์ 1 ครั้ง (สูงสุด 2 ครั้ง/ปี) และรับเครดิตเงินคืน 1% เมื่อใช้จ่ายในหมวดสกุลเงินตราต่างประเทศ สูงสุด 5,000 บาท ต่อรอบบิล รับสิทธิ์ผ่อน 0% ปีแรกตลอดทั้งปี ผ่อนสะสมได้ไม่เกินวงเงินบัตร พร้อมกันนี้ยังมอบความคุ้มครองภัยโจรกรรม สูงสุด 50,000 บาท จากการสูญหายหรือความเสียหายของทรัพย์สินภายในบ้าน เรียกว่า “ท่องเที่ยวอุ่นใจ ฝากบ้านไว้กับออมสิน” และสิทธิ์การใช้แต้ม 1,000 Points แลกเป็นสลากออมสินมูลค่า 100 บาท
พร้อมกันนี้ ธนาคารได้จัดโปรโมชั่นสำหรับ “บัตรเครดิตธนาคารออมสิน เวิลด์” เมื่อใช้จ่ายผ่านบัตรทุก 1,000 บาท ได้รับสิทธิ์ลุ้นท่องเที่ยวทั่วโลก 5 ทวีป 9 ประเทศ (สหรัฐฯ อังกฤษ ฝรั่งเศส อิตาลี รัสเซีย ออสเตรเลีย นิวซีแลนด์ แอฟริกาใต้ และ สิงคโปร์) ตลอดปี 2563 รวมมูลค่าของรางวัลกว่า 2 ล้านบาท พร้อมรับสิทธิ์แลกไมล์     กับแอร์เอเชีย big Loyalty
สำหรับ บัตรเครดิตธนาคารออมสิน อีคอมเมิร์ซ มาพร้อมสโลแกน “ช้อปอุ่นใจ ใช้ดีมีคืน” ให้ความคุ้มครองชีวิตจากอุบัติเหตุในระหว่างการเดินทางต่างประเทศวงเงินสูงสุดถึง 8 ล้าน พร้อมคุ้มครองการสูญหายหรือความเสียหายของกระเป๋าเดินทาง 40,000 บาท โดยบัตรนี้มีคุณลักษณะพิเศษที่โดดเด่นเหมาะสำหรับผู้ที่ต้องการความสะดวกสบายในการซื้อสินค้าออนไลน์ โดยมอบสิทธิพิเศษเพิ่มเติมด้วยความคุ้มครองสินค้าเมื่อชำระเงินด้วยบัตรนี้สูงสุด 5,000 บาทต่อครั้ง คุ้มครองสูงสุด 10,000 บาท/บัตร/ปี รับเครดิตเงินคืน 10% ของดอกเบี้ยที่เรียกเก็บที่ชำระตรงเวลาตามกำหนด รับสิทธิ์ผ่อนชำระ 0% ปีแรก ผ่อนได้สูงสุด 6 เดือน รับสิทธิ์ผ่อน 0% ปีแรกตลอดทั้งปี ผ่อนสะสมได้ไม่เกินวงเงินบัตร และสิทธิ์การใช้แต้ม 1,000 Points แลกเป็นสลากออมสิน 100 บาท และในช่วงเปิดตัวบัตรนี้ เพียงใช้จ่ายผ่านบัตร ทุก 500 บาท ได้รับสิทธิ์ในการลุ้น “กินฟรี ช้อปฟรี เที่ยวฟรี” ลุ้นทุกเดือนตลอดปี 2563 และโปรโมชั่นสุดพิเศษกับพันธมิตรธนาคารออมสินชั้นนำ อาทิ Grab, Lazada, Joox, MK Restaurant, Pizza Company, Mcdonald, Shopee เป็นต้น รวมมูลค่าของรางวัลกว่า 3 ล้านบาท
“เป็นการขยายกลุ่มลูกค้าบัตรเครดิต เพื่อสร้างความพึงพอใจในบริการของธนาคารฯ แก่ลูกค้า โดยกลุ่มลูกค้าที่ธนาคารมุ่งหวัง เป็นกลุ่มลูกค้าวัยทำงานที่มี Life Style ในการชอบค้นหาสิ่งใหม่ๆ เพื่อสร้างความสุขในการใช้ชีวิต ชื่นชอบการสั่งซื้อสินค้าออนไลน์ ซึ่งจะทำให้ธนาคารฯ มีรายได้ดอกเบี้ย และรายได้ค่าธรรมเนียมต่างๆ เพิ่มขึ้น อีกทั้งยังเป็นการสร้างภาพลักษณ์ของธนาคารออมสินในการเป็น Digi –Thai Banking” ผู้อำนวยการธนาคารออมสิน กล่าวในที่สุด.
ทั้งนี้ สามารถติดต่อสอบถามได้ที่ธนาคารออมสินทุกสาขาทั่วประเทศ / GSB Credit Card Call Center โทร.02-299 8888 / ศูนย์ลูกค้าสัมพันธ์ธนาคารออมสิน โทร.1115 / ตามสื่อประชาสัมพันธ์ของธนาคาร ได้แก่ Website : www.gsb.or.th, Facebook : GSB Society, Official Line : GSB ธนาคารออมสิน

ที่มา : https://www.thaigov.go.th/news/contents/details/25482
