รัฐบาลไทย-ข่าวทำเนียบรัฐบาล-พิธีพระราชทานปริญญาบัตร สถาบันอาชีวะ

วันพุธที่ 14 สิงหาคม 2562
พิธีพระราชทานปริญญาบัตร สถาบันอาชีวะ
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จแทนพระองค์ ในการพระราชทานปริญญาบัตรแก่ผู้สำเร็จการศึกษาระดับปริญญาตรี สายเทคโนโลยี จากสถาบันการอาชีวศึกษา
พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงพระกรุณาโปรดเกล้าโปรดกระหม่อม ให้สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จแทนพระองค์ ในการพระราชทานปริญญาบัตรแก่ผู้สำเร็จการศึกษาระดับปริญญาตรี สายเทคโนโลยี จากสถาบันการอาชีวศึกษา 23 แห่ง สถานศึกษา 202 แห่ง ประจำปีการศึกษา 2561 จำนวน 3,265 คน ในวันอังคารที่ 13 สิงหาคม 2562 ณ อาคารเฉลิมพระเกียรติ ในโอกาสฉลองพระชนมายุ 5 รอบ 2 เมษายน 2558 วิทยาลัยการอาชีวศึกษาปทุมธานี จังหวัดปทุมธานี โดยมีนายณัฏฐพล ทีปสุวรรณ รัฐมนตรีว่าการกระทรวงศึกษาธิการ ดร.บุญรักษ์ ยอดเพชร เลขาธิการคณะกรรมการการอาชีวศึกษา และผู้บริหารกระทรวงศึกษาธิการ ร่วมเฝ้ารับเสด็จฯ
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ กราบบังคมทูลรายงาน ดังนี้
"ขอพระราชทานกราบบังคมทูลทราบฝ่าละอองพระบาท ข้าพระพุทธเจ้า นายณัฏฐพล ทีปสุวรรณ รัฐมนตรีว่าการกระทรวงศึกษาธิการ สำนึกในพระมหากรุณาธิคุณในพระบาทสมเด็จพระเจ้าอยู่หัว ที่ทรงพระกรุณาโปรดเกล้าโปรดกระหม่อมให้ใต้ฝ่าละอองพระบาท เสด็จพระราชดำเนินมาพระราชทานปริญญาบัตรแก่ผู้สำเร็จการศึกษา จากสถาบันการอาชีวศึกษา ประจำปีการศึกษา 2561 ในวันนี้ นับเป็นพระมหากรุณาธิคุณ ล้นเกล้าล้นกระหม่อม แก่ผู้บริหารสำนักงานคณะกรรมการการอาชีวศึกษา คณะกรรมการสภาสถาบันการอาชีวศึกษา  ผู้บริหารสถาบันการอาชีวศึกษา คณาจารย์ ข้าราชการ พนักงาน บัณฑิต นักศึกษา และผู้เข้าร่วมพิธีโดยทั่วกัน
บัดนี้ ข้าพระพุทธเจ้า ขอพระราชทาน พระราชานุญาตเบิก เลขาธิการคณะกรรมการการอาชีวศึกษา เพื่อกราบบังคมทูลรายงานกิจการของสถาบันการอาชีวศึกษา และผู้สำเร็จการศึกษา ตลอดจน เบิกคณาจารย์สาขาวิชาต่าง ๆ กราบบังคมทูลเบิกผู้สำเร็จการศึกษา เข้ารับพระราชทานปริญญาบัตร ตามลำดับ
ด้วยเกล้า ด้วยกระหม่อม"
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ ให้พระราโชวาทแก่บัณฑิตผู้สำเร็จการศึกษา ประจำปีการศึกษา 2561 ความว่า
“พระบาทสมเด็จพระเจ้าอยู่หัวทรงพระกรุณาโปรดเกล้าโปรดกระหม่อม ให้ข้าพเจ้ามาปฏิบัติพระราชกรณียกิจแทนพระองค์ ในพิธีพระราชทานปริญญาบัตรของสถาบันการอาชีวศึกษา สำนักงานคณะกรรมการการอาชีวศึกษาในวันนี้ ขอแสดงความชื่นชมต่อบัณฑิตทุกคนที่ได้รับเกียรติและความสำเร็จ
สถาบันการอาชีวศึกษา เป็นสถาบันอุดมศึกษาด้านวิชาชีพและเทคโนโลยี ซึ่งมุ่งเน้นให้บัณฑิตได้ประกอบอาชีพการงานเป็นบุคลากรในสายปฏิบัติการ บัณฑิตผู้สำเร็จการศึกษาจากสถาบันการอาชีวศึกษา จึงจำเป็นต้องมีคุณสมบัติพร้อมใน 3 ด้าน ด้านหนึ่ง ได้แก่ ความรู้ความสามารถ คือมีความรู้ในทฤษฎีและเทคโนโลยีเฉพาะทางอย่างเป็นระบบ ทั้งสามารถนำความรู้ไปปรับใช้ให้เหมาะกับงานแต่ละอย่างแต่ละกรณีได้ อีกด้านหนึ่ง ได้แก่ ทักษะความชำนาญ อันสร้างสมขึ้นจากการฝึกหัดปฏิบัติอยู่เสมอ ไม่ว่าจะเป็นทักษะในการคิดวิเคราะห์หรือทักษะในวิชาชีพที่ได้เล่าเรียนมา อีกด้านหนึ่งซึ่งสำคัญที่สุด ได้แก่ คุณธรรม อันเป็นเครื่องประคับประคองคุ้มกันให้แต่ละคนนำความรู้ความสามารถและทักษะความชำนาญที่มีอยู่ไปใช้ปฏิบัติการทุกอย่างให้บังเกิดผลเป็นประโยชน์แท้ ไม่เป็นโทษเป็นภัยทั้งแก่ตนเองและส่วนรวม หากบัณฑิตทุกคนหมั่นสร้างสมอบรมคุณสมบัติทั้ง 3 ด้านให้ถึงพร้อม และให้เพิ่มพูนขึ้นอยู่เสมอแล้ว แต่ละคนก็จะเป็นบุคลากรที่มีคุณค่าทั้งของหน่วยงานและของชาติ เป็นผู้สามารถสร้างสรรค์ความดีความเจริญให้แก่ตนเองและชาติบ้านเมือง สมกับที่ได้สำเร็จการศึกษาเป็นบัณฑิตอย่างเต็มภาคภูมิ
ในพระปรมาภิไธยพระบาทสมเด็จพระเจ้าอยู่หัว ขออวยพรให้บัณฑิตใหม่ทุกคนและทุกท่านที่มาร่วมในพิธีนี้ มีความเจริญมั่นคงในชีวิตและกิจการงาน สมตามปณิธานปรารถนาจงทั่วกัน”
สำหรับผู้สำเร็จการศึกษา ประจำปีการศึกษา 2561 ได้รับการศึกษาในระดับปริญญาตรีหลักสูตรเทคโนโลยีบัณฑิต (Bachelor of Technology) อักษรย่อ ทล.บ. จำนวน 3,265 คน จาก 8 ประเภทวิชา และ 25 สาขาวิชา เป็นบัณฑิตสายปฏิบัติการ ที่มีความรอบรู้ มีสมรรถนะด้านการปฏิบัติและพัฒนางานในระดับเทคโนโลยี ได้ปฏิบัติงานหรือทดลองงานอยู่ในหน่วยงานหรือสถานประกอบการที่ร่วมจัดการศึกษาระบบทวิภาคี มีความสามารถปฏิบัติงานและเป็นผู้ควบคุมการปฏิบัติงานได้ ตรงตามความต้องการของหน่วยงานและสถานประกอบการ เมื่อจบการศึกษาทำให้มีสมรรถนะวิชาชีพระดับสูงขึ้น ส่งผลให้มีค่าตอบแทนเพิ่มขึ้น และเป็นกำลังสำคัญในการขับเคลื่อนและยกระดับการพัฒนาประเทศให้ก้าวสู่อุตสาหกรรมในยุคไทยแลนด์ 4.0 โดยสถิติผู้สำเร็จการศึกษา ประจำปีการศึกษา 2557-2559 จำนวน 3,573 คน มีงานทำทั้ง 100% และในปีการศึกษา 2560 จำนวน 3,229 คน มีงานทำแล้ว 98 % ส่วนปีการศึกษา 2561 นั้นอยู่ในระหว่างการสำรวจ ซึ่งคาดว่าจะอยู่ในอัตราที่ใกล้เคียงกัน
นวรัตน์ รามสูต : เรียบเรียง
ขอบคุณข้อมูลและภาพถ่าย : กลุ่มประชาสัมพันธ์  สอศ.

ที่มา : https://www.thaigov.go.th/news/contents/details/22236
