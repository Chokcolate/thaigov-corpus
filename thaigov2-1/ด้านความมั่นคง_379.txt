รัฐบาลไทย-ข่าวทำเนียบรัฐบาล-‘ปลัดแรงงาน’ ย้ำ ‘บูรณาการการทำงานกับทุกภาคส่วน เพื่อให้เกิดผลสัมฤทธิ์อย่างเป็นรูปธรรม’

วันอังคารที่ 26 พฤศจิกายน 2562
‘ปลัดแรงงาน’ ย้ำ ‘บูรณาการการทำงานกับทุกภาคส่วน เพื่อให้เกิดผลสัมฤทธิ์อย่างเป็นรูปธรรม’
ปลัดกระทรวงแรงงาน เน้นย้ำให้แรงงานจังหวัดทั้ง 76 จังหวัด ทำงานแบบบูรณาการร่วมกับทุกภาคส่วน ทั้งภาครัฐและภาคเอกชนเพื่อให้เกิดผลสัมฤทธิ์อย่างเป็นรูปธรรม
วันนี้ (26 พ.ย. 62) เวลา 13.30 น. นายสุทธิ สุโกศล ปลัดกระทรวงแรงงาน เป็นประธานพิธีเปิดงานสัมมนาเชิงปฏิบัติการเพื่อการนำนโยบายกระทรวงแรงงาน ไปสู่การปฏิบัติภายใต้บริบทของพื้นที่อย่างเป็นรูปธรรม ณ ห้องแกรนด์รัชดา ชั้น 5 อาคารธารทิพย์ โรงแรมเจ้าพระยาปาร์ค กรุงเทพฯ โดย ปลัดกระทรวงแรงงาน กล่าวว่า “การสัมมนาในครั้งนี้ จัดขึ้นเพื่อสร้างความรู้ความเข้าใจให้แรงงานจังหวัดและผู้เกี่ยวข้องได้รับทราบทิศทางและแนวทางการทำงานตามนโยบายของกระทรวงแรงงานและนโยบายของรัฐบาล และ เปิดโอกาสให้แรงงานจังหวัดได้แลกเปลี่ยนข้อมูลในแต่ละพื้นที่ เพื่อปรับเป้าหมายให้สอดคล้องกับสถานการณ์ นำนโยบายไปสู่การปฏิบัติให้เป็นไปในทิศทางเดียวกันและเกิดประสิทธิภาพ โดยเร่งขับเคลื่อนนโยบายของกระทรวงแรงงานในปีงบประมาณ 2563 ซึ่งได้กำหนดให้เร่งดำเนินการในหลายเรื่อง อาทิ การปฏิรูปกำลังแรงงาน เพื่อเตรียมคนให้มีความพร้อมรองรับกับการผลิตหรือการทำงานที่มีความท้าทาย มีการแข่งขันและเป็นไปตามมาตรฐานสากล การนำแรงงานต่างด้าวเข้ามาทำงานที่ถูกต้องตามกฎหมาย เพื่อการทดแทนความต้องการแรงงาน รวมทั้งการยกระดับรายได้ให้แก่แรงงานเพื่อสอดคล้องกับค่าครองชีพในปัจจุบัน โดยเน้นผนึกกำลังร่วมกันกำหนดยุทธการขับเคลื่อนภารกิจไปสู่ความสำเร็จอย่างเป็นรูปธรรม และเป็นกลไกสำคัญในการพัฒนาประเทศ ให้หลุดพ้นจากกับดักรายได้ปานกลาง ลดความเหลื่อมล้ำ และนำพาประเทศชาติสู่ความมั่นคง
นอกจากนี้ ปลัดกระทรวงแรงงาน ยังเน้นย้ำให้แรงงานจังหวัดทั้ง 76 จังหวัด และเจ้าหน้าที่ที่เกี่ยวข้องที่เข้าร่วมสัมมนา นำหลักปรัชญาเศรษฐกิจพอเพียงและหลักธรรมาภิบาลมาปรับใช้ในการทำงานตามบริบทของแต่ละพื้นที่ โดยเน้นการทำงานแบบบูรณาการร่วมกับทุกภาคส่วน ทั้งภาครัฐและภาคเอกชนเพื่อให้เกิดผลสัมฤทธิ์อย่างเป็นรูปธรรม รวมทั้งขอให้จัดทำฐานข้อมูลแรงงานรายจังหวัดให้เป็นปัจจุบันเพื่อนำมากำหนดแนวทางการทำงานในพื้นที่”
การประชุมในครั้งนี้ มีผู้เข้าร่วม จำนวน 100 คน ประกอบด้วย แรงงานจังหวัด 76 จังหวัด ผู้อำนวยการสำนัก/กอง และเจ้าหน้าที่กระทรวงแรงงาน
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพและข่าว
26 พฤศจิกายน 2562

ที่มา : https://www.thaigov.go.th/news/contents/details/24843
