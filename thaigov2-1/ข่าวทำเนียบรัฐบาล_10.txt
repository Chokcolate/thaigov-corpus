รัฐบาลไทย-ข่าวทำเนียบรัฐบาล-นายกรัฐมนตรีเป็นประธานในพิธีทำบุญตักบาตรถวายพระราชกุศล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว ประจำปีพุทธศักราช 2562 ณ ท้องสนามหลวง

วันอาทิตย์ที่ 28 กรกฎาคม 2562
นายกรัฐมนตรีเป็นประธานในพิธีทำบุญตักบาตรถวายพระราชกุศล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว ประจำปีพุทธศักราช 2562 ณ ท้องสนามหลวง
นายกรัฐมนตรีนำข้าราชการและประชาชน ทำบุญตักบาตรถวายพระราชกุศล เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว ประจำปีพุทธศักราช 2562
วันนี้ (28 กรกฎาคม 2562) เวลา 07.00 น. ณ ท้องสนามหลวง พลเอก ประยุทธ์ จันทร์โอชา นายกรัฐมนตรี พร้อมด้วย นางนราพร จันทร์โอชา ภริยา เป็นประธานในพิธีทำบุญตักบาตรถวายพระราชกุศล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว ประจำปีพุทธศักราช 2562 โดยมีองคมนตรี  ประธานรัฐสภา ประธานวุฒิสภา ประธานศาลฎีกา  รองนายกรัฐมนตรี  รัฐมนตรี หน่วยราชการในพระองค์  หัวหน้าส่วนราชการ ทหาร ตำรวจ ภาคเอกชนและประชาชน จำนวน 2,000 คน ร่วมงานพิธีทำบุญตักบาตรในครั้งนี้ด้วย
เมื่อนายกรัฐมนตรีและภริยาเดินทางถึงปะรำพิธีท้องสนามหลวง พระสงฆ์จำนวน 10 รูป ขึ้นนั่งอาสน์สงฆ์ นายกรัฐมนตรีจุดธูปเทียนบูชาพระรัตนตรัย เปิดกรวยกระทงดอกไม้ธูปเทียนแพ หน้าพระบรมฉายาลักษณ์พระบาทสมเด็จพระเจ้าอยู่หัว  พระสงฆ์ให้ศีล เจริญพระพุทธมนต์ จากนั้น นายกรัฐมนตรีถวายผ้าไตรและเครื่องไทยธรรมแด่พระสงฆ์ จำนวน 10 รูป พระสงฆ์อนุโมทนา ถวายอดิเรก   นายกรัฐมนตรีกรวดน้ำแล้ว กราบนมัสการพระรัตนตรัยหน้าโต๊ะหมู่บูชา เสร็จแล้วถวายความเคารพหน้าพระบรมฉายาลักษณ์พระบาทสมเด็จเจ้าอยู่หัว
จากนั้น นายกรัฐมนตรีและภริยา นำผู้ร่วมงาน ร่วมกิจกรรมทำบุญตักบาตรพระสงฆ์และสามเณร จำนวน 568 รูป  เป็นอันเสร็จพิธี

ที่มา : https://www.thaigov.go.th/news/contents/details/21809
