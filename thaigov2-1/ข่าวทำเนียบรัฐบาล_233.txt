รัฐบาลไทย-ข่าวทำเนียบรัฐบาล-นายกรัฐมนตรีนำคณะรัฐมนตรี พร้อมประชาชนทำกิจกรรมจิตอาสา บริเวณริมฝั่งแม่น้ำเจ้าพระยา และสำรวจความเรียบร้อยตลอดเส้นทางเสด็จพระราชดำเนินเลียบพระนคร

วันพุธที่ 2 ตุลาคม 2562
นายกรัฐมนตรีนำคณะรัฐมนตรี พร้อมประชาชนทำกิจกรรมจิตอาสา บริเวณริมฝั่งแม่น้ำเจ้าพระยา และสำรวจความเรียบร้อยตลอดเส้นทางเสด็จพระราชดำเนินเลียบพระนคร
นายกรัฐมนตรีนำคณะรัฐมนตรี พร้อมประชาชนทำกิจกรรมจิตอาสา บริเวณริมฝั่งแม่น้ำเจ้าพระยา และสำรวจความเรียบร้อยตลอดเส้นทางเสด็จพระราชดำเนินเลียบพระนคร
วันนี้ (2 ตุลาคม 2562) เวลา 09.00 น. ณ สวนสันติชัยปราการ เขตพระนคร  กรุงเทพมหานคร พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นประธานกิจกรรมพัฒนาภูมิทัศน์ริมฝั่งแม่น้ำเจ้าพระยาในนามรัฐบาล ในโอกาสการเสด็จพระราชดำเนินเลียบพระนครโดยขบวนพยุหยาตราทางชลมารค เนื่องในโอกาสพระราชพิธีบรมราชาภิเษก พุทธศักราช 2562 และเนื่องในโอกาสวันคล้ายวันสวรรคต พระบาทสมเด็จพระบรมชนกาธิเบศรมหาภูมิพลอดุลยเดชมหาราช บรมนาถบพิตร 13 ตุลาคม 2562 และวันปิยมหาราช 23 ตุลาคม 2562 โดยมีนางนราพร จันทร์โอชา ภริยานายกรัฐมนตรี พร้อมด้วยคณะรัฐมนตรี หัวหน้าส่วนราชการ ประชาชนจิตอาสาเข้าร่วมกิจกรรมด้วย
โอกาสนี้ นายกรัฐมนตรีกล่าวสำนึกในพระมหากรุณาธิคุณความว่า “ขอเดชะฝ่าละอองธุลีพระบาทปกเกล้าปกกระหม่อม ข้าพระพุทธเจ้า พลเอก ประยุทธ์  จันทร์โอชา นายกรัฐมนตรี ในนามของคณะกรรมการอำนวยการจัดงานพระราชพิธีบรมราชาภิเษก พร้อมด้วยคณะรัฐมนตรีและคู่สมรส ข้าราชการ และประชาชนจิตอาสา ต่างมีความปลาบปลื้มปีติเป็นล้นพ้น ที่ได้มาร่วมกันประกอบกิจกรรมจิตอาสาพัฒนาภูมิทัศน์ริมฝั่งแม่น้ำเจ้าพระยา ในวันนี้
ตามที่ใต้ฝ่าละอองธุลีพระบาททรงพระกรุณาโปรดเกล้าโปรดกระหม่อม ให้จัดการพระราชพิธีเสด็จพระราชดำเนินเลียบพระนคร โดยขบวนพยุหยาตราทางชลมารค เพื่อให้พระราชพิธีบรมราชาภิเษก พุทธศักราช 2562 สมบูรณ์พร้อมตามโบราณขัตติยราชประเพณีนั้น รัฐบาลได้น้อมนำแนวทางพระราชทานโครงการจิตอาสา “เราทำความ ดี ด้วยหัวใจ” มาจัดกิจกรรมจิตอาสาพัฒนาภูมิทัศน์ริมฝั่งแม่น้ำเจ้าพระยาเพื่อให้ประชาชนจิตอาสาได้มีส่วนร่วมในพระราชพิธีสำคัญนี้ อีกทั้งร่วมกันสืบสานพระราชปณิธานของใต้ฝ่าละอองธุลีพระบาท ในการรักษาไว้ซึ่งความสะอาดเรียบร้อยของบ้านเมือง และให้ประชาชนทุกหมู่เหล่ามีความสมัครสมานสามัคคีในการกระทำกิจกรรมอันเป็นสาธารณประโยชน์ พร้อมทั้งร่วมกันแสดงออกถึงความจงรักภักดีและสำนึกในพระมหากรุณาธิคุณอันหาที่สุดมิได้ ตลอดจนเป็นการอุทิศถวายพระราชกุศล เนื่องในวันคล้ายวันสวรรคตของพระบาทสมเด็จพระจุลจอมเกล้าเจ้าอยู่หัว และพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
ในวาระนี้ ข้าพระพุทธเจ้าทั้งหลายขอพระราชทานถวายพระพรชัยมงคล ขออัญเชิญคุณพระศรีรัตนตรัย และพลานุภาพแห่งสิ่งศักดิ์สิทธิ์ทั้งหลาย โปรดอภิบาลรักษาให้ใต้ฝ่าละอองธุลีพระบาท ทรงพระเจริญด้วยจตุรพิธพรชัย ทรงพระเกษมสำราญ สถิตเป็นมิ่งขวัญร่มเกล้าแก่ปวงข้าพระพุทธเจ้า และเหล่าพสกนิกร ตราบกาลนิรันดร์เทอญ ด้วยเกล้าด้วยกระหม่อม ขอเดชะ”
จากนั้น นายกรัฐมนตรีและภริยา พร้อมด้วยคณะรัฐมนตรี และประชาชนจิตอาสาร่วมทำกิจกรรมจิตอาสาพัฒนาภูมิทัศน์ริมฝั่งแม่น้ำเจ้าพระยาฯ บริเวณโดยรอบสวนสันติชัยปราการ โดยการปลูกหญ้าบริเวณสวนหย่อม กวาดพื้นทำความสะอาดบริเวณพระที่นั่งสันติชัยปราการ  ฉีดน้ำทำความสะอาดบริเวณรอบสวน และ ทาสีเสากั้นทางเดิน
เสร็จแล้ว นายกรัฐมนตรีและภริยา พร้อมคณะลงเรือจากท่าเทียบเรือบริเวณสวนสันติชัยปราการเพื่อสำรวจเส้นทางการทำจิตอาสาบริเวณริมฝั่งแม่น้ำเจ้าพระยาทั้งฝั่งพระนครและฝั่งธนบุรี และสำรวจความเรียบร้อยตลอดเส้นทางการเสด็จพระราชดำเนินเลียบพระนครฯ และเยี่ยมให้กำลังใจกิจกรรมอาสาบริเวณวัดราชาธิวาส
--------------------------------------------

ที่มา : https://www.thaigov.go.th/news/contents/details/23560
