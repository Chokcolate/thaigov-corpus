รัฐบาลไทย-ข่าวทำเนียบรัฐบาล-นายกรัฐมนตรีเยี่ยมให้กำลังใจผู้ประสบอุทกภัย จังหวัดอุบลราชธานี

วันพฤหัสบดีที่ 19 กันยายน 2562
นายกรัฐมนตรีเยี่ยมให้กำลังใจผู้ประสบอุทกภัย จังหวัดอุบลราชธานี
นายกรัฐมนตรีเยี่ยมให้กำลังใจผู้ประสบอุทกภัย จ.อุบลราชธานี ยืนยันรัฐบาลเป็นห่วงพี่น้องประชาชน ขอทุกคนก้าวผ่านไปให้ได้ด้วยพระบารมี และความร่วมมือของทุกคน
วันนี้ (19 กันยายน 2562) เวลา 14.00 น. ณ ศูนย์พักพิงชั่วคราวบ้านหนองกินเพล ตำบลหนองกินเพล อำเภอวารินชำราบ จังหวัดอุบลราชธานี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะ รับฟังสรุปการบริหารจัดการน้ำและการเตรียมแผนฟื้นฟูเยียวยาผู้ประสบอุทกภัย พร้อมเยี่ยมให้กำลังใจผู้ประสบอุทกภัย
ภายหลังรับฟังบรรยายสรุปฯ นายกรัฐมนตรีกล่าวพบปะให้กำลังใจผู้ประสบอุทกภัยว่า รู้สึกดีใจที่เห็นรอยยิ้มของพี่น้องประชาชน ทำให้มีกำลังใจในการทำงานมากขึ้น การลงพื้นที่ในวันนี้นำความห่วงใยของพระบาทสมเด็จพระเจ้าอยู่หัวมาให้พี่น้องประชาชน ทรงรับสั่งให้รัฐบาลรายงานสถานการณ์ให้รับทราบทุกวันและนำความเป็นห่วงของรัฐบาลมาให้พี่น้องประชาชนด้วย
นายกรัฐมนตรีกล่าวว่า วันนี้ทุกคนต้องเตรียมพร้อมรับสถานการณ์ สู้กับภัยธรรมชาติให้ได้ อะไรที่เป็นความเดือดร้อนของประชาชนทุกพรรคการเมืองต้องช่วยกัน  พร้อมกับสั่งการให้ส่วนราชการสร้างการรับรู้ ชี้แจงให้ชาวบ้านเข้าใจมากขึ้น และให้เร่งสำรวจความเสียหาย ร่วมถึงซ่อมแซมบ้านเรือน ถนนหนทางต่าง ๆ ให้กลับสู่สภาพเดิมให้เร็วที่สุด ส่วนเงินเยียวยานั้น ถ้าหากมีการสำรวจแล้ว ถูกต้องตามระเบียบให้เร่งจ่ายเงินโดยเร็ว และขอให้ประชาชนรักษาสิทธิ์ อย่าให้เจ้าหน้าที่ของรัฐมาเรียกรับผลประโยชน์ หากพบการกระทำความผิดขอให้รีบแจ้งมายังตนเอง พร้อมกับกล่าวประณามคนที่ฉวยโอกาสขโมยของชาวบ้านช่วงน้ำท่วม
นายกรัฐมนตรีกล่าวต่อไปว่า นอกจากมาตรการช่วยเหลือปกติตามระเบียบราชการ รัฐบาลได้จัดเตรียมมาตรการเสริมเพื่อช่วยเหลือพี่น้องประชาชน ขณะนี้อยู่ในขั้นตอนการเสนอให้คณะรัฐมนตรีให้ความเห็นชอบ พร้อมกล่าวยืนยันว่ารัฐบาลมีความเป็นห่วงพี่น้องประชาชน ขอให้ทุกคนก้าวผ่านไปให้ได้ด้วยพระบารมี และความร่วมมือของทุกคน
-----------------------------
สำนักโฆษก

ที่มา : https://www.thaigov.go.th/news/contents/details/23233
