รัฐบาลไทย-ข่าวทำเนียบรัฐบาล-นายกรัฐมนตรี-ครม.ชมกิจกรรม “ผ้าไทยสู่สากล เฉลิมพระเกียรติ พระบรมราชชนนีพันปีหลวง”

วันอังคารที่ 6 สิงหาคม 2562
นายกรัฐมนตรี-ครม.ชมกิจกรรม “ผ้าไทยสู่สากล เฉลิมพระเกียรติ พระบรมราชชนนีพันปีหลวง”
นายกรัฐมนตรี-ครม.ชมกิจกรรม “ผ้าไทยสู่สากล เฉลิมพระเกียรติ พระบรมราชชนนีพันปีหลวง” วธ.ร่วมหน่วยงานรัฐ-เอกชนจัดนิทรรศการ-แฟชั่นโชว์ผ้าไทยทั้งในไทยและญี่ปุ่นช่วงเดือนส.ค.นี้
นายกรัฐมนตรี-ครม.ชมกิจกรรม “ผ้าไทยสู่สากล เฉลิมพระเกียรติ พระบรมราชชนนีพันปีหลวง”
วธ.ร่วมหน่วยงานรัฐ-เอกชนจัดนิทรรศการ-แฟชั่นโชว์ผ้าไทยทั้งในไทยและญี่ปุ่นช่วงเดือนส.ค.นี้
วันที่ 6 สิงหาคม 2562 ที่ตึกบัญชาการ 1 ทำเนียบรัฐบาล ก่อนประชุมคณะรัฐมนตรี(ครม.) นายอิทธิพล คุณปลื้ม รัฐมนตรีว่าการกระทรวงวัฒนธรรม(รมว.วธ.) พร้อมด้วยนายกฤษศญพงษ์ ศิริ ปลัดกระทรวงวัฒนธรรมและผู้แทนหน่วยงานที่เกี่ยวข้อง ต้อนรับพลเอก ประยุทธ์ จันทร์โอชา นายกรัฐมนตรี และคณะรัฐมนตรี ร่วมชมกิจกรรมรณรงค์ประชาสัมพันธ์ “ผ้าไทยสู่สากล เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ    พระบรมราชชนนีพันปีหลวง” โดยชมการนำเสนอผลงานการออกแบบผ้าไทยร่วมสมัยโดยใช้เทคโนโลยี AR (Augmented Reality) โดยนายประภากาศ อังศุสิงห์ นักออกแบบพัสตราภรณ์ และชมการเดินแบบชุดผ้าไทยร่วมสมัย
นายอิทธิพล กล่าวว่า กระทรวงวัฒนธรรม(วธ.) ร่วมกับหน่วยงานรัฐ เอกชน เครือข่ายทางวัฒนธรรมและภาคประชาชนจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 87 พรรษา 12 สิงหาคม 2562 เพื่อเทิดพระเกียรติและน้อมสำนึกในพระมหากรุณาธิคุณอันหาที่สุดมิได้ที่พระองค์ทรงปฏิบัติพระราชกรณียกิจนานัปการเพื่อความร่มเย็นเป็นสุข และความเจริญรุ่งเรืองของประชาชนและประเทศชาติมาโดยตลอด โดยเฉพาะการอนุรักษ์มรดกศิลปวัฒนธรรมไทยหลากหลายสาขาให้คงอยู่คู่ชาติ อาทิ ผ้าไทย งานศิลปหัตถกรรมท้องถิ่นจากภูมิปัญญาไทย ทรงพระกรุณาโปรดเกล้าฯให้ตั้งศูนย์ศิลปาชีพ เพื่อการฝึกอาชีพหัตถศิลป์แขนงต่างๆ และทรงเป็นแบบอย่างในการใช้ผลิตภัณฑ์ของไทย กระทั่งเกิดความนิยมอย่างแพร่หลายทั้งในไทยและต่างประเทศ และทรงเป็นผู้เผยแพร่ศิลปวัฒนธรรมไทยให้เป็นที่ประจักษ์แก่สายตาของชาวโลกดังพระราชสมัญญา “อัคราภิรักษศิลปิน” นับเป็นพระมหากรุณาธิคุณอันยิ่งใหญ่หาที่สุดมิได้
รัฐมนตรีว่าการกระทรวงวัฒนธรรม กล่าวอีกว่า สำหรับกิจกรรมเฉลิมพระเกียรติในส่วนที่เกี่ยวกับการส่งเสริมผ้าไทยนั้น วธ.ร่วมกับกระทรวงการต่างประเทศและหน่วยงานที่เกี่ยวข้องจัดโครงการเผยแพร่ศิลปวัฒนธรรมไทยในต่างประเทศ ณ ญี่ปุ่น ระหว่างวันที่ 19-26 สิงหาคม 2562 โดยมีกำหนดการจัดกิจกรรม ได้แก่ วันที่ 19 สิงหาคม 2562 ณ พิพิธภัณฑสถานแห่งชาติโตเกียว กรุงโตเกียว วันที่ 22 สิงหาคม 2562 ณ The Garden Oriental Osaka นครโอซากา และวันที่ 25 สิงหาคม 2562 ณ โรงแรม Okura Fukuoka เมืองฟูกุโอกะ มีกิจกรรมประกอบด้วย 1.การแสดงแฟชั่นโชวฺผ้าไทยร่วมสมัย ผ้าไทยส่วมใส่สบาย โดยการคัดเลือกจากสำนักงานศิลปวัฒนธรรมร่วมสมัยและมูลนิธิแม่ฟ้าหลวง ในพระบรมราชูปถัมภ์ ซึ่งความพิเศษของแฟชั่นโชว์ในครั้งนี้คือใช้ผ้า Assajan Silk ที่ใช้ไหมทอกับเส้นใยรีไซเคิลแอนตี้แบคทีเรีย (Perma) นับเป็นวัตกรรมใหม่ของคนไทย 2.การจัดนิทรรศการผ้าไทยที่มีเนื้อหา 3 ส่วน ประกอบด้วย ราชินีกับผ้าไทย ประเภทของผ้าไทย และผ้าไทยสู่สากล โดยนำเทคโนโลยี AR (Augmented Reality) ใช้ในการนำเสนอนิทรรศการพร้อมกับการสาธิตการทอผ้าแบบโบราณ และ3.การบรรเลงดนตรีไทยร่วมสมัย
ขณะเดียวกัน วธ.ร่วมกับมูลนิธิข้าวไทย ในพระบรมราชูปถัมภ์ ข้าวตราฉัตร และไอคอนสยาม จัดงาน “ทรัพย์แผ่นดิน ศิลป์สยาม:Thai Treasures” ระหว่างวันที่ 8-12 สิงหาคม 2562 ณ ไอคอนสยาม ภายในงานมีกิจกรรมประกอบด้วย นิทรรศการเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง การแสดงแฟชั่นโชว์ชุดผ้าไทยจากนางแบบชื่อดัง ได้แก่ ชุดไทยพระราชนิยม ชุดไทยพื้นถิ่นและชุดผ้าไทยร่วมสมัย รวมทั้งมีการนำ “ชุดไทยศิวาลัย”จากผ้ายกดอก จ.ลำพูน ที่ตัดเย็บโดยช่างฝีมือชั้นครูมาจัดแสดง อีกทั้งมีการสาธิตและจำหน่ายผ้าไหมคุณภาพเยี่ยมจาก 5 ชุมชน ได้แก่ ชุมชนคุณธรรมบ้านครัวเหนือ กรุงเทพฯ ชุมชนคุณธรรมวัดสมศรีบ้านเสี้ยวน้อย จ.ชัยภูมิ ชุมชนทอผ้าไหม บ้านดอนข่า จ.ขอนแก่น ชุมชนห้วยไซสุขสวัสดิ์ จ.ลำพูน ชุมชนบ้านท่ากระจาย จ.สุราษฎร์ธานี และมีกิจกรรมที่หาชมได้ยากเกี่ยวกับผ้าไหมและข้าวไทย อาทิ การสาธิตวิธีเก็บผ้าไหมแบบโบราณ เสวนาให้ความรู้เกี่ยวกับผ้าเบญจภาคี(5 นางพญาผ้าซิ่น) เทคนิคการปักซิ่นไหมคำซิ่น(ซิ่นบัว) และนิทรรศการนวัตกรรมข้าวไทย ทั้งนี้ มีพิธีเปิดงานวันที่ 8 สิงหาคม 2562 เวลา 17.00 น. ณ เจริญนครฮอลล์ ชั้น M ไอคอนสยาม โดยมีนายวิษณุ เครืองาม รองนายกรัฐมนตรี เป็นประธาน
นอกจากนี้ วธ.โดยสำนักงานศิลปวัฒนธรรมร่วมสมัยจัดโครงการหลากศิลป์ร่วมสมัย(Contemporary ART) โดยมีกิจกรรมการเดินแบบและนิทรรศการผ้าไทยร่วมสมัย การแสดงและการสาธิตผลงานดนตรี ประติมากรรม ออกแบบเครื่องประดับ การเสวนา “จากรากเดิมสู่ศิลป์ร่วมสมัย สร้างมูลค่าเพิ่มอย่างไร” การวาดภาพประกอบดนตรีบทเพลง “พระมารดาของแผ่นดิน” และเพลง “จะเดินไปพร้อมเธอ” ที่ชนะการประกวดจากโครงการเลือดใหม่ดนตรีร่วมสมัย เป็นบทเพลงเพื่อแม่ เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในวันที่ 20 สิงหาคม 2562 ณ หอศิลป์ร่วมสมัยราชดำเนิน กรุงเทพฯ ทั้งนี้ วธ.ขอเชิญชวนประชาชนเข้าร่วมกิจกรรมเฉลิมพระเกียรติฯ ติดต่อสอบถามรายละเอียดเพิ่มเติมได้ที่สายด่วนวัฒนธรรม 1765
--------------------------------

ที่มา : https://www.thaigov.go.th/news/contents/details/22023
