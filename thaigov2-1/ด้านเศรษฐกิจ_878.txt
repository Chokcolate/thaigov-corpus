รัฐบาลไทย-ข่าวทำเนียบรัฐบาล-ออมสิน จับมือ TQM เปิดตัวบัตร Co-Brand เจ้าแรกวงการโบรคเกอร์ประกันภัย พร้อมออกแบบสิทธิประโยชน์เจาะตลาดลูกค้าที่ซื้อประกัน

วันอังคารที่ 19 พฤศจิกายน 2562
ออมสิน จับมือ TQM เปิดตัวบัตร Co-Brand เจ้าแรกวงการโบรคเกอร์ประกันภัย พร้อมออกแบบสิทธิประโยชน์เจาะตลาดลูกค้าที่ซื้อประกัน
ธ.รออมสินร่วมมือทางธุรกิจกับ บริษัท ทีคิวเอ็ม คอร์ปอเรชั่น จำกัด (มหาชน) ออกบัตรเครดิต Co-Brand “TQM Infinity Credit Card” มอบสิทธิประโยชน์พร้อมโปรโมชั่นมากมาย ประเดิมรับเครดิตเงินคืน 500 บาท เมื่อชำระค่าเบี้ยประกันผ่าน TQM ตั้งแต่ 10,000 บาทขึ้นไป
ธนาคารออมสิน ร่วมมือทางธุรกิจกับ บริษัท ทีคิวเอ็ม คอร์ปอเรชั่น จำกัด (มหาชน) ออกบัตรเครดิต Co-Brand “TQM Infinity Credit Card” มอบสิทธิประโยชน์พร้อมโปรโมชั่นมากมาย ประเดิมรับเครดิตเงินคืน 500 บาท เมื่อชำระค่าเบี้ยประกันผ่าน TQM ตั้งแต่ 10,000 บาทขึ้นไป หรือเลือกผ่อนชำระเบี้ยประกัน 0% นานสูงสุด 10 เดือน และร่วมลุ้นโชคไปชมกีฬาโอลิมปิก 2020 พร้อมแพคเกจทัวร์ญี่ปุ่น
วันนี้ (18 พฤศจิกายน 2562) ณ ธนาคารออมสิน สำนักงานใหญ่ ได้มีพิธีลงนามบันทึกความร่วมมือทางธุรกิจ ระหว่าง ธนาคารออมสิน กับ บริษัท ทีคิวเอ็ม คอร์ปอเรชั่น จำกัด (มหาชน) เพื่อร่วมกันออกผลิตภัณฑ์บัตรเครดิตธนาคารออมสินร่วม (Co-Brand) พร้อมกับจัดหาสิทธิประโยชน์ต่างๆ ให้กับลูกค้าผู้ถือบัตรนี้ โดยมี ดร.ชาติชาย พยุหนาวีชัย ผู้อำนวยการธนาคารออมสิน และ ดร.อัญชลิน พรรณนิภา ประธานบริษัท ทีคิวเอ็ม คอร์ปอเรชั่น จำกัด (มหาชน) ร่วมในพิธี พร้อมด้วยผู้บริหารสักขีพยานทั้ง 2 ฝ่าย
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า ในปัจจุบันความร่วมมือทางธุรกิจถือได้ว่าเป็นรูปแบบการดำเนินงานที่มีประสิทธิภาพยิ่งในการให้บริการแก่ลูกค้า อีกทั้งยังเป็นพันธกิจสำคัญที่สอดคล้องกับนโยบายของธนาคารออมสิน ซึ่งได้ดำเนินการมาอย่างต่อเนื่องและเกิดผลลัพธ์เป็นอย่างดี โดยเฉพาะอย่างยิ่งเกิดประโยชน์ต่อลูกค้าของธนาคารฯ และพันธมิตร ล่าสุดธนาคารออมสิน และ บริษัท ทีคิวเอ็ม คอร์ปอเรชั่น จำกัด (มหาชน) หรือ TQM ร่วมกันออกผลิตภัณฑ์บัตรเครดิตธนาคารออมสินร่วม หรือ บัตร Co-Brand ในชื่อ บัตร TQM Infinity Credit Card ซึ่งจะเป็นอีก 1 บัตรที่อยู่ในตระกูลบัตรอิเล็กทรอนิคส์ของธนาคารออมสิน ที่พร้อมจะนำเสนอสิทธิประโยชน์ต่างๆ ที่น่าสนใจให้แก่ลูกค้าของทั้ง 2 ฝ่าย โดยจะเริ่มตั้งแต่วันที่ 18 พฤศจิกายน 2562 นี้เป็นต้นไป
“ธนาคารออมสินยินดีเป็นอย่างยิ่งที่ได้ร่วมมือทางธุรกิจกับบริษัท ทีคิวเอ็ม คอร์ปอเรชั่น จำกัด (มหาชน) เพื่อนำเสนอบริการและสิทธิประโยชน์ดีๆ ให้กับลูกค้าและผู้สนใจ เพราะศักยภาพจากทั้ง 2 ฝ่ายจะช่วยให้เกิดความมั่นใจและความน่าสนใจที่จะใช้บริการบัตรนี้ รวมถึงบริการอื่นๆ อีกด้วย อาทิ บัตรเครดิตของธนาคารออมสิน และบริการประกันภัยของบริษัททีคิวเอ็มฯ” ผู้อำนวยการธนาคารออมสิน กล่าว
สำหรับ ผู้สมัครบัตรใหม่ TQM Infinity Credit Card และสินเชื่อบัตรเงินสด Prima Card ธนาคารออมสิน ผ่านช่องทาง บริษัท ทีคิวเอ็ม อินชัวร์รันส์ โบรคเกอร์ จำกัด จะได้รับกระเป๋าเอนกประสงค์ทันที (จำนวนจำกัด 4,000 ท่าแรก) พร้อมกับได้รับสิทธิพิเศษ เมื่อชำระเบี้ยประกัน TQM ตั้งแต่ 10,000 บาทขึ้นไป รับเครดิตเงินคืน 500 บาท (1 สิทธิ์/ 1 หมายเลขบัตร จำกัด 4,000 สิทธิ์) โดยโปรโมชั่นนี้จัดขึ้นระหว่างวันที่ 18 พฤศจิกายน 2562 – 31 มกราคม 2563 รวมถึงได้สิทธิ์ร่วมลุ้นชมการแข่งขันกีฬาโอลิมปิก ณ กรุงโตเกียว ที่จะจัดการแข่งขันในปี 2563 นี้ พร้อมแพคเกจทัวร์ประเทศญี่ปุ่น กับ แคมเปญ “Lucky Draw Olympic Tokyo 2020” และ “Tops Spender Olympic Tokyo 2020” อีกด้วย โดยยอดใช้จ่ายผ่านบัตรทุก 1,000 บาท รับ 1 สิทธิ์ หรือใช้คะแนนสะสม GSB Reward Point ในบัตรเครดิตทุก 1,000 คะแนนแลกรับ 10 สิทธิ์เพื่อการลุ้นรับรางวัล
นอกจากนี้ บัตร TQM Infinity Credit Card ยังสามารถเลือกผ่อนชำระเบี้ยประกันเป็นรายเดือน เลือกระยะเวลา 3 เดือน 6 เดือน หรือ 10 เดือน ในอัตราดอกเบี้ย 0% ได้อีกด้วย โดยต้องเป็นยอดเบี้ยประกันตั้งแต่ 3,000 บาทขึ้นไปต่อเซลส์สลิป หรือเดือนละไม่ต่ำกว่า 1,000 บาท ณ จุดรับชำระเงินตามที่ บริษัท ทีคิวเอ็ม อินชัวร์รันส์ โบรกเกอร์ จำกัด กำหนด ในช่วงระหว่างวันที่ 18 พฤศจิกายน 2562 – 31 มกราคม 2563 นี้
ด้าน ดร.อัญชลิน พรรณนิภา ประธาน บริษัท ทีคิวเอ็ม คอร์ปอเรชั่น จำกัด (มหาชน) กล่าวว่า   ทีคิวเอ็มยังคงเดินหน้าพัฒนาบริการให้กับลูกค้าอย่างต่อเนื่อง โดยความร่วมมือทางธุรกิจกับธนาคารออมสินครั้งนี้ถือเป็นโบรคเกอร์ประกันภัยเจ้าแรกที่ออกบัตรเครดิต Co-Brand ที่พร้อมมอบสิทธิประโยชน์เพื่อตอบสนองไลฟ์สไตล์ของลูกค้าที่ซื้อประกันภัย โดยลูกค้าพื้นฐานของทีคิวเอ็มกว่า 70% เป็นลูกค้าที่ทำประกันภัยประเภทรถยนต์ โดยในระยะแรกได้ออกแบบสิทธิประโยชน์ของบัตรให้สอดคล้องกับความต้องการของลูกค้ามากที่สุด   และจะมีการเพิ่มเติมสิทธิประโยชน์ด้านอื่นๆ อีกในทุกประเภทประกัน
ทั้งนี้ เมื่อเปิดบัตรเครดิต TQM Infinity Credit Card กับทีคิวเอ็ม สามารถผ่อนชำระค่าเบี้ยประกันระยะยาวได้ด้วยดอกเบี้ย 0% พร้อมทั้งรับส่วนลดเมื่อซื้อยาง 4 เส้น (เฉพาะรุ่นที่ระบุเท่านั้น) และเติมลมไนโตรเจนฟรีตลอดปีจากศูนย์บริการ Cockpit ทั่วประเทศ ตั้งแต่วันที่ 1 มกราคม – 31 มีนาคม 2563 นอกจากนี้ เพื่อเป็นการส่งเสริมให้ประชาชนเข้าถึงและเห็นความสำคัญของการประกันภัยยิ่งขึ้น สำหรับลูกค้าบัตร TQM Infinity Credit Card จะได้รับความคุ้มครองการถูกโจรกรรมทรัพย์สินภายในที่พักอาศัย สูงสุด 50,000 บาท
“ในส่วนของกลยุทธ์การตลาดนั้น ทีคิวเอ็มวางแผนการตลาดไว้ครอบคลุมทุกช่องทางขายของทีคิวเอ็มทั้งช่องทางหลักที่เป็น Tele sale ช่องทางออนไลน์-ออฟไลน์ โดยลูกค้าในต่างจังหวัดเนื่องด้วยทีคิวเอ็มเรามีสาขาและศูนย์บริการ 95 แห่งทั่วประเทศ กับพนักงานขายต่างจังหวัดจำนวน 700 คน ซึ่งได้พบปะพูดคุยกับลูกค้าทุกวันอยู่แล้ว จึงถือเป็นช่องทางที่ง่ายยิ่งขึ้นในการเข้าถึงลูกค้ากลุ่มนี้ ซึ่งยังเป็นกลุ่มที่ชอบการขายแบบ Face to Face สำหรับลูกค้าที่อยู่กรุงเทพและพื้นที่เขตเมือง เพื่อให้เข้ากับไลฟ์สไตล์สังคมคนเมืองเรามีบริการให้ข้อมูลและโปรโมทของบัตรผ่านช่องทางออนไลน์ทั้ง Facebook / Line Official TQM Insurance Broker และเว็บไซต์ www.tqm.co.th หรือ    สายด่วน 1737 ที่พร้อมให้บริการ 24 ชั่วโมงทั่วประเทศ โดยทีคิวเอ็มตั้งเป้าหมายที่จะมีลูกค้าบัตรเครดิต TQM Infinity Credit Card ไว้ที่ 100,000 ใบ” ดร.อัญชลินกล่าวทิ้งทาย
สำหรับสมาชิกบัตรเครดิต TQM Infinity Credit Card ยังมีสิทธิ์ร่วมลุ้นรับรถยนต์ TOYOTA YARIS มูลค่า 529,000 บาท กับโครงการ TQM Family Club ของทีคิวเอ็มด้วย ขณะที่ลูกค้ากลุ่ม Non-Motor อาทิ ประกันสุขภาพ ประกันอุบัติเหตุ ประกันการเดินทาง ยังมีสิทธิประโยชน์เสริมอื่นๆ เพื่อรองรับอีกมากมาย เช่น ส่วนลดแพคเกจตรวจสุขภาพ ส่วนลดที่พัก/แพคเกจท่องเที่ยว ฯลฯ

ที่มา : https://www.thaigov.go.th/news/contents/details/24673
