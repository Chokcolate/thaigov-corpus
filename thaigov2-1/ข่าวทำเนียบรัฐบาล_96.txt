รัฐบาลไทย-ข่าวทำเนียบรัฐบาล-รมต.นร. นายเทวัญฯ มอบนโยบาย สคบ. เป็นที่พึ่งประชาชน ทำงานเชิงรุก เร่งจัดการเรื่องร้องเรียนที่ค้างอยู่โดยเร็ว

วันจันทร์ที่ 26 สิงหาคม 2562
รมต.นร. นายเทวัญฯ มอบนโยบาย สคบ. เป็นที่พึ่งประชาชน ทำงานเชิงรุก เร่งจัดการเรื่องร้องเรียนที่ค้างอยู่โดยเร็ว
นายเทวัญ ลิปตพัลลภ  รัฐมนตรีประจำสำนักนายกรัฐมนตรี  มอบนโยบาย สคบ. เป็นที่พึ่งประชาชน ทำงานเชิงรุก เร่งจัดการเรื่องร้องเรียนที่ค้างอยู่โดยเร็ว
โอกาสนี้ รัฐมนตรีประจำสำนักนายกรัฐมนรีกล่าวก่อนการประชุมมอบแนวทางขับเคลื่อนการทำงานของคณะกรรมการคุ้มครองผู้บริโภคและสำนักงานคุ้มครองผู้บริโภค (สคบ.)ว่า  ต้องการให้ทุกคนทำงานด้วยความรวดเร็ว โดยจะเน้นให้มีการประชุมคณะกรรมการคุ้มครองผู้บริโภคมากขึ้นอย่างน้อยเดือนละ1-2 ครั้งต่อเดือน เพื่อเร่งรัดพิจารณาและดำเนินการเรื่องร้องเรียนที่คั่งค้างอยู่ให้ได้โดยเร็ว เช่น เรื่องร้องเรียนเกี่ยวกับห้องชุดคอนโดมิเนียม  ทั้งนี้ สคบ.ต้องเป็นที่พึ่งสำหรับประชาชนทำงานด้วยความรวดเร็วและประชาสัมพันธ์ให้ความรู้กับผู้บริโภค  โดยเฉพาะกรณีการโฆษณาผลิตภัณฑ์และสินค้าเกินจริงและไม่ได้มาตรฐาน   สคบ.ร่วมมือกับสํานักงานคณะกรรมการอาหารและยา (อย.) และหน่วยงานที่เกี่ยวข้อง ทำงานเชิงรุก ตรวจสอบกระบวนการผลิต สร้างความมั่นใจให้กับผู้บริโภค ให้ความรู้กับประชาชนได้รู้เท่าทันการโฆษณาชวนเชื่อผ่านสื่อต่าง ๆ เช่น การโฆษณาสินค้าผ่านทางออนไลน์ ฯลฯ ตลอดจนให้ความรู้กับผู้ประกอบการในการผลิตสินค้าตามมาตรฐาน สร้างความเป็นธรรมกับทุกฝ่าย
พร้อมกันนี้ที่ประที่ประชุมรับทราบรายงานสรุปการประชุมคณะกรรมการอาเซียนด้านการคุ้มครองผู้บริโภค (ACCP) ครั้งที่ 19  การรายงานผลการดำเนินงานของ สคบ.ช่วยเหลือผู้บริโภคและปรับปรุงพัฒนากฎหมาย รวมทั้งพิจารณาและมีมติให้ดำเนินคดีกับผู้ประกอบธุรกิจด้านสินค้าและบริการทั่วไป (ธุรกิจเสริมความงาม ขายรถยนต์ ท่องเที่ยว การจัดหาแม่บ้าน โรงเรียนสอนภาษา ร้านอาหาร และเกมออนไลน์ จำนวน 14 เรื่อง และธุรกิจอสังหาริมทรัพย์ จำนวน 8 เรื่อง (บ้านจัดสรร คอนโดมิเนียม และธุรกิจรับสร้างบ้าน)
------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22511
