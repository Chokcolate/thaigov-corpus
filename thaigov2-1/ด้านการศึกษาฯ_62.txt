รัฐบาลไทย-ข่าวทำเนียบรัฐบาล-เสมา1 เปิดการแข่งขันกีฬาอาชีวะเกมส์ ระดับชาติ ครั้งที่ 14

วันพฤหัสบดีที่ 5 กันยายน 2562
เสมา1 เปิดการแข่งขันกีฬาอาชีวะเกมส์ ระดับชาติ ครั้งที่ 14
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานเปิดการแข่งขันกีฬาอาชีวะเกมส์ ระดับชาติ ครั้งที่ 14 "ละโว้เกมส์"
เมื่อวันอังคารที่ 3 กันยายน 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ เป็นประธานเปิดการแข่งขันกีฬาอาชีวะเกมส์ ระดับชาติ ครั้งที่ 14 "ละโว้เกมส์" โดยมีนายสุปกิต โพธิ์ปภาพันธ์ ผู้ว่าราชการจังหวัดลพบุรี, นายบุญรักษ์ ยอดเพชร เลขาธิการคณะกรรมการการอาชีวศึกษา, นายสุภัทร จำปาทอง เลขาธิการสภาการศึกษา, นายประชาคม จันทรชิต รองเลขาธิการคณะกรรมการการอาชีวศึกษา, นายศรีชัย พรประชาธรรม เลขาธิการสำนักงานส่งเสริมการศึกษานอกระบบและการศึกษาตามอธยาศัย, ผู้บริหารส่วนราชการ, ผู้บริหารสถานศึกษา, คณาจารย์ และนักเรียนนักศึกษา เข้าร่วมงานกว่า 4,000 คน ณ สนามกีฬาพระราเมศวร จังหวัดลพบุรี
นายบุญรักษ์ ยอดเพชร เลขาธิการคณะกรรมการการอาชีวศึกษา กล่าวว่า การแข่งขันกีฬาอาชีวะเกมส์ระดับชาติ ครั้งที่ 14 หรือละโว้เกมส์ มีวัตถุประสงค์เพื่อส่งเสริมการกีฬาให้แก่นักเรียนนักศึกษา และปลูกฝังคุณธรรมจริยธรรมตามนโยบายคุณธรรมนำความรู้ ด้วยการสนับสนุนให้ผู้เข้าแข่งขันมีน้ำใจนักกีฬา มีระเบียบวินัย มีความรับผิดชอบ และใช้เวลาว่างให้เป็นประโยชน์ ตอบสนองนโยบายการศึกษาแห่งชาติที่มุ่งเน้นให้ผู้เรียนเก่ง ดี มีสุข พร้อมทั้งส่งเสริมให้ทุกสถานศึกษามีความรู้ความเข้าใจเกี่ยวกับวิธีการจัดการแข่งขันกีฬา ตามแนวทางและธรรมเนียมปฏิบัติที่เป็นสากล และส่งเสริมให้เกิดทักษะในการเรียนรู้การบริหารจัดการตามสภาพจริง อีกทั้ง ยังเป็นการส่งเสริมความรัก ความสามัคคี และสมานฉันท์ ระหว่างสถาบันอาชีวศึกษาในระดับจังหวัด ภาค และระดับชาติ ตลอดจนเพื่อพัฒนามาตรฐานการกีฬาของนักเรียนนักศึกษาสู่การคัดเลือกเป็นตัวแทนของประเทศ ไปร่วมการแข่งขันในกีฬาระดับชาติและระดับนานาชาติในอนาคต อันจะเป็นการสร้างชื่อเสียงให้กับสำนักงานคณะกรรมการการอาชีวศึกษาอย่างเป็นรูปธรรม
สำหรับการแข่งขันกีฬาอาชีวะเกมส์ ระดับชาติ ครั้งที่ 14 "ละโว้เกมส์" จัดขึ้นระหว่างวันที่ 2-8 กันยายน 2562 มีสถานศึกษาจากทุกภาคส่งนักกีฬาเข้าร่วมแข่งขันใน 10 ชนิดกีฬา ประกอบด้วย ฟุตบอล ฟุตซอล วอลเลย์บอล บาสเกตบอล เซปักตะกร้อ เปตอง มวยไทยสมัครเล่น มวยสากลสมัครเล่น หมากล้อม และกรีฑา ซึ่งมีนักกีฬาและผู้ฝึกสอนเข้าร่วมแข่งขันประมาณ 3,500 คน รวมทั้งผู้บริหาร ครู และเจ้าหน้าที่ จำนวน 1,000 คน โดยมีสถานศึกษารัฐและเอกชน หน่วยงาน มูลนิธิ และห้างร้านต่าง ๆ ให้การสนับสนุนการจัดการแข่งขันกีฬาในครั้งนี้ เพื่อให้บรรลุตามเป้าหมายที่กำหนดไว้
รมว.ศึกษาธิการ กล่าวว่า สำนักงานคณะกรรมการการอาชีวศึกษาเป็นองค์กรหลักของประเทศที่รับผิดชอบผลิตกำลังคนในสายอาชีพให้มีคุณภาพ พร้อมที่จะพัฒนาประเทศทั้งด้านเศรษฐกิจและสังคม จึงมีความจำเป็นต้องผลิตบุคลากรที่มีความรู้ความสามารถในวิชาชีพและเป็นพลเมืองดี ซึ่งการกีฬาเป็นปัจจัยสำคัญประการหนึ่ง ที่จะส่งเสริมพัฒนาให้นักเรียนนักศึกษาอาชีวศึกษาเป็นบุคคลที่มีสุขภาพดี มีความแข็งแรงทั้งร่างกายและจิตใจ
กระทรวงศึกษาธิการจึงได้สนับสนุนให้มีการจัดการแข่งขันกีฬาอาชีวะเกมส์ตั้งแต่ระดับสถานศึกษา ระดับจังหวัด ระดับภาค และระดับประเทศ เพื่อส่งเสริมให้ผู้เรียนอาชีวศึกษาได้พัฒนาตนเองทางร่างกาย จิตใจ อารมณ์ สังคม และสติปัญญา ได้อย่างมีประสิทธิภาพ ตลอดจนสามารถสร้างงาน สร้างอาชีพ และพัฒนาเทคโนโลยีใหม่ ๆ เพื่อเพิ่มศักยภาพในการแข่งขันกับนานาอารยประเทศได้
นอกจากนี้ รมว.ศึกษาธิการ ได้กล่าวให้กำลังใจนักเรียนนักศึกษาและผู้ฝึกสอนที่เข้าร่วมการแข่งขันกีฬา ความว่า นักเรียนนักศึกษาอาชีวศึกษาเป็นแรงบันดาลใจให้กระทรวงศึกษาธิการจัดการเรียนการสอน เพื่อสนับสนุนนักเรียนอาชีวศึกษาที่เป็นกำลังคนสำคัญของประเทศชาติ โดยยืนยันว่าการบริหารงานของระทรวงศึกษาธิการ ให้ความสำคัญกับนักเรียนนักศึกษาอาชีวศึกษาเช่นเดียวกับประเทศที่เจริญแล้ว เช่น ญี่ปุ่น เยอรมนี เป็นต้น ที่มีเป้าหมายเพื่อให้มีจำนวนเด็กที่สนใจมาเรียนอาชีวศึกษาเพิ่มมากขึ้น และพัฒนากำลังคนเหล่านี้ให้กับเป็น “กระดูกสันหลัง” ของประเทศต่อไป
อรพรรณ ฤทธิ์มั่น: สรุป
นวรัตน์ รามสูต: เรียบเรียง/กราฟิก
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.: รายงาน

ที่มา : https://www.thaigov.go.th/news/contents/details/22812
