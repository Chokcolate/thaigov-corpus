รัฐบาลไทย-ข่าวทำเนียบรัฐบาล-รมว.พม. นำคณะผู้แทนองค์การยุติธรรมนานาชาติ (IJM) เยี่ยมชมการคุ้มครองสวัสดิภาพผู้เสียหายจากการค้ามนุษย์ ที่ จ.พิษณุโลก

วันศุกร์ที่ 17 มกราคม 2563
รมว.พม. นำคณะผู้แทนองค์การยุติธรรมนานาชาติ (IJM) เยี่ยมชมการคุ้มครองสวัสดิภาพผู้เสียหายจากการค้ามนุษย์ ที่ จ.พิษณุโลก
รมว.พม. นำคณะผู้แทนองค์การยุติธรรมนานาชาติ (IJM) เยี่ยมชมการคุ้มครองสวัสดิภาพผู้เสียหายจากการค้ามนุษย์ ที่ จ.พิษณุโลก
เมื่อวันที่ 16 ม.ค. 63 เวลา 15.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้การต้อนรับคณะผู้แทน องค์การยุติธรรมนานาชาติ (International Justice Mission - IJM) โดยมี Mrs. Christa Hayden Sharpe (Regional President, Asia Pacific, IJM) เป็นหัวหน้าคณะ พร้อมนำเยี่ยมชมการดำเนินงานคุ้มครองช่วยเหลือผู้เสียหายจากการค้ามนุษย์ของสถานคุ้มครองสวัสดิภาพผู้เสียหายจากการค้ามนุษย์ (บ้านสองแคว) อำเภอบางระกำ จังหวัดพิษณุโลก ทั้งนี้ มีนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ คณะผู้บริหาร และเจ้าหน้าที่สถานคุ้มครองฯ ให้การต้อนรับ
นายจุติ กล่าวว่า สถานคุ้มครองสวัสดิภาพผู้เสียหายจากการค้ามนุษย์ (บ้านสองแคว) สังกัดกองต่อต้านการค้ามนุษย์ สำนักงานปลัดกระทรวงการพัฒนาสังคมและความมั่นคงของมนุษย์ (สป.พม.) มีภารกิจสำคัญในการดำเนินการช่วยเหลือ บำบัด ฟื้นฟูคุ้มครอง เยียวยา พัฒนาคุณภาพชีวิต และส่งกลับคืนสู่สังคมสำหรับหญิงที่เป็นผู้เสียหายจากการค้ามนุษย์ทั้งชาวไทย และชาวต่างชาติตาม พ.ร.บ. ป้องกันและปราบปรามการค้ามนุษย์ พุทธศักราช 2551 และสตรีที่ต้องเข้ารับการคุ้มครองตาม พ.ร.บ. ป้องกันและปราบปรามการค้าประเวณี พุทธศักราช 2539 หรือสตรีที่มีอายุเกิน 18 ปี ที่สมัครใจเข้ารับการคุ้มครอง ทั้งนี้ ภายในสถานคุ้มครองฯ มีการจัดตั้งศาลจำลอง โดยได้รับเงินสนับสนุนจากสำนักงานองค์การระหว่างประเทศเพื่อการโยกย้ายถิ่นฐาน (International Organization for Migration: IOM) ประจำประเทศไทย โดยมีวัตถุประสงค์เพื่อให้หญิงที่เป็นผู้เสียหายจากการค้ามนุษย์ได้รับทราบและเข้าใจถึงกระบวนการยุติธรรมเกี่ยวกับการพิจารณาคดีการค้ามนุษย์ จากการจำลองสถานการณ์จริงในศาล อีกทั้งเป็นการลดความเครียด และเป็นการเตรียมความพร้อมสำหรับการให้ถ้อยคำกับชั้นศาล ซึ่งจะเป็นประโยชน์กับผู้เสียหายจากการค้ามนุษย์อย่างยิ่ง อีกทั้งยังมีอาคารบำบัดฟื้นฟูเยียวยาระยะแรก ซึ่งเป็นอาคารแรกรับสำหรับผู้เสียหายจากการค้ามนุษย์ที่เข้ามาอยู่ในความคุ้มครองของสถานคุ้มครองฯ เพื่อให้การฟื้นฟูสภาพร่างกายและจิตใจ และปรับเปลี่ยนพฤติกรรมและทัศนคติ เพื่อลดความเครียด และคลายความกังวล ผ่านกิจกรรมบำบัดต่างๆ รวมทั้งร้าน ทอฝัน by พม. จำหน่ายผลิตภัณฑ์จากฝีมือของผู้เสียหายจากการค้ามนุษย์ และร้าน@สองแควกาแฟ&ซาลอน
นายจุติ กล่าวต่อไปว่า สำหรับการเยี่ยมชมสถานคุ้มครองฯ ในวันนี้ (16 ม.ค.63) สืบเนื่องจากการที่ ตนได้เดินทางไปสหรัฐอเมริกา เมื่อปลายปี 2562 ที่ผ่านมา และได้เชิญผู้แทน IJM มาเยี่ยมชมการขับเคลื่อนงานคุ้มครองช่วยเหลือผู้เสียหายจากการค้ามนุษย์ของประเทศไทย ทั้งนี้ มีการนำเสนอภาพรวมการดำเนินงานช่วยเหลือคุ้มครองผู้เสียหายจากการค้ามนุษย์ของประเทศไทยและผลการดำเนินงานของสถานคุ้มครองฯ จากนั้น ตนได้นำเยี่ยมชมห้องสืบพยานเด็กห้องศูนย์การเรียนรู้ และศาลจำลอง รวมทั้งเยี่ยมชมการฝึกอาชีพตามแผนกต่างๆ อาทิ ห้องแรกรับ แผนกตัดเย็บเสื้อผ้าและจักรอุตสาหกรรม แผนกการช่างประดิษฐ์ แผนกอาหารและโภชนาการ แผนกส่งเสริมสุขภาพและความงาม นอกจากนี้ ได้นำเยี่ยมชม ห้อง กศน. เรือนพยาบาล และร้าน@สองแควกาแฟ&ซาลอน ทั้งนี้ Mrs. Christa Hayden Sharpe ได้กล่าวขอบคุณกระทรวง พม. ซึ่งทาง IJM มีความความยินดีเป็นอย่างยิ่งที่ได้เป็น Partner ในการส่งเสริมการดำเนินงานของกระทรวง พม. สำหรับการคุ้มครองช่วยเหลือผู้เสียหายจากการค้ามนุษย์ทั้งไทยและต่างประเทศ รวมทั้งความร่วมมือด้านการฝึกอบรมระหว่างประเทศ
นายปรเมธี กล่าวเพิ่มเติมว่า สำหรับความร่วมมือกับหน่วยงานภาครัฐ หรือ NGO ระหว่างประเทศในการคุ้มครองช่วยเหลือผู้เสียหายจากการค้ามนุษย์ ทางกระทรวง พม. จะนำการดำเนินงานเข้าเสนอในรายงานผลการดำเนินงานป้องกันและปราบปรามการค้ามนุษย์ของประเทศไทย ต่อสหรัฐอเมริกา ประกอบการพิจารณาจัดอันดับใน รายงานประจำปี 2562 เรื่อง สถานการณ์การค้ามนุษย์ (TIP Report) ต่อไป

ที่มา : https://www.thaigov.go.th/news/contents/details/25869
