รัฐบาลไทย-ข่าวทำเนียบรัฐบาล-ผช.รมว.พม. พร้อมสายด่วน พม. 1300 ลงพื้นที่ช่วยเหลือ 24 ครอบครัวผู้ประสบปัญหาทางสังคม ในชุมชนรุ่งเรือง และชุมชนสถาพร ย่านราษฎร์บูรณะ กทม.

วันพฤหัสบดีที่ 27 กุมภาพันธ์ 2563
ผช.รมว.พม. พร้อมสายด่วน พม. 1300 ลงพื้นที่ช่วยเหลือ 24 ครอบครัวผู้ประสบปัญหาทางสังคม ในชุมชนรุ่งเรือง และชุมชนสถาพร ย่านราษฎร์บูรณะ กทม.
ผช.รมว.พม. พร้อมสายด่วน พม. 1300 ลงพื้นที่ช่วยเหลือ 24 ครอบครัวผู้ประสบปัญหาทางสังคม ในชุมชนรุ่งเรือง และชุมชนสถาพร ย่านราษฎร์บูรณะ กทม.
วันนี้ (27 ก.พ. 63) 13.30 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ทั้งเด็ก เยาวชน ผู้สูงอายุ คนพิการ และผู้ด้อยโอกาสที่ประสบปัญหาทางสังคม รวมจำนวน 24 ครอบครัว ณ ชุมชนรุ่งเรือง และชุมชนสถาพร ย่านราษฎร์บูรณะ กรุงเทพฯ
นายสากล กล่าวว่า วันนี้ ตนพร้อมด้วยศูนย์ช่วยเหลือสังคม สายด่วน พม. 1300 และหน่วยงานที่เกี่ยวข้อง ได้แก่ 1. กรมพัฒนาสังคมและสวัสดิการ (พส.) 2. กรมส่งเสริมและพัฒนาคุณภาพชีวิตคนพิการ (พก.) 3. กรมกิจการผู้สูงอายุ (ผส.) 4. กรมกิจการเด็กและเยาวชน (ดย.) โดยบ้านพักเด็กและครอบครัวกรุงเทพมหานคร 5. สำนักงานเขตราษฎร์บูรณะ โดยฝ่ายพัฒนาชุมชน และ 6. ศูนย์บริการสาธารสุข 39 ราษฎร์บูรณะ รวมทั้งอาสาสมัครพัฒนาสังคมและความมั่นคงของมนุษย์ (อพม.) ได้ลงพื้นที่เยี่ยมและช่วยเหลือครอบครัวกลุ่มเป้าหมายของกระทรวง พม. ที่ประสบปัญหาทางสังคม รวมจำนวน 24 ครอบครัว ณ ชุมชนรุ่งเรือง และชุมชนสถาพร ย่านราษฎร์บูรณะ กรุงเทพฯ อาทิ 1) ชายชรา อายุ 70 ปี พิการทางการเคลื่อนไหว อาศัยอยู่กับภรรยาแก่ชรา อายุ 97 ปี ลูกชาย อายุ 22 ปี ไม่ได้ประกอบอาชีพ เนื่องจากป่วยเป็นมะเร็งที่ขา และหลานชาย อายุ 9 ขวบ มีเพียงลูกสะใภ้ที่ทำงานหารายได้เพียงคนเดียว รายได้ไม่เพียงพอค่าใช้จ่าย 2) หญิงชรา อายุ 68 ปี พิการทางการเคลื่อนไหว ไม่สามารถเดินได้ อาศัยอยู่กับสามีแก่ชรา อายุ 81 ปี ในบ้านสภาพเก่าทรุดโทรม อาศัยเพียงเบี้ยยังชีพคนพิการและผู้สูงอายุใช้ประทังชีวิต 3) หญิงชรา อายุ 66 ปี พิการติดเตียง ไม่สามารถช่วยเหลือตนเองได้ ต้องเจาะคอและให้อาหารทางสายยาง อีกทั้งป่วยเป็นโรคก้านสมองเสื่อม และเบาหวาน อาศัยอยู่กับสามีแก่ชรา อายุ 66 ปี ไม่ได้ประกอบอาชีพ เนื่องจากต้องดูแลภรรยาอย่างใกล้ชิด มีเพียงลูกสาวที่ไปทำงานต่างประเทศคอยส่งเงินมาเป็นค่าใช้จ่ายภายในบ้าน และ 4) หญิงชรา อายุ 73 ปี ช่วยเหลือตนเองได้เล็กน้อย ต้องใช้เครื่องช่วยเดินและรถเข็นสำหรับผู้พิการ ยังไม่เคยได้รับการประเมินความพิการ อาศัยอยู่เพียงลำพัง เป็นต้น
นายสากล กล่าวต่อไปว่า ทั้งนี้ หน่วยงานสังกัดกระทรวง พม. และหน่วยงานที่เกี่ยวข้อง ได้ร่วมกันประเมินทางสังคมและตรวจสอบข้อเท็จจริง เพื่อให้ความช่วยเหลือทั้งในระยะเร่งด่วนและระยะยาว ดังนี้ 1) มอบเครื่องอุปโภคบริโภคที่จำเป็น 2) นำเรื่องของครอบครัวต่างๆ ที่มีเด็ก เยาวชน ผู้สูงอายุ คนพิการ และผู้ด้อยโอกาสที่ประสบปัญหาทางสังคม เข้าพิจารณาเพื่อขอรับเงินสงเคราะห์ 3) ซ่อมแซม ปรับปรุงที่อยู่อาศัยให้มีความมั่นคง เหมาะสม และถูกสุขลักษณะสำหรับกลุ่มเป้าหมาย 4) รักษาพยาบาลผู้ป่วยอย่างต่อเนื่อง 5) มอบหมายให้ อพม. ในชุมชน เยี่ยมบ้านเพื่อช่วยดูแลกลุ่มเป้าหมายอย่างสม่ำเสมอ 6) ให้คำปรึกษาแนะนำเรื่องการประกอบอาชีพและการส่งเสริมรายได้ที่มั่นคงเพียงพอ 7) ให้คำปรึกษาแนะนำเพื่อขอรับสิทธิสวัสดิการอื่นตามกฎหมาย และ 8) หาแนวทางร่วมกันในการช่วยเหลือกลุ่มเป้าหมายเพื่อการพัฒนาชีวิตที่ดีในระยะยาวต่อไป
นายสากล กล่าวเพิ่มเติมว่า ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่

ที่มา : https://www.thaigov.go.th/news/contents/details/26798
