รัฐบาลไทย-ข่าวทำเนียบรัฐบาล-รมช.สาธิต แนะอาหารเจ ต้องลดหวาน มัน เค็ม สะอาด รสชาติอร่อย

วันเสาร์ที่ 28 กันยายน 2562
รมช.สาธิต แนะอาหารเจ ต้องลดหวาน มัน เค็ม สะอาด รสชาติอร่อย
รัฐมนตรีช่วยว่าการกระทรวงสาธารณสุข ลงพื้นที่จังหวัดสมุทรสาครและตลาดยิ่งเจริญ แนะนำอาหารเจ ต้องลดหวาน มัน เค็ม เลือกร้านสะอาด รสชาติอร่อย และตลาดสดน่าซื้อ
รัฐมนตรีช่วยว่าการกระทรวงสาธารณสุข ลงพื้นที่จังหวัดสมุทรสาครและตลาดยิ่งเจริญ แนะนำอาหารเจ ต้องลดหวาน มัน เค็ม เลือกร้านสะอาด รสชาติอร่อย และตลาดสดน่าซื้อ
วันนี้ (28 กันยายน 2562) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เปิดงาน ไหว้เจ้า 9 ศาล เทศกาลกินเจสมุทรสาคร ประจำปี 2562 ณ ศาลเจ้าพ่อหลักเมืองสมุทรสาคร และตรวจเยี่ยมเสริมพลังและรณรงค์ “กินเจ อาหารปลอดภัย สุขภาพดี” ที่ตลาดยิ่งเจริญ กทม. และให้สัมภาษณ์ว่า เทศกาลเจปีนี้ ประชาชนให้ความสนใจร่วมถือศีลกินเจ เว้นการบริโภคเนื้อสัตว์เพิ่มมากขึ้น อาหารเจส่วนใหญ่ปรุงด้วยแป้ง ธัญพืช ถั่ว งา  เต้าหู้ ควรเลือกอาหารให้ครบ 5 หมู่ ทานผักผลไม้ให้หลากหลาย หลากสี สามารถทานโปรตีนเกษตรทดแทนได้ ที่สำคัญ คือ ต้องไม่เค็ม ไม่หวาน ไม่มันมากเกินไป การเลือกซื้ออาหารสำเร็จรูป อาหารถุง เลือกภาชนะอาหาร ที่ไม่ใช้ภาชนะโฟม ที่สำคัญควรเลือกซื้ออาหารจากร้านที่ได้รับป้ายสัญลักษณ์อาหารสะอาด รสชาติอร่อย (Clean Food Good Taste) หรือป้ายรับรองจากหน่วยงานราชการ
สำหรับการเลือกซื้อวัตถุดิบเพื่อไปประกอบอาหารเจ เช่น ผักสด ผลไม้ โปรตีนเกษตร ต้องมาจากแหล่งผลิตที่เชื่อถือได้ เช่น ตลาดที่ผ่านการรับรองตลาดสดน่าซื้อ (ตามเกณฑ์มาตรฐานของกรมอนามัย) ซึ่งมีอยู่จำนวน 1,565 แห่งทั่วประเทศ ผ่านระดับดีและดีมาก จำนวน 1,351 แห่ง คิดเป็นร้อยละ 85.82 และตลาดที่ผ่านการรับรองจากหน่วยงานราชการ อีกทั้งเครื่องปรุงรสต้องมีเครื่องหมาย อย. หรือเครื่องหมาย มอก. การเตรียมวัตถุดิบ ต้องการล้างให้สะอาดก่อนนำมาปรุง โดยเฉพาะผักที่อาจมีล้างสารเคมีปนเปื้อน ก่อนกิน ก่อนนำผักและผลไม้
มาปรุงอาหาร ต้องล้างให้สะอาดทุกครั้งด้วย 3 วิธี คือ การล้างด้วยน้ำไหล ล้างด้วยผงฟูหรือเบคกิ้งโซดา ล้างด้วยน้ำส้มสายชู เพื่อลดสารพิษเคมีตกค้าง
นอกจากนี้ ต้องปรุงอาหารให้สุก แยกมีด เขียง ระหว่างอาหารดิบและอาหารสุกป้องกันการปนเปื้อน ผู้ปรุงและผู้เสิร์ฟอาหารหมั่นล้างมือด้วยน้ำและสบู่  สวมถุงมือหรือใช้อุปกรณ์หยิบจับอาหารในระหว่างการเตรียมปรุงอาหาร และที่ปกปิดอาหารให้สะอาดระหว่างการขาย เพื่อป้องกันฝุ่นละอองหรือแมลงที่อาจไต่ตอม
*************************************  28 กันยายน  2562
******************************

ที่มา : https://www.thaigov.go.th/news/contents/details/23464
