รัฐบาลไทย-ข่าวทำเนียบรัฐบาล-รอง นรม. วิษณุฯ ส่งเสริมศักยภาพหน่วยงาน ใช้ระบบฐานข้อมูลองค์กรภาคประชาสังคมระดับประเทศอย่างถูกต้อง มีประสิทธิภาพ

วันพุธที่ 12 กุมภาพันธ์ 2563
รอง นรม. วิษณุฯ ส่งเสริมศักยภาพหน่วยงาน ใช้ระบบฐานข้อมูลองค์กรภาคประชาสังคมระดับประเทศอย่างถูกต้อง มีประสิทธิภาพ
รองนายกรัฐมนตรี นายวิษณุฯ เป็นประธานการประชุมคณะกรรมการส่งเสริมและพัฒนาองค์กรภาคประชาสังคม (คสป.) ครั้งที่ 1/2563 ส่งเสริมศักยภาพหน่วยงาน ใช้ระบบฐานข้อมูลองค์กรภาคประชาสังคมระดับประเทศอย่างถูกต้อง มีประสิทธิภาพ
วันนี้ (12 กุมภาพันธ์ 2563) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการประชุมคณะกรรมการส่งเสริมและพัฒนาองค์กรภาคประชาสังคม (คสป.) ครั้งที่ 1/2563 ณ ห้องประชุม 301 ตึกบัญชาการ 1 ทำเนียบรัฐบาล พร้อมหน่วยงานที่เกี่ยวข้อง สรุปสาระสำคัญ ดังนี้
ที่ประชุมรับทราบคำสั่งนายกรัฐมนตรี ที่ 167/2562 ซึ่งมอบหมายให้ นายวิษณุ เครืองาม รองนายกรัฐมนตรี ปฏิบัติหน้าที่ประธานกรรมการ และนายเทวัญ ลิปตพัลลภ รัฐมนตรีประจำสำนักนายกรัฐมนตรี ปฏิบัติหน้าที่รองประธานกรรมการ ในคณะกรรมการส่งเสริมและพัฒนาองค์กรภาคประชาสังคม พร้อมทั้งรับทราบระบบฐานข้อมูลองค์กรภาคประชาสังคมระดับประเทศ ตามที่ได้มีการประชุมคณะอนุกรรมการพัฒนาระบบฐานข้อมูลทุติยภูมิด้านองค์กรภาคประชาสังคมระดับประเทศ ครั้งที่ 3/2561 เมื่อวันที่ 12 พฤศจิกายน 2561 โดยที่ประชุมมีมติเห็นชอบระบบฐานข้อมูลองค์กรภาคประชาสังคมระดับประเทศ โดยฝ่ายเลขานุการฯ ได้ดำเนินการส่งเสริมศักยภาพหน่วยงานผู้ใช้งานระบบฐานข้อมูลองค์กรภาคประชาสังคมระดับประเทศ เพื่อให้เจ้าหน้าที่รับผิดชอบ และหน่วยงานที่เกี่ยวข้อง มีความรู้ ความเข้าใจ ทักษะ และสามารถใช้ระบบฐานข้อมูลองค์กรภาคประชาสังคมระดับประเทศได้อย่างถูกต้อง รวมทั้งสามารถปรับปรุงบันทึกข้อมูลและรายงานผลการดำเนินงานได้อย่างถูกต้องและมีประสิทธิภาพ
พร้อมทั้งรับทราบร่างแผนปฏิบัติการด้านการส่งเสริมและพัฒนาองค์กรภาคประชาสังคม ระยะที่ 1 (พ.ศ. 2563 - 2565) ตามที่การประชุมคณะกรรมการส่งเสริมและพัฒนาองค์กรภาคประชาสังคม ครั้งที่ 2/2561 เมื่อวันที่ 2 สิงหาคม 2561 มีมติเห็นชอบร่างแผนปฏิบัติการด้านการส่งเสริมและพัฒนาองค์กร ภาคประชาสังคม ระยะที่ 1 (พ.ศ. 2561 - 2565) ก่อนเสนอสำนักงานคณะกรรมการพัฒนาการเศรษฐกิจและสังคมแห่งชาติพิจารณา ซึ่งฝ่ายเลขานุการฯ และคณะอนุกรรมการด้านแผนงานการส่งเสริมและพัฒนาองค์กรภาคประชาสังคมได้ปรับแก้ไขร่างแผนปฏิบัติการด้านการส่งเสริมและพัฒนาองค์กรภาคประชาสังคม ระยะที่ 1 (พ.ศ. 2563 - 2565) โดยมีการปรับระยะเวลาการดำเนินงานของร่างแผนปฏิบัติการฯ ให้อยู่ในช่วง พ.ศ. 2563 - 2565 เพื่อให้สอดคล้องกับแผนแม่บทภายใต้ยุทธศาสตร์ชาติ ระยะ 5 ปีแรก (พ.ศ. 2561 - 2565) และรายละเอียดอื่นตามความเห็นของสภาพัฒนาการเศรษฐกิจและสังคมแห่งชาติ
นอกจากนี้ ที่ประชุมได้พิจารณาเห็นชอบในหลักการทบทวนร่าง พ.ร.บ. ส่งเสริมและพัฒนาองค์กรภาคประชาสังคม พ.ศ. .... โดยรองนายกรัฐมนตรี ได้เน้นย้ำให้ทุกหน่วยงานที่เกี่ยวข้องบูรณาการการทำงานร่วมกันอย่างต่อเนื่อง และมอบหมายให้ฝ่ายเลขานุการฯ นำข้อสังเกตและข้อเสนอแนะของคณะกรรมการฯ ไปพิจารณาดำเนินการปรับปรุงแก้ไขในเรื่องต่าง ๆ ที่ได้หารือ ก่อนนำเสนอที่ประชุมคณะรัฐมนตรี เพื่อพิจารณาต่อไป
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26448
