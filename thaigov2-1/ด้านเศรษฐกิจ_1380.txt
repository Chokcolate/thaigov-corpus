รัฐบาลไทย-ข่าวทำเนียบรัฐบาล-บีโอไอร่วมลงนามบันทึกข้อตกลงความร่วมมือ เรื่อง CWIE

วันศุกร์ที่ 31 มกราคม 2563
บีโอไอร่วมลงนามบันทึกข้อตกลงความร่วมมือ เรื่อง CWIE
บีโอไอร่วมประชุมวิชาการเพื่อส่งเสริมการจัดการสหกิจศึกษาและการศึกษาเชิงบูรณาการกับการทำงาน (Cooperative and Work Integrated Education: CWIE) และลงนามบันทึกข้อตกลงความร่วมมือ เรื่อง CWIE
วันที่ 30 มกราคม 2563 นางสาวดวงใจ อัศวจินตจิตร์ เลขาธิการบีโอไอ พร้อมด้วยนายเศกสรรค์ เรืองโวหาร รองเลขาธิการบีโอไอ ร่วมประชุมวิชาการเพื่อส่งเสริมการจัดการสหกิจศึกษาและการศึกษาเชิงบูรณาการกับการทำงาน (Cooperative and Work Integrated Education: CWIE) และลงนามบันทึกข้อตกลงความร่วมมือ เรื่อง CWIE ระหว่างกระทรวงการอุดมศึกษา วิทยาศาสตร์ วิจัยและนวัตกรรมกับหน่วยงานภาครัฐ สถานศึกษา และภาคเอกชน ณ โรงแรมรามา การ์เด้นส์ โดยมีผู้บริหารระดับสูงทั้งภาครัฐและเอกชนเข้าร่วมกว่า 500 คน
ทั้งนี้ หน่วยงานที่ร่วมลงนามบันทึกข้อตกลงความร่วมมือ ได้แก่ ที่ประชุมอธิการบดีแห่งประเทศไทย ที่ประชุมอธิการบดีมหาวิทยาลัยราชภัฎ ที่ประชุมคณะกรรมการอธิการบดีมหาวิทยาลัยเทคโนโลยีราชชมงคล สำนักงานคณะกรรมการส่งเสริมการลงทุน สำนักงานคณะกรรมการนโยบายเขตพัฒนาพิเศษภาคตะวันออก สมาคมสถาบันอุดมศึกษาเอกชนแห่งประเทศไทย สมาคมสหกิจศึกษาแห่งประเทศไทย กรมพัฒนาฝีมือแรงงาน กระทรวงแรงงาน กรมพัฒนาชุมชน กระทรวงมหาดไทย สภาอุตสาหกรรมแห่งประเทศไทย หอการค้าไทยและสภาหอการค้าแห่งประเทศไทย
การลงนามในครั้งนี้ เพื่อร่วมกันส่งเสริมและสนับสนุนการพัฒนานักศึกษาไทยให้มีศักยภาพ มีทักษะและสมรรถนะตามความต้องการของอุตสาหกรรมเป้าหมาย อันจะเป็นกำลังสำคัญในการพัฒนาประเทศสู่ Thailand 4.0 ต่อไป

ที่มา : https://www.thaigov.go.th/news/contents/details/26204
