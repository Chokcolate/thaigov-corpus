รัฐบาลไทย-ข่าวทำเนียบรัฐบาล-พล.อ.ประวิตร  เรียกประชุม คกก. เร่งพัฒนาแผนบูรณาการพัฒนา จชต. ,ทรัพยากรน้ำ และพัฒนารัฐบาลดิจิทัล งบ.ปี 64

วันพุธที่ 22 มกราคม 2563
พล.อ.ประวิตร  เรียกประชุม คกก. เร่งพัฒนาแผนบูรณาการพัฒนา จชต. ,ทรัพยากรน้ำ และพัฒนารัฐบาลดิจิทัล งบ.ปี 64
พล.อ.ประวิตร วงษ์สุวรรณ รองนายกรัฐมนตรี  ประชุม คกก.จัดทำงบประมาณรายจ่ายบูรณาการ ประจำปีงบประมาณ พ.ศ.2564  เร่งพัฒนาแผนบูรณาการพัฒนา จชต. ,ทรัพยากรน้ำ และพัฒนารัฐบาลดิจิทัล งบ.ปี 64
เมื่อ 22 มกราคม 2563  พล.ต.พัชร์ชศักดิ์ ปฏิรูปานนท์  ผช.โฆษกประจำรองนายกรัฐมนตรี เปิดเผยว่า วันนี้ เวลา 09 .30 น.  พล.อ.ประวิตร วงษ์สุวรรณ รองนายกรัฐมนตรี ได้เป็นประธานการประชุม คณะกรรมการจัดทำงบประมาณรายจ่ายบูรณาการ ประจำปีงบประมาณ พ.ศ.2564 เรื่องการบูรณาการแก้ปัญหา จชต. ,การบูรณาการบริหารทรัพยากรน้ำ และแผนงานบูรณาการพัฒนารัฐบาลดิจิทัล ณ ห้องประชุม 301 ตึกบัญชาการ 1 ทำเนียบรัฐบาล
พล.อ.ประวิตร  ได้รับมอบหมายจาก พล.อ.ประยุทธ์ จันทร์โอชา นรม.ให้เป็นประธานคณะกรรมการจัดทำงบประมาณรายจ่ายบูรณาการ ประจำปีประมาณพ.ศ.2564 คณะที่1 (มี 3 คณะย่อย) โดยได้ให้นโยบายว่า การพัฒนาเศรษฐกิจพื้นที่ จชต.มีความจำเป็นต้องยังคงมาตรการรักษาความสงบเรียบร้อยในพื้นที่อย่างต่อเนื่องโดยน้อมนำศาสตร์พระราชา "เข้าใจ เข้าถึง พัฒนา" เป็นหลักในการดำเนินงาน  และเรื่องภัยแล้งยังคงส่งผลกระทบต่อความเป็นอยู่ของประชาชนซึ่งจะต้องได้รับความช่วยเหลืออย่างเร่งด่วนในปัจจุบันและอนาคตข้างหน้าเช่นกัน  สำหรับการบริหารราชการแผ่นดินของรัฐบาลมีความจำเป็นอย่างยิ่ง ที่จะต้องนำเทคโนโลยีดิจิทัลมาใช้ให้มากขึ้น เพราะรัฐบาลจะต้องปรับตัวให้เท่าทันกับกระแสโลกที่มีความเปลี่ยนแปลงไปอย่างรวดเร็ว รวมทั้งต้องคำนึงถึง ความต้องการของประชาชนที่แท้จริงไปพร้อมๆกัน สำหรับผู้ด้อยโอกาส หรือผู้พิการ ควรจะต้องสามารถเข้าถึงบริการของรัฐได้ด้วยตนเอง ทำให้รัฐเข้าไปให้ความช่วยเหลือประชาชนได้ตรงกับความต้องการในการแก้ปัญหาปากท้อง หรือการให้สวัสดิการแก่ผู้มีรายได้น้อย จากนั้นที่ประชุมได้มีการพิจารณาหารือ และเห็นชอบแนวทางการจัดทำงบประมาณและกรอบคำของบประมาณรายจ่ายบูรณาการฯปี64 เพื่อรองรับแผนงานดังกล่าว
พล.อ.ประวิตร  ได้กำชับให้ หน่วยงานที่รับผิดชอบหลัก ทั้งการแก้ปัญหา/พัฒนา จชต.  การแก้ปัญหาทรัพยากรน้ำ และการพัฒนารัฐบาลดิจิทัลจะต้องช่วยกันขับเคลื่อนงานและแผนงานให้เป็นไปตามกรอบเวลาและงบประมาณปี64 โดยมุ่งผลสัมฤทธิ์และเกิดประโยชน์สูงสุดแก่พี่น้องประชาชนอย่างเป็นรูปธรรม สอดคล้องกับยุทธศาสตร์ของรัฐบาล รวมทั้งจะต้องมีแผนงานประชาสัมพันธ์สร้างการรับรู้ความเข้าใจให้กับพี่น้องประชาชนเพื่อให้เห็นประโยชน์ร่วมกันและมีส่วนร่วมควบคู่กันไปด้วย
------------------
สำนักโฆษก

ที่มา : https://www.thaigov.go.th/news/contents/details/25975
