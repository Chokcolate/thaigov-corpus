รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI)  ประจำเดือนธันวาคม 2562

วันพฤหัสบดีที่ 26 ธันวาคม 2562
ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI)  ประจำเดือนธันวาคม 2562
“ดัชนี RSI เดือนธันวาคม 2562 ชี้แนวโน้มอนาคตเศรษฐกิจที่ยังขยายตัว โดยเฉพาะภาคตะวันออกเฉียงเหนือและภาคตะวันออกโดยมีภาคอุตสาหกรรมและภาคการบริการเป็นปัจจัยสนับสนุน แต่ควรติดตามสถานการณ์ด้านการเกษตรของภาคกลาง”
นายวุฒิพงศ์ จิตตั้งสกุล รองผู้อำนวยการสำนักงานเศรษฐกิจการคลัง รักษาการในตำแหน่งที่ปรึกษาด้านเศรษฐกิจการคลัง ในฐานะรองโฆษกกระทรวงการคลัง พร้อมด้วยนายพิสิทธิ์ พัวพันธ์ ผู้อำนวยการสำนักนโยบายเศรษฐกิจมหภาค เปิดเผยรายงานดัชนีความเชื่อมั่นอนาคตเศรษฐกิจภูมิภาคประจำเดือนธันวาคม 2562 ว่า “การประมวลผลข้อมูลการสำรวจภาวะเศรษฐกิจรายจังหวัดล่าสุดจากสำนักงานคลังจังหวัด 76 จังหวัดทั่วประเทศ สภาอุตสาหกรรมแห่งประเทศไทย และสภาหอการค้าแห่งประเทศไทย พบว่า ดัชนีความเชื่อมั่นอนาคตเศรษฐกิจภูมิภาค (คาดการณ์ 6 เดือนข้างหน้า) ชี้แนวโน้มอนาคตเศรษฐกิจที่ขยายตัว โดยเฉพาะภาคตะวันออกเฉียงเหนือและภาคตะวันออก โดยมีภาคอุตสาหกรรมและภาคการบริการเป็นปัจจัยสนับสนุน แต่ควรติดตามสถานการณ์ด้านการเกษตรของภาคกลาง”
ดัชนีความเชื่อมั่นอนาคตเศรษฐกิจภาคตะวันออกเฉียงเหนือ อยู่ที่ระดับ 66.7 แสดงถึงความเชื่อมั่นเศรษฐกิจในอนาคตที่เพิ่มขึ้น โดยใน 6 เดือนข้างหน้าจะมีปัจจัยสนับสนุนหลักจากภาคเกษตรและภาคบริการ เนื่องจากปริมาณผลผลิตมีทิศทางปรับตัวดีขึ้น อาทิ ปริมาณยางพาราและสับปะรดที่เพิ่มขึ้นเนื่องจากเข้าสู่ฤดูการผลิต ในส่วนของภาคบริการ มีการพัฒนาโครงสร้างพื้นฐานที่เป็นเมืองท่องเที่ยวเพื่อรองรับการขนส่งนักท่องเที่ยวทั้งชาวไทยและชาวต่างชาติที่มีจำนวนเพิ่มมากขึ้น อีกทั้งนโยบายรัฐบาลที่มีมาตรการส่งเสริมการท่องเที่ยวในประเทศส่งผลให้กิจการด้านการบริการขยายตัวสูงขึ้น สำหรับดัชนีความเชื่อมั่นอนาคตเศรษฐกิจภาคตะวันออก อยู่ที่ระดับ 65.9 แสดงถึงการคาดการณ์การขยายตัวของเศรษฐกิจโดยเฉพาะในภาคอุตสาหกรรมและภาคบริการ เนื่องจากนโยบายการสนับสนุน EEC ของรัฐบาล ในส่วนของภาคบริการ ได้รับอานิสงส์จากแนวโน้มภาคบริการที่ยังคงขยายตัว เนื่องจากการมีแหล่งท่องเที่ยวที่หลากหลายทั้งแหล่งท่องเที่ยวทางธรรมชาติ แหล่งท่องเที่ยวเชิงนิเวศน์ และมีการจัดทำโครงการสนับสนุนและพัฒนาแหล่งท่องเที่ยว มีการประชาสัมพันธ์การท่องเที่ยวผ่านสื่อต่าง ๆ และมีการจัดกิจกรรมอย่างต่อเนื่อง สำหรับดัชนีความเชื่อมั่นอนาคตเศรษฐกิจภาคเหนือ อยู่ที่ 61.8 สะท้อนถึงความเชื่อมั่นเศรษฐกิจในอนาคตที่เพิ่มขึ้นโดยได้รับปัจจัยสนับสนุนจากภาคอุตสาหกรรมและภาคบริการเป็นหลัก โดยคาดว่าภาคอุตสาหกรรมจะขยายตัวจากผลผลิตภาคเกษตรออกสู่ตลาดเพื่อป้อนโรงงานอุตสาหกรรมมีจำนวนเพิ่มขึ้น ประกอบกับเป็นช่วงฤดูท่องเที่ยวทำให้มีการผลิตสินค้าเพิ่มขึ้น ส่วนภาคบริการจะขยายตัวจากภาคธุรกิจการท่องเที่ยวจากมาตรการกระตุ้นเศรษฐกิจด้านการท่องเที่ยวของภาครัฐ และการจัดกิจกรรมสนับสนุนการท่องเที่ยวอย่างต่อเนื่อง ขณะที่การค้าปลีกค้าส่งก็ได้รับแรงกระตุ้นจากมาตรการ ชิม ช้อป ใช้ สำหรับดัชนีความเชื่อมั่นอนาคตเศรษฐกิจภาคใต้ยังอยู่ในเกณฑ์ดีที่ 58.3 แสดงถึงความเชื่อมั่นเศรษฐกิจในอนาคตที่เพิ่มขึ้น เนื่องจากได้รับแรงสนับสนุนจากแนวโน้มของภาคเกษตรและภาคการบริการ โดยภาครัฐเข้าให้การช่วยเหลือสนับสนุนทำให้ราคาปาล์มน้ำมันและยางพาราปรับตัวเพิ่มขึ้น ในส่วนของภาคการบริการ เนื่องจากอยู่ในช่วงฤดูกาลท่องเที่ยว คาดว่าภาคบริการการท่องเที่ยวจะดีขึ้นจากนโยบายของภาครัฐที่มุ่งเน้นการกระจายการเดินทางของนักท่องเที่ยวสู่จังหวัดเมืองรอง เพิ่มค่าใช้จ่ายของนักท่องเที่ยวด้วยสินค้ามูลค่าสูงหรือประสบการณ์ท่องเที่ยว และเพิ่มความเชื่อมั่นด้วยการส่งเสริมการท่องเที่ยวเชื่อมโยงเมืองชายแดนใต้ อย่างไรก็ดี ยังมีความกังวลเกี่ยวกับการแข็งค่าของเงินบาทที่อาจจะส่งผลกระทบต่ออุตสาหกรรมที่มุ่งเน้นการส่งออกเป็นหลัก สำหรับดัชนีความเชื่อมั่นอนาคตเศรษฐกิจของภาคตะวันตก อยู่ที่ระดับ 58.1 แสดงถึงความเชื่อมั่นเศรษฐกิจในอนาคตที่เพิ่มขึ้น โดยได้รับปัจจัยสนับสนุนจากภาคอุตสาหกรรมและภาคบริการเป็นหลัก เนื่องจากมีการลงทุนด้านอุตสาหกรรมเพิ่มขึ้นจากนโยบายของรัฐบาลที่ส่งเสริมอุตสาหกรรมภาคเอกชนมากขึ้น ในส่วนของภาคบริการ มีการจัดกิจกรรมส่งเสริมการท่องเที่ยวอย่างต่อเนื่อง และมีการยกระดับมาตรฐานการบริการและมาตรฐานความปลอดภัยด้านต่างๆ ให้แก่นักท่องเที่ยว สำหรับดัชนีความเชื่อมั่นอนาคตเศรษฐกิจ กทม. และปริมณฑล อยู่ในเกณฑ์ดีที่ระดับ 56.6 สะท้อนถึงการคาดการณ์เศรษฐกิจที่จะขยายตัว โดยมีปัจจัยสนับสนุนหลักจากภาคเกษตรและภาคอุตสาหกรรมตามความต้องการในประเทศที่เพิ่มขึ้น สำหรับดัชนีความเชื่อมั่นอนาคตเศรษฐกิจ ภาคกลาง ลดลงมาอยู่ที่ระดับ 50.5 โดยควรติดตามสถานการณ์ด้านการเกษตร เนื่องจากยังมีความกังวลเกี่ยวกับภัยแล้งที่อาจจะเกิดขึ้นในช่วง 6 เดือนข้างหน้า
ตารางสรุปดัชนีความเชื่อมั่นอนาคตเศรษฐกิจภูมิภาค ปี 2562 (ณ เดือนธันวาคม 2562)
กทม. และปริมณฑล    ภาคตะวันออก    ภาคตะวันออก
เฉียงเหนือ    ภาคใต้    ภาคกลาง    ภาคเหนือ    ภาคตะวันตก
ภาพรวม
ดัชนีความเชื่อมั่น
อนาคตเศรษฐกิจภูมิภาค    56.6    65.9    66.7    58.3    50.5    61.8    58.1
ดัชนีแนวโน้มรายภาค
1) ภาคเกษตร    64.6    58.2    71.0    62.9    43.5    55.8    60.2
2) ภาคอุตสาหกรรม    59.8    85.2    66.4    49.7    46.3    64.0    63.1
3) ภาคบริการ    58.4    66.1    70.4    67.4    57.5    69.4    60.5
4) ภาคการจ้างงาน    52.3    58.9    63.3    53.9    51.7    58.1    53.4
5) ภาคการลงทุน    47.8    61.4    62.5    57.5    53.4    61.5    53.4
สำนักนโยบายเศรษฐกิจมหภาค สำนักงานเศรษฐกิจการคลัง
โทร. 0-2273-9020 ต่อ 3254 หรือ 3223

ที่มา : https://www.thaigov.go.th/news/contents/details/25491
