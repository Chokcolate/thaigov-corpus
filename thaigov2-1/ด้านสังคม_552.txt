รัฐบาลไทย-ข่าวทำเนียบรัฐบาล-"อนุทิน" เผยยากัญชารักษาโรคได้เป็นที่น่าพอใจ เตรียมนำผลศึกษาหนุนปลดล็อกกฎหมาย

วันจันทร์ที่ 6 มกราคม 2563
"อนุทิน" เผยยากัญชารักษาโรคได้เป็นที่น่าพอใจ เตรียมนำผลศึกษาหนุนปลดล็อกกฎหมาย
รองนายกรัฐมนตรีและรัฐมนตรีว่าการกระทรวงสาธารณสุข เผยสารสกัดกัญชารักษาโรค ได้ผลเป็นที่น่าพอใจ เตรียมนำผลการศึกษาผลักดันกฎหมายเพื่อให้ประชาชนเข้าถึงมากที่สุด ตั้งเป้าปี 2563 เปิดคลินิกกัญชาทางการแพทย์แผนไทยและการแพทย์พื้นบ้านครอบคลุมทั่วประเทศ
วันนี้ (6 มกราคม 2563) ที่อาคารพิพิธภัณฑ์การสาธารณสุขและการแพทย์แผนไทย กระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดคลินิกกัญชาทางการแพทย์แผนไทยและการแพทย์พื้นบ้านไทย พร้อมด้วย นายแพทย์สุขุม กาญจนพิมาย ปลัดกระทรวงสาธารณสุข นายแพทย์มรุต จิรเศรษฐสิริ อธิบดีกรมการแพทย์แผนไทยและการแพทย์ทางเลือก และผู้บริหาร
นายอนุทินกล่าวว่า การเปิดคลินิกกัญชาทางการแพทย์แผนไทยและการแพทย์พื้นบ้านไทย ให้บริการแบบผสมผสานทั้งการแพทย์แผนไทย แพทย์พื้นบ้าน และการแพทย์แผนปัจจุบัน  เพื่ออำนวยความสะดวกประชาชนรอบเขตกรุงเทพมหานคร เข้าถึงการรักษาด้วยตำรับยาสมุนไพรที่มีส่วนผสมของกัญชาอย่างปลอดภัยภายใต้การดูแลของแพทย์ เบื้องต้นมีตำรับยาแผนไทยที่มีกัญชาปรุงผสมที่จะให้บริการ 4 ตำรับ คือ ยาตำรับศุขไสยาศน์ ตำรับทำลายพระสุเมรุ ยาแก้ลมแก้เส้น และน้ำมันกัญชาสูตรอาจารย์เดชา รักษาอาการไมเกรน นอนไม่หลับ ปวดข้อ ปวดตึงกล้ามเนื้อ ลดอาการมือเท้าชา ช่วยเจริญอาหาร ซึ่งจากการดำเนินงานที่ผ่านมาผลการรักษาด้วยสารสกัดจากกัญชาในผู้ป่วยได้ผลเป็นที่น่าพอใจ และจะนำผลการรักษาและผลที่ได้จากการศึกษามาผลักดัน สนับสนุนการแก้กฎหมายเพื่อให้คนไทยเข้าถึงการใช้กัญชาในการรักษาโรค และอาการเจ็บป่วยได้มากที่สุด โดยตั้งเป้าในปี 2563 จะเปิดคลินิกกัญชาทางการแพทย์แผนไทยและการแพทย์พื้นบ้านไทย ให้ครอบคลุมทั่วประเทศเพื่อให้ประชาชนเข้าถึงการรักษาอย่างเท่าเทียม และยังเป็นการสืบสานภูมิปัญญาการแพทย์แผนไทยของชาติ
นายอนุทิน กล่าวต่อว่า ขณะนี้ มีโรงพยาบาลศูนย์ โรงพยาบาลทั่วไป และโรงพยาบาลชุมชน เปิดคลินิกกัญชาทางการแพทย์แผนไทยและการแพทย์พื้นบ้านไทย ทั้งหมด 25 แห่ง ทั่วประเทศ เป็นคลินิกกัญชาแผนไทย ที่โรงพยาบาลชุมชน 13 แห่ง คลินิกกัญชาการแพทย์ผสมผสานประจำโรงพยาบาลศูนย์ 12 แห่ง สำหรับตำรับยากัญชาทางการแพทย์แผนไทยที่ใช้รักษาอยู่นั้นผลิตได้ที่รพ.พระอาจารย์ฝั้น อาจาโร จ.สกลนคร และกองพัฒนายาแผนไทยและสมุนไพร และอีก 5 แห่งอยู่ระหว่างเตรียมความพร้อมเพื่อขออนุญาตผลิต คือ โรงพยาบาลคูเมือง จังหวัดบุรีรัมย์  โรงพยาบาลดอนตูม จังหวัดนครปฐม โรงพยาบาลเด่นชัย จังหวัดแพร่  โรงพยาบาลเจ้าพระยาอภัยภูเบศร จังหวัดปราจีนบุรี และกองพัฒนายาไทยและสมุนไพร จังหวัดปทุมธานี เพื่อกระจายยาให้รพ.ที่เปิดให้บริการรักษาในคลินิกกัญชาทางการแพทย์แผนไทยและการแพทย์พื้นบ้านไทยทั่วประเทศ โดยในปี 2562  มีโรงพยาบาลศูนย์ โรงพยาบาลทั่วไปและโรงพยาบาลชุมชน ได้รับยาแผนไทยที่มีกัญชาปรุงผสมแล้ว 86 แห่ง สั่งจ่ายน้ำมันหมอเดชา ภายใต้โครงการวิจัย 22 แห่ง และในปี พ.ศ.2563 มีโรงพยาบาลแสดงความจำนงที่จะเปิดให้บริการกระจายทุกจังหวัด
ด้านนายแพทย์สุขุม  กาญจนพิมาย ปลัดกระทรวงสาธารณสุข กล่าวว่า ในการนำพืชกัญชามาใช้ประโยชน์ทางการแพทย์แผนไทยและการแพทย์พื้นบ้านไทย ในตำรับยาแผนไทยที่มีกัญชาปรุงผสมอยู่ เพื่อนำมาใช้ประโยชน์ทางการแพทย์และการศึกษาวิจัย ภายใต้กรอบเงื่อนไขที่ถูกต้องและเป็นไปตามกฎหมาย โดยกรมการแพทย์แผนไทยและการแพทย์ทางเลือก ได้ลงนามบันทึกข้อตกลงความร่วมมือกับสถาบันการศึกษา 6 แห่ง สภาเกษตรกรแห่งชาติ และวิสาหกิจชุมชน 3 แห่ง เพื่อวิจัยกัญชาสายพันธุ์ไทยที่ดีที่สุดและให้มีวัตถุดิบกัญชาสำหรับนำมาผลิตตำรับยาแผนไทยที่มีกัญชาปรุงผสม โดยโรงงานผลิตยาของรัฐที่ผ่านมาตรฐาน WHO GMP จำนวน 6 แห่ง เป็นผู้ผลิตยา 16 ตำรับ กระจายให้แก่คลินิกกัญชาทางการแพทย์แผนไทยในหน่วยบริการของรัฐทั่วประเทศ
ทั้งนี้ประชาชนสนใจเข้ารับการรักษาสามารถจองคิวได้ที่แอปพลิเคชัน "กัญชาทางการแพทย์แผนไทย" “Dr.Ganja in TTM” ทางสมาร์ทโฟนระบบแอนดรอยด์ สำหรับระบบ IOS อยู่ในระหว่างดำเนินการ และรับลงทะเบียนหน้างาน ซึ่งจะเป็นคิวเสริมต่อจากผู้ป่วยที่ลงทะเบียนผ่านแอปพลิเคชันในแต่ละวัน รับได้ 50 คน/วัน และไม่เกินเวลา 12.00 น. โดยคลินิกจะเปิดเวลา 08.30 น- 15.30 น. ทุกวัน ยกเว้นวันหยุดนักขัตฤกษ์ ในช่วงวันที่ 6- 17 มกราคม รับผู้ป่วยวันละ 300 คน จากนั้นจะให้บริการวันละ 200 คน  สอบถามเพิ่มเติมได้ที่คลินิกกัญชาทางการแพทย์แผนไทย ชั้นใต้ดินอาคาร อาคารพิพิธภัณฑ์การสาธารณสุขและการแพทย์ไทย กรมการแพทย์แผนไทยและการแพทย์ทางเลือก โทร 025902606  025911964
*******************6 มกราคม 2563

ที่มา : https://www.thaigov.go.th/news/contents/details/25617
