รัฐบาลไทย-ข่าวทำเนียบรัฐบาล-มท.2 สรุปผลการประชุมวิชาการขับเคลื่อนการดำเนินงานด้านความปลอดภัยทางถนนฯ ย้ำการแก้ปัญหาด้วยกลไกประชารัฐ ตั้งเป้าให้ทุกตำบลสามารถลดจำนวนผู้เสียชีวิตลงอย่างน้อย 1 ราย เพื่อผลอย่างเป็น

วันอังคารที่ 17 ธันวาคม 2562
มท.2 สรุปผลการประชุมวิชาการขับเคลื่อนการดำเนินงานด้านความปลอดภัยทางถนนฯ ย้ำการแก้ปัญหาด้วยกลไกประชารัฐ ตั้งเป้าให้ทุกตำบลสามารถลดจำนวนผู้เสียชีวิตลงอย่างน้อย 1 ราย เพื่อผลอย่างเป็น
มท.2 สรุปผลการประชุมวิชาการขับเคลื่อนการดำเนินงานด้านความปลอดภัยทางถนนฯ ย้ำการแก้ปัญหาด้วยกลไกประชารัฐ ตั้งเป้าให้ทุกตำบลสามารถลดจำนวนผู้เสียชีวิตลงอย่างน้อย 1 ราย เพื่อผลอย่างเป็นรูปธรรม
เมื่อวันที่ 16 ธ.ค.2562  เวลา 10.30 น. ณ ห้องรอยัล จูบิลี่ ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี นายนิพนธ์ บุญญามณี รัฐมนตรีช่วยว่าการกระทรวงมหาดไทย (มท.2) เป็นประธานสรุปผลการดำเนินการโครงการประชุมวิชาการขับเคลื่อนการดำเนินงานด้านความปลอดภัยทางถนน เพื่อสร้างวัฒนธรรมความปลอดภัยทางถนนอย่างยั่งยืน​ ซึ่งเป็นหนึ่งในกิจกรรม​ที่จัดขึ้นภายในงานโครงการเสริมสร้างประสิทธิภาพการป้องกันและลดอุัติเหตุทางถนนในระดับพื้นที่​ ภายใต้การดำเนินงานของศูนย์อำนวยความปลอดภัยทางถนน​ ร่วมกับสำนักงานกองทุนสนับสนุนการเสริมสร้างสุขภาพ​ (สสส.)​ ตลอดจนหน่วยงานภาคีเครือข่ายที่เกี่ยวข้อง​ ทั้งภาครัฐ​ ภาคเอกชน​ ภาคประชาสังคม​ องค์กร​ และมูลนิธิ​ ที่ร่วมกันจัดงานขึ้น​ โดยมีผู้แทนจากแต่ละหน่วยงานเข้าร่วมรับฟังการบรรยาย​
ในการนี้ นายนิพนธ์ บุญญามณี รัฐมนตรีช่วยว่าการกระทรวงมหาดไทย กล่าวว่า ถนนในประเทศไทยทั้งหมดมีระยะทางโดยประมาณ​ 452,238 กิโลเมตร​ แบ่งออกเป็นถนนกรมทางหลวง​ 51,813 กิโลเมตร​ ถนนกรมทางหลวงชนบท​ 47,960 กิโลเมตร​ และถนนองค์กรปกครองส่วนท้องถิ่น​ 352,465 กิโลเมตร​ ซึ่งการเกิดอุบัติเหตุและการเสียชีวิตจากอุบัติเหตุทางถนน มากกว่าร้อยละ 70 มักเกิดขึ้นบนถนนขององค์กรปกครองส่วนท้องถิ่น​ จากกรณีดังกล่าวเป็นอีกหนึ่งตัวอย่างที่ชี้ให้เห็นถึงความสำคัญของการกระจายอำนาจ​ และบทบาทขององค์กรปกครองส่วนท้องถิ่น​ในปัจจุบัน และเป็นส่วนหนึ่งของที่มาในการแก้ไขเพิ่มเติมกฎหมายเกี่ยวกับท้องถิ่น​ จำนวน​ 3​ ฉบับ​ คือ​ พระราชบัญญัติองค์การบริหารส่วนจังหวัด​ ฉบับที่​ 5​ (พ.ศ.​ 2562) พระราชบัญญัติเทศบาล​ ฉบับที่​ 14​ (พ.ศ.​ 2562) และพระราชบัญญัติสภาตำบลและองค์การบริหารส่วนตำบล​ ฉบับที่​ 7​ (พ.ศ.​ 2562) ประกอบกับกระทรวงมหาดไทยได้ให้ความสำคัญอย่างยิ่งกับการป้องกันและลดความสูญเสียจากอุบัติเหตุทางถนนที่เกิดขึ้น ด้วยเหตุนี้จึงนำไปสู่การผลักดันโครงการฯ​ ดังกล่าว​ โดยการนำแนวทางประชารัฐ​ มาใช้เป็นกลไกในการสร้างความร่วมมือ​ เพื่อให้เกิดการดำเนินงานในการจัดการกับปัญหาอุบัติเหตุทางถนนอย่างเป็นรูปธรรม ผ่าน​ 5​ แนวทางสำคัญในการขับเคลื่อน ได้แก่ (1) การเสริมสร้างจิตสำนึกและวัฒนธรรมความปลอดภัยทางถนน (2) การเฝ้าระวังและลดปัจจัยเสี่ยงทางกายภาพ (3) พัฒนาระบบกฎหมายและกระบวนการในการบังคับใช้กฎหมาย (4) การบริหารจัดการข้อมูลด้านความปลอดภัยทางถนน และ (5) การพัฒนาประสิทธิภาพการจัดการความปลอดภัยทางถนนในระดับพื้นที่ โดยมีโครงสร้างการบริหารจัดการตามระเบียบสำนักนายกรัฐมนตรีว่าด้วยการป้องกันและลดอุบัติเหตุทางถนน พ.ศ. 2554 เป็นโครงสร้างในการดำเนินการและประสานงาน​ พร้อมด้วยภาคปฏิบัติในระดับพื้นที่ผ่านการบังคับใช้กฎหมายเกี่ยวกับท้องถิ่นดังที่กล่าวไว้ข้างต้น
ท้ายนี้ นายนิพนธ์ บุญญามณี รัฐมนตรีช่วยว่าการกระทรวงมหาดไทย กล่าวว่า การพัฒนาความปลอดภัยทางถนนไปสู่ความยั่งยืนได้นั้น จะต้องอาศัยความร่วมมือและการประสานงานจากทุกภาคส่วน ทั้งภาครัฐ ภาคเอกชน และภาคประชาสังคม เพื่อร่วมมือกันขับเคลื่อนนโยบายไปสู่การปฏิบัติอย่างจริงจังและต่อเนื่อง โดยมุ่งหวังให้พื้นที่ในระดับตำบลสามารถลดผู้เสียชีวิตลงได้อย่างน้อย 1 ราย อันจะมีผลทำให้ภาพรวมของประเทศมีสถิติการเสียชีวิตจากอุบัติเหตุทางถนนลดลงได้อย่างเป็นรูปธรรมต่อไป.
กลุ่มงานเผยแพร่การประชาสัมพันธ์ กองสารนิเทศ สป.มท.
ครั้งที่ 215/2562
วันที่ 16 ธันวาคม 2562

ที่มา : https://www.thaigov.go.th/news/contents/details/25290
