รัฐบาลไทย-ข่าวทำเนียบรัฐบาล-อนุทิน แจงความคืบหน้าโครงการ "รับยาใกล้บ้าน"

วันพุธที่ 6 พฤศจิกายน 2562
อนุทิน แจงความคืบหน้าโครงการ "รับยาใกล้บ้าน"
รองนายกรัฐมนตรีและรัฐมนตรีว่าการกระทรวงสาธารณสุข แจงความคืบหน้าโครงการรับยาใกล้บ้าน ตามนโยบายลดความแออัดในโรงพยาบาล “ร้านยาชุมชนอบอุ่น" ร้านยาที่มีเภสัชกรประจำที่สนใจสามารถเข้าร่วมโครงการได้
รองนายกรัฐมนตรีและรัฐมนตรีว่าการกระทรวงสาธารณสุข แจงความคืบหน้าโครงการรับยาใกล้บ้าน ตามนโยบายลดความแออัดในโรงพยาบาล “ร้านยาชุมชนอบอุ่น" ร้านยาที่มีเภสัชกรประจำที่สนใจสามารถเข้าร่วมโครงการได้
วันนี้ (6 พฤศจิกายน 2562) ที่กระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า ตามที่กระทรวงสาธารณสุขมีนโยบายลดความแออัดในโรงพยาบาล ด้วยการเปิดโอกาสให้ประชาชนรับยาตามร้านยาที่ร่วมโครงการโดยความสมัครใจ หรือ “รับยาใกล้บ้าน ร้านยาใกล้ใจ” เพื่อเป็นทางเลือกในการรับยาหลังพบแพทย์ให้กับผู้ป่วย โดยไม่ต้องรอคิวรับยาที่โรงพยาบาล ซึ่งร้านยาที่เข้าร่วมโครงการต้องเป็นร้านยาแผนปัจจุบัน ข.ย.1 ที่มีเภสัชกรประจำร้าน และจะมีป้ายสัญลักษณ์ “ร้านยาชุมชนอบอุ่น” ที่หน้าร้าน
“ร้านยาที่เข้าร่วมโครงการ ไม่ได้มีแต่ร้านยาในศูนย์สรรพสินค้าขนาดใหญ่ ร้านยาที่มีคุณภาพทั่วประเทศที่มีเภสัชกรประจำที่สนใจสามารถเข้าร่วมโครงการได้ เพื่ออำนวยความสะดวกประชาชน และกระจายเงินสู่ภาคส่วนต่างๆ  โครงการนี้ได้ดำเนินการมาได้ 1 เดือน อาจมีปัญหาบ้าง ซึ่งต้องมีการประเมินผลแก้ไขปรับปรุง และดูความคุ้มค่า ซึ่งต้องอาศัยความร่วมมือจากหลายส่วนผมเชื่อว่าโครงการนี้จะประสบผลสำเร็จ” นายอนุทินกล่าว
ทั้งนี้มีโรงพยาบาลในต่างจังหวัดและกทม.ที่ขึ้นทะเบียนเข้าสู่ระบบอย่างเป็นทางการแล้ว 35 แห่ง และร้านยากว่า 300 แห่ง จะดำเนินการให้ครบ 50 โรงพยาบาล 500 ร้านยา ในปีงบประมาณ 2563
****************************** 6 พฤศจิกายน 2562

ที่มา : https://www.thaigov.go.th/news/contents/details/24379
