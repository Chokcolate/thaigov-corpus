รัฐบาลไทย-ข่าวทำเนียบรัฐบาล-รมช.สาธิตฟิต ลุยภูเก็ตเดินหน้าอาหารปลอดภัย เรียกความเชื่อมั่นนักท่องเที่ยว

วันอาทิตย์ที่ 21 กรกฎาคม 2562
รมช.สาธิตฟิต ลุยภูเก็ตเดินหน้าอาหารปลอดภัย เรียกความเชื่อมั่นนักท่องเที่ยว
รัฐมนตรีช่วยว่าการกระทรวงสาธารณสุข ลงพื้นที่จังหวัดภูเก็ต ดูแลความปลอดภัยด้านอาหาร ขับเคลื่อนกฎกระทรวงสุขลักษณะของสถานที่จำหน่ายอาหาร พ.ศ. 2561 เพื่อให้สถานที่จำหน่ายอาหารได้มาตรฐาน  ถูกสุขลักษณะ “อาหารสะอาด รสชาติอร่อย” สร้างความมั่นใจประชาชน
รัฐมนตรีช่วยว่าการกระทรวงสาธารณสุข ลงพื้นที่จังหวัดภูเก็ต ดูแลความปลอดภัยด้านอาหาร ขับเคลื่อนกฎกระทรวงสุขลักษณะของสถานที่จำหน่ายอาหาร พ.ศ. 2561 เพื่อให้สถานที่จำหน่ายอาหารได้มาตรฐาน  ถูกสุขลักษณะ “อาหารสะอาด รสชาติอร่อย” สร้างความมั่นใจประชาชนและนักท่องเที่ยว ส่งเสริมเศรษฐกิจไทย
วันนี้ (21 กรกฎาคม 2562) ที่ศูนย์การค้าเซ็นทรัล ภูเก็ต จ.ภูเก็ต ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์ศุภกิจ ศิริลักษณ์ รองปลัดกระทรวงสาธารณสุข นายภัคพงศ์ ทวิพัฒน์ผู้ว่าราชการจังหวัดภูเก็ต นางสาวสมใจ สุวรรณศุภพนา นายกเทศมนตรีนครภูเก็ต และผู้บริหารศูนย์การค้าเซ็นทรัล ภูเก็ต ร่วมกันแถลงข่าว รณรงค์การขับเคลื่อนกฎกระทรวงสุขลักษณะของสถานที่จำหน่ายอาหาร พ.ศ.2561 ภายใต้แนวคิด “สถานที่จำหน่ายอาหารสะอาด ปลอดภัย ผู้บริโภคสุขภาพดี ส่งเสริมการท่องเที่ยวไทย”
ดร.สาธิตกล่าวว่า กระทรวงสาธารณสุข ได้ออกกฎกระทรวงสุขลักษณะของสถานที่จำหน่ายอาหาร พ.ศ. 2561 โดยทำงานร่วมกับภาครัฐ เอกชน และองค์กรปกครองส่วนท้องถิ่น เพื่อกำกับดูแลสุขาภิบาลร้านอาหาร ภัตตาคาร สวนอาหาร ศูนย์อาหาร โรงอาหาร ร้านข้าวแกง ก๋วยเตี๋ยว สตรีท ฟู้ด ร้านกาแฟและเครื่องดื่มชนิดต่างๆ เพื่อส่งเสริมให้ผู้ประกอบกิจการและผู้สัมผัสอาหารมีความรู้ สามารถปรุง ประกอบอาหารที่สะอาด ปลอดภัยจากการปนเปื้อนเชื้อโรค สารเคมี หรือโลหะหนัก ลดความเสี่ยงต่อการแพร่ระบาดของโรคที่มีอาหารและน้ำเป็นสื่อ เช่น โรคอุจจาระร่วง อาหารเป็นพิษ เป็นการสร้างความมั่นใจแก่ประชาชนและนักท่องเที่ยว
ดร.สาธิตกล่าวต่อว่า สำหรับจังหวัดภูเก็ตได้ดำเนินการด้านสุขาภิบาลอาหารตามมาตรฐานของกรมอนามัย ได้อย่างดีเยี่ยม โดยจัดทำโครงการ PHUKET City Of Gastronomy ยกระดับการดำเนินงานด้านสุขาภิบาลอาหาร จนได้รับการยกย่องจากยูเนสโกให้เป็นเมืองสร้างสรรค์ด้านวิทยาการอาหาร รวมถึงมีมาตรฐาน “ร้านอาหารไทยปลอดภัย สุขภาพดี” (Clean Food Good Taste Plus) และมาตรฐานร้านอาหารภูเก็ตปลอดภัย สุขภาพดี (สา’สุข ยกนิ้ว) : Safe Food Good Hygiene Clean Kitchen ยกระดับและพัฒนาร้านอาหารให้มีคุณภาพ โดยส่งเสริมให้ชมรมผู้ประกอบกิจการร้านอาหาร อาทิ คณะกรรมการผู้ค้า ตลาดสาธารณะ ชมรมผู้ประกอบการค้าอาหาร ชมรมผู้ประกอบการค้าแผงลอย สอดส่องดูแลความปลอดภัยด้านอาหาร เพื่อให้นักท่องเที่ยวและประชาชนมั่นใจได้ว่าอาหารที่บริโภคมีมาตรฐาน มีคุณภาพ และปลอดภัย ซึ่งจังหวัดภูเก็ต มีสถานประกอบการจำหน่ายอาหาร 540 ร้าน ผ่านเกณฑ์มาตรฐานอาหารสะอาด รสชาติอร่อย (Clean Food Good Taste) จำนวน 453 ร้าน คิดเป็นร้อยละ 83.89
ด้านนายแพทย์ศุภกิจ ศิริลักษณ์ รองปลัดกระทรวงสาธารณสุข กล่าวว่า สาระสำคัญของกฎกระทรวงสุขลักษณะของสถานที่จำหน่ายอาหาร พ.ศ. 2561 ได้กำหนดเรื่องสุขลักษณะของสถานที่จำหน่ายอาหารและสถานที่สำหรับบริโภคอาหาร  สุขลักษณะของอาหาร สุขลักษณะของภาชนะ อุปกรณ์ และสุขลักษณะส่วนบุคคลของผู้ประกอบกิจการและผู้สัมผัสอาหาร ซึ่งผู้ประกอบกิจการ และเจ้าหน้าที่ผู้สัมผัสอาหาร ต้องเข้ารับการอบรม ตามหลักสูตรที่ประกาศกระทรวงสาธารณสุขกำหนด เพื่อให้มีความรู้ ความเข้าใจ และปฏิบัติงานได้ถูกต้องตามหลักสุขาภิบาลอาหาร พร้อมนำหลักฐานการรับรองที่หน่วยงานจัดการอบรมออกให้มายื่นต่อองค์กรปกครองส่วนท้องถิ่นเพื่อขออนุญาตประกอบกิจการจำหน่ายอาหาร ซึ่งหลักฐานการรับรองผ่านการอบรมมีอายุ 3 ปี โดยตั้งแต่          25 เมษายน 2562 ถึงปัจจุบัน ทั่วประเทศมีผู้ผ่านการอบรมแล้วกว่า 20,000 คน
*************************************** 21 กรกฎาคม 2562

ที่มา : https://www.thaigov.go.th/news/contents/details/21670
