รัฐบาลไทย-ข่าวทำเนียบรัฐบาล-กลุ่มผู้ชุมนุมเขื่อนหัวนา จ.ศรีษะเกษ (กลุ่มโนนสังข์) พอใจในแนวทางแก้ปัญหาของกระทรวงเกษตรกรและสหกรณ์

วันอังคารที่ 21 มกราคม 2563
กลุ่มผู้ชุมนุมเขื่อนหัวนา จ.ศรีษะเกษ (กลุ่มโนนสังข์) พอใจในแนวทางแก้ปัญหาของกระทรวงเกษตรกรและสหกรณ์
กลุ่มผู้ชุมนุมเขื่อนหัวนา จ.ศรีษะเกษ (กลุ่มโนนสังข์) พอใจในแนวทางแก้ปัญหาของกระทรวงเกษตรกรและสหกรณ์ และยินดีรับจะดำเนินการตามข้อตกลงร่วมกัน ยืนยันจะไม่เดินทางไปชุมนุมที่หน้ากระทรวงเกษตรและสหกรณ์ตามที่ได้แจ้งไว้
นายธนา ชีรวินิจเลขานุการรัฐมนตรีว่าการกระทรวงเกษตรและสหกรณ์ เปิดเผยว่า รัฐมนตรีว่าการกระทรวงเกษตรและสหกรณ์ (นายเฉลิมชัย ศรีอ่อน) ได้มอบหมายให้ลงพื้นที่พร้อมกับรองอธิบดีกรมชลประทาน (นายสุชาติ เจริญศรี) เข้าร่วมเจราจากับนายกฤษกร ศิลารักษ์ ที่ปรึกษากลุ่มโนนสังข์ และผู้แทนกลุ่มจำนวน 30 คน ที่โครงการชลประทานศรีษะเกษ ซึ่งกลุ่มดังกล่าวได้แจ้งการชุมนุมและนัดหมายเดินทางไปชุมนุมที่หน้ากระทรวงเกษตรและสหกรณ์ในวันที่ 20-27 ม.ค.นี้ เพื่อติดตามเร่งรัดให้รัฐบาลแก้ปัญหาผลกระทบจากการก่อสร้างเขื่อนหัวนา จ.ศรีษะเกษ ซึ่งจากการเจรจาสรุปว่าทางกลุ่มมีความพอใจในแนวทางการแก้ปัญหา และจะไม่เดินทางไปชุมนุมตามที่ได้แจ้งการชุมนุมไว้และมีข้อตกลงจากการเจรจา 4 ข้อดังนี้
1) ทางกลุ่มต้องการให้กระทรวงเกษตรและสหกรณ์เร่งจัดประชุมคณะกรรมการแก้ไขปัญหาราษฎรผู้ได้รับผลกระทบจากเขื่อนหัวนา ซึ่งได้แจ้งในที่ประชุมว่าจะนำเสนอ ครม. ได้ในวันที่ 28ม.ค. 63 นี้ เพื่อเห็นชอบการเพิ่มผู้แทนภาคประชาชน 3 คน และผู้แทนภาคราชการตามสัดส่วน และจะจัดประชุมคณะกรรมการให้ได้ภายใน 11 ก.พ.63
2) กรณีที่ดินชุดแรกที่มีการรังวัดที่ดินเสร็จแล้ว 519 แปลง จะเร่งดำเนินการตามแผน 5 ขั้นตอน และจะนำเสนอคณะกรรมการฯ ประชุมพิจารณา และจะนำเสนอ ครม. เห็นชอบ เพื่อขอสนับสนุนงบกลางต่อไป คาดว่าจะสามารถจ่ายค่าชดเชยได้ภายในเดือน พ.ค.63
3) กรณีที่ดินหนองจระเข้ ซึ่งปัจจุบันสภาพพื้นที่เปลี่ยนแปลงไปจากเดิมมาก แต่มีแผนที่ รว.43 ก.เดิมอยู่แล้ว จะให้ผู้เชี่ยวชาญด้านแผนที่นำมาครอบกับแผนที่ภาพถ่ายทางอากาศเดิม เพื่อพิสูจน์สิทธิ์โดยเร็วต่อไป
4) กรณีรายชื่อเกษตรกร จำนวน 7,482 ราย ที่ยื่นคำร้องให้พิสูจน์ ได้ส่งให้ฝ่ายจัดหาที่ดิน กรมชลประทาน ดำเนินการเรื่องพิสูจน์สิทธิ์ให้แล้วเสร็จภายในปี 2563 โดยไม่ต้องเสนอคณะอนุกรรมการอีกแล้ว
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25949
