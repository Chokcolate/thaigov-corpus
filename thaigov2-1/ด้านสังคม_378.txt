รัฐบาลไทย-ข่าวทำเนียบรัฐบาล-พม. เร่งช่วยเหลือทารกแรกเกิดถูกทิ้งภายในห้องน้ำของวัดแห่งหนึ่งใน จ.ตาก และครอบครัวของเด็ก 4 คน ที่แม่ติดยาเสพติด ที่ จ.อุดรธานี

วันพุธที่ 13 พฤศจิกายน 2562
พม. เร่งช่วยเหลือทารกแรกเกิดถูกทิ้งภายในห้องน้ำของวัดแห่งหนึ่งใน จ.ตาก และครอบครัวของเด็ก 4 คน ที่แม่ติดยาเสพติด ที่ จ.อุดรธานี
พม. เร่งช่วยเหลือทารกแรกเกิดถูกทิ้งภายในห้องน้ำของวัดแห่งหนึ่งใน จ.ตาก และครอบครัวของเด็ก 4 คน ที่แม่ติดยาเสพติด ที่ จ.อุดรธานี
วันนี้ (13 พ.ย. 62) เวลา 11.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยถึงกรณีมีการเผยแพร่ข่าวจากสื่อออนไลน์ กรณี พลเมืองดีพบทารกแรกเกิดถูกทิ้งภายในห้องน้ำที่ถูกล็อกกุญแจภายในวัดแห่งหนึ่งในอำเภอแม่สอด จังหวัดตาก นั้น กระทรวงการพัฒนาสังคมและความมั่นคงของมนุษย์ (พม.) โดยทีม พม. One Home จังหวัดตาก ได้ลงพื้นที่เยี่ยมเด็กทารกเพื่อตรวจสอบข้อเท็จจริงและประเมินทางสังคมของเด็กคนดังกล่าว เพื่อให้การช่วยเหลือตามภารกิจของกระทรวง พม. ซึ่งขณะนี้เด็กได้ถูกส่งตัวไปตรวจสภาพร่างกายและอยู่ในความดูแลของแพทย์ที่โรงพยาบาลแม่สอด จังหวัดตาก และได้ประสานเบื้องต้นกับสถานสงเคราะห์บ้านเวียงพิง จังหวัดเชียงใหม่ เพื่อเข้าสู่กระบวนการดูแลสงเคราะห์เด็กต่อไป พร้อมทั้งร่วมกับหน่วยงานที่เกี่ยวข้องดำเนินการในการติดตามหาพ่อแม่ และครอบครัวเด็ก รวมทั้งการดำเนินการได้ด้านสิทธิสวัสดิการ อาทิ การแจ้งเกิด ต่อไป
นางสุภัชชา กล่าวต่อไปว่า สำหรับกรณีสื่อออนไลน์มีการเผยแพร่ข่าวหญิงสาววัย 27 ปี ซึ่งมีบุตรจำนวน 4 คน แต่มีพฤติกรรมติดยาเสพติด หากขอเงินใครไปซื้อยามาเสพไม่ได้ จะมีการอาละวาดและทำร้ายร่างกายคนในครอบครัว รวมถึงลูกๆทั้ง 4 คน ที่จังหวัดอุดรธานี นั้น กระทรวง พม. โดยทีม พม. One Home จังหวัดอุดรธานี ได้ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือตามภารกิจของกระทรวง พม. ซึ่งจากการลงพื้นที่ พบว่า ครอบครัวดังกล่าวอาศัยอยู่รวมกัน จำนวน 6 คน ประกอบด้วย สามีและภรรยา รวมทั้งบุตรจำนวน 4 คน ในเขตพื้นที่อำเภอหนองหาน จังหวัดอุดรธานี โดยผู้เป็นแม่มีพฤติการณ์เสพยาเสพติด หากไม่ได้เสพยาจะมีอารมณ์รุนแรง และมีพฤติกรรมทำร้ายร่างกายลูกๆ ในบางครั้ง จากประวัติของผู้เป็นแม่ เคยมีพฤติกรรมใช้ความรุนแรงกับบุตรคนที่ 3 ประมาณปี 2561 ทางครอบครัวจึงมีความประสงค์อยากให้หน่วยงานที่เกี่ยวข้องให้ความช่วยเหลือในด้านการคุมกำเนิดและการบำบัดรักษาอาการติดยาเสพติด ซึ่งขณะนี้เจ้าหน้าที่ศูนย์ปฏิบัติการยุติความรุนแรงในครอบครัว สำนักงานพัฒนาสังคมและความมั่นคงของมนุษย์จังหวัดอุดรธานี (พมจ.อุดรธานี) และบ้านพักเด็กและครอบครัวจังหวัดอุดรธานี ประสานทางครอบครัวเพื่อพูดคุยให้กำลังใจและสอบถามข้อเท็จจริงในเบื้องต้น พร้อมทั้งอธิบายกระบวนการและขั้นตอนในการให้ความช่วยเหลือของหน่วยงานให้แก่ทางครอบครัวได้ทราบและมีความเข้าใจในกระบวนการให้ความช่วยเหลือแล้ว โดยประสานโรงพยาบาลในพื้นที่ เพื่อให้คำปรึกษาแนะนำเรื่องการคุมกำเนิดให้แก่หญิงคนดังกล่าว อีกทั้งร่วมกับสถานีตำรวจภูธรหนองหาน ประสานหน่วยงานที่เกี่ยวข้องในการส่งตัวผู้เป็นแม่เข้ารับการบำบัดรักษาตามกระบวนการและขั้นตอนที่เกี่ยวข้องที่โรงพยาบาลหนองหาน อำเภอหนองหาน จังหวัดอุดรธานี ทั้งนี้ แนวทางการให้ความช่วยเหลือในระยะต่อไป ทางทีม พม. One Home จังหวัดอุดรธานี จะดำเนินการลงพื้นที่เยี่ยมบ้าน เพื่อติดตามและประเมินทางสังคมของครอบครัวอีกครั้ง เพื่อประกอบเป็นข้อมูลในการวางแผนร่วมกับครอบครัวในการช่วยเหลือแก่ครอบครัว โดยเฉพาะเด็กและเยาวชน ให้ได้รับการเลี้ยงดูที่เหมาะสมต่อไป
“ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 บริการฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้อง เพื่อดำเนินการช่วยเหลืออย่างเต็มที่ต่อไป” นางสุภัชชา กล่าวในตอนท้าย

ที่มา : https://www.thaigov.go.th/news/contents/details/24538
