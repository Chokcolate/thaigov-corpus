รัฐบาลไทย-ข่าวทำเนียบรัฐบาล-รมต.นร.นายเทวัญ ฯ ร่วมประกอบพิธีบำเพ็ญกุศล อุทิศให้แก่ผู้เสียชีวิตจากเหตุกราดยิง จ.นครราชสีมา

วันอาทิตย์ที่ 16 กุมภาพันธ์ 2563
รมต.นร.นายเทวัญ ฯ ร่วมประกอบพิธีบำเพ็ญกุศล อุทิศให้แก่ผู้เสียชีวิตจากเหตุกราดยิง จ.นครราชสีมา
รมต.นร.นายเทวัญ ฯ ร่วมประกอบพิธีบำเพ็ญกุศล อุทิศให้แก่ผู้เสียชีวิตจากเหตุกราดยิง จ.นครราชสีมา
วันนี้ (16 ก.พ. 63) เวลา 07.00 น. ณ วัดป่าศรัทธารวม ต.หัวทะเล อ.เมือง จ.นครราชสีมา มีการจัดพิธีบำเพ็ญกุศล อุทิศให้แก่ผู้เสียชีวิตจากเหตุกราดยิง ทั้ง 9 ราย บริเวณวัดป่าศรัทธารวม และผู้เสียชีวิตทั้งหมด โดยมี พระสาสนโสภณ เจ้าอาวาสวัดสุทธจินดาวรวิหาร เป็นประธานฝ่ายสงฆ์ นายเทวัญ ลิปตพัลลภ รัฐมนตรีประจำสำนักนายกรัฐมนตรี เป็นประธานฝ่ายฆราวาส รวมทั้ง นายวิเชียร จันทรโณทัย ผู้ว่าราชการจังหวัดนครราชสีมา นายธงชัย ลืออดุลย์ เลขานุการรัฐมนตรีประจำสำนักนายกรัฐมนตรี นายวัชรพล โตมรศักดิ์ สมาชิกสภาผู้แทนราษฎร จังหวัดนครราชสีมา พร้อมด้วยญาติของผู้เสียชีวิต ณ จุดวัดป่าศรัทธารวม ทั้ง 9 ราย และประชาชนร่วมในพิธีจำนวนมาก
จากนั้นนายเทวัญ ลิปตพัลลภ รัฐมนตรีประจำสำนักนายกรัฐมนตรี ในนามผู้แทนคณะรัฐมนตรีได้กล่าวแสดงความรู้สึกต่อเหตุการณ์และแสดงความไว้อาลัยกับผู้เสียชีวิต และญาติพี่น้อง พร้อมยืนสงบนิ่งเป็นเวลา 1 นาที วางดอกไม้บนอนุสรณ์สถานที่มีชื่อของผู้เสียชีวิตทั้ง 9 ราย และการเขียนข้อความเพื่อไว้อาลัยและแสดงความเสียใจให้กับผู้เสียชีวิต
จากนั้นนายเทวัญ ได้ให้สัมภาษณ์ กล่าวว่า “รัฐบาลเร่งเยียวยาสำหรับผู้เสียชีวิตและบาดเจ็บจากเหตุการณ์ในครั้งนี้ รัฐบาลได้มอบเงินเยียวยาให้กับผู้ได้รับผลกระทบจากกองทุนผู้ประสบสาธารณภัย สำนักนายกรัฐมนตรี ดังนี้
ญาติผู้เสียชีวิต จำนวน 1 ล้านบาท ผู้ได้รับบาดเจ็บสาหัส จำนวน 2 แสนบาท ผู้ได้รับบาดเจ็บไม่สาหัส จำนวน 1 แสนบาท เงินส่วนนี้จะไม่เกี่ยวกับเงินบริจาคที่ผู้ได้รับผลกระทบได้รับจากทางจังหวัด ที่ประชาชนบริจาค และมีการจ่ายเงินเยียวยาไปก่อนหน้านี้
ทั้งนี้ พลเอก ประยุทธ์ จันทร์โอชา นายกรัฐมนตรี จะเดินทางมามอบเงินเยียวยาให้กับผู้ที่ได้รับผลกระทบทุกราย ในวันที่ 19 ก.พ. นี้

ที่มา : https://www.thaigov.go.th/news/contents/details/26531
