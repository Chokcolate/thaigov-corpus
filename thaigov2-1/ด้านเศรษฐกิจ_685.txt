รัฐบาลไทย-ข่าวทำเนียบรัฐบาล-ตรวจพบการก่อกวนระบบลงทะเบียน “ชิมช้อปใช้ เฟส 2” ซึ่งได้แก้ไขและป้องกันแล้ว ขอความร่วมมือผู้ไม่หวังดีหยุดการกระทำ

วันศุกร์ที่ 25 ตุลาคม 2562
ตรวจพบการก่อกวนระบบลงทะเบียน “ชิมช้อปใช้ เฟส 2” ซึ่งได้แก้ไขและป้องกันแล้ว ขอความร่วมมือผู้ไม่หวังดีหยุดการกระทำ
ช่วงเช้าวันศุกร์ที่ 25 ต.ค.2562 ซึ่งมีการเปิดลงทะเบียนร่วมมาตรการ “ชิมช้อปใช้ เฟส 2” เป็นรอบแรกของวันที่2 กระทรวงการคลังตรวจสอบพบการกระทำจากผู้ไม่หวังดีด้วยการก่อกวนระบบลงทะเบียน โดยมีการส่งคำสั่งเข้าสู่ระบบการลงทะเบียนเป็นจำนวนมากในช่วงเวลาเดียวกัน
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า ในช่วงเช้าของวันศุกร์ที่ 25 ตุลาคม 2562 ซึ่งมีการเปิดให้ลงทะเบียนเข้าร่วมมาตรการ “ชิมช้อปใช้ เฟส 2” เป็นรอบแรกของวันที่สอง กระทรวงการคลังได้ตรวจสอบพบการกระทำจากผู้ไม่หวังดีด้วยการก่อกวนระบบการลงทะเบียน โดยมีการส่งคำสั่งเข้าสู่ระบบการลงทะเบียนเป็นจำนวนมากในช่วงเวลาเดียวกัน ทำให้ระบบให้บริการได้ช้ากว่าปกติ อย่างไรก็ดี กระทรวงการคลังได้เร่งดำเนินการแก้ไขและป้องกันการก่อกวนดังกล่าวแล้ว เพื่อให้ประชาชนได้รับความสะดวกมากที่สุดและยืนยันที่จะเปิดการลงทะเบียนอย่างต่อเนื่องเพื่อให้ได้ผู้ลงทะเบียนจนครบ 3 ล้านคน
ทั้งนี้ มาตรการ “ชิมช้อปใช้ เฟส 2” เป็นมาตรการที่ได้รับความสนใจจากประชาชนจำนวนมาก จึงขอให้ผู้ที่ไม่หวังดียุติการกระทำดังกล่าว เพื่อให้การลงทะเบียนเป็นไปอย่างต่อเนื่อง กระทรวงการคลังเชื่อมั่นว่า มาตรการนี้จะเป็นประโยชน์กับเศรษฐกิจฐานรากและพี่น้องประชาชนทั้งประเทศ
สอบถามข้อมูลเพิ่มเติม:
กรมบัญชีกลาง โทร 02 2706400 กด 7
App “เป๋าตัง” ติดต่อธนาคารกรุงไทย โทร 02 1111144
ข้อมูลเที่ยวชิมช้อปใช้ติดต่อการท่องเที่ยวแห่งประเทศไทย โทร 1672
#ชิมช้อปใช้เฟส2

ที่มา : https://www.thaigov.go.th/news/contents/details/24048
