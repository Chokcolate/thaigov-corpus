รัฐบาลไทย-ข่าวทำเนียบรัฐบาล-‘ปลัดแรงงาน’ เปิดศูนย์การเรียนรู้โตโยต้า ‘สร้างแรงงานสัมพันธ์ให้เข้มแข็ง พัฒนาอุตสาหกรรมของประเทศ สู่มาตรฐานสากล’

วันอังคารที่ 12 พฤศจิกายน 2562
‘ปลัดแรงงาน’ เปิดศูนย์การเรียนรู้โตโยต้า ‘สร้างแรงงานสัมพันธ์ให้เข้มแข็ง พัฒนาอุตสาหกรรมของประเทศ สู่มาตรฐานสากล’
ปลัดกระทรวงแรงงาน เปิดศูนย์การเรียนรู้และฝึกอบรมสหภาพแรงงานโตโยต้า ฉะเชิงเทรา สร้างระบบแรงงานสัมพันธ์ให้เกิดความเข้มแข็ง พร้อมที่จะปรับตัวเข้ากับสิ่งแวดล้อม ตลอดจนมีความมุ่งมั่นในการให้ความร่วมมือกับนายจ้างในการพัฒนาเศรษฐกิจของประเทศและพัฒนาวงการธุรก
วันนี้ (12 พ.ย. 62) เวลา 11.30 น. นายสุทธิ สุโกศล ปลัดกระทรวงแรงงาน เป็นประธานในพิธีเปิดศูนย์การเรียนรู้และฝึกอบรมสหภาพแรงงานโตโยต้า ประเทศไทย ณ ศูนย์การเรียนรู้และฝึกอบรมสหภาพแรงงานโตโยต้า ประเทศไทย ตำบลสองคลอง อำเภอบางปะกง จังหวัดฉะเชิงเทรา โดย ปลัดกระทรวงแรงงาน กล่าวว่า “สหภาพแรงงานโตโยต้า ประเทศไทย เป็นองค์กรของลูกจ้างได้ร่วมมือก่อตั้งมาเป็นระยะเวลายาวนานถึง 38 ปี อันเกิดจากความสามัคคีปรองดองของสมาชิกที่ช่วยผลักดันให้การบริหารงานของสหภาพแรงงาน สามารถดำเนินการมาได้อย่างยาวนาน และล่าสุดได้ก่อตั้งศูนย์การเรียนรู้และฝึกอบรมสหภาพแรงงานโตโยต้า ประเทศไทย จนแล้วเสร็จ เพื่อเป็นสถานที่จัดกิจกรรมให้ความรู้กับสมาชิกสหภาพแรงงาน และเป็นการวางรากฐานการเรียนรู้ระบบแรงงานสัมพันธ์ในสถานประกอบกิจการให้มีประสิทธิภาพ เป็นแหล่งการเรียนรู้และพัฒนาแนวทางการสร้างระบบแรงงานสัมพันธ์ที่ดีและยั่งยืน เพื่อให้สมาชิกสหภาพแรงงานพร้อมรับสถานการณ์ด้านแรงงานในอนาคต จากวัตถุประสงค์การก่อตั้งดังกล่าว ได้แสดงให้เห็นว่าคณะกรรมการบริหารสหภาพแรงงาน ได้ตระหนักและให้ความสำคัญต่อการพัฒนาทรัพยากรมนุษย์ ในอันที่จะพัฒนาศักยภาพของสมาชิกสหภาพแรงงาน ให้มีความสามารถในการคิด วิเคราะห์ และสร้างสรรค์ เพื่อส่งเสริมความสัมพันธ์ระหว่างสหภาพแรงงาน และนายจ้างให้ดียิ่งขึ้น และกระทรวงแรงงานหวังเป็นอย่างยิ่งว่า ศูนย์การเรียนรู้และฝึกอบรมสหภาพแรงงานโตโยต้า ประเทศไทย จะเป็นส่วนสำคัญในการส่งเสริมให้สมาชิกสหภาพแรงงาน ดำเนินกิจการขององค์กรอยู่บนพื้นฐานความสัมพันธ์อันดี มีเหตุมีผล สร้างระบบแรงงานสัมพันธ์ให้เกิดความเข้มแข็ง พร้อมที่จะปรับตัวเข้ากับสิ่งแวดล้อม ตลอดจนมีความมุ่งมั่นในการให้ความร่วมมือกับนายจ้าง ในการพัฒนาเศรษฐกิจของประเทศและพัฒนาวงการธุรกิจอุตสาหกรรมให้เข้าสู่มาตรฐานสากลต่อไป” +++++++++++++++++++ กองเผยแพร่และประชาสัมพันธ์ ปริยรณ พรหมสาขา ณ สกลนคร ภาพและข่าว 12 พฤศจิกายน 2562

ที่มา : https://www.thaigov.go.th/news/contents/details/24512
