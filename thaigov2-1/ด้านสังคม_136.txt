รัฐบาลไทย-ข่าวทำเนียบรัฐบาล-ผู้ช่วย รมว.พม. พร้อมศูนย์ช่วยเหลือสังคม สายด่วน 1300 ลงพื้นที่ช่วยเหลือหญิงชราด้อยโอกาส ที่ย่านพระราม 2 และผู้ประสบเหตุไฟไหม้บ้าน ที่ย่านประชาอุทิศ กทม.

วันจันทร์ที่ 2 กันยายน 2562
ผู้ช่วย รมว.พม. พร้อมศูนย์ช่วยเหลือสังคม สายด่วน 1300 ลงพื้นที่ช่วยเหลือหญิงชราด้อยโอกาส ที่ย่านพระราม 2 และผู้ประสบเหตุไฟไหม้บ้าน ที่ย่านประชาอุทิศ กทม.
ผู้ช่วย รมว.พม. พร้อมศูนย์ช่วยเหลือสังคม สายด่วน 1300 ลงพื้นที่ช่วยเหลือหญิงชราด้อยโอกาส ที่ย่านพระราม 2 และผู้ประสบเหตุไฟไหม้บ้าน ที่ย่านประชาอุทิศ กทม.
วันที่ 31 ส.ค. 62 เวลา 10.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เปิดเผยว่า จากกรณีหญิงชรารายหนึ่งมีลักษณะอาการหลงลืม สุขภาพไม่แข็งแรง ช่วยเหลือตนเองได้เล็กน้อย ซึ่งไม่สามารถเดินเองได้ ต้องใช้สะโพกและแขนในการเคลื่อนไหว อาศัยอยู่เพียงลำพังในห้องเช่าสภาพไม่ถูกสุขลักษณะ โดยบุตรสาวได้ฝากให้เพื่อนบ้านช่วยดูแล ที่ย่านพระราม 2 เขตบางขุนเทียน กรุงเทพฯ ทั้งนี้ เมื่อวานนี้ (30 ส.ค. 62) ได้ลงพื้นที่เยี่ยมหญิงชรารายดังกล่าวร่วมกับนักสังคมสงเคราะห์ ของศูนย์ช่วยเหลือสังคม สายด่วน 1300 สังกัดกระทรวง พม. พร้อมทั้งศูนย์บริการสาธารณสุข 42 ถนอม ทองสิมา และอาสาสมัครสาธารณสุข (อสส.) เพื่อตรวจสอบข้อเท็จจริง โดยพบว่า ที่ผ่านมา สำนักงานเขตบางขุนเทียนได้เคยประสานการช่วยเหลือไปยังศูนย์พัฒนาการจัดสวัสดิการสวัสดิการสังคมผู้สูงอายุบ้านบางแค และได้รับเงินสงเคราะห์ จำนวน 2,000 บาท อีกทั้งทีมแพทย์ พยาบาล และ อสส. ศูนย์บริการสาธารณสุข 42 ถนอม ทองสิมา ได้ให้ความช่วยเหลือด้านการตรวจสุขภาพ มอบผ้าอ้อมสำเร็จรูปสำหรับผู้ใหญ่ มอบข้าวสารอาหารแห้ง และมอบเงินเป็นค่าใช้จ่ายในชีวิตประจำวัน จากนั้น ได้ให้การช่วยเหลือในเบื้องต้นตามภารกิจกระทรวง พม. โดยมีการประสานติดตามบุตรสาวของหญิงชราดังกล่าว ซึ่งขณะนี้ พบว่า ได้ประกอบอาชีพขายของอยู่ที่จังหวัดอุบลราชธานี และจะเดินทางกลับมาหาผู้เป็นแม่ในเดือนกันยายน 2562 ทั้งนี้ กระทรวง พม. ได้ร่วมหาแนวทางการช่วยเหลือกับหน่วยงานที่เกี่ยวข้อง โดยนักสังคมสงเคราะห์ของกระทรวง พม. จะลงพื้นที่เยี่ยมหญิงชราดังกล่าวเป็นระยะอย่างสม่ำเสมอ
นายสากล กล่าวต่ออีกว่า นอกจากนี้ เมื่อวันที่ 29 สิงหาคม 2562 เกิดเหตุไฟไหม้บ้านเรือนประชาชน ภายใน ซอยประชาอุทิศ 68 แยก 9 เขตทุ่งครุ กรุงเทพฯ ทั้งนี้ ในวันนั้น (30 ส.ค. 62) ได้ลงพื้นที่เกิดเหตุไฟไหม้พร้อมเจ้าหน้าที่บ้านมิตรไมตรี 4 มุมเมือง กรุงเทพมหานคร (ธนบุรี) สังกัดกรมพัฒนาสังคมและสวัสดิการ (พส.) กระทรวง พม. โดยพบว่า มีบ้านไม้ 2 ชั้น ปลูกติดกัน 3 หลัง ซึ่งอยู่ในรั้วเดียวกัน ได้ถูกไฟไหม้เสียหายทั้งหมด และจากการสอบถามเจ้าของบ้าน พบว่า ขณะไฟไหม้ เจ้าของบ้านได้ไปพักอาศัยอยู่ที่อื่น และไม่มีใครพักอาศัย ทั้งนี้ จึงได้ให้การช่วยเหลือ ในเบื้องต้นตามภารกิจ กระทรวง พม. ด้วยการมอบเครื่องอุปโภคและบริโภคที่จำเป็น และร่วมหาแนวทางการช่วยเหลือกับหน่วยงานที่เกี่ยวข้องเพื่อขอรับสิทธิสวัสดิการสังคมตามกฎหมายจากภาครัฐต่อไป

ที่มา : https://www.thaigov.go.th/news/contents/details/22715
