รัฐบาลไทย-ข่าวทำเนียบรัฐบาล-รัฐมนตรีฯสุริยะ ลงพื้นที่ร้อยเอ็ดพบปะผู้ประกอบการแลกเปลี่ยนความคิดเห็น ในการดำเนินธุรกิจพร้อมนำเสนอสินเชื่อเพื่อเสริมสภาพคล่องแก่เอสเอ็มอี

วันอังคารที่ 29 ตุลาคม 2562
รัฐมนตรีฯสุริยะ ลงพื้นที่ร้อยเอ็ดพบปะผู้ประกอบการแลกเปลี่ยนความคิดเห็น ในการดำเนินธุรกิจพร้อมนำเสนอสินเชื่อเพื่อเสริมสภาพคล่องแก่เอสเอ็มอี
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม  ร่วมลงพื้นที่จังหวัดร้อยเอ็ด เพื่อพบปะผู้ประกอบการอุตสาหกรรมเสื้อผ้าสำเร็จรูป บริษัท ชิคโมเดลลิง จำกัด
จังหวัดร้อยเอ็ด - เมื่อวันที่ 26 ตุลาคม 2562 นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม พร้อมด้วย นายภิรมย์ พลวิเศษ เลขานุการรัฐมนตรีว่าการกระทรวงอุตสาหกรรม นางสาวสุชาดา แทนทรัพย์ โฆษกประจำกระทรวงอุตสาหกรรม และนายสมชาย เถื่อนสุวรรณ์ อุตสาหกรรมจังหวัดร้อยเอ็ด ร่วมลงพื้นที่จังหวัดร้อยเอ็ด เพื่อพบปะผู้ประกอบการอุตสาหกรรมเสื้อผ้าสำเร็จรูป บริษัท ชิคโมเดลลิง จำกัด ผู้ผลิตและจำหน่ายเสื้อผ้าสำเร็จรูป เสื้อผ้าแฟชั่น ข้าราชการ เพื่อแลกเปลี่ยนความคิดเห็นในการดำเนินธุรกิจพร้อมนำเสนอสินเชื่อเพื่อเสริมสภาพคล่องแก่เอสเอ็มอี
รัฐมนตรีสุริยะ กล่าวว่า รัฐบาล โดยกระทรวงอุตสาหกรรม ได้เล็งเห็นถึงการพัฒนาคุณภาพอุตสาหกรรม และวิสาหกิจในพื้นที่ เพื่อช่วยส่งเสริมผู้ประกอบการ อีกทั้งยังเป็นการสร้างรายได้ในชุมชน กระทรวงฯ จึงได้เตรียมอัดฉีดสินเชื่อกองทุนเอสเอ็มอีตามแนวประชารัฐ เพื่อเป็นเงินลงทุนและเสริมสภาพคล่องแก่เอสเอ็มอี ในการปรับปรุงกิจการให้มีประสิทธิภาพเพิ่มขึ้น ในวงเงินรวม 3,000 ล้านบาท อัตราดอกเบี้ย 1% วงเงินกู้สูงสุด 3 ล้านบาทต่อราย ซึ่งผู้ประกอบการเอสเอ็มอีที่เป็นนิติบุคคล ที่สนใจสมัครขอสินเชื่อดังกล่าวผ่านเว็บไซต์ www.smerescuecenter.comได้ตั้งแต่วันที่ 1 ธันวาคม 2562 เป็นต้นไป
ทั้งนี้ ประธานกรรมการ บริษัท ชิคโมเดลลิง จำกัด กล่าวเพิ่มเติมว่า ปัจจุบันบริษัทกำลังไปได้ดีในด้านธุรกิจการตัดเย็บเสื้อผ้า เพราะมีศูนย์กระจายสินค้าจำนวนมาก นอกจากธุรกิจตัดเย็บเสื้อผ้าแล้ว บริษัทยังมีธุรกิจในส่วนของสวนน้ำ และโรงแรมอีกด้วย ซึ่งมีลูกค้าเข้าใช้บริการตลอด ในเรื่องการชะลอตัวของเศรษฐกิจ ตอนนี้ธุรกิจสวนน้ำ และโรงแรมยังไม่ส่งผลกระทบ เนื่องจากอยู่ในทำเลที่ตั้งที่สะดวกต่อการเดินทางของผู้ใช้บริการ ส่วนในด้านของธุรกิจตัดเย็บเสื้อผ้า ซึ่งอาจจะได้รับผลกระทบบ้างในบางส่วน พร้อมทั้งขอขอบคุณทางกระทรวงอุตสาหกรรมที่เล็งเห็น อยากให้ผลักดันธุรกิจ SME ต่อไป

ที่มา : https://www.thaigov.go.th/news/contents/details/24126
