รัฐบาลไทย-ข่าวทำเนียบรัฐบาล-รมว.วธ.เปิดงาน “วันอาเซียน” ปี ๒๕๖๒  หนุนบทบาทไทยในฐานะประธานอาเซียน

วันศุกร์ที่ 9 สิงหาคม 2562
รมว.วธ.เปิดงาน “วันอาเซียน” ปี ๒๕๖๒  หนุนบทบาทไทยในฐานะประธานอาเซียน
รมว.วธ.เปิดงาน “วันอาเซียน” ปี ๒๕๖๒  หนุนบทบาทไทยในฐานะประธานอาเซียน จัดการแสดง นิทรรศการ เสวนา “ปีแห่งวัฒนธรรมอาเซียน” และกิจกรรม “มะพร้าว ของดี วิถีอาเซียน”
รมว.วธ.เปิดงาน “วันอาเซียน” ปี ๒๕๖๒  หนุนบทบาทไทยในฐานะประธานอาเซียน                                          จัดการแสดง นิทรรศการ เสวนา “ปีแห่งวัฒนธรรมอาเซียน” และกิจกรรม “มะพร้าว ของดี วิถีอาเซียน”
วันที่ ๘ สิงหาคม ๒๕๖๒ ที่ศูนย์วัฒนธรรมอาเซียน ชั้น ๓ หอศิลป์ร่วมสมัยราชดำเนิน กรุงเทพฯ นายอิทธิพล คุณปลื้ม รัฐมนตรีว่าการกระทรวงวัฒนธรรม(รมว.วธ.) เป็นประธานในพิธีเปิดกิจกรรมวันอาเซียน ประจำปี ๒๕๖๒ จัดขึ้นระหว่างวันที่ ๘ - ๑๐ สิงหาคม ๒๕๖๒ พร้อมชมการแสดงชุด “VIVA ASEAN” และเยี่ยมชมนิทรรศการ “ปีแห่งวัฒนธรรมอาเซียน” และการสาธิตกิจกรรม “มะพร้าว ของดี วิถีอาเซียน”จากสถานเอกอัครราชทูตประเทศสมาชิกอาเซียนประจำประเทศไทย โดยมีนายกฤษศญพงษ์ ศิริ ปลัดกระทรวงวัฒนธรรม ผู้บริหารกระทรวงวัฒนธรรม ผู้แทนจากสถานเอกอัครราชทูตประเทศสมาชิกอาเซียนประจำประเทศไทย และผู้แทนหน่วยงานที่เกี่ยวข้อง เข้าร่วม
นายอิทธิพล กล่าวว่า กลุ่มประเทศสมาชิกอาเซียนมีศิลปวัฒนธรรมและประเพณีที่คล้ายคลึงกัน ตลอดจนมีความสัมพันธ์และความร่วมมือด้านต่างๆระหว่างกันมายาวนานนับถึงปัจจุบันเป็นเวลา ๕๒ ปี นับจากวันก่อตั้งสมาคมประชาชาติเอเชียตะวันออกเฉียงใต้ หรืออาเซียน เมื่อวันที่ ๘ สิงหาคม ๒๕๑๐ ซึ่งรัฐบาลและกระทรวงวัฒนธรรม (วธ.) มีนโยบายในการสร้างบทบาทของไทยในเวทีอาเซียนและประชาคมโลกโดยใช้มิติทางวัฒนธรรมเสริมสร้างความสัมพันธ์ระหว่างประเทศ ทั้งนี้ วธ. ได้เสนอให้ที่ประชุมรัฐมนตรีอาเซียนที่กำกับดูแลงานด้านวัฒนธรรมและศิลปะ ครั้งที่ ๘ เมื่อวันที่ ๒๔ ตุลาคม ๒๕๖๑ ณ เมืองยอกยาการ์ตา สาธารณรัฐอินโดนีเซีย เห็นชอบให้ปี ๒๕๖๒ เป็น “ปีแห่งวัฒนธรรมอาเซียน” (ASEAN Cultural Year 2019) ภายใต้แนวคิด “หลากหลาย สร้างสรรค์ ยั่งยืน” (Diversity, Creativity, Sustainability) เพื่อส่งเสริมเผยแพร่วัฒนธรรมอาเซียนในฐานะประชาคมหนึ่งเดียวสู่การรับรู้ของสังคมโลก (ASEAN: Oneness to the World) โดย วธ. ได้นำเสนอแผนการดำเนินงานภายใต้ปีแห่งวัฒนธรรมอาเซียนตลอดปี ๒๕๖๒ ต่อที่ประชุมคณะรัฐมนตรี เมื่อวันที่ ๒๕ ธันวาคม ๒๕๖๑
รัฐมนตรีว่าการกระทรวงวัฒนธรรม กล่าวอีกว่า สำหรับกิจกรรมวันอาเซียน ประจำปี ๒๕๖๒ ระหว่างวันที่ ๘ - ๑๐ สิงหาคม ๒๕๖๒ มีกิจกรรมประกอบด้วย (๑) การแสดงชุด “VIVA ASEAN” (๒) การเสวนา “ปีแห่งวัฒนธรรมอาเซียน : หลากหลาย สร้างสรรค์ ยั่งยืน” โดยวิทยากรผู้ทรงคุณวุฒิ ได้แก่ น.ส.ดารุณี ธรรมโพธิ์ดล ที่ปรึกษาด้านต่างประเทศ กระทรวงวัฒนธรรม ดร.สุรัตน์ จงดา ผู้ช่วยอธิการบดีสถาบันบัณฑิตพัฒนศิลป์ นายยุทธนา อัมระวงศ์ อาจารย์ประจำสาขานาฏศิลป์ คณะมนุษยศาสตร์และสังคมศาสตร์ มหาวิทยาลัยราชภัฏบ้านสมเด็จเจ้าพระยาและศิลปินจากคณะคิดบวกสิปป์ (๓) นิทรรศการ “ปีแห่งวัฒนธรรมอาเซียน” และ (๔) กิจกรรมสาธิต “มะพร้าว ของดี วิถีอาเซียน” โดยผู้แทนจากสถานเอกอัครราชทูตสมาชิกอาเซียนประจำประเทศไทย อาทิ ฟิลิปปินส์นำเสนอ “บิโคล เอ็กซ์เพรส” หรือหลนเนื้อไก่ เวียดนามนำเสนอของหวาน ๓ ชนิด ซึ่งเป็นขนมหวานยอดนิยมของเวียดนาม ได้แก่ สาคูมะพร้าวอ่อน เฉาก๊วยถั่วแดงราดน้ำกะทิ และขนมสามสีหรือขนมรวมมิตร อินโดนีเซียนำเสนอ Dadar Gulung หรือแพนเค้กมะพร้าวสไตล์อินโดนีเซีย และ Semar Mendhem หรือเครปห่อข้าวเหนียว ไทยนำเสนอขนมที่ทำจากมะพร้าว ได้แก่ มะพร้าวแก้ว เกสรชมพู่ และวุ้นมะพร้าว และการสาธิตอาหารของกัมพูชา ทั้งนี้ มะพร้าวเป็นไม้ผลที่มีถิ่นกำเนิดพบได้ทั่วไปในภูมิภาคเอเชียตะวันออกเฉียงใต้และผูกพันโดยตรงต่อวิถีชีวิต ความเชื่อและความเป็นอยู่ของชาวอาเซียน ซึ่งประเทศสมาชิกอาเซียนนำ “มะพร้าว” มาใช้ประโยชน์อย่างหลากหลายจากส่วนต่างๆ ของมะพร้าว รวมทั้งนำมาเป็นส่วนประกอบของอาหารทั้งของคาวและของหวาน นอกจากนี้ ยังมีกิจกรรมเล่นเกมและตอบคำถามชิงรางวัลด้วย
ทั้งนี้ วธ.ขอเชิญชวนประชาชนเข้าร่วมกิจกรรมโดยไม่เสียค่าใช้จ่าย สอบถามรายละเอียดเพิ่มเติมได้ที่ศูนย์วัฒนธรรมอาเซียน โทร. ๐ ๒๒๒๔ ๔๒๗๙
-----------------------------------

ที่มา : https://www.thaigov.go.th/news/contents/details/22110
