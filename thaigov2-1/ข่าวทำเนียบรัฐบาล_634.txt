รัฐบาลไทย-ข่าวทำเนียบรัฐบาล-รัฐบาล ขอความร่วมมือ งดแชร์ ส่งต่อภาพความรุนแรง

วันอาทิตย์ที่ 9 กุมภาพันธ์ 2563
รัฐบาล ขอความร่วมมือ งดแชร์ ส่งต่อภาพความรุนแรง
รัฐบาลขอความร่วมมือประชาชนและสื่อมวลชนให้งดเผยแพร่ แชร์ ภาพ คลิปวิดีโอ ซึ่งมีเนื้อหาเกี่ยวกับความรุนแรง
9 ก.พ. น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า รัฐบาลขอแสดงความเสียใจต่อญาติผู้เสียชีวิตจากเหตุการณ์ความรุนแรงที่เกิดขึ้นใน จ.นครราชสีมา และขอความร่วมมือประชาชนและสื่อมวลชนให้งดเผยแพร่ แชร์ ภาพ คลิปวิดีโอ ซึ่งมีเนื้อหาเกี่ยวกับความรุนแรง รวมถึงภาพและคลิปดีโอของผู้ที่เสียชีวิต เพื่อป้องกันผลกระทบอันจะเกิดต่อจิตใจของผู้ที่เกี่ยวข้อง ไม่ว่าจะเป็น ญาติหรือคนใกล้ชิดของผู้สูญเสีย ซึ่งขณะนี้อยู่ในสภาวะเศร้าเสียใจ ทั้งยังเป็นการป้องกันการส่งต่อความรุนแรงไปสู่เด็กและเยาวชน ซึ่งเป็นอนาคตของชาติด้วย ดังนั้น จึงไม่ควรเผยแพร่ แชร์ภาพและวิดีโอคลิปที่ไม่เหมาะสม
น.ส.ไตรศุลี กล่าวว่า เพื่อดูแลสภาพจิตใจของประชาชน กรมสุขภาพจิต กระทรวงสาธารณสุข ได้ส่งทีมแพทย์ลงพื้นที่พูดคุยให้คำปรึกษา ดูแลสภาพจิตใจของประชาชนอย่างเร่งด่วนแล้ว โดยได้กำหนดแผนการเยียวยาไว้ 4 ระยะ ตั้งแต่ระยะฉุกเฉิน สั้น กลาง ยาว
นอกจากนี้  ยังแนะนำ 5 วิธีเพื่อดูแลสุขภาพจิตตัวเอง 1.พยายามรับประทานอาหาร นอนหลับพักผ่อน ออกกำลัง และใช้ชีวิตปกติ 2.ให้ความสำคัญกับอารมณ์ของตนเอง 3. หมั่นสังเกตการเปลี่ยนแปลงของอารมณ์และความรู้สึกตัวเอง 4. หลีกเลี่ยงการรับข่าวที่มากเกินไป 5. ติดต่อกับเพื่อนและครอบครัว ให้ผ่านช่วงที่ยากลำบาก
6. เพิ่มการพูดคุยและติดต่อกับผู้อื่นเท่าที่ทำได้ เพื่อระบายความรู้สึก
....................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26399
