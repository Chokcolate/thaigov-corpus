รัฐบาลไทย-ข่าวทำเนียบรัฐบาล-อนุทิน ขึ้นเวที TEAM KORAT ถอดบทเรียนเหตุการณ์ ส่งแรงใจ คืนรอยยิ้มให้ชาวโคราช

วันอาทิตย์ที่ 23 กุมภาพันธ์ 2563
อนุทิน ขึ้นเวที TEAM KORAT ถอดบทเรียนเหตุการณ์ ส่งแรงใจ คืนรอยยิ้มให้ชาวโคราช
รองนายกรัฐมนตรีและรัฐมนตรีว่าการกระทรวงสาธารณสุขเปิดกิจกรรม TEAM KORAT หนึ่งในกลไกเยียวยาสภาพจิตใจระยะกลาง พร้อมร่วมเสวนาถอดบทเรียนเหตุการณ์ที่เกิดขึ้น   เปลี่ยนภาพสถานที่เกิดเหตุร้ายให้กลายเป็นศูนย์รวมหัวใจ คืนรอยยิ้มให้ชาวโคราช
รองนายกรัฐมนตรีและรัฐมนตรีว่าการกระทรวงสาธารณสุขเปิดกิจกรรม TEAM KORAT หนึ่งในกลไกเยียวยาสภาพจิตใจระยะกลาง พร้อมร่วมเสวนาถอดบทเรียนเหตุการณ์ที่เกิดขึ้น   เปลี่ยนภาพสถานที่เกิดเหตุร้ายให้กลายเป็นศูนย์รวมหัวใจ คืนรอยยิ้มให้ชาวโคราช
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดกิจกรรม ทีมโคราช ที่ลานกิจกรรมด้านหน้าห้างสรรพสินค้า Terminal 21 จังหวัดนครราชสีมา โดยมี นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ นายแพทย์เกียรติภูมิ วงศ์รจิต อธิบดีกรมสุขภาพจิต ผู้บัญชาการตำรวจภูธรภาค 3 ผู้ว่าราชการจังหวัดนครราชสีมา กรรมการผู้อำนวยการบริษัท บีอีซีเวิลด์ จำกัด (มหาชน) ผู้บริหารจากทุกภาคส่วนและประชาชนเข้าร่วมงานกว่า 2,500 คน
นายอนุทินกล่าวว่า  จากเหตุการณ์ที่ผ่านมาทำให้เห็นถึงพลังความร่วมมือร่วมใจของเจ้าหน้าที่ตำรวจ ทหาร ข้าราชการ และประชาชน ในการดูแลชีวิตผู้ประสบเหตุ อย่างเต็มที่ สำหรับกระทรวงสาธารณสุข มีบทบาทสำคัญในการดูแลสุขภาพกาย ใจ ของผู้ประสบเหตุ ได้ระดมทีมแพทย์ พยาบาล เจ้าหน้าที่ เข้ามาดูแลผู้บาดเจ็บและส่งทีมด้านวิกฤติสุขภาพจิตดูแลเยียวยาจิตใจ ตั้งแต่ระยะฉุกเฉิน (72 ชั่วโมงแรก) ระยะสั้น (14 วันแรก) ซึ่งต้องดูแลจิตใจอย่างใกล้ชิด ให้สามารถกลับไปใช้ชีวิตได้ตามปกติ ขณะนี้ได้เข้าสู่ระยะกลาง (2 สัปดาห์ - 6 เดือน) เป็นการสร้างความยืดหยุ่นด้านจิตใจ โดยใช้กระบวนการ Normalization สร้างกำลังใจ ความเข้าใจซึ่งกันและกัน อยู่เคียงข้างและรับฟังซึ่งกันและกัน เปลี่ยนภาพสถานที่ที่สร้างความกังวลให้กลายเป็นศูนย์รวมหัวใจของชาวโคราช เพื่อให้คนโคราชสามารถกลับสู่การใช้ชีวิตปกติได้ดังเดิม โดยใช้กิจกรรม ทีมโคราช  (TEAM KORAT) เป็นจุดเริ่มต้นช่วยเหลือด้านสุขภาพจิตในสังคม ขอใช้เหตุการณ์นี้เปลี่ยนวิกฤติเป็นโอกาสเป็นบทเรียนสำหรับอนาคตต่อไป
“ขอส่งแรงใจให้พี่น้องชาวโคราชฝ่าฟันความเศร้า ความกลัว ความวิตกกังวล แม้อาจต้องใช้ระยะเวลาและความเข้าใจจากคนรอบข้าง แต่เชื่อมั่นว่า เราจะผ่านช่วงเวลาที่ยากลำบากนี้ไปได้ด้วยสุขภาพกายและใจที่ดีและขอขอบคุณเจ้าหน้าที่ตำรวจ ที่ปฏิบัติหน้าที่ด้วยความกล้าหาญ ไม่เกรงกลัวต่ออันตราย บุคลากรด้านสาธารณสุขที่ปฏิบัติหน้าที่อย่างสุดกำลังเพื่อเยียวยาบาดแผลทั้งทางกายและทางจิตใจที่เกิดขึ้นกับพี่น้องชาวโคราช” นายอนุทินกล่าว
ทั้งนี้ จากเหตุการณ์ที่ผ่านมามีผู้เข้ารับคำปรึกษาถึงวันที่ 22 กุมภาพันธ์ 2563 แล้วจำนวน 2, 820 คนส่วนใหญ่เป็นญาติผู้บาดเจ็บ เสียชีวิต และผู้ที่อยู่ในเหตุการณ์ ร้อยละ 64.8 พบผู้มีความวิตกกังวล ต้องติดตามอาการใกล้ชิด 440 คน  สำหรับผู้ที่เกิดความเครียด วิตก กังวล สามารถเข้ารับบริการปรึกษาปัญหาได้ที่จุดบริการ “คลินิกหมอใจ” ที่ห้างเทอมินอล 21 โคราช โรงพยาบาลจิตเวชนครราชสีมาราชนครินทร์ หรือสายด่วน 1323
****************************  23 กุมภาพันธ์ 2563

ที่มา : https://www.thaigov.go.th/news/contents/details/26679
