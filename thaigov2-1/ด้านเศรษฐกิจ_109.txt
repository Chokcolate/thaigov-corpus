รัฐบาลไทย-ข่าวทำเนียบรัฐบาล-บตท. จัดแคมเปญ CSR  “ชวนทำดี..เพื่อแม่”

วันพุธที่ 7 สิงหาคม 2562
บตท. จัดแคมเปญ CSR  “ชวนทำดี..เพื่อแม่”
บตท.จัดกิจกรรมเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิม พระชนมพรรษา 12 สิงหาคม 2562 ชวนทำความดีสร้างจิตสาธารณะเพื่อชุมชนและสังคม
บรรษัทตลาดรองสินเชื่อที่อยู่อาศัย (บตท. หรือ SMC) รัฐวิสาหกิจ สังกัดกระทรวงการคลัง จัดกิจกรรมเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิม พระชนมพรรษา 12 สิงหาคม 2562 ชวนทำความดีสร้างจิตสาธารณะเพื่อชุมชนและสังคม
นางวสุกานต์ วิศาลสวัสดิ์ กรรมการและผู้จัดการ บรรษัทตลาดรองสินเชื่อที่อยู่อาศัย (บตท.)  เปิดเผยว่า  เนื่องจากเดือนนี้เป็นเดือนมหามงคลวันเฉลิมพระชนมพรรษา 87 พรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง  บตท. ในฐานะหน่วยงานภาครัฐ  สำนึกในพระมหากรุณาธิคุณของพระองค์ท่าน จึงได้จัดกิจกรรมความรับผิดชอบต่อสังคมและสิ่งแวดล้อม (Corporate Social Responsibility : CSR)  ภายใต้แคมเปญ “บตท.ชวนทำดี... เพื่อแม่” เพื่อเชิญชวนลูกค้า คู่ค้า และประชาชนทั่วไป รวมถึงพนักงาน บตท. ร่วมกิจกรรมดีๆ ร่วมกัน ภายใต้โครงการ “FINGreen” มุ่งเน้นการสร้างจิตสาธารณะเพื่อชุมชนและสิ่งแวดล้อม  เรามี 3 กิจกรรมด้วยกัน  กิจกรรมแรกกับ “บตท. ชวนทำดี... เพื่อแม่” เริ่มจากในบ้าน บตท. โดยเชิญชวนพนักงาน บตท. ร่วมส่งมอบของใช้จำเป็นและเงินสมทบเพื่อรวบรวมนำไปมอบให้กับสถานคุ้มครองและพัฒนาคนพิการบ้านกึ่งวิถี (หญิง) จ.ปทุมธานี กิจกรรมที่สองเป็นการเชิญชวนลูกค้า คู่ค้า และประชาชนร่วมส่งข้อความ  “ทำดี 3 อย่างเพื่อแม่”  ผ่านช่องทาง Facebook Fanpage ของ บตท. โดยทีมงานจะเลือกข้อความที่ประทับใจที่สุดและจัดส่งของขวัญวันแม่ไปให้ถึงบ้านท่าน   สำหรับกิจกรรมสุดท้ายนั้นจะเป็นการให้ความรู้ทางการเงิน (Financial Literacy) แก่บุคลากรและเจ้าหน้าที่ของสถานคุ้มครองฯ  โดยมอบเอกสารเผยแพร่ความรู้ทั้งในรูปแบบสิ่งพิมพ์ และ E-Leaflet  เพื่อแชร์ความรู้ด้านการเงินผ่านระบบออนไลน์กับเรื่อง  “12 เทคนิคออมเงิน..เพื่อแม่”  เพื่อนำไปใช้ประโยชน์ในการวางแผนด้านการเงิน สำหรับตนเอง ครอบครัว  นำไปสู่การต่อยอดความรู้แก่คนรอบข้างและชุมชนเพื่อสร้างความยั่งยืนทางสังคมต่อไปค่ะ
ทั้งนี้ ผู้สนใจสามารถติดตามรายละเอียดกิจกรรม “บตท. ชวนทำดีเพื่อแม่” เพื่อร่วมบอกความดีและมีสิทธิ์ลุ้นรับของขวัญวันแม่จากกิจกรรมดังกล่าวทาง www.facebook.com/SecondaryMortgageCorporation หมดเขต 16 สิงหาคม 2562
สื่อมวลชนต้องการข้อมูลเพิ่มเติม กรุณาติดต่อ
ฝ่ายสื่อสารองค์กร บรรษัทตลาดรองสินเชื่อที่อยู่อาศัย (บตท.) โทร. 02-018-3666 ต่อ 3627
หรือ E-mail : chidkwan_h@smc.or.th

ที่มา : https://www.thaigov.go.th/news/contents/details/22047
