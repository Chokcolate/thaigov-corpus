รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม เป็นประธานในพิธีเปิดการประชุมเชิงปฏิบัติการเพื่อรับฟังความคิดเห็นการยกร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ.

วันอังคารที่ 4 กุมภาพันธ์ 2563
ผู้ช่วยรัฐมนตรีประจำกระทรวงยุติธรรม เป็นประธานในพิธีเปิดการประชุมเชิงปฏิบัติการเพื่อรับฟังความคิดเห็นการยกร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ.
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานในพิธีเปิดการประชุมเชิงปฏิบัติการเพื่อรับฟังความคิดเห็นการยกร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ. ....
ในวันศุกร์ที่ ๓๑ มกราคม ๒๕๖๓ เวลา ๐๙.๐๐ น. ณ โรงแรมคริสตัล อำเภอหาดใหญ่ จังหวัดสงขลา นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานในพิธีเปิดการประชุมเชิงปฏิบัติการเพื่อรับฟังความคิดเห็นการยกร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ. .... โดยมีนายเรืองศักดิ์ สุวารี อธิบดีกรมคุ้มครองสิทธิและเสรีภาพ เป็นผู้กล่าวรายงาน และมีผู้แทนส่วนราชการในพื้นที่เข้าร่วม ซึ่งเป็นเรื่องสืบเนื่องจากที่กระทรวงยุติธรรมได้รับเรื่องร้องทุกข์ขอความเป็นธรรมจากประชาชนกรณีถูกหลอกลวงเป็นเหตุให้สูญเสียทรัพย์สินจากการกระทำความผิดในลักษณะแชร์ลูกโซ่จำนวนมาก ประกอบกับประชาชนขอความสนับสนุนจากกระทรวงยุติธรรมให้ผลักดันร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ. .... ที่จัดทำขึ้นโดยภาคประชาชน ซึ่งขณะนี้อยู่ระหว่างกระบวนการรวบรวมรายชื่อประชาชนไม่น้อยกว่า ๑๐,๐๐๐ รายชื่อ เพื่อเสนอกฎหมาย
โอกาสนี้ ผู้ช่วยรัฐมนตรีประจำกระทรวงยุติธรรม กล่าวว่า ที่ผ่านมาพบสถิติผู้ที่ตกเป็นเหยื่อคดีแชร์ลูกโซ่เพิ่มสูงขึ้นทุกปี ส่งผลกระทบอย่างวงกว้าง เพราะแชร์ลูกโซ่ถือเป็นมะเร็งร้ายของสังคม ทำลายระบบเศรษฐกิจของประเทศ ดังนั้น กระทรวงยุติธรรมได้ตระหนักและเห็นความสำคัญของปัญหาเกี่ยวกับการถูกหลอกลวงในลักษณะแชร์ลูกโซ่ ซึ่งเป็นปัญหาที่ต้องแก้ไขอย่างเป็นรูปธรรม จึงมอบหมายให้กรมคุ้มครองสิทธิและเสรีภาพหารือร่วมกับภาคส่วนต่าง ๆ เพื่อศึกษาแนวทางมาตรการป้องกัน ปราบปรามและช่วยเหลือประชาชนผู้ตกเป็นผู้เสียหายจากการถูกหลอกลวงในความผิดลักษณะแชร์ลูกโซ่ อีกทั้ง พลเอก ประยุทธ์ จันทร์โอชา นายกรัฐมนตรี ได้กำหนดให้เรื่องแชร์ลูกโซ่เป็นวาระแห่งชาติ ตั้งแต่วันที่ ๗ ตุลาคม ๒๕๖๐ และได้ให้เป็นเรื่องเร่งด่วนของรัฐบาลเพื่อแก้ไขความเดือดร้อนให้กับพี่น้องประชาชน จึงต้องตั้งสำนักงานเพื่อให้เป็นหน่วยงานที่รับผิดชอบ เพื่อให้เกิดความเชื่อมโยงของข้อมูล จึงถึงเวลาแล้วที่ต้องมีกฎหมายและต้องมีสำนักงานที่รับผิดชอบโดยตรง เพื่อเป็นศูนย์รวมข้อมูลทั้งหมด เพื่อคุ้มครองประชาชนที่สุจริตตามบทบัญญัติตามรัฐธรรมนูญ เพื่อแก้ไขปัญหาให้กับประชาชนที่ได้รับความเดือดร้อน พร้อมทั้งยืนยันว่าไม่ได้มีเจตนาที่นำภาษีประชาชนมาช่วยเหลือ แต่เป็นเงินของผู้เสียหายที่ได้จากการยึดทรัพย์ผู้กระทำความผิดมาช่วยเหลือ หากลดความเหลื่อมล้ำของประชาชนได้จะส่งผลให้ประชาชนเกิดความเสมอภาคทุกชนชั้น ซึ่งเป็นไปตามนโยบายของนายสมศักดิ์ เทพสุทิน รัฐมนตรีว่าการกระทรวงยุติธรรม ที่เน้นย้ำให้สร้างความยุติธรรมให้กับประชาชนทุกชนชั้นด้วยความเท่าเทียม
ทั้งนี้ สำหรับร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ. .... มีสาระสำคัญประกอบด้วยการกำหนดองค์ประกอบการกระทำในลักษณะแชร์ลูกโซ่ มาตรการป้องกันและปราบปรามการกระทำอันมีลักษณะแชร์ลูกโซ่ คณะกรรมการป้องกันและปราบปรามการกระทำความผิดในลักษณะแชร์ลูกโซ่ การจัดตั้งกองทุนหมุนเวียนช่วยเหลือแชร์ลูกโซ่และการจัดตั้งสำนักงานป้องกันและปราบปรามการกระทำความผิดอันมีลักษณะแชร์ลูกโซ่และบทกำหนดโทษ

ที่มา : https://www.thaigov.go.th/news/contents/details/26281
