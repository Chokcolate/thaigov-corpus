รัฐบาลไทย-ข่าวทำเนียบรัฐบาล-ผู้ช่วย รมว.พม. นำทีม พม. One Home จ.อุบลราชธานี เร่งบรรเทาทุกข์ผู้ประสบอุทกภัย พร้อมเตรียมเยียวยาหลังน้ำลด

วันจันทร์ที่ 23 กันยายน 2562
ผู้ช่วย รมว.พม. นำทีม พม. One Home จ.อุบลราชธานี เร่งบรรเทาทุกข์ผู้ประสบอุทกภัย พร้อมเตรียมเยียวยาหลังน้ำลด
ผู้ช่วย รมว.พม. นำทีม พม. One Home จ.อุบลราชธานี เร่งบรรเทาทุกข์ผู้ประสบอุทกภัย พร้อมเตรียมเยียวยาหลังน้ำลด
เมื่อวันที่ 22 ก.ย. 62 นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยผู้บริหารกระทรวง พม. และทีม พม. One Home จังหวัดอุบลราชธานี ลงพื้นที่เยี่ยมให้กำลังใจผู้ประสบอุทกภัย พร้อมให้ความช่วยเหลือบรรเทาทุกข์ตามภารกิจกระทรวง พม. แก่ผู้ประสบอุทกภัย โดยเฉพาะครอบครัวผู้สูงอายุ เด็ก และคนพิการ ในพื้นที่จังหวัดอุบลราชธานี
นายสากล กล่าวว่า การลงพื้นที่จังหวัดอุบลราชธานีในวันนี้ ตนพร้อมทีม พม. One Home จังหวัดอุบลราชธานี และหน่วยงานที่เกี่ยวข้องในพื้นที่ ได้ลงพื้นที่ ณ ศูนย์พักพิงชั่วคราวบริเวณวัดแสนสำราญ เทศบาลเมืองวารินชำราบ อำเภอวารินชำราบ จังหวัดอุบลราชธานี เพื่อติดตามสถานการณ์อุทกภัยในพื้นที่ พร้อมทั้งเยี่ยมให้กำลังใจและให้ความช่วยเหลือบรรเทาทุกข์ตามภารกิจกระทรวง พม. ด้วยการมอบเครื่องอุปโภคและบริโภคที่จำเป็นให้ผู้ประสบอุทกภัย จำนวน 300 ราย รวมทั้งครอบครัวที่มีแม่เพิ่งคลอดบุตร ผู้สูงอายุ และคนพิการ จำนวน 5 ครอบครัว อีกทั้งได้มอบเงินเพื่อการจัดตั้งโรงครัวในการปรุงอาหารสดใหม่ทุกวันสำหรับผู้ประสบอุทกภัยภายในศูนย์พักพิงฯ จำนวน 100,000 บาท และเงินเพื่อการฟื้นฟูชุมชนหลังน้ำลด จำนวน 80,000 บาท จากงบประมาณสนับสนุนของสถาบันพัฒนาองค์กรชุมชน (องค์การมหาชน) หรือ พอช. นอกจากนี้ กระทรวง พม. โดย พอช. ร่วมกับขบวนองค์กรชุมชนและภาคีเครือข่ายวางแผนงานเพื่อช่วยเหลือประชาชนผู้ประสบอุทกภัย แบ่งออกเป็น 3 ระยะ ประกอบด้วย 1. ระยะเร่งด่วน ด้วยการจัดตั้งศูนย์ประสานงานเครือข่ายภัยพิบัติภาคประชาชนจังหวัดอุบลราชธานี เพื่อการบริหารจัดการในช่วงเผชิญเหตุน้ำท่วม 2. ระยะที่ 2 การฟื้นฟูหลังน้ำลด และ 3. ระยะที่ 3 การสร้างระบบการป้องกันภัยพิบัติชุมชนอย่างยั่งยืน ด้วยการจัดตั้งศูนย์ภัยพิบัติอย่างยั่งยืน เพื่อลดความเสี่ยง  การสูญเสียชีวิตและทรัพย์สิน
นายสากล กล่าวต่อไปว่า จากนั้น ได้ลงพื้นที่ ณ หอประชุมเทศบาลเมืองพิบูลมังสาหาร อำเภอพิบูลมังสาหาร จังหวัดอุบลราชธานี เพื่อเยี่ยมให้กำลังใจผู้ประสบอุทกภัย พร้อมให้ความช่วยเหลือบรรเทาทุกข์ตามภารกิจกระทรวง พม. ด้วยการมอบเครื่องอุปโภคและบริโภคที่จำเป็นให้กับผู้ประสบอุทกภัยในพื้นที่เขตเทศบาลพิบูลมังสาหาร รวมทั้งผู้แทนผู้ประสบอุทกภัยในพื้นที่อำเภอพิบูลมังสาหาร และอำเภอสว่างวีระวงศ์ เพื่อนำไปส่งต่อให้กับประชาชนที่เดือดร้อนในพื้นที่ต่อไป นอกจากนี้ ได้ตรวจเยี่ยมและให้กำลังใจเจ้าหน้าที่กระทรวง พม. และอาสาสมัครพัฒนาสังคมและความมั่นคงของมนุษย์ (อพม.) ที่มาปฏิบัติงานออกหน่วยเคลื่อนที่ให้บริการต่างๆ อาทิ ตัดผมชาย เสริมสวยสตรี นวดแผนไทย การฝึกอาชีพประดิษฐ์ดอกไม้จากเศษผ้า และการสาธิตการทำกาแฟโบราณ เป็นต้น ซึ่งมีผู้เข้ารับบริการและฝึกอาชีพเป็นจำนวนมาก
นายสากล กล่าวเพิ่มเติมว่า และในช่วงเย็นของวันนี้ ได้ลงพื้นที่ ณ ศูนย์พักพิงชั่วคราวชุมชนหาดวัดใต้ (ที่ว่างโรงไฟฟ้าเก่า) ตำบลในเมือง อำเภอเมืองอุบลราชธานี จังหวัดอุบลราชธานี เพื่อเยี่ยมให้กำลังใจผู้ประสบอุทกภัย พร้อมให้ความช่วยเหลือบรรเทาทุกข์ตามภารกิจกระทรวง พม. ด้วยการมอบเครื่องอุปโภคและบริโภคที่จำเป็น จำนวน 120 ราย รวมทั้งครอบครัวที่มีผู้สูงอายุและคนพิการ จำนวน 5 ครอบครัว
“ทั้งนี้ หากประชาชนที่ประสบอุทกภัยต้องการความช่วยเหลือ สามารถแจ้งมายังศูนย์ช่วยเหลือสังคม สายด่วน พม. 1300 ตลอด 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่ทั่วประเทศ” นายสากล กล่าวในตอนท้าย

ที่มา : https://www.thaigov.go.th/news/contents/details/23298
