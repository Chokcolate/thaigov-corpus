รัฐบาลไทย-ข่าวทำเนียบรัฐบาล-ปลัดกอบชัยฯ มอบนโยบายหน่วยงานในสังกัดทั่วประเทศ เน้นส่งเสริมพัฒนาภาคอุตสาหกรรมและผู้ประกอบการเพื่อรองรับการเข้าสู่ Thailand 4.0

วันศุกร์ที่ 25 ตุลาคม 2562
ปลัดกอบชัยฯ มอบนโยบายหน่วยงานในสังกัดทั่วประเทศ เน้นส่งเสริมพัฒนาภาคอุตสาหกรรมและผู้ประกอบการเพื่อรองรับการเข้าสู่ Thailand 4.0
นายกอบชัย สังสิทธิสวัสดิ์ ปลัดกระทรวงอุตสาหกรรม เปิดการสัมมนาเชิงปฏิบัติการ พร้อมมอบนโยบายแนวทางการดำเนินงาน ปี 2563 ณ โรงแรมปรินซ์ พาเลซ มหานาค กรุงเทพฯ
กรุงเทพฯ  :  วันนี้ (25 ตุลาคม 2562) นายกอบชัย สังสิทธิสวัสดิ์ ปลัดกระทรวงอุตสาหกรรม เปิดการสัมมนา  เชิงปฏิบัติการ เรื่อง “การขับเคลื่อนนโยบายของกระทรวงอุตสาหกรรม ประจำปีงบประมาณ พ.ศ. 2563 และการเพิ่มประสิทธิภาพการกำกับ ดูแล และส่งเสริมการประกอบการเหมืองแร่ ให้เป็นไปตามกฎหมายมีความปลอดภัย เป็นมิตรกับสิ่งแวดล้อม และมีความรับผิดชอบต่อสังคม” พร้อมมอบนโยบายแนวทางการดำเนินงาน ปี 2563 ให้กับหน่วยงานในสังกัดทั่วประเทศ เน้นส่งเสริมพัฒนาภาคอุตสาหกรรมและผู้ประกอบการเพื่อรองรับการเข้าสู่ Thailand 4.0 โดยมี นายสุรพล ชามาตย์ รองปลัดกระทรวงอุตสาหกรรม กล่าวรายงาน นายณัฐพล ณัฏฐสมบูรณ์ นายเอกภัทร วังสุวรรณ ผู้ตรวจราชการกระทรวงอุตสาหกรรม นายวิษณุ ทับเที่ยง อธิบดีกรมพื้นฐานและเหมืองแร่ นายประกอบ วิวิธจินดา ผู้ตรวจราชการกระทรวงอุตสาหกรรม รักษาการแทนอธิบดีกรมโรงงานอุตสาหกรรม นางสาวสมจิณณ์ พิลึก ผู้ว่าการการนิคมอุตสาหกรรมแห่งประเทศไทย ผู้บริหารกระทรวงอุตสาหกรรม จากส่วนจากส่วนกลางและส่วนภูมิภาค กว่า 200 คน ร่วมสัมมนา  ณ โรงแรมปรินซ์ พาเลซ มหานาค กรุงเทพฯ
ปลัดกระทรวงอุตสาหกรรม กล่าวว่า “ในปีงบประมาณ พ.ศ. 2563 รัฐบาลภายใต้การนำของนายกรัฐมนตรี พลเอกประยุทธ์ จันทร์โอชา ได้เน้นย้ำให้กระทรวงอุตสาหกรรม ดำเนินภารกิจในการส่งเสริมพัฒนาภาคอุตสาหกรรมและผู้ประกอบการ SMEs เพื่อรองรับการเข้าสู่ Thailand 4.0 ภายใต้กรอบยุทธศาสตร์ชาติ 20 ปี ดังนั้น การขับเคลื่อนภารกิจของทุกหน่วยงานในสังกัดกระทรวงอุตสาหกรรมทั้งส่วนกลางและส่วนภูมิภาค จะต้องเชื่อมโยงนโยบาย ยุทธศาสตร์และแผนในระดับต่างๆ ซึ่งหน่วยงานต่างๆ ของกระทรวงอุตสาหกรรมต้องช่วยกันผลักดันนโยบายต่างๆ ของรัฐบาล และกระทรวงอุตสาหกรรม ให้เกิดผลสัมฤทธิ์อย่างเป็นรูปธรรม ผ่าน 5 Agenda ของกระทรวงอุตสาหกรรม คือ
1. การส่งเสริมและพัฒนา SMEs (SMEs 4.0) เพิ่มบทบาทงานส่งเสริมและพัฒนา เกษตรอุตสาหกรรม SMEs วิสาหกิจชุมชน ผู้ประกอบการคนตัวเล็ก startupให้มากขึ้น
2. การส่งเสริมภาคอุตสาหกรรมสู่ Factory 4.0
คงคุณภาพงานด้านการกำกับดูแลโรงงานและเหมืองแร่ ให้ปฏิบัติถูกต้องตามกฎหมายและเป็นมิตรกับสิ่งแวดล้อม ควบคู่ไปกับการสร้างขีดความสามารถในการแข่งขันให้กับผู้ประกอบการ
3. การส่งเสริมอุตสาหกรรมเป้าหมาย (S-Cruve New S-Cruve) กระทรวงอุตสาหกรรมมีมาตรการส่งเสริมอุตสาหกรรมเป้าหมายที่ผ่านความเห็นชอบของ ครม. แล้ว 3 อุตสาหกรรม คือ หุ่นยนต์และระบบอัตโนมัติ ( Robotics) ยานยนต์ไฟฟ้า (xEV) และอุตสาหกรรมชีวภาพ (Bioeconomy) และอยู่ระหว่างนำเสนอคืออุตสาหกรรมอาหารเพื่ออนาคต (Food for The Future)
4. การพัฒนาอุตสาหกรรมเชิงพื้นที่
EEC SEZ มติ ครม. อุตสาหกรรมสัญจร ส่งเสริมให้เกิดการลงทุนในพื้นที่ที่รับผิดชอบ
และ
5. Big Data Smart Office 4.0 รวมทั้งผลักดันให้เกิดการลงทุนการดำเนินงานที่เกิดผลสัมฤทธิ์
การสัมมนาในครั้งนี้ จะช่วยให้ผู้บริหารหน่วยงานในสังกัดกระทรวงอุตสาหกรรม  ทั้งส่วนกลาง และส่วนภูมิภาคตลอดจนอุตสาหกรรมจังหวัด และเจ้าหน้าที่ที่เกี่ยวข้องได้รับทราบนโยบายของกระทรวงอุตสาหกรรม ในปีงบประมาณ พ.ศ. 2563 เพื่อเป็นกรอบและแนวทาง ในการปฏิบัติงาน การดำเนินแผนงาน/โครงการเพื่อเชื่อมโยงภารกิจพื้นฐานสู่ภารกิจเชิงพื้นที่ เพื่อเสริมสร้างความสามารถในการแข่งขันให้กับผู้ประกอบการในส่วนภูมิภาค ให้เกิดผลสัมฤทธิ์อย่างเป็นรูปธรรม รวมทั้งแนวทางการปฏิบัติงานของเจ้าหน้าที่สำนักงานอุตสาหกรรมจังหวัดที่เกี่ยวข้องกับการติดตามคดี การดำเนินงานกับของกลางในคดีความผิดตาม พ.ร.บ. แร่ พ.ศ. 2560 ให้สอดคล้องและเป็นไปในทิศทางเดียวกัน ซึ่งจะทำให้การกำกับ ดูแล เฝ้าระวังการประกอบการเหมืองแร่ มีประสิทธิภาพมากยิ่งขึ้น อีกทั้ง ยังเป็นการป้องกันและปราบปรามไม่ให้มีการกระทำความผิดตาม พ.ร.บ.แร่ พ.ศ. 2560 อันจะส่งผลให้ลดการต่อต้านและร้องเรียนการประกอบกิจการอุตสาหกรรมเหมืองแร่  ช่วยให้การปฏิบัติงานเป็นไปอย่างมีประสิทธิภาพ ประสิทธิผลและบรรลุเป้าหมายขององค์กร เพื่อประโยชน์สูงสุดของประชาชนและประเทศต่อไป #กระทรวงอุตสาหกรรม #ปลัดกระทรวงอุตสาหกรรม #ปลัดกอบชัยฯ

ที่มา : https://www.thaigov.go.th/news/contents/details/24066
