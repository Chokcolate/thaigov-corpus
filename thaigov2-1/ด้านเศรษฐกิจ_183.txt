รัฐบาลไทย-ข่าวทำเนียบรัฐบาล-ธุรกิจซื้อขายออนไลน์ไม่ได้สิทธิประโยชน์ยกเว้นภาษี

วันศุกร์ที่ 16 สิงหาคม 2562
ธุรกิจซื้อขายออนไลน์ไม่ได้สิทธิประโยชน์ยกเว้นภาษี
ธุรกิจซื้อขายออนไลน์ไม่ได้สิทธิประโยชน์ยกเว้นภาษี
ธุรกิจซื้อขายออนไลน์ไม่ได้สิทธิประโยชน์ยกเว้นภาษี
จากที่ได้มีข่าวเผยแพร่ในลักษณะว่า บีโอไอได้ให้สิทธิประโยชน์การยกเว้นภาษีเงินได้นิติบุคคลแก่ผู้ประกอบการต่างชาติรายใหญ่เป็นพิเศษ ในกิจการซื้อขายสินค้าออนไลน์ โดยเป็นการให้สิทธิเหนือกว่าผู้ประกอบการชาวไทยนั้น สำนักงานคณะกรรมการส่งเสริมการลงทุน หรือ บีโอไอ ขอชี้แจงดังนี้
1. บีโอไอไม่ได้ให้สิทธิในการยกเว้นภาษีเงินได้นิติบุคคลแก่กิจการซื้อขายสินค้าออนไลน์ ไม่ว่าจะเป็นกิจการซื้อขายสินค้าออนไลน์ของคนไทยหรือของต่างชาติ ก็จะไม่ได้รับการยกเว้นภาษีเงินได้นิติบุคคลจากการขายสินค้า
2. บีโอไอเปิดให้การส่งเสริมกิจการที่เกี่ยวข้อง คือ “กิจการศูนย์กระจายสินค้าอัจฉริยะ” เพื่อสนับสนุนให้ไทยเป็นศูนย์กลางการค้าของภูมิภาค และขับเคลื่อนการใช้เทคโนโลยีและนวัตกรรม โดยมีเงื่อนไขว่าต้องเป็นศูนย์กระจายสินค้า ที่ใช้เทคโนโลยีดิจิทัล และระบบอัตโนมัติที่ทันสมัย และมีการจ้างบุคลากรด้านวิทยาศาสตร์และเทคโนโลยีตามที่กำหนดเท่านั้น ซึ่งหากได้รับส่งเสริมก็จะได้รับการยกเว้นภาษีเงินได้นิติบุคคลเป็นเวลา 8 ปี เฉพาะรายได้จากค่าบริการกระจายสินค้าระหว่างประเทศ ส่วนรายได้จากการขายสินค้าจะไม่ได้รับการยกเว้นภาษีเงินได้นิติบุคคลแต่อย่างใด
3. การส่งเสริม “กิจการศูนย์กระจายสินค้าอัจฉริยะ” ของบีโอไอดังกล่าว ไม่ว่าจะเป็นผู้ประกอบการไทยหรือต่างชาติก็สามารถยื่นขอรับส่งเสริมการลงทุนได้ ซึ่งหากได้รับการส่งเสริมก็จะได้รับสิทธิประโยชน์เท่าเทียมกัน

ที่มา : https://www.thaigov.go.th/news/contents/details/22290
