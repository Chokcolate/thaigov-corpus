รัฐบาลไทย-ข่าวทำเนียบรัฐบาล-สธ.เผยผลตรวจสุขภาพคนไทยจากอู่ฮั่น ทุกคนไม่มีไข้ สภาพจิตใจดี

วันพฤหัสบดีที่ 6 กุมภาพันธ์ 2563
สธ.เผยผลตรวจสุขภาพคนไทยจากอู่ฮั่น ทุกคนไม่มีไข้ สภาพจิตใจดี
กระทรวงสาธารณสุข เผยผลตรวจสุขภาพคนไทยจากอู่ฮั่น ที่ฐานทัพเรือสัตหีบ ทุกคนสบายดี ไม่มีไข้  สภาพจิตใจดี ร่วมกับกองทัพเรือ จัดแพทย์ผู้เชี่ยวชาญดูแล พร้อมจัดยาให้ผู้ที่รับยาต่อเนื่อง ผลการตรวจทางห้องปฏิบัติการรอยืนยันจากผู้เชี่ยวชาญ
วันนี้ (6 กุมภาพันธ์ 2563) ที่สโมสรโรงพยาบาลอาภากรเกียรติวงศ์ ฐานทัพเรือสัตหีบ จ.ชลบุรี นายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุขภาพที่ 6 พร้อมด้วย พล.ร.ท.ประชาชาติ ศิริสวัสดิ์ โฆษกกองทัพเรือ พล.ร.ต.เกิดศักดิ์ วียะโยธิน ผู้อำนวยการโรงพยาบาลสมเด็จพระนางเจ้าสิริกิติ์ กรมแพทย์ทหารเรือ แถลงความคืบหน้าการดูแลคนไทยกลับบ้าน ที่ฐานทัพเรือสัตหีบ ว่า กระทรวงสาธารณสุข ได้ตรวจสุขภาพคนไทยจากอู่ฮั่น ที่ฐานทัพเรือสัตหีบ เป็นชาย 30 คน หญิง 104 คน อายุระหว่าง 6 เดือนถึง 53 ปี โดยได้ร่วมกับกองทัพเรือ จัดแพทย์ผู้เชี่ยวชาญ ดูแลผู้เข้าเกณฑ์สงสัยเฝ้าระวังโรคปอดอักเสบจากเชื้อไวรัสโคโรนาสายพันธุ์ใหม่ 2019 ทั้งด้านสุขภาพกายและสุขภาพจิต พร้อมให้คำปรึกษา ตลอด 24 ชั่วโมง ทุกคนได้รับการตรวจสุขภาพ พร้อมจัดยาให้ผู้ที่ต้องรับประทานยาต่อเนื่อง 4 คน ได้แก่ โรคหอบหืด ไทรอยด์เป็นพิษ ฮอร์โมนรักษามะเร็งไทรอยด์ กระเพาะอาหารอักเสบ ยาบำรุงครรภ์
“จากการพูดคุยกับคนไทยกลุ่มนี้ พบว่า มีกำลังใจดี คิดถึงบ้าน มีนอนไม่หลับบ้าง แต่ก็ขอบคุณและพร้อมให้ความร่วมมือ ปฏิบัติตามข้อกำหนดเพื่อให้ปลอดภัยการควบคุมป้องกันที่มีประสิทธิภาพ”นายแพทย์สุเทพ กล่าว
ทั้งนี้ ทีม MCATT กรมสุขภาพจิต ได้เข้าไปประเมินสุขภาพจิต พบว่า ส่วนใหญ่ สภาพจิตใจดี ไม่พบความเครียด นอนหลับได้ดีขึ้น มีกิจกรรมผ่อนคลายความเครียด อาทิ ดูโทรทัศน์ อ่านหนังสือ ทำการบ้าน เล่นเกมส์ พูดคุยกับเพื่อนร่วมห้องได้  ส่วนสิ่งที่ต้องการเพิ่มเติม คือ ขอมีช่องทางสื่อสารกับภายนอก เช่น ญาติ ที่ทำงาน และขออุปกรณ์ออกกำลังกาย โดยในวันนี้จะคืนโทรศัพท์ให้ผู้ที่อยู่ในเกณฑ์เฝ้าระวังทุกคน เพื่อให้ติดต่อสื่อสารกับญาติ
สำหรับคำแนะนำการปฏิบัติตนระหว่างอยู่ในพื้นที่เฝ้าระวังอาการ มีดังนี้ 1.ให้ความร่วมมือปฏิบัติตามมาตรการป้องกันควบคุมโรคของกระทรวงสาธารณสุข 2.รักษาสุขอนามัยส่วนบุคคล ล้างมือบ่อยๆ ไม่ใช้ของใช้ส่วนตัวร่วมกับผู้อื่น เช่น แก้วน้ำ อุปกรณ์รับประทานอาหาร ผ้าเช็ดหน้า อื่นๆ 3.การทิ้งขยะต้องทิ้งในบริเวณที่เจ้าหน้าที่จัดเตรียมไว้ 4.สังเกตอาการตนเอง ถ้ามีไข้ ไอ เจ็บคอ หายใจหอบเหนื่อย รีบแจ้งผู้ดูแล เพื่อประสานงานกับเจ้าหน้าที่สาธารณสุขในพื้นที่ เข้าสู่ระบบการรักษาทันที
ด้านพลเรือตรีเกิดศักดิ์ วีระโยธิน ผู้อำนวยการโรงพยาบาลสมเด็จพระนางเจ้าสิริกิติ์ กรมแพทย์ทหารเรือแถลงอาการคนไทย 4 คน ที่นอนพักรักษาตัวในโรงพยาบาลสมเด็จพระนางเจ้าสิริกิติ์ กรมแพทย์ทหารเรือ เช้าวันนี้ ทุกรายไม่มีไข้ อาการไอลดลง อาการท้องเสียลดลง ผลเอ็กซเรย์ปอดพบผิดปกติเล็กน้อย 1 คน ส่วนผลตรวจไวรัสทางห้องปฏิบัติการเบื้องต้นไม่พบเชื้อ ต้องปรึกษาผู้เชี่ยวชาญต่อไป
อย่างไรก็ตาม กระทรวงสาธารณสุขจะดูแลคนไทยกลับบ้านให้ดีที่สุด และฝากถึงประชาชนทั่วไปให้ดูแลสุขภาพ และสุขลักษณะส่วนบุคคลด้วยการ กินร้อน ช้อนกลาง ล้างมือบ่อยๆ ด้วยน้ำและสบู่ หรือเจลแอลกอฮอล์ เมื่อมีอาการไอหรือจามควรใส่หน้ากากอนามัยทุกครั้ง หลีกเลี่ยงการอยู่ในสถานที่แออัด ไม่ใช้สิ่งของส่วนตัวร่วมกับผู้อื่น เช่น ผ้าเช็ดหน้า ผ้าเช็ดตัว เสื้อผ้า หากพบอาการผิดปกติควรไปพบแพทย์ทันที
********************************  6 กุมภาพันธ์ 2563

ที่มา : https://www.thaigov.go.th/news/contents/details/26338
