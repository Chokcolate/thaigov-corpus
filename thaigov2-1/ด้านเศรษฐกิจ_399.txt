รัฐบาลไทย-ข่าวทำเนียบรัฐบาล-กรมบัญชีกลางจัดอบรม “โครงการข้อตกลงคุณธรรม (Integrity Pact)”

วันพฤหัสบดีที่ 12 กันยายน 2562
กรมบัญชีกลางจัดอบรม “โครงการข้อตกลงคุณธรรม (Integrity Pact)”
กรมบัญชีกลางจัดอบรม “โครงการข้อตกลงคุณธรรม (Integrity Pact) : โครงการเพิ่มศักยภาพให้กับเจ้าหน้าที่หน่วยงานของรัฐ และผู้ประกอบการ เรื่อง มาตรฐานขั้นต่ำของนโยบายและแนวทางป้องกันการทุจริตในการจัดซื้อจัดจ้างภาครัฐ”
กรมบัญชีกลางจัดอบรม “โครงการข้อตกลงคุณธรรม (Integrity Pact) : โครงการเพิ่มศักยภาพให้กับเจ้าหน้าที่หน่วยงานของรัฐ และผู้ประกอบการ เรื่อง มาตรฐานขั้นต่ำของนโยบายและแนวทางป้องกันการทุจริตในการจัดซื้อจัดจ้างภาครัฐ” เพื่อให้ความรู้แก่เจ้าหน้าที่ของรัฐ และผู้ประกอบการในการดำเนินงานมาตรฐานขั้นต่ำของนโยบายและแนวทางป้องกันการทุจริตในการจัดซื้อจัดจ้างที่ผู้ประกอบการต้องจัดให้มี อีกทั้ง ยังรับฟังความคิดเห็นของผู้เข้าร่วมอบรม และนำไปพัฒนาปรับปรุงการดำเนินงานต่อไปในอนาคต
นางญาณี แสงศรีจันทร์ ที่ปรึกษาด้านพัฒนาระบบการเงินการคลัง ในฐานะโฆษกกรมบัญชีกลาง เปิดเผยว่า กรมบัญชีกลางในฐานะหน่วยงานกลางที่กำกับดูแลด้านการจัดซื้อจัดจ้างภาครัฐ เห็นถึงความสำคัญของการพัฒนาศักยภาพของเจ้าหน้าที่หน่วยงานของรัฐและผู้ประกอบการ เพื่อให้มีความรู้ ความเข้าใจที่ถูกต้องเกี่ยวกับการจัดซื้อจัดจ้างภาครัฐ จึงได้จัด “โครงการข้อตกลงคุณธรรม (Integrity Pact) : โครงการเพิ่มศักยภาพให้กับเจ้าหน้าที่หน่วยงานของรัฐ และผู้ประกอบการ เรื่องมาตรฐานขั้นต่ำนโยบายและแนวทางป้องกันการทุจริตในการจัดซื้อจัดจ้างภาครัฐ” โดยมีนายประสงค์ พูนธเนศ ปลัดกระทรวงการคลัง เป็นประธานเปิดงาน ในวันที่ 12 ก.ย. 62 ณ โรงแรมมิราเคิล แกรนด์ คอนเวนชั่น หลักสี่ กรุงเทพมหานคร
“ซึ่งโครงการฝึกอบรมดังกล่าว เป็นการปฏิบัติตามมาตรา 19 แห่งพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 เป็นการสนับสนุนให้ผู้เข้าร่วมเสนอราคากับภาครัฐมีส่วนร่วมในการป้องกันการทุจริตในกระบวนการจัดซื้อจัดจ้างภาครัฐ โดยผู้ประกอบการที่จะเข้าร่วมการเสนอราคาในโครงการที่มีวงเงินในการจัดซื้อจัดจ้าง ตั้งแต่ 500 ล้านบาทขึ้นไป ต้องจัดให้มีนโยบายและแนวทางการป้องกันการทุจริตในการจัดซื้อจัดจ้างที่เหมาะสมและระบุเป็นลายลักษณ์อักษรอย่างชัดเจน โดยจะต้องห้ามมิให้กรรมการ ผู้บริหาร พนักงาน ตลอดจนบุคคลที่สามที่มีความเกี่ยวข้องกับผู้ประกอบการมีการติดสินบนอันเป็นการให้ประโยชน์ในการเสนอราคา หรือการสมยอมกันในการเสนอราคาต่อหน่วยงานภาครัฐ นำมาซึ่งความได้เปรียบและได้รับผลประโยชน์ตอบแทนบางประการในกระบวนการจัดซื้อจัดจ้าง” โฆษกกรมบัญชีกลาง กล่าว
โฆษกกรมบัญชีกลาง กล่าวในตอนท้ายว่า ข้อตกลงคุณธรรม (Integrity Pact) เป็นเครื่องมือที่ช่วยสนับสนุนการดำเนินงานของภาครัฐและภาคเอกชน ให้ดำเนินโครงการอย่างสุจริต ทำให้ผู้ปฏิบัติงานสามารถปฏิบัติงานได้อย่างถูกต้อง ลดช่องทางการทุจริต ก่อให้เกิดความโปร่งใส ตรวจสอบได้ และทำให้การจัดซื้อจัดจ้างของภาครัฐเป็นไปอย่างมีประสิทธิภาพ และเกิดประโยชน์สูงสุด โดยที่ผ่านมากรมบัญชีกลางได้ผลักดันให้เกิดการมีส่วนร่วมของภาคประชาชนและผู้ประกอบการในการป้องกันการทุจริต ด้วยการใช้โครงการข้อตกลงคุณธรรม (Integrity Pact) เป็นเครื่องมือ โดยปัจจุบัน พบว่า เครื่องมือดังกล่าวช่วยให้ประหยัดงบประมาณแผ่นดินได้ 74,893 ล้านบาท คิดเป็น 30.40% ของงบประมาณโครงการที่ดำเนินการจัดหา

ที่มา : https://www.thaigov.go.th/news/contents/details/23025
