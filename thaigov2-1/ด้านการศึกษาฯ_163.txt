รัฐบาลไทย-ข่าวทำเนียบรัฐบาล-ประวัติศาสตร์​เพชรยอดมกุฎ

วันอังคารที่ 26 พฤศจิกายน 2562
ประวัติศาสตร์​เพชรยอดมกุฎ
นายณัฏฐพล ทีปสุวรรณ รัฐมนตรี​ว่าการ​กระทรวง​ศึกษาธิการ เป็นประธานเปิดการแข่งขันประวัติศาสตร์​เพชรยอดมงกุฎ ครั้งที่ 12
เมื่อวันอาทิตย์ที่ 24 พฤศจิกายน​ 2562 นายณัฏฐพล ทีปสุวรรณ รัฐมนตรี​ว่าการ​กระทรวง​ศึกษาธิการ เป็นประธานเปิดการแข่งขันประวัติศาสตร์​เพชรยอดมงกุฎ ครั้งที่ 12 โดยมีสมเด็จพระมหารัชมงคลมุนี กรรมการมหาเถรสมาคม ประธานมูลนิธิร่มฉัตร, นายสนิท แย้มเกษร รองเลขาธิการคณะกรรมการ​การศึกษา​ขั้นพื้นฐาน, ผู้บริหารสถานศึกษา, คณะครู ตลอดจนผู้ปกครองและนักเรียนจากสถานศึกษาทั่วประเทศ เข้าร่วมงาน ณ โรงเรียนสตรีวิทยา
รมว.ศึกษาธิการ​ กล่าวว่า วิชาประวัติศาสตร์​เป็นวิชาที่แสดงให้เห็นถึงรากเหง้าของประเทศชาติ ทำให้เด็กและเยาวชนได้เรียนรู้ที่มาของเหตุการณ์ปัจจุบัน การเรียนวิชาประวัติศาสตร์​จึงมีความสำคัญ โดยผู้เรียนสามารถเชื่อมโยงความรู้ประวัติศาสตร์​กับเนื้อหาวิชาอื่น ๆ ได้ ซึ่งกระทรวงศึกษาธิการ​ให้ความสำคัญกับการเรียนประวัติศาสตร์​เสมอมา โดยมุ่งเน้นการเล่าเรื่องและการถ่ายทอดความรู้อย่างสนุกสนานและน่าสนใจ ซึ่งเชื่อมั่นว่าเด็กและเยาวชนที่จะเป็นผู้นำของประเทศในอนาคต จะคำนึงถึงประวัติศาสตร์​ที่ผ่านมา ที่ทำให้ประเทศมีความเข้มแข็งและพัฒนามาได้จนทุกวันนี้
ทั้งนี้ ขอขอบคุณมูลนิธิร่มฉัตร อาจารย์ คณะครู และผู้มีส่วนร่วมสนับสนุนการแข่งขันในครั้งนี้ เพื่อให้เด็กและเยาวชนได้เรียนรู้ประวัติศาสตร์​ ซึ่งเป็นส่วนสำคัญในการพัฒนาเด็กและเยาวชนให้เป็นกำลังคนที่มีความรักและสามัคคีในการพัฒนาประเทศต่อไป
นายสนิท แย้มเกษร รองเลขาธิการคณะกรรมการ​การศึกษา​ขั้นพื้นฐาน กล่าวว่า การจัดการแข่งขันประวัติศาสตร์​เพชรยอดมงกุฎ จัดขึ้นครั้งแรกในปี 2551 เพื่อสนองพระราชเสาวนีย์ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งพระราชทานเนื่องในวันเฉลิมพระชนมพรรษา วันที่ 12 สิงหาคม​ 2551 มีใจความสำคัญว่า "พระองค์ทรงห่วงใยและมีพระราชประสงค์ให้นักเรียน เรียนรู้ประวัติศาสตร์​ไทยให้มากขึ้น" พร้อมปลูกจิตสำนึกนักเรียนให้มีความรักชาติ และภาคภูมิใจในความเป็นไทย รวมทั้งพัฒนาการเรียนการสอนวิชาประวัติศาสตร์​ไทย และสร้างแรงจูงใจให้นักเรียนได้พัฒนาศักยภาพอย่างเต็มที่
การแข่งขันประวัติศาสตร์​เพชรยอดมงกุฎ ได้รับพระมหากรุณาธิคุณ​อย่างหาที่สุดมิได้ จากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระราชทานถ้วยรางวัลแก่นักเรียนผู้ชนะการแข่งขัน และสมเด็จพระมหารัชมงคลมุนี กรรมการมหาเถรสมาคม และประธานมูลนิธิร่มฉัตร ได้มีเมตตาสนับสนุนทุนการศึกษาแก่นักเรียน ที่ชนะการแข่งขัน รวมถึงค่าใช้จ่ายทั้งหมดในการแข่งขัน ตลอดจนได้รับการสนับสนุนจากธนาคารออมสิน รวมทั้งมหาวิทยาลัยเทคโนโลยีราชมงคลรัตนโกสินทร์ วิทยาเขตบพิตรพิมุข จักรวรรดิ มหาวิทยาลัยศรีนครินทรวิโรฒ มหาวิทยาลัย​ราชภัฏ​บ้านสมเด็จเจ้าพระยา ในการออกข้อสอบและตัดสินการแข่งขัน
สำหรับการแข่งขันฯ ในครั้งที่ 12 นี้ จัดขึ้นระหว่างวันที่ 23-24 พฤศจิกายน​ 2562 แบ่งการแข่งขันออกเป็น 4 ช่วงชั้น ได้แก่ ช่วงชั้นที่ 1 ระดับประถมศึกษาปีที่ 1-3 จำนวน 414 คน, ช่วงชั้นที่ 2 ระดับประถมศึกษาปีที่ 4-6 จำนวน 553 คน, ช่วงชั้นที่ 3 มัธยม​ศึกษาปีที่ 1-3 จำนวน 1,234 คน และช่วงชั้นที่ 4 มัธยมศึกษาปีที่ 4-6 จำนวน 1,294 คน รวมจำนวนนักเรียน 3,495 คน จาก 1,140 โรงเรียน
อรพรรณ ฤทธิ์​มั่น​: สรุป
นวรัตน์​ ราม​สูต​: เรียบเรียง​
ยุทธ​พงศ์​ เลือก​กลั่น​ดี​: ถ่ายภาพ​
กลุ่ม​ประชา​สัมพันธ์​ สร.: รายงาน

ที่มา : https://www.thaigov.go.th/news/contents/details/24847
