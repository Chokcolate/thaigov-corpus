รัฐบาลไทย-ข่าวทำเนียบรัฐบาล-รมว.มท. ร่วมหารือคณะกรรมาธิการการปกครองท้องถิ่น วุฒิสภา เพื่อแลกเปลี่ยนความคิดเห็นในการพัฒนาและส่งเสริมประสิทธิภาพในการบริหารงาน อปท.

วันพฤหัสบดีที่ 31 ตุลาคม 2562
รมว.มท. ร่วมหารือคณะกรรมาธิการการปกครองท้องถิ่น วุฒิสภา เพื่อแลกเปลี่ยนความคิดเห็นในการพัฒนาและส่งเสริมประสิทธิภาพในการบริหารงาน อปท.
รมว.มท. ร่วมหารือคณะกรรมาธิการการปกครองท้องถิ่น วุฒิสภา เพื่อแลกเปลี่ยนความคิดเห็นในการพัฒนาและส่งเสริมประสิทธิภาพในการบริหารงาน อปท.
วันที่ 30 ต.ค. 62 เวลา 13.30 น. ณ ห้องประชุมราชสีห์ ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วยนายประยูร รัตนเสนีย์ อธิบดีกรมส่งเสริมการปกครองท้องถิ่น และคณะผู้บริหารของกระทรวงมหาดไทย ให้การต้อนรับ พลเอก เลิศรัตน์ รัตนวานิช ประธานคณะกรรมาธิการการปกครองท้องถิ่น วุฒิสภา พร้อมคณะ
ในโอกาสเข้าพบ เพื่อหารือข้อราชการเกี่ยวกับการพัฒนาและส่งเสริมประสิทธิภาพในการบริหารงานองค์กรปกครองส่วนท้องถิ่น ในด้านต่าง ๆ
พลเอก อนุพงษ์ เผ่าจินดา ได้กล่าวต้อนรับเนื่องในโอกาสที่คณะกรรมาธิการการปกครองท้องถิ่น วุฒิสภา เข้าพบเพื่อแลกเปลี่ยนข้อคิดเห็นในการบริหารงานท้องถิ่น และกล่าวตอนหนึ่งว่ากระทรวงมหาดไทยมีนโยบายในการผลักดันแนวทางการกระจายอำนาจไปสู่ท้องถิ่น เพื่อให้แต่ละท้องถิ่นได้รับรู้และร่วมแก้ไขปัญหาของท้องถิ่นด้วยตนเอง เพื่อทำให้การแก้ปัญหาในพื้นที่ท้องถิ่นเป็นไปอย่างมีประสิทธิภาพ ให้เกิดประโยชน์แก่พี่น้องประชาชนในท้องถิ่นอย่างสูงสุด
พลเอก เลิศรัตน์ รัตนวานิช กล่าวว่า คณะกรรมาธิการการปกครองท้องถิ่น วุฒิสภา มีหน้าที่ พิจารณา ศึกษา พระราชบัญญัติที่เกี่ยวข้องกับการปกครองท้องถิ่นก่อนนำเข้าสู่ที่ประชุมวุฒิสภา ศึกษา พิจารณาการกระจายอำนาจสู่ท้องถิ่น การปกครองท้องถิ่น การเพิ่มประสิทธิภาพขององค์กรปกครองส่วนท้องถิ่น รวมถึงการถ่ายโอนอำนาจไปสู่ท้องถิ่น เพื่อให้ประชาชนมีสิทธิที่จะวางแผนและเลือกวิถีชีวิตความเป็นอยู่ในท้องถิ่นของตนเอง โดยก่อนหน้านี้คณะกรรมาธิการฯ ได้ลงพื้นที่รับฟังความเห็นจากประชาชนจังหวัดต่าง ๆ และได้รับทราบถึงปัญหาที่ต้องการได้รับการแก้ไข ซึ่งที่ผ่านมาทางกระทรวงมหาดไทยให้ความสำคัญและแก้ไขมาอย่างต่อเนื่อง
จากนั้น พลเอก อนุพงษ์ เผ่าจินดา ได้ร่วมหารือในประเด็นต่าง ๆ กับคณะกรรมาธิการการปกครองท้องถิ่น วุฒิสภา อาทิ การพัฒนาและส่งเสริมประสิทธิภาพในการบริหารงานองค์กรปกครองส่วนท้องถิ่น การกระจายอำนาจและการถ่ายโอนภารกิจให้แก่องค์กรปกครองส่วนท้องถิ่น ปัญหาและอุปสรรค แนวทางการปฏิบัติ การตั้งงบประมาณให้องค์กรปกครองส่วนท้องถิ่นเพื่อให้ตอบสนองความต้องการของท้องถิ่นอย่างเหมาะสม การบริหารงานบุคคลท้องถิ่น การแก้ไขปัญหาความเดือดร้อนเรื่องต่าง ๆ ในอำนาจขององค์กรปกครองส่วนท้องถิ่น เช่น ปัญหาความยากจน ปัญหาภัยแล้ง ปัญหาอุทกภัย ปัญหาที่ดินและสิ่งปลูกสร้าง ที่มีผลกระทบต่อชีวิตของประชาชนในหลายพื้นที่ และการบริหารจัดการขยะ ในส่วนของการเลือกตั้งท้องถิ่น เป็นอำนาจของคณะรัฐมนตรีในการกำหนดและแจ้งให้ กกต. ทราบ เพื่อประกาศให้มีการเลือกตั้ง แต่อย่างไรก็ตาม เงื่อนไขในการกำหนดเวลาการเลือกตั้งนอยู่กับหลายเงื่อนไข เช่น กกต. ที่จะต้องออกระเบียบที่เกี่ยวข้องให้เรียบร้อย และการจัดเตรียมงบประมาณเพื่อรองรับการเลือกตั้ง เพราะหากว่าท้องถิ่นใดมีงบประมาณไม่เพียงพอในการจัดการเลือกตั้งจะต้องใช้งบประมาณ ปี 63 มาดำเนินการ ซึ่งคาดว่าจะสามารถเบิกจ่ายได้ประมาณ ช่วงเดือนกุมภาพันธ์ – มีนาคม 63 เป็นต้น
ท้ายสุด พลเอก อนุพงษ์ เผ่าจินดา ได้กล่าวขอบคุณคณะกรรมาธิการการปกครองท้องถิ่น วุฒิสภา ที่ได้ให้คำแนะนำและร่วมแลกเปลี่ยนข้อคิดเห็นในการพัฒนาการปกครองท้องถิ่นร่วมกัน เพื่อให้เกิดประสิทธิภาพ ประสิทธิผล ตอบสนองความต้องการ และเกิดประโยชน์แก่ประชาชนในท้องถิ่นอย่างสูงสุด.
กองสารนิเทศ สป.มท.
ครั้งที่ 182 / 2562

ที่มา : https://www.thaigov.go.th/news/contents/details/24202
