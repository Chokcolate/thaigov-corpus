รัฐบาลไทย-ข่าวทำเนียบรัฐบาล-ไทย-สหราชอาณาจักร พร้อมสานต่อความร่วมมืออย่างรอบด้าน

วันพุธที่ 11 มีนาคม 2563
ไทย-สหราชอาณาจักร พร้อมสานต่อความร่วมมืออย่างรอบด้าน
ไทย-สหราชอาณาจักร พร้อมสานต่อความร่วมมืออย่างรอบด้าน
วันนี้ (11 มีนาคม 2563) เวลา 10.00 น. ลอร์ดโพลแห่งเบย์สวอเตอร์ (Lord Powell of Bayswater KCMG) สมาชิกสภาขุนนางสหราชอาณาจักร พบหารือกับพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ณ ห้องสีม่วง ตึกไทยคู่ฟ้า ทำเนียบรัฐบาล ในโอกาสเดินทางเยือนไทย สรุปสาระสำคัญของการหารือ ดังนี้
นายกรัฐมนตรียินดีที่ได้พบลอร์ดโพลแห่งเบย์สวอเตอร์อีกครั้ง ซึ่งแสดงให้เห็นถึงความสัมพันธ์และความร่วมมือที่ดีระหว่างไทยกับสหราชอาณาจักรตลอดระยะเวลา 165 ปีที่ผ่านมา พร้อมชื่นชมในประสบการณ์การทำงานของลอร์ดโพลแห่งเบย์สวอเตอร์ ที่มีบทบาทสำคัญอย่างยิ่งในรัฐสภาสหราชอาณาจักร และเชื่อว่าการหารือกันวันนี้จะเป็นโอกาสในการแลกเปลี่ยนข้อคิดเห็นที่เป็นประโยชน์ต่อการพัฒนาความสัมพันธ์ระหว่างไทยกับสหราชอาณาจักร
ลอร์ดโพลแห่งเบย์สวอเตอร์ ยินดีกับการจัดตั้งรัฐบาลใหม่ โดยชื่นชมประเทศไทยที่ได้มีพัฒนาการทางการเมืองตามระบอบประชาธิปไตย มีกลไกตรวจสอบ และเชื่อมั่นในการบริหารงานของรัฐบาลไทยว่าจะสามารถแก้ไขปัญหา ความท้าทายต่าง ๆ ที่เกิดขึ้นได้ โดยเฉพาะอย่างยิ่งสถานการณ์ของโรคติดเชื้อไวรัสโคโรนา 2019 (COVID-19) ซึ่งถือเป็นความท้าทายที่รัฐบาลทุกประเทศที่ได้รับผลกระทบต้องระมัดระวัง และดูแลประชาชน ตลอดจนยังมีมาตรการต่างๆที่รัฐบาลต้องดำเนินการและให้ความร่วมมือในการแก้ไขปัญหาร่วมกัน
ทั้งสองฝ่ายชื่นชมความสัมพันธ์ทวิภาคีระหว่างกัน โดยเฉพาะอย่างยิ่งในช่วง 2-3 ปีที่ผ่านมา ที่ความสัมพันธ์ไทย-สหราชอาณาจักรมีความแนบแน่นมีการแลกเปลี่ยนการเยือนระดับสูงอย่างสม่ำเสมอ ซึ่งสหราชอาณาจักรมีความสนใจที่จะลงทุนในภูมิภาคอื่น ๆ เพิ่มขึ้น โดยนายกรัฐมนตรียืนยันว่า ไทยมีศักยภาพและความพร้อมในการสนับสนุนการค้าการลงทุนร่วมกับสหราชอาณาจักรภายหลังการออกจากสหภาพยุโรป (Brexit) โดยเฉพาะในประเด็นที่สหราชอาณาจักรมีศักยภาพและเชี่ยวชาญ ได้แก่ การพัฒนาทรัพยากรมนุษย์ และการพัฒนาการศึกษา โดยเฉพาะด้านอาชีวศึกษา ซึ่งนายกรัฐมนตรีได้เชิญชวนให้มหาวิทยาลัยชั้นนำของสหราชอาณาจักรมาเปิดวิทยาเขตในไทย เพื่อรองรับนักศึกษาทั้งไทยและต่างชาติ นอกจากนี้ยังได้เชิญชวนนักลงทุนสหราชอาณาจักรที่สนใจร่วมพิจารณาการลงทุนในเขตพัฒนาพิเศษภาคตะวันออก (EEC)
ในท้ายนี้ ทั้งสองฝ่ายเห็นพ้องกับการก่อตั้งและส่งเสริมความร่วมมือของภาคเอกชนภายใต้กลไกสภาผู้นำธุรกิจไทย-สหราชอาณาจักร (Thai-UK Business Leadership Council-TUBLC) ซึ่งเชื่อว่าจะเป็นกลไกที่สำคัญยิ่งต่อการส่งเสริมความร่วมมือทางเศรษฐกิจและสามารถต่อยอดไปสู่การลงทุนในภูมิภาคอาเซียนได้ในอนาคต

ที่มา : https://www.thaigov.go.th/news/contents/details/27063
