รัฐบาลไทย-ข่าวทำเนียบรัฐบาล-ผู้แทน UNDP ประจำประเทศไทยเข้าเยี่ยมคารวะ รมว.ทส.

วันจันทร์ที่ 2 กันยายน 2562
ผู้แทน UNDP ประจำประเทศไทยเข้าเยี่ยมคารวะ รมว.ทส.
ผู้แทน UNDP ประจำประเทศไทยเข้าเยี่ยมคารวะ รมว.ทส.
ผู้แทน UNDP ประจำประเทศไทยเข้าเยี่ยมคารวะ รมว.ทส.
เมื่อวันที่ ๒๖ สิงหาคม ๒๕๖๒ Mr. Renaud Meyer ผู้แทนโครงการพัฒนาแห่งสหประชาชาติ(United Nations Development Programme: UNDP) ประจำประเทศไทย (Resident Representative) และคณะ ได้เข้าเยี่ยมคารวะรัฐมนตรีว่าการกระทรวงทรัพยากรธรรมชาติและสิ่งแวดล้อม และหารือความร่วมมือในการดำเนินงานด้านการเปลี่ยนแปลงสภาพภูมิอากาศ ความหลากหลายทางชีวภาพ การอนุรักษ์สัตว์ป่า การจัดการพื้นที่อนุรักษ์ รวมถึงการจัดการขยะทะเลและขยะพลาสติก ทั้งนี้ UNDP ได้กล่าวชื่นชมกระทรวงทรัพยากรธรรมชาติและสิ่งแวดล้อมในการดำเนินงานเพื่อแก้ไขปัญหาการค้างาช้างภายในประเทศอย่างจริงจัง และขอแสดงความยินดีเนื่องในโอกาสที่ประชุมรัฐภาคีอนุสัญญาว่าด้วยการค้าระหว่างประเทศซึ่งชนิดสัตว์ป่าและพืชป่าที่ใกล้สูญพันธุ์ (Convention on International Trade in Endangered Species of Wild Fauna and Flora: CITES) ได้มีมติให้ประเทศไทยไม่อยู่ในกลุ่มประเทศที่ต้องพัฒนาและดำเนินการตามแผนปฏิบัติการงาช้าง ซึ่งในโอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อมได้แจ้งให้ผู้แทน UNDP ทราบถึงนโยบายด้านการอนุรักษ์ทรัพยากรป่าไม้และสัตว์ป่าอย่างยั่งยืน อาทิ การส่งเสริมและสร้างความเข้าใจให้คนอยู่ร่วมกับป่าได้อย่างสันติและยั่งยืน การส่งเสริมให้ชุมชนและภาคส่วนต่างๆ มีส่วนร่วมในการอนุรักษ์ การควบคุมปริมาณนักท่องเที่ยวโดยคำนึงถึงขีดความสามารถในรองรับของพื้นที่อนุรักษ์
นอกจากนี้ รัฐมนตรีว่าการกระทรวงทรัพยากรธรรมชาติและสิ่งแวดล้อมได้แจ้งให้ผู้แทน UNDP ทราบว่า ในการแก้ไขปัญหาขยะทะเลและขยะพลาสติก หัวใจสำคัญของความสำเร็จในการขับเคลื่อนนโยบายและการดำเนินงานของหน่วยงานภาครัฐ คือ ประชาชน การแก้ไขปัญหาดังกล่าวจำเป็นต้องได้รับความร่วมมือจากประชาชนทุกคนในการลดใช้พลาสติกในชีวิตประจำวัน รวมถึงการไม่ทิ้งขยะลงแม่น้ำคูคลอง นอกจากนี้ การสนับสนุนจากภาคเอกชนซึ่งเป็นภาคผู้ผลิตมีความสำคัญ การได้รับความร่วมมือจากภาคเอกชนในการปรับเปลี่ยนเทคโนโลยีการผลิตที่เป็นมิตรกับสิ่งแวดล้อม เช่น การผลิตพลาสติกจากขยะพลาสติกโพลีเอทิลีน (Polyethylene: PE) โดยใช้เทคโนโลยี Upcycling ทั้งนี้ การเสียชีวิตของพะยูนน้อยมาเรียมได้ช่วยกระตุ้นให้คนไทยมีความตื่นตัวและยินดีเป็นอย่างยิ่งที่ภาคส่วนต่างๆ ให้ความร่วมมือในการป้องกันและแก้ไขปัญหาขยะทะเล
โอกาสนี้ นายธเนศพล ธนบุณยวัฒน์ เลขานุการรัฐมนตรีว่าการกระทรวงทรัพยกรธรรมชาติและสิ่งแวดล้อม ร่วมให้การต้อนรับ

ที่มา : https://www.thaigov.go.th/news/contents/details/22530
