รัฐบาลไทย-ข่าวทำเนียบรัฐบาล-นายกรัฐมนตรีมอบ รอง นรม. พลเอกประวิตร ฯ เป็นประธานการประชุมคณะกรรมการสิ่งแวดล้อมแห่งชาติ เร่งกำหนดแนวทางแก้ปัญหาฝุ่นจิ๋ว สั่งกรมอนามัยแจ้งเตือนประชาชน 3 ช่วงเวลาต่อวัน

วันพุธที่ 22 มกราคม 2563
นายกรัฐมนตรีมอบ รอง นรม. พลเอกประวิตร ฯ เป็นประธานการประชุมคณะกรรมการสิ่งแวดล้อมแห่งชาติ เร่งกำหนดแนวทางแก้ปัญหาฝุ่นจิ๋ว สั่งกรมอนามัยแจ้งเตือนประชาชน 3 ช่วงเวลาต่อวัน
นายกรัฐมนตรีมอบ รอง นรม. พลเอกประวิตร ฯ เป็นประธานการประชุมคณะกรรมการสิ่งแวดล้อมแห่งชาติ เร่งกำหนดแนวทางแก้ปัญหาฝุ่นจิ๋ว สั่งกรมอนามัยแจ้งเตือนประชาชน 3 ช่วงเวลาต่อวัน
วันนี้ (22 ม.ค. 63) เวลา 10.30 ณ หน้าห้องสื่อมวลชนประจำทำเนียบรัฐบาล ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี ได้แถลงต่อสื่อมวลถึงสถานการณ์ปัญหาฝุ่นจิ๋วที่มีค่าเกินมาตรฐาน เกิดขึ้นในหลายพื้นที่ในขณะนี้ว่า  พลเอกประยุทธ จันทร์โอชา นายกรัฐมนตรีและรัฐมนตรีว่าการกระทรวงกลาโหมให้ความสำคัญและติดตามการแก้ปัญหาฝุ่นละอองขนาดเล็กที่มีค่าเกินมาตรฐาน โดยเฉพาะแสดงความห่วงใยถึงผลกระทบที่มีต่อสุขภาพของพี่น้องประชาชน จึงได้ให้คณะกรรมการสิ่งแวดล้อมแห่งชาติ เร่งประชุมโดยมอบหมายให้พลเอกประวิตร วงษ์สุวรรณเป็นประธานการประชุมในวันพรุ่งนี้ (23 ม.ค. 63) ณ กระทรวงทรัพยากรธรรมชาติและสิ่งแวดล้อม เพื่อเร่งกำหนดแนวทางและแผนปฏิบัติแก้ไขปัญหาฝุ่นให้เป็นวาระแห่งชาติในการ โดยเชิญภาคเอกชนและนักวิชาการเข้าร่วมการประชุมหารือด้วย
พร้อมกันนี้ ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี ยังได้แถลงต่ออีกว่ารัฐบาลและหน่วยงานที่เกี่ยวข้องนั้นดำเนินการแก้ไขปัญหาฝุ่นละอองมาอย่างต่อเนื่อง เช่น กรมการขนส่งทางบก และ กองบังคับการตำรวจราจร ได้ตรวจสอบ ตรวจจับรถยนต์สาธารณะและรถยนต์ส่วนตัวที่มีค่าควันดำเกินมาตราฐาน ทั้งเตือนและปรับ เพื่อลดแหล่งกำเนิดของปัญหาฝุ่นควันที่มาจากท่อรถยนต์ รวมทั้งมาตรการอื่นๆ อาทิ การห้ามเผาอ้อย หรือจะออกมาตรการด้านภาษีเพื่อจูงใจให้ผู้บริโภคเปลี่ยนรถหรือเครื่องยนต์ที่ลดปริมาณควันพิษ
โฆษกประจำสำนักนายกรัฐมนตรี ยังกล่าวในช่วงท้ายว่า นายกรัฐมนตรีเน้นย้ำถึงการดูแลปัญหาสุขภาพของประชาชน โดยเฉพาะผู้ที่อยู่ในกลุ่มเสี่ยงทั้ง ผู้สูงวัย สตรีมีครรภ์ และเด็กเล็ก พร้อมกำชับให้กรมอนามัยเพิ่มความถี่ในการแจ้งเตือนประชาชนทั้งช่วงเช้า กลางวัน และเย็นถึงแนวการป้องกัน เช่น การสวมใส่หน้ากากอนามัย การดื่มน้ำในปริมาณที่พอเหมาะ และหลีกเลี่ยงการอยู่ในที่โล่ง
.................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25970
