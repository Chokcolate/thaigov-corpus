รัฐบาลไทย-ข่าวทำเนียบรัฐบาล-“นโยบายตำบล ขับขี่ปลอดภัย” ทั่วไทย ตั้งเป้าลดอุบัติเหตุ  ลดความสูญเสียทรัพยากรบุคคลและทรัพย์สิน

วันพฤหัสบดีที่ 10 ตุลาคม 2562
“นโยบายตำบล ขับขี่ปลอดภัย” ทั่วไทย ตั้งเป้าลดอุบัติเหตุ  ลดความสูญเสียทรัพยากรบุคคลและทรัพย์สิน
กระทรวงมหาดไทย ร่วมมือทุกภาคีเครือข่ายขับเคลื่อน   “นโยบายตำบล ขับขี่ปลอดภัย” ทั่วไทย ตั้งเป้าลดอุบัติเหตุ  ลดความสูญเสียทรัพยากรบุคคลและทรัพย์สิน
เมื่อเวลา 10.30 น. วันที่ 10 ตุลาคม 2562 นายนิพนธ์ บุญญามณี รัฐมนตรีช่วยว่าการกระทรวงมหาดไทย (มท.2) เป็นประธานการประชุมขับเคลื่อนความปลอดภัยทางถนนขององค์กรปกครองท้องถิ่น (อปท.) ณ ห้องประชุมดอกแก้ว ศาลาว่าการกระทรวงมหาดไทย โดยมี นายมานพ  ปัทมาลัยนายกสมาคมสันนิบาตเทศบาลแห่งประเทศไทย   นายสมศักดิ์ กิตติธรกุล นายกสมาคมองค์การบริหารส่วนจังหวัดแห่งประเทศไทย   (อบจ.) และ  นายวิชัช ไตรรัตน์ นายกสมาคมองค์การบริหารส่วนตำบลแห่งประเทศไทย(อบต.) พร้อมด้วยนายเชษฐา  โมสิกรัตน์ รองอธิบดีกรมป้องกันและบรรเทาสาธารณภัย เข้าร่วมการประชุม
นายนิพนธ์ กล่าวตอนหนึ่งว่า วันนี้เชิญ 3 องค์กรปกครองท้องถิ่นเข้าร่วมประชุมเพื่อขับเคลื่อนนโยบายขับขี่ปลอดภัย หรือ ตำบลขับขี่ปลอดภัย  โดยเล็งเห็นว่า หลักการระเบียบของสำนักนายกรัฐมนตรีปี 2554 กำหนดให้มีคณะทำงานด้านความปลอดภัย ระดับจังหวัด  อำเภอ และท้องถิ่น กระทรวงมหาดไทยในฐานะที่ดูแลกรมป้องกันและบรรเทาสาธารณภัย (ปภ.) เป็นฝ่ายเลขานุการเรื่องความปลอดภัยบนท้องถนน ได้เร่งรัดนโยบายนี้เป็นการเฉพาะเพื่อขับเคลื่อนในระดับท้องถิ่น ให้มีการจัดระเบียบการจราจรในแต่ละเขตพื้นที่  เพราะยอดผู้เสียชีวิตบนท้องถนนของไทยสูงกว่า 22,000 รายต่อปี จึงเป็นปัญหาด้านความปลอดภัยและความสูญเสียของพี่น้องประชาชน  ตนจึงขอให้ อปท. ทั้งหมดเข้ามามีส่วนร่วมในการขับเคลื่อนโยบายตำบล ขับขี่ปลอดภัยไปด้วยกัน  เพื่อร่วมกันลดความสูญเสียชีวิตบนท้องถนน  รักษาทรัพยากรบุคคลและทรัพย์สินอื่นๆ การทำให้อุบัติเหตุลดลง หรือไม่เกิดขึ้นเลย จำเป็นต้องขอความร่วมมือกับทุกภาคีเครือข่าย และการบังคับใช้กฎหมายจราจร หรือการลดจุดเสี่ยงบนท้องถนน อาทิ  เพิ่มสัญญาณไฟจราจร ความสว่างบนท้องถนน หรือลดจุดเสี่ยงที่จะเกิดอุบัติเหตุ  เพราะการเกิดอุบัติเหตุส่วนใหญ่เกิดในท้องถิ่น และมีจำนวนเพิ่มมากขึ้น อปท.ต้องช่วยกันปิดจุดเสี่ยงบนท้องถนน  พร้อมการรณรงค์ “เมาไม่ขับ” ทั้งประเทศ ชูแคมเปญ “เมาไม่ขับ เพราะคนที่บ้านยังรออยู่” ขอให้ทุกภาคส่วนช่วยกันเพื่อหยุดยั้งการสูญเสียบนท้องถนน  ตั้งเป้าลดยอดการสูญเสียให้น้อยลง  ขณะนี้ กรม ปภ.กำลังระดมความคิดเห็นหามาตรการร่วมกันทั้ง 4 ภาค ซึ่งได้เสร็จสิ้นไปแล้วในส่วนของภาคกลางและภาคใต้   โดยวันที่ 21ตุลาคม จะระดมความคิดเห็นในส่วนของภาคเหนือที่จังหวัดเชียงใหม่ และวันที่ 25 ตุลาคม จะระดมความคิดเห็นในส่วนของภาคอีสานที่จังหวัดขอนแก่น  รวมถึงฟังความเห็นจากองค์กรภาคี ทั้งในส่วนของท้องถิ่น  กรมทางหลวง และตำรวจจราจร โดยจะมีการจัดประชุมใหญ่พร้อมกันทั้งประเทศต่อไป
-------------------------

ที่มา : https://www.thaigov.go.th/news/contents/details/23739
