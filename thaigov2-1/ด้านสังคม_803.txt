รัฐบาลไทย-ข่าวทำเนียบรัฐบาล-นพ.พลวรรธน์ ผู้ตรวจกระทรวงดิจิทัลฯ ร่วมถกเวที “Fake News ภัยสื่อสารในยุคดิจิทัล VS การสื่อสารข้อมูลข่าวสารภาครัฐ”

วันพุธที่ 4 มีนาคม 2563
นพ.พลวรรธน์ ผู้ตรวจกระทรวงดิจิทัลฯ ร่วมถกเวที “Fake News ภัยสื่อสารในยุคดิจิทัล VS การสื่อสารข้อมูลข่าวสารภาครัฐ”
นพ.พลวรรธน์ ผู้ตรวจกระทรวงดิจิทัลฯ ร่วมถกเวที “Fake News ภัยสื่อสารในยุคดิจิทัล VS การสื่อสารข้อมูลข่าวสารภาครัฐ”
ผศ.(พิเศษ) นพ.พลวรรธน์ วิทูรกลชิต ผู้ตรวจราชการกระทรวงดิจิทัลเพื่อเศรษฐกิจและสังคมแห่งชาติ ร่วมเป็นวิทยากรสัมมนา ในหัวข้อ “Fake News ภัยสื่อสารในยุคดิจิทัล VS การสื่อสารข้อมูลข่าวสารภาครัฐ” ในโอกาสเข้าร่วมพิธีเปิด “โครงการจัดอบรมการเผยแพร่ความรู้ความเข้าใจเกี่ยวกับ พ.ร.บ. ข้อมูลข่าวสารของราชการ พ.ศ.2540” ณ ห้องประชุมบุรฉัตรไชยากร ชั้น 4 สำนักงานปลัดกระทรวงพาณิชย์ เมื่อวันที่ 3 มีนาคม 2563 เพื่อสร้างความรู้ความเข้าใจเกี่ยวกับความเป็นมาและบทบาทการทำงานของศูนย์ต่อต้านข่าวปลอม รวมถึงผลกระทบของการแพร่กระจายของข่าวปลอม หรือ Fake News ซึ่งขยายตัวขึ้นท่ามกลางยุคของการแข่งขันข้อมูลอย่างรุนแรงในปัจจุบัน ตลอดจนผลกระทบที่จะส่งผลเสียต่อการทำงานหรือการสื่อสารของภาครัฐ สำหรับความคืบหน้าการดำเนินงานของ “ศูนย์ต่อต้านข่าวปลอมประเทศไทย” ล่าสุด ตั้งแต่วันที่ 1 พฤศจิกายน 2562 – 18 กุมภาพันธ์ 2563 พบข่าวที่ต้องตรวจสอบทั้งหมด 1,390 เรื่อง ส่วนประเด็นไวรัสโคโรนาสายพันธุ์ใหม่ จนถึงวันที่ 13 กุมภาพันธ์ พบว่ามีจำนวนเรื่องทั้งหมด 52 เรื่อง แบ่งเป็น ข่าวปลอม 41 เรื่อง ข่าวจริง 10 เรื่อง บิดเบือน 1 เรื่อง อย่างไรก็ตามที่ผ่านมา กระทรวงดิจิทัลฯ ทำงานร่วมกับศูนย์ปราบปรามอาชญากรรมทางเทคโนโลยีสารสนเทศ (ศปอส.ตร.) สำนักงานตำรวจแห่งชาติ ในกรณีที่ข่าวปลอมนั้นๆ ส่งผลให้เกิดความเสียหายกับหน่วยงาน สามารถรวบรวมข้อมูลและแจ้งต่อ ศปอส.ตร. เพื่อดำเนินการตามขั้นตอนในทางคดีต่อไป
*****************

ที่มา : https://www.thaigov.go.th/news/contents/details/26893
