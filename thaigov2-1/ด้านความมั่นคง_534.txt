รัฐบาลไทย-ข่าวทำเนียบรัฐบาล-กสร. เปิดสมัครเข้ารับการเลือกตั้งเป็นคณะกรรมการไตรภาคีตามพ.ร.บ.คุ้มครองแรงงาน

วันอังคารที่ 4 กุมภาพันธ์ 2563
กสร. เปิดสมัครเข้ารับการเลือกตั้งเป็นคณะกรรมการไตรภาคีตามพ.ร.บ.คุ้มครองแรงงาน
กรมสวัสดิการและคุ้มครองแรงงาน เชิญชวนสมาคมนายจ้าง สหภาพแรงงาน คณะกรรมการสวัสดิการในสถานประกอบกิจการและสถานประกอบกิจการที่มีลูกจ้าง50คนขึ้นไปเสนอชื่อผู้แทนสมัครรับเลือกตั้งและลงคะแนนเลือกตั้งในคณะกรรมการไตรภาคีตามพ.ร.บ.คุ้มครองแรงงาน2541
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า กสร.จะดำเนินการเลือกตั้งผู้แทนฝ่ายนายจ้างและผู้แทนฝ่ายลูกจ้างในคณะกรรมการไตรภาคีตามพระราชบัญญัติคุ้มครองแรงงาน พ.ศ. 2541 ประกอบด้วย คณะกรรมการค่าจ้าง คณะกรรมการสวัสดิการแรงงาน และคณะกรรมการกองทุนสงเคราะห์ลูกจ้าง โดยได้กำหนดจำนวนผู้แทนในแต่ละคณะฝ่ายละ 5 คน ซึ่งจะมีวาระดำรงตำแหน่งคณะละ 2 ปี จึงขอเชิญชวนสมาคมนายจ้าง สหภาพแรงงาน คณะกรรมการสวัสดิการในสถานประกอบกิจการ และสถานประกอบกิจการที่มีลูกจ้างตั้งแต่ 50 คนขึ้นไป ร่วมเสนอชื่อผู้แทนเป็นผู้สมัครเข้ารับการเลือกตั้งทั้ง 3 คณะ ได้ระหว่างวันที่ 11 กุมภาพันธ์ ถึง 2 มีนาคม 2563 และแจ้งผู้ลงคะแนนเลือกตั้งเป็นผู้แทนฝ่ายนายจ้าง และผู้แทนฝ่ายลูกจ้างในคณะกรรมการไตรภาคีระหว่างวันที่ 11 กุมภาพันธ์ ถึง 9 มีนาคม 2563 ในวันเวลาราชการ
อธิบดีกสร. กล่าวต่อไปว่า ผู้สนใจสามารถสมัครและส่งรายชื่อผู้ลงคะแนนเลือกตั้งได้ที่สำนักงานสวัสดิการและคุ้มครองแรงงานจังหวัดทุกจังหวัดตามที่องค์การจดทะเบียนที่ตั้งสำนักงาน สำหรับองค์การที่จดทะเบียนที่ตั้ง  ณ จังหวัดสมุทรปราการ สมุทรสาคร ปทุมธานี นนทบุรี และนครปฐม สามารถสมัครและส่งรายชื่อได้ที่ สำนักแรงงานสัมพันธ์ ชั้น 2 กรมสวัสดิการและคุ้มครองแรงงาน กระทรวงแรงงาน ถนนมิตรไมตรี ดินแดง กรุงเทพมหานคร ได้ด้วย ทั้งนี้สอบถามรายละเอียดเพิ่มเติมได้ที่ สำนักแรงงานสัมพันธ์ โทรศัพท์ 0 2246 8993 หรือ www.labour.go.th

ที่มา : https://www.thaigov.go.th/news/contents/details/26284
