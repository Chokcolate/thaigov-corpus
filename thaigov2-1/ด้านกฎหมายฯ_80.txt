รัฐบาลไทย-ข่าวทำเนียบรัฐบาล-รมว.ยุติธรรม ประชุมคณะกรรมการกองทุนยุติธรรม เพื่อขับเคลื่อนงานด้านการอำนวยความยุติธรรม  ลดความเหลื่อมล้ำ สู่สังคมที่เท่าเทียม

วันอังคารที่ 24 กันยายน 2562
รมว.ยุติธรรม ประชุมคณะกรรมการกองทุนยุติธรรม เพื่อขับเคลื่อนงานด้านการอำนวยความยุติธรรม  ลดความเหลื่อมล้ำ สู่สังคมที่เท่าเทียม
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมคณะกรรมการกองทุนยุติธรรม ครั้งที่ ๔/๒๕๖๒
ในวันจันทร์ที่ ๒๓ กันยายน ๒๕๖๒ เวลา ๑๓.๓๐ น. ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมคณะกรรมการกองทุนยุติธรรม ครั้งที่ ๔/๒๕๖๒ พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายสมณ์ พรหมรส อธิบดีกรมคุ้มครองสิทธิและเสรีภาพ พร้อมด้วยผู้บริหารกระทรวงยุติธรรม กรรมการผู้ทรงคุณวุฒิ และผู้แทนจากหน่วยงานต่าง ๆ เข้าร่วมฯ  เพื่อรับทราบผลการช่วยเหลือเงินกองทุนยุติธรรมและสถิติผู้ขอรับความช่วยเหลือทั้งส่วนกลางและส่วนภูมิภาค สถานะการเงิน รวมถึงผลการดำเนินงานด้านสารสนเทศ ผลการดำเนินการตามแผนบริหารความเสี่ยง ประจำปีบัญชี ๒๕๖๒ ผลการดำเนินงานการประเมินผลทุนหมุนเวียนประจำปีบัญชี ๒๕๖๒ ผลการตรวจสอบบัญชีกับสำนักงานยุติธรรมจังหวัด การช่วยเหลือเยียวยาแก่ผู้เสียหายและจำเลยในคดีอาญา ของสำนักงานช่วยเหลือทางการเงินแก่ผู้เสียหาย  และจำเลยในคดีอาญา และแนวทางการปรับปรุงการดำเนินงานผลการตรวจสอบภายใน
นอกจากนี้ที่ประชุมได้ร่วมกันพิจารณาในประเด็นต่างๆ อาทิ ร่างระเบียบคณะกรรมการกองทุนยุติธรรมว่าด้วยการบริหารงานบุคคล พ.ศ. .... การแก้ไขหลักเกณฑ์การเบิกจ่ายเบี้ยประชุมคณะอนุกรรมการให้ความช่วยเหลือกองทุนยุติธรรม อีกทั้งหลักเกณฑ์การพิจารณากรณีคำขอรับความช่วยเหลือผู้ถูกละเมิดสิทธิมนุษยชนหรือผู้ได้รับผลกระทบการถูกละเมิดสิทธิมนุษยชน ทั้งนี้ การกำหนดค่าทนายความในชั้นสอบสวน ที่ประชุมมีมติให้ฝ่ายเลขาฯ รับข้อสังเกตจากคณะกรรมการฯ เพื่อนำไปแก้ไขปรับปรุงในรายละเอียดให้มีความครบถ้วนสมบูรณ์มากยิ่งขึ้น

ที่มา : https://www.thaigov.go.th/news/contents/details/23370
