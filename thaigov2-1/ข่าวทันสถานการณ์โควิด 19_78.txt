รัฐบาลไทย-ข่าวทำเนียบรัฐบาล-นายกรัฐมนตรี เยี่ยมชมระบบจัดการผู้ป่วยโควิด-19 โรงพยาบาลราชวิถี

วันเสาร์ที่ 14 มีนาคม 2563
นายกรัฐมนตรี เยี่ยมชมระบบจัดการผู้ป่วยโควิด-19 โรงพยาบาลราชวิถี
นายกรัฐมนตรี เยี่ยมชมระบบจัดการผู้ป่วยโรคระบบทางเดินหายใจและผู้ป่วยสงสัยโรคติดเชื้อไวรัสโคโรนา 2019 โรงพยาบาลราชวิถี สร้างความมั่นใจแก่ประชาชน พร้อมให้ประชาชนติดตามข้อมูลข่าวสารจากศูนย์ข้อมูลฯของรัฐบาลและกระทรวงสาธารณสุข
นายกรัฐมนตรี เยี่ยมชมระบบจัดการผู้ป่วยโรคระบบทางเดินหายใจและผู้ป่วยสงสัยโรคติดเชื้อไวรัสโคโรนา 2019 โรงพยาบาลราชวิถี สร้างความมั่นใจแก่ประชาชน พร้อมให้ประชาชนติดตามข้อมูลข่าวสารจากศูนย์ข้อมูลฯของรัฐบาลและกระทรวงสาธารณสุข
บ่ายวันนี้ (12 มีนาคม 2563) ที่โรงพยาบาลราชวิถี กทม. พลเอก ประยุทธ์ จันทร์โอชา นายกรัฐมนตรี ตรวจเยี่ยมให้กำลังใจแพทย์ พยาบาล และเจ้าหน้าที่ผู้ปฏิบัติงาน ด้านการวินิจฉัยรักษาโรคติดเชื้อไวรัสโคโรนา 2019 (COVID-19) โดยมี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข นายแพทย์สมศักดิ์ อรรฆศิลป์ อธิบดีกรมการแพทย์ และคณะผู้บริหารร่วมให้การต้อนรับ
โดยนายกรัฐมนตรีได้เยี่ยมชมจุดคัดกรองและห้องตรวจบริเวณชั้น 1 อาคารศูนย์การแพทย์ราชวิถี ทั้งนี้ ผู้เข้ามารับบริการในโรงพยาบาลราชวิถีทุกคนต้องเดินผ่านเครื่องเทอร์โมสแกน หากมีไข้จะวัดไข้ซ้ำ พร้อมแยกออกจากผู้ป่วยอื่น ให้สวมหน้ากากอนามัย ล้างมือ จากนั้นได้เยี่ยมชมห้องตรวจแยกโรคระบบทางเดินหายใจ (ARI) ซึ่งเป็นพื้นที่เฉพาะโซนสีแดงรองรับผู้ป่วยโรคระบบทางเดินหายใจและผู้ป่วยสงสัยเข้าข่ายโรคโควิด-19  เพื่อความปลอดภัยของผู้ให้บริการและผู้รับบริการ
นอกจากนี้ ได้ติดตามอาการผู้ป่วยที่รักษาอยู่ในห้องแยกโรค ตึกอายุรกรรม ชั้น 3 ผ่านกล้องวงจรปิดพร้อมมอบยาต้านไวรัส Favipilavir จำนวน 10,000 เม็ด ให้โรงพยาบาลสังกัดกรมการแพทย์ กรุงเทพมหานคร และเครือข่ายโรงพยาบาลมหาวิทยาลัย เพื่อใช้รักษาผู้ป่วยโรคโควิด-19
ทั้งนี้ นายกรัฐมนตรีได้กล่าวแสดงความเชื่อมั่นในระบบการรักษาพยาบาลของโรงพยาบาลที่ได้ตรวจเยี่ยมมาแล้ว ทั้งสถาบันบำราศนราดูรและโรงพยาบาลราชวิถี มั่นใจตั้งแต่การคัดกรองที่สนามบิน การส่งเข้ารักษากรณีป่วยหรือสงสัยว่าป่วย รวมทั้งการส่งตัวผู้เดินทางจากพื้นที่ระบาดของโรคต่อเนื่องกลับไปกักกันตัวเองที่บ้านให้ครบ 14 วัน ภายใต้การควบคุมของเจ้าหน้าที่ของรัฐ อาสาสมัครสาธารณสุขประจำหมู่บ้าน (อสม.) โดยมีโปรแกรมและแอปพลิเคชันติดตามตัว ขอให้ประชาชนติดตามข้อมูลข่าวสารจากศูนย์ข้อมูลโรคติดเชื้อ ไวรัสโคโรนา 2019 ของรัฐบาลและกระทรวงสาธารณสุขเท่านั้น

ที่มา : https://www.thaigov.go.th/news/contents/details/27300
