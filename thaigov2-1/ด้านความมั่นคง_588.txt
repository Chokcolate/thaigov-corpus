รัฐบาลไทย-ข่าวทำเนียบรัฐบาล-ก.แรงงาน จัดกิจกรรม “กระทรวงแรงงานร่วมต้าน COVID-19”

วันจันทร์ที่ 2 มีนาคม 2563
ก.แรงงาน จัดกิจกรรม “กระทรวงแรงงานร่วมต้าน COVID-19”
กระทรวงแรงงาน โดยสมาคมแม่บ้านกระทรวงแรงงาน จัดกิจกรรมกระทรวงแรงงานร่วมต้าน COVID-19” สาธิตการทำเจลล้างมือและแจกจ่ายให้กับประชาชน สำหรับป้องกันเชื้อไวรัสโคโรน่า เน้นย้ำ ล้างมือบ่อยครั้งช่วยป้องกันเชื้อโรคได้ระดับหนึ่ง
วันที่ 2 มีนาคม 2563 เวลา 08.30 น. พลโทนันทเดช เมฆสวัสดิ์ เลขาธิการรัฐมนตรีว่าการกระทรวงแรงงาน พร้อมด้วยนางสาวอนุสรี ทับสุวรรณ สส.บัญชีรายชื่อพรรครวมพลังประชาชาติไทยและโฆษกคณะกรรมาธิการแรงงาน สภาผู้แทนราษฎร นางเธียรรัตน์ นะวะมะวัฒน์ รองปลัดกระทรวงแรงงาน ในฐานะนายกสมาคมแม่บ้านกระทรวงแรงงาน นางสาวอำพันธ์ ธุววิทย์ รองปลัดกระทรวงแรงงาน และคณะกรรมการ เจ้าหน้าที่สมาคมแม่บ้านกระทรวงแรงงาน ร่วมสาธิตการทำเจลล้างมือ ในกิจกรรม “กระทรวงแรงงานร่วมต้าน COVID-19” โดยได้รับเกียรติจากหม่อมราชวงศ์จตุมงคล โสณกุล รัฐมนตรีว่าการกระทรวงแรงงาน และนายสุทธิ สุโกศล ปลัดกระทรวงแรงงาน ร่วมแจกเจลล้างมือให้กับบุคลากรกระทรวงแรงงานและประชาชนทั่วไป เพื่อป้องกันการรับเชื้อไวรัส รวมถึงลดการแพร่กระจายของเชื้อไวรัส ณ อาคารกระทรวงแรงงาน
ด้าน นางเธียรรัตน์ นะวะมะวัฒน์ รองปลัดกระทรวงแรงงาน ในฐานะนายกสมาคมแม่บ้านกระทรวงแรงงาน กล่าวว่า กระทรวงแรงงานร่วมกับสมาคมแม่บ้านกระทรวงแรงงาน ได้ทำเจลล้างมือให้กับชาวกระทรวงแรงงาน เพื่อรณรงค์ป้องกันเชื้อ COVID-19 ที่กำลังแพร่ระบาดอยู่ในขณะนี้ โดยหม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน ได้ให้ความสำคัญกับเรื่องนี้ค่อนข้างมาก ซึ่งนอกจากแต่ละกรมภายใต้กระทรวงแรงงานจะมีมาตรการในการป้องกันแล้ว สำนักงานจัดหางานแต่ละจังหวัดได้มีโครงการฝึกอาชีพอิสระเกี่ยวกับการทำเจลล้างมือด้วยเช่นกัน
ทั้งนี้ เพื่อลดความเสี่ยงการติดเชื้อโรคจากการไอหรือจาม และจากมือสู่ปากได้ในระดับหนึ่ง และหลีกเลี่ยงการไปในสถานที่ที่มีผู้คนแออัด เพื่อลดความเสี่ยงการรับเชื้อหรือแพร่กระจายของเชื้อโรค ขอเน้นย้ำให้พี่น้องแรงงานและประชาชนทั่วไปสวมหน้ากากอนามัย และล้างมือให้บ่อยครั้งและใช้แอลกอฮอล์ทำความสะอาดมือเป็นประจำ รวมถึงดูแลสุขภาพให้แข็งแรงและพักผ่อนให้เพียงพอ ซึ่งสามารถป้องกันได้ในระดับหนึ่ง

ที่มา : https://www.thaigov.go.th/news/contents/details/26860
