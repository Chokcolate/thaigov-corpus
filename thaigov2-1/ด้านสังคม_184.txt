รัฐบาลไทย-ข่าวทำเนียบรัฐบาล-พม. แถลงผลการขับเคลื่อนงานด้านผู้สูงอายุ และการป้องกันแก้ไขการทุจริตในองค์กร และงานวันเยาวชนแห่งชาติ 2562 พร้อมเชิญชวนส่งผลงานเข้าประกวดนวัตกรรมด้านที่อยู่อาศัย

วันอาทิตย์ที่ 15 กันยายน 2562
พม. แถลงผลการขับเคลื่อนงานด้านผู้สูงอายุ และการป้องกันแก้ไขการทุจริตในองค์กร และงานวันเยาวชนแห่งชาติ 2562 พร้อมเชิญชวนส่งผลงานเข้าประกวดนวัตกรรมด้านที่อยู่อาศัย
พม. แถลงผลการขับเคลื่อนงานด้านผู้สูงอายุ และการป้องกันแก้ไขการทุจริตในองค์กร และงานวันเยาวชนแห่งชาติ 2562 พร้อมเชิญชวนส่งผลงานเข้าประกวดนวัตกรรมด้านที่อยู่อาศัย
วันนี้ (12 ก.ย. 62) เวลา 13.30 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุจิตรา พิทยานรเศรษฐ์ ผู้ตรวจราชการกระทรวงการพัฒนาสังคมและความมั่นคงของมนุษย์ ในฐานะรองโฆษกกระทรวงการพัฒนาสังคมและความมั่นคงของมนุษย์ เป็นประธานในการแถลงข่าวการดำเนินงานตามภารกิจสำคัญ ดังนี้ 1) เหลียวหลัง แลหน้างานด้านการส่งเสริมและพัฒนาคุณภาพผู้สูงอายุ โดยนางสาวแรมรุ้ง วรวัธ รองอธิบดีกรมกิจการผู้สูงอายุ 2) การจัดงาน “วันเยาวชนแห่งชาติ 2562” โดยนางศิรทิพย์ ภาศรีสมบัติ ผู้อำนวยการกองส่งเสริมการพัฒนาและสวัสดิการเด็ก เยาวชน และครอบครัว กรมกิจการเด็กและเยาวชน 3) การประกวดนวัตกรรมที่อยู่อาศัย โดยเรืออากาศโท ชัยรัตน์ ทองบริบูรณ์ ผู้อำนวยการฝ่ายสื่อสารองค์กร และกิจกรรมเพื่อสังคม การเคหะแห่งชาติ และ 4) เหลียวหลัง แลหน้างานด้านการป้องกันแก้ไขปัญหาการทุจริตในองค์กร โดยนางสาวสมพรทิพย์ สุขวโรดม นักพัฒนาสังคมชำนาญการพิเศษ ปฏิบัติราชการแทนหัวหน้าศูนย์ปฏิบัติการต่อต้านการทุจริต สำนักงานปลัดกระทรวงการพัฒนาสังคมและความมั่นคงของมนุษย์
นางสาวแรมรุ้ง กล่าวว่า ประเทศไทยได้ก้าวเข้าสู่สังคมสูงอายุตั้งแต่ปี 2548 เป็นต้นมา และกำลังจะก้าวสู่การเป็นสังคมสูงอายุระดับสมบูรณ์ในปี 2564 คือ มีสัดส่วนประชากรที่มีอายุ 60 ปีขึ้นไป ถึงร้อยละ 20 ของประชากรทั้งประเทศ และคาดว่าในปี 2574 ประเทศไทยจะก้าวเข้าสู่สังคมสูงอายระดับสุดยอด คือ มีสัดส่วนประชากรที่มีอายุ 60 ปีขึ้นไป ถึงร้อยละ 28 ของประชากรทั้งประเทศ รัฐบาลจึงให้ความสำคัญเรื่องผู้สูงอายุ และได้ขับเคลื่อนงานผู้สูงอายุ ภายใต้แผนผู้สูงอายุแห่งชาติ ฉบับที่ 1 พ.ศ. 2525 - 2544 และฉบับที่ 2 พ.ศ. 2545 - 2564 ซึ่งกระทรวง พม. โดยกรมกิจการผู้สูงอายุ (ผส.) ได้มีการประชุมเชิงปฏิบัติการเพื่อจัดทำแผนปฏิบัติการด้านผู้สูงอายุ ภายใต้แผนผู้สูงอายุแห่งชาติ ฉบับที่ 2 ระยะ 3 ปี (พ.ศ. 2563 - 2565) สู่การปฏิบัติเพื่อเสริมสร้างความรู้ความเข้าใจให้แก่ภาคีเครือข่ายทุกภาคส่วนที่เกี่ยวข้อง ควบคู่ไปกับการจัดทำและวิพากษ์แผนปฏิบัติการด้านผู้สูงอายุ ระยะ 3 ปี (พ.ศ. 2563 - 2565) และทิศทางการขับเคลื่อนแผนผู้สูงอายุแห่งชาติ ฉบับที่ 3 (พ.ศ. 2566 - 2580) ใน 2 ระดับ ได้แก่ ระดับส่วนกลางและระดับจังหวัด สำหรับปี 2562  กระทรวง พม. โดย ผส. ได้ขับเคลื่อนมาตรการขับเคลื่อนระเบียบวาระแห่งชาติ เรื่องสังคมสูงอายุอย่างต่อเนื่อง โดยมีเป้าหมายเพื่อมุ่งให้ผู้สูงอายุไทยเป็นพฤฒิพลัง (Active Ageing) : Healthy, Security, and Participation โดยมีประเด็นนโยบายหรือแผนงานเร่งด่วนที่ต้องเร่งขับเคลื่อนให้เป็นรูปธรรมเพื่อรองรับสังคมสูงวัยคนไทยอายุยืนของประเทศไทย ประกอบด้วย 4 มิติ ได้แก่ 1) มิติเศรษฐกิจ อาทิ การปรับปรุงและพัฒนาระบบสวัสดิการ โดยเฉพาะระบบบำนาญ และการส่งเสริมการขยายอายุการทำงานของคนไทย เป็นต้น  2) มิติสภาพแวดล้อม อาทิ นโยบายและมาตรการปรับปรุง ที่อยู่อาศัย บ้าน ถนนหนทาง การเดินทาง และอาคารสาธารณะ เพื่อรองรับสังคมสูงวัย โดยให้สามารถเป็นประโยชน์ร่วมกันได้ ทั้งเด็ก คนพิการ และคนวัยทำงาน เป็นต้น 3) มิติสุขภาพ อาทิ การส่งเสริมศูนย์ฟื้นฟูสุขภาพ  การพัฒนาระบบชุมชนด้วยการระดมจิตอาสา เพื่อสร้างศูนย์กิจกรรมบำบัดของผู้สูงอายุและผู้พิการกระจายทุกตำบล และการใช้เทคโนโลยีในยุคดิจิตอลให้เกิดประโยชน์ในการดูแล รักษา ผู้สูงอายุ เป็นต้น และ 4) มิติชุมชนสังคม อาทิ การให้ชุมชน บ้าน วัด โรงพยาบาล องค์การบริหารส่วนท้องถิ่น โรงพยาบาลส่งเสริมสุขภาพตำบล และชมรมผู้สูงอายุ มีส่วนร่วมในการสร้างระบบเพื่อรองรับสังคมสูงวัย และกระจายอำนาจให้องค์กรบริหารส่วนท้องถิ่น สามารถแก้ปัญหาและพัฒนาท้องถิ่นของตนเองได้ เป็นต้น
นางศิรทิพย์ กล่าวว่า ตามมติคณะรัฐมนตรีเมื่อวันที่ 18 มิถุนายน 2528 และได้กำหนดให้วันที่ 20 กันยายนของทุกปี เป็นวันเยาวชนแห่งชาติ ทั้งนี้ กระทรวง พม. โดยกรมกิจการเด็กและเยาวชน (ดย.) ในฐานะหน่วยงานภาครัฐที่มีภารกิจสำคัญในการขับเคลื่อนงานด้านการส่งเสริมให้เยาวชนได้มีพื้นที่ในการทำกิจกรรมเชิงสร้างสรรค์ เพื่อการเจริญเติบโตที่สมวัยทั้งร่างกาย จิตใจ และสติปัญญา ตามกฎระเบียบของสังคม จึงได้ดำเนินการจัดงานวันเยาวชนแห่งชาติ อย่างต่อเนื่องเป็นประจำทุกปี สำหรับงานวันเยาวชนแห่งชาติ ประจำปี 2562 ภายใต้หัวข้อ "จิตอาสา” ได้กำหนดจัดขึ้นในวันศุกร์ที่ 20 กันยายน 2562 ณ ห้องแกรนด์ ไดมอนด์ บอลรูม อาคารอิมแพค ฟอรั่ม เมืองทองธานี จังหวัดนนทบุรี โดย พระบาทสมเด็จ พระวชิรเกล้าเจ้าอยู่หัว ทรงพระกรุณาโปรดเกล้าฯ ให้องคมนตรีเป็นผู้แทนพระองค์ เปิดงานวันเยาวชนแห่งชาติ ประจำปี 2562 และ มอบโล่เกียรติคุณและเกียรติบัตรแก่เด็กและเยาวชนดีเด่นแห่งชาติและผู้ทำคุณประโยชน์ต่อเด็กและเยาวชน ประจำปี 2562 จำนวน 121 ราย จาก 11 สาขา ซึ่งแบ่งออกเป็น 1) เด็กและเยาวชนดีเด่นแห่งชาติ 80 ราย 2) กลุ่มเด็กและเยาวชนดีเด่นแห่งชาติ 19 กลุ่ม 3) บุคคลผู้ทำคุณประโยชน์ต่อเด็กและเยาวชน 15 ราย และ 4) องค์กรที่ทำคุณประโยชน์ต่อเด็กและเยาวชน 7 องค์กร อาทิ นายอเล็กซานเดอร์ ไซม่อน เรนเดลล์ บุคคลผู้ทำคุณประโยชน์ต่อเด็กและเยาวชน สาขาทรัพยากรธรรมชาติและสิ่งแวดล้อม นางสาวหนึ่งธิดา โสภณ นางกรุณา บัวคำศรี และนายกำภู ภูริวดล บุคคลผู้ทำคุณประโยชน์ต่อเด็กและเยาวชน สาขาสื่อมวลชนเพื่อเด็กและเยาวชนที่ป้องกันปัญหาสังคม เป็นต้น
เรืออากาศโท ชัยรัตน์ กล่าวว่า การเคหะแห่งชาติ (กคช.) เป็นหน่วยงานหลักในการพัฒนาที่อยู่อาศัยของประเทศให้กับผู้มีรายได้น้อยถึงปานกลาง ด้วยแนวคิดการนำเทคโนโลยีและนวัตกรรมใหม่ๆ เข้ามาประยุกต์ใช้เพื่อตอบโจทย์ลูกค้าทุกเพศ  ทุกวัย ทุกรายได้ เพื่อให้มีที่อยู่อาศัยอย่างเหมาะสมและเท่าเทียม ทั้งนี้ จึงได้จัดการประกวด “สุดยอดนวัตกรรมเพื่อการอยู่อาศัย” เป็นการเปิดโอกาสให้ผู้มีความคิดสร้างสรรค์ได้นำเสนอแนวคิดหรือนวัตกรรมใหม่ที่เกี่ยวข้องกับการอยู่อาศัยขึ้นเป็นครั้งแรก โดยจะมีการนำแนวคิดต่างๆ ที่ได้จากการประกวดครั้งนี้ เป็นแนวทางพัฒนาโครงการที่อยู่อาศัยของ กคช. ในอนาคต ซึ่งจะมีกิจกรรม Kick Off  ในวันที่ 19 กันยายน 2562 ณ ศูนย์นวัตกรรมด้านที่อยู่อาศัย และบริการงานขายการเคหะแห่งชาติ (NHA Innovation Center) ซอยประชาสงเคราะห์ 37 เขตดินแดง กรุงเทพฯ สำหรับการประกวดดังกล่าว คณะกรรมการจะคัดเลือกให้เหลือเพียง 20 ทีม และอบรมให้กับทีมที่เข้ารอบต่อไปโดยวิทยากร (Guru Coaching) ที่มีความรู้ด้านวิศวกรรม สถาปัตยกรรม เทคโนโลยีนวัตกรรม และการตลาด เพื่อให้ทีมที่เข้ารอบได้นำความรู้ไปปรับปรุงรายละเอียดผลงานและนำเสนออีกครั้งก่อนคัดเลือกให้เหลือเพียง 10 ทีมสุดท้าย สู่รอบ FINAL PITCHING โดยมูลค่าเงินรางวัลรวม 300,000 บาท ทั้งนี้ สำหรับผู้ที่สนใจสามารถติดตามรายละเอียดได้ที่ www.nha.co.th และ www.facebook.com/nhacontest โดยหมดเขตรับสมัครในวันที่ 19 ตุลาคม 2562
นางสาวสมพรทิพย์ กล่าวว่า ด้วยรัฐบาลมีนโยบายมุ่งมั่นในการแก้ปัญหาการทุจริตอย่างต่อเนื่อง และมุ่งยกระดับค่าดัชนีการรับรู้การทุจริต พร้อมน้อมนำปรัชญาเศรษฐกิจพอเพียง มาใช้เป็นหลักในการดำเนินชีวิต ให้บรรลุวิสัยทัศน์ “ประเทศไทยใสสะอาด ไทยทั้งชาติต้านการทุจริต” ซึ่งกระทรวง พม. ได้ดำเนินการขับเคลื่อนนโยบายดังกล่าวอย่างต่อเนื่อง เพื่อเป็นการยกระดับ “มาตรการป้องกันการทุจริตเชิงรุก” เพื่อลดความเสี่ยงในการทำการทุจริต ทั้งนี้ จึงได้ดำเนินการเสริมสร้างความรู้เครือข่ายต้านโกงเพื่อสร้างจิตสำนึกให้บุคลากร มีคุณธรรม จริยธรรม นำทางลดปัญหาการทุจริตคอรร์รัปชั่นของเจ้าหน้าที่รัฐและข้าราชการ พร้อมทั้งกระตุ้นให้ตระหนักถึงการเป็นข้าราชการที่ดีและมีวินัย โดยศูนย์ปฏิบัติการต่อต้านการทุจริต สำนักงานปลัดกระทรวง พม. ได้จัดทำ QR code “พม” โปร่งใส เพื่อเป็นช่องทางในการแจ้งเบาะแสการทุจริตหรือประพฤติมิชอบของเจ้าหน้าที่ในหน่วยงานของกระทรวง พม. สำหรับเจ้าหน้าที่และประชาชนทั่วไป ให้สามารถเข้าถึงได้ง่าย สะดวก และรวดเร็ว อันเป็นส่วนหนึ่งในการขับเคลื่อนงานด้านการป้องกันและปราบปรามการทุจริตและประพฤติมิชอบของกระทรวง พม. ที่ผ่านมาพบว่า มีการร้องเรียนผ่านทางศูนย์ปฏิบัติการต่อต้านทุจริต และได้มีกระบวนการตรวจสอบข้อเท็จผ่านหน่วยงานต้นสังกัด พร้อมทั้งแจ้งผู้บังคับบัญชาเพื่อให้เกิดความรวดเร็วและเป็นธรรมแก่ทุกฝ่าย อีกทั้ง ได้มีการจัดทำข้อกำหนดจริยธรรมเจ้าหน้าที่ของรัฐในสังกัดกระทรวง พม. ไว้เป็นกรอบมาตรฐานเพิ่มเติมนอกจากประมวลจริยธรรมที่คณะกรรมการข้าราชการพลเรือนกำหนด เพื่อกำกับการประพฤติตนของข้าราชการ พนักงาน ลูกจ้าง หรือผู้ปฏิบัติงานอื่นในกระทรวง พม. ในการสร้างจิตสำนึกของเจ้าหน้าที่ในการเป็นเจ้าหน้าที่ของรัฐที่ดี มีความซื่อสัตย์สุจริต มีคุณธรรมจริยธรรม มีเกียรติและศักดิ์ศรี ปฏิบัติหน้าที่อย่างมีประสิทธิภาพ และประสิทธิผล ก่อเกิดประโยชน์สุขต่อประชาชนและประเทศชาติ ทั้งนี้ ทุกท่านสามารถติดตามรายละเอียดเพิ่มเติมได้ที่เว็บไซต์ www.m-society.go.th

ที่มา : https://www.thaigov.go.th/news/contents/details/23052
