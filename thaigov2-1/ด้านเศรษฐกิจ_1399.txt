รัฐบาลไทย-ข่าวทำเนียบรัฐบาล-ชาวนาโคราชเฮง! คว้ารางวัลใหญ่สุด “ชิมช้อปใช้”

วันจันทร์ที่ 3 กุมภาพันธ์ 2563
ชาวนาโคราชเฮง! คว้ารางวัลใหญ่สุด “ชิมช้อปใช้”
ชาวนาโคราชวัย 54 ปีดวงเฮง คว้ารางวัลใหญ่รถยนต์มูลค่ากว่า 8 แสนบาทจากโครงการ“ชิมช้อปใช้” บอกชอบโครงการเพราะช่วยให้ช้อปสะดวก อยากให้รัฐบาลทำต่อเนื่อง
นายชาญกฤช เดชวิทักษ์ ผู้ช่วยรัฐมนตรีประจำนายกรัฐมนตรี (ปฏิบัติงานกระทรวงการคลัง) กล่าวว่า โครงการชิมช้อปใช้เฟส 1-3 ของรัฐบาล ที่สิ้นสุดไปในวันที่ 31 ม.ค.63 นับว่าประสบความสำเร็จเป็นอย่างดียิ่งตรงตามวัตถุประสงค์ที่วางไว้ โดยพี่น้องประชาชนที่สมัครเข้าร่วมโครงการได้จับจ่ายใช้สอยผ่านแอพเป๋าตังอย่างต่อเนื่องมากถึง 12.6 ล้านราย อีกทั้งมีร้านค้าเข้าร่วมโครงการกว่า 1.7 แสนร้าน ทำให้เม็ดเงินหมุนเวียนเข้าสู่ระบบเศรษฐกิจฐานรากร่วม 29,000 ล้านบาท
นอกจากนี้ ผู้ที่เข้าร่วมโครงการทั้งพี่น้องประชาชนและร้านค้า ยังมีโอกาสร่วมลุ้นโชคใหญ่มูลค่า 12 ล้านบาท ของรางวัลประกอบด้วย Toyota Altis (limo) มูลค่า 829,000 บาท 1 คัน Toyota Hilux Revo 3 คัน Honda PCX150 (2019) 16 คัน TV Samsung 55 นิ้ว 32 เครื่อง ทองคำแท่งราว 500 แท่ง โดยเริ่มจับรางวัลครั้งแรกในวันที่ 20 ธ.ค.62 และจับรางวัลครั้งที่ 6 ซึ่งเป็นครั้งสุดท้ายในวันนี้ (3 ก.พ.63)
รางวัลที่ 1 รถยนต์ Toyota Altis เป็นของคุณเสถียร วิไพบูลย์ อายุ 54 ปี เป็นชาวจังหวัดนครราชสีมา อาชีพทำนา ซึ่งปกติแล้วใช้โทรศัพท์แบบสมาร์ทโฟนไม่ค่อยเป็น แต่ลูกชายเป็นคนสมัครให้ โดยเข้าโครงการตั้งแต่เฟสแรกที่รัฐบาลแจกเงิน 1 พันบาท หลังจากได้ใช้แล้วรู้สึกสะดวกคล่องตัวไม่ต้องพกเงินสด เลยมีการนำไปใช้กันทั้งครอบครัว พร้อมกับเติมเงินเข้าแอพเป๋าตังและใช้จ่ายเกิน 5 หมื่นบาท โดยที่มีการนำไปใช้จ่ายในหลายจังหวัดทั้งที่ขอนแก่นและโคราช เช่นซื้อสินค้าชุมชนคือผ้าไหมฝากญาติพี่น้องหลายหมื่นบาท ตอนนี้ภรรยาใช้งานคล่องแล้ว และหากรัฐบาลทำโครงการนี้ต่อไปก็จะเข้าร่วมอีก ทั้งนี้ตอนสมัครก็ไม่ได้คาดหวังว่าจะต้องได้รับรางวัลอะไร แต่พอทราบว่าได้รับรางวัลที่ 1 รถยนต์ราคาเกือบหนึ่งล้านบาท ก็ดีใจมาก
ผู้ช่วยรัฐมนตรีประจำนายกรัฐมนตรี กล่าวอีกว่า ตนขอแสดงความยินดีกับผู้ที่ได้รับของรางวัลทุกคน พร้อมกันนี้ขอฝากให้พี่น้องประชาชนที่จับจ่ายใช้สอยผ่านโครงการชิมช้อปใช้ รวมถึงร้านค้าผู้ประกอบการ อย่าลืมไปตรวจสอบรายชื่ออย่างละเอียด เพราะอาจเป็นผู้ได้รับโชคจากการจับรางวัลของสมนาคุณทั้ง 6 ครั้ง โดยสามารถเข้าไปตรวจสอบรายชื่อได้ทางเว็บไซต์ www.ชิมช้อปใช้.com ผู้ที่ได้รับรางวัลให้นำหลักฐานมาแสดงเพื่อรับรองภายใน 30 วันนับจากวันที่ประกาศรายชื่อ

ที่มา : https://www.thaigov.go.th/news/contents/details/26255
