รัฐบาลไทย-ข่าวทำเนียบรัฐบาล-อพวช. เปิดคลังตัวอย่างมดที่ใหญ่ที่สุดในเอเซียตะวันออกเฉียงใต้ ณ พิพิธภัณฑ์ธรรมชาติวิทยา ต้อนรับคณะผู้เข้าร่วมการประชุมมดโลก ครั้งที่ 12

วันเสาร์ที่ 16 พฤศจิกายน 2562
อพวช. เปิดคลังตัวอย่างมดที่ใหญ่ที่สุดในเอเซียตะวันออกเฉียงใต้ ณ พิพิธภัณฑ์ธรรมชาติวิทยา ต้อนรับคณะผู้เข้าร่วมการประชุมมดโลก ครั้งที่ 12
อพวช. เปิดคลังตัวอย่างมดที่ใหญ่ที่สุดในเอเซียตะวันออกเฉียงใต้ ณ พิพิธภัณฑ์ธรรมชาติวิทยา ต้อนรับคณะผู้เข้าร่วมการประชุมมดโลก ครั้งที่ 12
เมื่อวันที่ 13 พฤศจิกายน 1562 เวลา 10.00 น./ ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) ให้การต้อนรับคณะนักวิชาการและผู้เข้าร่วมการประชุมมดโลก ครั้งที่ 12 ในการเดินทางเข้ายี่ยมชมคลังตัวอย่างมดที่ใหญ่และดีที่สุดในเอเชียตะวันออกเฉียงใต้ ณ พิพิธภัณฑ์ธรรมชาติวิทยา อพวช. พร้อมเปิดให้เข้าชมพิพิธภัณฑ์พระรามเก้า (เป็นการเฉพาะกิจ) แหล่งเรียนรู้ด้านนิเวศวิทยาและสิ่งแวดล้อมแห่งใหม่ของประเทศที่ใหญ่ที่สุดของภูมิภาคอาเซียน บนเนื้อที่ 42 ไร่ มีกำหนดเปิดให้บริการอย่างเต็มรูปแบบในเดือนปลาย ธ.ค. 2562 ณ อพวช. ต.คลองห้า อ.คลองหลวง จ.ปทุมธานี
ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) กล่าวว่า การประชุมมดโลกเป็นการประชุมที่จัดขึ้นทุก 2 ปี โดยเครือข่ายการศึกษามดหรือเรียกย่อว่า ANeT ในปีนี้ประเทศไทยเป็นเจ้าภาพจัดการประชุมมดโลก ครั้งที่ 12 ระหว่างวันที่ 11 - 15 พฤศจิกายน 2562 ณ คณะวนศาสตร์ มหาวิทยาลัยเกษตรศาสตร์ โดยความร่วมมือของ องค์การพิพิธภัณฑ์วิทยาศาสตร์แห่งชาติ (อพวช.) คณะวนศาสตร์ มหาวิทยาลัยเกษตรศาสตร์ สถาบันวิจัยวิทยาศาสตร์และเทคโนโลยีแห่งประเทศไทย (วว.) และสมาคมผู้ประกอบการกำจัดแมลง เพื่อต้องการแลกเปลี่ยนความรู้และประสบการณ์ระหว่างสมาชิกเครือข่ายฯ จากประเทศไทยและนักวิจัยมดต่าง ๆ จากทั่วโลก และพัฒนาศาสตร์ด้านมดให้ก้าวหน้าและสามารถนำไปประยุกต์ใช้ประโยชน์ด้านต่าง ๆ ที่เกี่ยวข้องได้อย่างแท้จริง อาทิ การควบคุมสัตว์รบกวน (Pest Control) พร้อมทั้งสร้างความร่วมมืออันดีในการวิจัยระดับนานาชาติระหว่างสมาชิกเครือข่ายฯ และนักวิจัยกลุ่มอื่น ๆ อีกด้วย
ในส่วนของ อพวช. เราให้ความสำคัญการศึกษาด้านความหลากหลายทางชีวภาพในด้านต่างๆ ทั้งการศึกษาวิจัย การสำรวจ และเก็บรวบรวมตัวอย่างอ้างอิง โดยเราคาดหวังว่า พิพิธภัณฑ์ธรรมชาติวิทยา อพวช. จะเป็นศูนย์กลางการศึกษาวิจัย รวบรวมวัสดุอุเทศ เผยแพร่ความรู้ และจัดแสดงนิทรรศการด้านธรรมชาติวิทยาของประเทศไทย เพื่อให้เกิดการแลกเปลี่ยนความรู้กันระหว่างนักวิชาการ และนักเรียน นักศึกษา ผู้สนใจ และประชาชนโดยทั่วไป เพื่อสร้างความรู้ความเข้าใจด้านอนุกรมวิธาน และสิ่งมีชีวิตชนิดใหม่ของโลกที่มีความสำคัญต่อมนุษย์ต่อไปในอนาคต
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/24617
