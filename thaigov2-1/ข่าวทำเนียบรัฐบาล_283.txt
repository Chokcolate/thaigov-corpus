รัฐบาลไทย-ข่าวทำเนียบรัฐบาล-นายกรัฐมนตรีร่วมงานพระราชพิธีบรมราชาภิเษกของสมเด็จพระจักรพรรดิแห่งญี่ปุ่น

วันจันทร์ที่ 21 ตุลาคม 2562
นายกรัฐมนตรีร่วมงานพระราชพิธีบรมราชาภิเษกของสมเด็จพระจักรพรรดิแห่งญี่ปุ่น
นายกรัฐมนตรีร่วมงานพระราชพิธีบรมราชาภิเษกของสมเด็จพระจักรพรรดิแห่งญี่ปุ่น
พลเอก ประยุทธ์ จันทร์โอชา นายกรัฐมนตรี และภริยา มีกำหนดการเยือนญี่ปุ่น เพื่อเข้าร่วมพระราชพิธีบรมราชาภิเษกของสมเด็จพระจักรพรรดิแห่งญี่ปุ่น ระหว่างวันที่ 21-24 ตุลาคม 2562 ณ กรุงโตเกียว ประเทศญี่ปุ่น
พระราชพิธีบรมราชาภิเษก สมเด็จพระจักรพรรดินารุฮิโตะแห่งญี่ปุ่น จะจัดขึ้นวันที่ 22 ตุลาคม 2562 เวลาประมาณ 13.00 น. ตามเวลาท้องถิ่น (ซึ่งเร็วกว่าเวลาในประเทศไทย 2 ชั่วโมง) ณ ท้องพระโรงมัตซึโนมะ หรือท้องพระโรงใหญ่ ในพระราชวังหลวง กรุงโตเกียว โดยคาดว่าจะมีพระราชอาคันตุกะ และแขกผู้มีเกียรติเข้าร่วมพระราชพิธีกว่า 2,500 คน อาทิ พระประมุขแห่งลักเซมเบิร์ก มกุฎราชกุมารแห่งนอร์เวย์ ประธานาธิบดีไซปรัส อดีตประธานาธิบดีคาซัคสถาน (นาย Nursultan Nazarbayev) ผู้นำจาก 10 ประเทศอาเซียน และรัฐมนตรีว่าการกระทรวงคมนาคมสหรัฐอเมริกา เป็นต้น
นายกรัฐมนตรีมีกำหนดการสำคัญ ดังนี้
วันจันทร์ที่ 21 ตุลาคม 2562
เวลา 22.45 น. นายกรัฐมนตรีและภริยา พร้อมด้วยคณะ เดินทางออกจากท่าอากาศยานสุวรรณภูมิ ไปยังกรุงโตเกียว ญี่ปุ่น
วันอังคารที่ 22 ตุลาคม 2562
- พระราชพิธีบรมราชาภิเษกของสมเด็จพระจักรพรรดิแห่งญี่ปุ่น (Sokuirei Seiden-no-gi: The Ceremony of the Enthronement of His Majesty the Emperor) ณ พระราชวังอิมพีเรียล
- สมเด็จพระจักรพรรดิและสมเด็จพระจักรพรรดินีแห่งญี่ปุ่นพระราชทานเลี้ยงอาหารค่ำ อย่างเป็นทางการแก่ผู้เข้าร่วมพระราชพิธีบรมราชาภิเษกของสมเด็จพระจักรพรรดิแห่งญี่ปุ่น (Kyoen-no-gi: The Court Banquet after the Ceremony of the Enthronement) ณ พระราชวังอิมพีเรียล
วันพุธที่ 23 ตุลาคม 2562
- นายกรัฐมนตรีพบหารือทวิภาคีกับนายชินโซ อาเบะ (H.E. Mr. Shinzo Abe) นายกรัฐมนตรีญี่ปุ่น ณ ทำเนียบรับรองของรัฐบาลญี่ปุ่น
- นายชินโซ อาเบะ (H.E. Mr. Shinzo Abe) นายกรัฐมนตรีญี่ปุ่น และภริยา เป็นเจ้าภาพงานเลี้ยงอาหารค่ำเพื่อเป็นเกียรติแก่ผู้เข้าร่วมพระราชพิธีบรมราชาภิเษกของสมเด็จพระจักรพรรดิแห่งญี่ปุ่น (Banquet) ณ โรงแรมนิวโอตานิ โตเกียว
วันพฤหัสบดีที่ 24 ตุลาคม 2562
เวลา 00.20 น. นายกรัฐมนตรีและภริยา พร้อมด้วยคณะ เดินทางออกจากท่าอากาศยานฮาเนดะ กรุงโตเกียว
และจะเดินทางถึงท่าอากาศยานสุวรรณภูมิ จังหวัดสมุทรปราการ เวลา 04.50 น.

ที่มา : https://www.thaigov.go.th/news/contents/details/23944
