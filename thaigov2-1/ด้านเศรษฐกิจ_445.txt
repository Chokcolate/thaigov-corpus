รัฐบาลไทย-ข่าวทำเนียบรัฐบาล-EXIM BANK ออกมาตรการช่วยเหลือลูกค้าที่ได้รับผลกระทบจากอุทกภัยภาคเหนือและภาคตะวันออกเฉียงเหนือ

วันพฤหัสบดีที่ 19 กันยายน 2562
EXIM BANK ออกมาตรการช่วยเหลือลูกค้าที่ได้รับผลกระทบจากอุทกภัยภาคเหนือและภาคตะวันออกเฉียงเหนือ
EXIM BANK ออกมาตรการช่วยเหลือลูกค้าที่ได้รับผลกระทบจากเหตุอุทกภัยในภาคเหนือและภาคตะวันออกเฉียงเหนือ โดยผู้ได้รับผลกระทบทั้งทางตรงและทางอ้อมจะได้รับการพักชำระหนี้เงินต้นและดอกเบี้ย ลดอัตราดอกเบี้ย พร้อมขยายระยะเวลา
นายพิศิษฐ์ เสรีวิวัฒนา กรรมการผู้จัดการ ธนาคารเพื่อการส่งออกและนำเข้าแห่งประเทศไทย (EXIM BANK) เปิดเผยว่า EXIM BANK ออกมาตรการช่วยเหลือลูกค้าที่ได้รับผลกระทบจากเหตุอุทกภัยในภาคเหนือและภาคตะวันออกเฉียงเหนือ โดยผู้ได้รับผลกระทบทั้งทางตรงและทางอ้อมจะได้รับการพักชำระหนี้เงินต้นและดอกเบี้ย ลดอัตราดอกเบี้ย พร้อมขยายระยะเวลา และสามารถขอเงินกู้เพื่อซื้อหรือซ่อมแซมเครื่องจักรหรือโรงงานที่ได้รับความเสียหายได้ เพื่อช่วยให้ลูกค้าสามารถดำเนินธุรกิจส่งออกหรือธุรกิจที่เกี่ยวเนื่องกับการส่งออกได้ต่อเนื่อง
ผู้ได้รับผลกระทบทางตรง หมายถึง ผู้ที่อยู่ในพื้นที่ประสบภัยธรรมชาติ พื้นที่ของโรงงานและบริษัท รวมทั้งสินค้าที่ผลิตแล้วได้รับความเสียหาย ไม่สามารถผลิตสินค้าเพื่อจำหน่ายหรือส่งออกได้ ดังนี้
1. ลูกค้าสินเชื่อหมุนเวียนและเงินกู้ระยะยาว จะได้รับพักชำระหนี้เงินต้นและดอกเบี้ย สูงสุด 6 เดือน และลดอัตราดอกเบี้ยลง 1% เป็นระยะเวลา 6-12 เดือน แล้วแต่ผลกระทบของลูกค้า
2. ลูกค้าสินเชื่อหมุนเวียน จะได้รับการขยายระยะเวลาให้ต่ออายุตั๋วสัญญาใช้เงินเกินเทอมที่ธนาคารอนุมัติ โดยรวมกับอายุตั๋วเดิมแล้วไม่เกิน 360 วัน และ
3. สามารถขอเงินกู้เพื่อซื้อหรือซ่อมแซมเครื่องจักรหรืออาคารโรงงานที่ได้รับความเสียหาย ระยะเวลานาน 5 ปี ปลอดชำระเงินต้นและดอกเบี้ย (Grace Period) ไม่เกิน 1 ปี อัตราดอกเบี้ย 5% ต่อปีในปีแรก และพิจารณาตามความเหมาะสมในปีต่อไป
ส่วนผู้ได้รับผลกระทบทางอ้อม หมายถึง ผู้ประสบปัญหาโรงงานผู้ผลิตหรือซัพพลายเออร์ได้รับผลกระทบ ทำให้ขาดแคลนวัตถุดิบผลิตสินค้า หรือผู้ซื้อหลักอยู่ในพื้นที่ประสบภัยธรรมชาติ ไม่สามารถจำหน่ายสินค้าให้กับรายอื่นทดแทนได้ รวมทั้งประสบปัญหาการคมนาคม ไม่สามารถส่งสินค้าไปยังผู้ซื้อหรือไม่สามารถรับวัตถุดิบจากซัพพลายเออร์เพื่อมาผลิตสินค้าได้ จะได้รับความช่วยเหลือด้านสินเชื่อ ดังนี้
1.ลูกค้าสินเชื่อหมุนเวียนและเงินกู้ระยะยาว พักชำระหนี้เงินต้นและดอกเบี้ยสูงสุด 6 เดือน และลดอัตราดอกเบี้ยลง 1% ต่อปี เป็นระยะเวลา 6 เดือน
2.ลูกค้าสินเชื่อหมุนเวียน จะได้รับขยายระยะเวลาให้ต่ออายุตั๋วสัญญาใช้เงินเกินเทอมที่ธนาคารอนุมัติ โดยรวมกับอายุตั๋วเดิมแล้วไม่เกิน 180 วัน
สอบถามรายละเอียดเพิ่มเติมได้ที่ ฝ่ายเลขานุการและสื่อสารองค์กร EXIM BANK สำนักงานใหญ่
โทร. 0 2271 3700, 0 2278 0047, 0 2617 2111 ต่อ 1140-4

ที่มา : https://www.thaigov.go.th/news/contents/details/23210
