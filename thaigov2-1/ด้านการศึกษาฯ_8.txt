รัฐบาลไทย-ข่าวทำเนียบรัฐบาล-พิธีเปิด "ค่ายเยาวชน คนดี ศักดิ์ศรี กศน.อุบลราชธานี"

วันศุกร์ที่ 26 กรกฎาคม 2562
พิธีเปิด "ค่ายเยาวชน คนดี ศักดิ์ศรี กศน.อุบลราชธานี"
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานเปิดโครงการพัฒนาศักยภาพผู้เรียนหลักสูตรการศึกษานอกระบบระดับการศึกษาขั้นพื้นฐาน พ.ศ. 2561 “ค่ายเยาวชน คนดี ศักดิ์ศรี กศน.อุบลราชธานี”
เมื่อช่วงค่ำของวันพุธที่ 24 กรกฎาคม 2562 ณ กรมทหารราบที่ 6 อำเภอวารินชำราบ จังหวัดอุบลราชธานี คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานเปิดโครงการพัฒนาศักยภาพผู้เรียนหลักสูตรการศึกษานอกระบบระดับการศึกษาขั้นพื้นฐาน พ.ศ. 2561 “ค่ายเยาวชน คนดี ศักดิ์ศรี กศน.อุบลราชธานี” ปีงบประมาณ พ.ศ. 2562 โดยมีนายสฤษดิ์ วิฑูรย์ ผู้ว่าราชการจังหวัดอุบลราชธานี นายณัฐพงษ์ นวลมาก รองเลขาธิการ กศน. นายธฤติ ประสานสอน ผู้อำนวยการ สำนักงาน กศน.จังหวัดอุบลราชธานี ตลอดจนผู้บริหาร ครู และนักศึกษา กศน. ให้การต้อนรับและเข้าร่วมกว่า 1,250 คน
รมช.ศึกษาธิการ กล่าวเปิดโครงการตอนหนึ่งว่า การพัฒนาคน พัฒนาเยาวชน ที่จะเป็นอนาคตของประเทศ เป็นความจำเป็นและสำคัญอย่างยิ่ง ต่อการสร้างความมั่นคง ความรู้รัก รักสามัคคี และความจงรักภักดีต่อสถาบันพระมหากษัตริย์ของประเทศชาติของเรา โดยจะต้องเตรียมความพร้อมของกำลังคน ทั้งในด้านวิชาการและทักษะต่าง ๆ ตามหลักสูตรการศึกษา นอกหลักสูตรการศึกษา รวมไปถึงการเรียนรู้ด้วยตนเองในทุกที่ทุกเวลา เรียกว่า "อยู่ที่ไหนก็เรียนรู้ได้" และก็ต้องแสดงออกถึงความเข้าใจและนำไปใช้ได้ด้วย สิ่งสำคัญคือ การตระหนักในการทำหน้าที่พลเมืองไทย ซึ่งสอดคล้องกับรัฐธรรมนูญแห่งราชอาณาจักรไทย พ.ศ.2560 และเป็นเป้าหมายของรัฐบาล ที่ต้องการเห็นคนไทยเป็นพลเมืองดี เป็นพลเมืองที่เข้มแข็ง ภายใต้ระบอบประชาธิปไตยอันมีพระมหากษัตริย์ทรงเป็นประมุข
ซึ่งการจัดโครงการ “ค่ายเยาวชน คนดี ศักดิ์ศรี กศน.อุบลราชธานี” ก็จะเป็นส่วนหนึ่งในการเตรียมนักศึกษา กศน. ให้เป็นผู้มีความรู้ความเข้าใจด้านวิชาการ และการมีจิตอาสาเพื่อบำเพ็ญตนให้เป็นประโยชน์ต่อสังคม รวมทั้งเตรียมเรื่องการประกอบอาชีพหลังจากสำเร็จการศึกษา ถือเป็นโครงการที่ดี และมีประโยชน์กับตัวนักศึกษาอย่างยิ่ง
ในโอกาสนี้ รมช.ศึกษาธิการ ได้กล่าวแสดงความรู้สึกยินดี ที่ได้มาพบปะกับผู้เรียน กศน. จำนวนมาก ที่มีความใฝ่เรียนรู้วิชาการและทักษะชีวิต เพื่อพัฒนาตนเองให้เป็นกำลังสำคัญของจังหวัดอุบลราชธานี รวมทั้งกล่าวแสดงความขอบคุณ และมอบเกียรติบัตรแก่หน่วยงานที่สนับสนุนการจัดโครงการ อาทิ กรมทหารราบที่ 6 มณฑลทหารบกที่ 22 องค์การบริหารส่วนจังหวัดอุบลราชธานี เทศบาลเมืองวารินชำราบ เป็นต้น
นายธฤติ ประสานสอน ผู้อำนวยการ สำนักงาน กศน.จังหวัดอุบลราชธานี กล่าวรายงานว่า การจัดโครงการ “ค่ายเยาวชน คนดี ศักดิ์ศรี กศน.อุบลราชธานี” มีวัตถุประสงค์เพื่อพัฒนาทักษะด้านวิชาการและยกระดับคุณภาพนักศึกษา กศน. ที่เข้าร่วมโครงการกว่า 1,068 คน ตลอดจนทักษะในการชีวิตในการปรับตัวและอยู่อย่างมีความสุข โดยมีภูมิคุ้มกันตามแนวปรัชญาของเศรษฐกิจพอเพียง และได้แสดงออกถึงความจงรักภักดีต่อสถาบันพระมหากษัตริย์ด้วยการร่วมเทิดพระเกียรติ พระบาทสมเด็จพระปรเมนทรรามาธิบดีศรีสินทร มหาวชิราลงกรณ พระวชิรเกล้าเจ้าอยู่หัว (รัชกาลที่ 10)
นายสฤษดิ์ วิฑูรย์ ผู้ว่าราชการจังหวัดอุบลราชธานี กล่าวต้อนรับตอนหนึ่งว่า จังหวัดอุบลราชธานี เป็นจังหวัดในภาคตะวันออกเฉียงเหนือตอนล่าง มีประชากร จำนวน 1.8 ล้านแสนคน ในด้านการศึกษา ให้ความสำคัญกับการศึกษาแก่เด็กและเยาวชน ตลอดจนประชาชน เพื่อสร้างและพัฒนากำลังคนไปพัฒนาจังหวัด และรักษาอัตลักษณ์ของอุบลราชธานี "เมือง 3 ธรรม" ให้คงอยู่สืบไป ได้แก่ เมืองแห่งธรรมะ: เมืองที่มีธรรมชาติสวยงาม และวัฒนธรรม มีประเพณีวัฒนธรรมอันดีงาม โดยเฉพาะประเพณีแห่เทียนพรรษาของจังหวัดอุบลราชธานี ปี 2562 “118 ปี เทียนพรรษา เทิดราชาขวัญแผ่นดิน” เมื่อวันที่ 16-17 กรกฎาคม 2562 ที่ผ่านมา โอกาสนี้ชาวจังหวัดอุบลราชธานีขอต้อนรับด้วยความยินดียิ่ง
นวรัตน์ รามสูต : สรุป/เรียบเรียง
อิทธิพล รุ่งก่อน : ถ่ายภาพ
กลุ่มประชาสัมพันธ์ สร.ศธ. : รายงาน

ที่มา : https://www.thaigov.go.th/news/contents/details/21806
