รัฐบาลไทย-ข่าวทำเนียบรัฐบาล-นายกฯ เชิญชวนทุกภาคส่วน “ร่วมใจ พี่น้องไทย ช่วยภัยน้ำท่วม”

วันอังคารที่ 17 กันยายน 2562
นายกฯ เชิญชวนทุกภาคส่วน “ร่วมใจ พี่น้องไทย ช่วยภัยน้ำท่วม”
นายกรัฐมนตรีชมนิทรรศการก่อนการประชุมคณะรัฐมนตรี
วันนี้ (17 กันยายน 2562) เวลา 08.30 น. ก่อนการประชุมคณะรัฐมนตรี ณ บริเวณด้านหน้าตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการประชาสัมพันธ์ 4 คณะ ได้แก่ ประชาสัมพันธ์รายการ “ร่วมใจ พี่น้องไทย ช่วยภัยน้ำท่วม” “กิจกรรมวันเยาวชนแห่งชาติ ประจำปี 2562” รณรงค์ประชาสัมพันธ์สืบสาน เทศกาล ประเพณี วิถีไทย และนายอเล็กซ์ซานดา อัลบอน อังศุสิงห์ นักแข่งรถ Formula 1 และคณะ ได้เข้าเยี่ยมคารวะนายกรัฐมนตรี
นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วยนางพัชราภรณ์ อินทรียงค์ ปลัดสำนักนายกรัฐมนตรี นำคณะประชาสัมพันธ์ การจัดรายการ “ร่วมใจ พี่น้องไทย ช่วยภัยน้ำท่วม” ในวันอังคารที่ 17 กันยายน 2562 เวลา 19.30 - 22.00 น. ณ ห้องส่ง 5 อาคารปฏิบัติการ บริษัท อสมท จำกัด (มหาชน) เพื่อเปิดโอกาสให้หน่วยงานภาครัฐ ภาคเอกชน ประชาชน ร่วมบริจาคเงินช่วยเหลือพี่น้องประชาชนที่ประสบอุทกภัยทางภาคเหนือและภาคตะวันออกเฉียงเหนือ ผ่านกองทุนช่วยเหลือผู้ประสบสาธารณภัย สำนักนายกรัฐมนตรี
จากนั้น นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ นำคณะผู้บริหาร เด็กและเยาวชนดีเด่นแห่งชาติเข้าพบ เพื่อนำเสนอกิจกรรมวันเยาวชนแห่งชาติ ประจำปี 2562  โดยในปีนี้ ได้รับพระมหากรุณาธิคุณ จากพระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้ผู้แทนพระองค์มอบโล่เกียรติคุณแก่บุคคล องค์กร ที่ทำคุณประโยชน์ต่อเด็กและเยาวชน พร้อมทั้งมอบเกียรติบัตรให้แก่เด็กและเยาวชน ซึ่งในปีนี้มีการจัดงานเยาวชนภายใต้ชื่อหัวข้อ “จิตอาสา” โดยนายกรัฐมนตรี กล่าวว่า รัฐบาลพร้อมส่งเสริม พัฒนาเด็กและเยาวชน ให้มีประสิทธิภาพ รู้จักพัฒนาตนเอง ประหยัดอดออม ตลอดจนบำเพ็ญประโยชน์เพื่อสังคมส่วนรวม และประเทศชาติด้วย
นายอิทธิพล คุณปลื้ม รัฐมนตรีว่าการกระทรวงวัฒนธรรม นำคณะผู้บริหารเข้าพบเพื่อรณรงค์ประชาสัมพันธ์สืบสาน เทศกาล ประเพณี วิถีไทย ในหัวข้อ “การอนุรักษ์และขับเคลื่อน เทศกาล ประเพณีสู่ระดับโลก” โดยมีกิจกรรมต่าง ๆ อาทิ กิจกรรมแสดงความกตัญญูด้วยศรัทธาประเพณีสารทเดือนสิบ มหาพุทธบูชาแห่งอาเซียน ประเพณีอุ้มพระดำน้ำ อิ่มบุญ อิ่มใจเทศกาลถือศีลกินผัก ทั้งนี้ นายกรัฐมนตรีกล่าวเพิ่มเติมว่า การปรุงอาหารควรลดการใช้น้ำตาล โดยอาศัยความหวานจากหญ้าหวานซึ่งเป็นสมุนไพรที่มีประโยชน์ ทำให้ประชาชนมีสุขภาพร่างกายแข็งแรง และห่างไกลโรค
อนึ่ง นายอเล็กซ์ซานดา อัลบอน อังศุสิงห์ นักแข่งรถ สัญชาติไทย สังกัดทีมเร็ดบูล เรซซิ่ง เป็นผู้ที่มีผลงานในการแข่งขันรถระดับนานาชาติ เข้าเยี่ยมคารวะเพื่อขอโอวาทและกำลังใจจากนายกรัฐมนตรี ซึ่งในปัจจุบันประสบความสำเร็จในการเข้าร่วมการแข่งขันรถสูตร 1 (Formula 1) และเป็นคนไทยที่สามารถสร้างชื่อเสียงให้กับประเทศไทยในระดับโลก นายกรัฐมนตรีกล่าวชื่นชมและให้กำลังใจว่า การเป็นนักกีฬาต้องอาศัยความชำนาญ สุขภาพร่างกายแข็งแรง มีสติในการแข่งขัน โดยนายกรัฐมนตรีพร้อมสนับสนุน และติดตามผลงาน การสร้างชื่อเสียงให้กับประเทศไทย ต่อไป
......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/23143
