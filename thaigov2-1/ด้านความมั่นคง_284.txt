รัฐบาลไทย-ข่าวทำเนียบรัฐบาล-มท. เดินหนัารับสังคมผู้สูงอายุ ขับเคลื่อน “อาสาบริบาลท้องถิ่น” ในการดูแลผู้สูงอายุที่มีภาวะพึ่งพิง

วันอังคารที่ 22 ตุลาคม 2562
มท. เดินหนัารับสังคมผู้สูงอายุ ขับเคลื่อน “อาสาบริบาลท้องถิ่น” ในการดูแลผู้สูงอายุที่มีภาวะพึ่งพิง
มท. เดินหนัารับสังคมผู้สูงอายุ ขับเคลื่อน “อาสาบริบาลท้องถิ่น” ในการดูแลผู้สูงอายุที่มีภาวะพึ่งพิง
วันนี้ 22 ตุลาคม 2562 ที่กระทรวงมหาดไทย นายบุญธรรม เลิศสุขีเกษม รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น เปิดเผยว่า ตามที่ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ลงนามในระเบียบกระทรวงมหาดไทยว่าด้วยอาสาสมัครบริบาลท้องถิ่นขององค์กรปกครองส่วนท้องถิ่น และการเบิกค่าใช้จ่าย พ.ศ. 2562 ซึ่งมีผลบังคับใช้เมื่อ 8 มิถุนายน 2562 ที่ผ่านมา เพื่อให้อาสาสมัครดังกล่าวเป็นผู้ให้บริการดูแลผู้สูงอายุที่ไม่สามารถช่วยเหลือตนเองได้เต็มที่ หรือผู้สูงอายุที่มีภาวะพึ่งพิง โดยมีการบริการครอบคลุมด้านอนามัยพื้นฐาน การฟื้นฟูสมรรถภาพ และกายภาพบำบัดตามประเภทและกิจกรรมบริการที่กระทรวงสาธารณสุขกำหนด ทั้งนี้ ต้องผ่านการอบรมหลักสูตรที่เกี่ยวข้องกับการดูแลผู้สูงอายุที่มีภาวะพึ่งพิง ในระยะยาว และให้มีค่าตอบแทนตามที่กระทรวงมหาดไทยกำหนด
รองปลัดกระทรวงมหาดไทย กล่าวต่อว่า กระทรวงมหาดไทยได้ร่วมหารือกับหน่วยงานที่เกี่ยวข้อง เช่น กรมกิจการผู้สูงอายุ กรมอนามัย กรมการแพทย์ สำนักงานหลักประกันสุขภาพแห่งชาติ สำนักงานคณะกรรมการการกระจายอำนาจ ให้แก่ องค์กรปกครองส่วนท้องถิ่น จึงได้กำหนดรายละเอียดเกี่ยวกับหลักสูตรการดูแลผู้สูงอายุที่มีสภาวะพึ่งพิง ในระยะยาว และหลักเกณฑ์ วิธีการ เงื่อนไข อัตราค่าตอบแทน และการจ่ายค่าตอบแทนของอาสาสมัครบริบาลท้องถิ่น ของ อปท. โดยมีรายละเอียดที่สำคัญ เช่น คุณสมบัติของอาสาสมัครบริบาลท้องถิ่น ได้แก่ (1) มีอายุไม่ต่ำกกว่า 18 ปี บริบูรณ์ (2) เป็นผู้ผ่านการอบรมหลักสูตรการดูแลผู้สูงอายุขั้นกลาง จำนวน 70 ชั่วโมง ของคณะกรรมการผู้สูงอายุแห่งชาติ จากหน่วยงานภาครัฐ ภาคเอกชน หรือจาก อปท. ที่จัดให้มีการอบรมโดยได้รับอนุมัติให้ใช้หลักสูตรจากกรมอนามัย กระทรวงสาธารณสุข (3) มีภูมิลำเนาอยู่ใน อปท. หรือพื้นที่ใกล้เคียงที่ได้รับคำสั่งให้ช่วยสนับสนุนการปฏิบัติหน้าที่ในการดูแลผู้สูงอายุที่มีภาวะพึ่งพิงจากผู้บริหารท้องถิ่นแห่งนั้น (4) ไม่เป็นข้าราชการหรือพนักงานส่วนท้องถิ่น ซึ่งมีตำแหน่งหรือเงินเดือนประจำ ขอบเขตและเงื่อนไขการทำหน้าที่ ดังนี้ (1) ช่วยดูแลสุขภาพสำหรับผู้สูงอายุที่มีภาวะพึ่งพิง (2) ช่วยเหลือดูแลการปฏิบัติกิจวัตรประจำวันสำหรับผู้สูงอายุที่มีภาวะพึ่งพิง (3) ให้บริการด้านสุขภาพขั้นพื้นฐาน ภายใต้การกำกับของบุคลากรวิชาชีพด้านสุขภาพในพื้นที่ (4) ให้คำปรึกษาด้านสุขภาพเบื้องต้นและประสานความช่วยเหลือกับหน่วยงานต่างๆ (5) ประเมินปัญหา    ในการดูแลผู้สูงอายุที่มีภาวะพึ่งพิงเบื้องต้นและประสานงานในการส่งต่อได้อย่างถูกต้อง (6) บริการให้การดูแลตามแผนการดูแลรายบุคคล (Care Plan) (7) ช่วยเหลือดูแลผู้สูงอายุที่มีภาวะพึ่งพิงด้านสุขภาพพื้นฐาน การพื้นฟูสมรรถภาพ และกายภาพบำบัดอื่นๆ ส่วนจำนวนอาสาสมัครบริบาลท้องถิ่น มีหลักเกณฑ์ ดังนี้ ในแต่ละ เทศบาล องค์กรบริหารส่วนตำบลละอย่างน้อย 2 คน ยกเว้นเทศบาล องค์กรบริหารส่วนตำบลใดที่มีจำนวนผู้สูงอายุที่มีภาวะพึ่งพิงในพื้นที่น้อยกว่า 4 คน อาจจัดให้มีอาสาสมัครฯ น้อยกว่า 2 คนก็ได้ เทศบาล องค์กรบริหารส่วนตำบลใดที่มีจำนวนผู้สูงอายุที่มีภาวะพึ่งพิงในพื้นที่มากกว่า 8 คน และมีความจำเป็น อาจกำหนดให้มีอาสาสมัครฯ มากกว่า 2 คนก็ได้ โดยความเห็นชอบจากสภาท้องถิ่น สำหรับค่าตอบแทนและการจ่ายค่าตอบแทนของอาสาสมัครบริบาลท้องถิ่นมีสิทธิ ได้รับเงินค่าตอบแทน ดังนี้ (1) ปฏิบัติหน้าที่ตามแผนการดูแลรายบุคคล (Care Plan) ไม่น้อยกว่าวันละ 8 ชั่วโมง ไม่น้อยกว่าเดือนละ 20 วัน โดยอาสาสมัครฯ ที่ผ่านการอบรมหลักสูตรการดูแลผู้สูงอายุขั้นกลาง จำนวน 70 ชั่วโมง จะได้รับค่าตอบแทนเดือนละ 5,000 บาท (2) อาสาสมัครฯ ที่ผ่านการอบรมหลักสูตรการดูแลผู้สูงอายุขั้นกลาง จำนวน 70 ชั่วโมง และผ่านการอบรมหลักสูตรฝึกอบรมเพิ่มเติมนักบริบาลท้องถิ่น จำนวน 50 ชั่วโมง ของคณะกรรมการผู้สูงอายุแห่งชาติ จากหน่วยงานภาครัฐ ภาคเอกชน หรือที่ อปท. จัดให้มีการอบรมโดยอนุมัติใช้หลักสูตรจากกรมอนามัย กระทรวงสาธารณสุข จะได้รับเงินค่าตอบแทนเดือนละ 6,000 บาท เป็นต้น พร้อมทั้งให้มีการประเมินผลการดำเนินงาน รับฟังปัญหาและอุปสรรค ตลอดจนแลกเปลี่ยนผลการปฏิบัติงาน เป็นต้น
รองปลัดกระทรวงมหาดไทย กล่าวเพิ่มเติมว่า อาสาสมัครบริบาลท้องถิ่นจะเป็นผู้ช่วยองค์กรปกครองส่วนท้องถิ่นในการดูแลช่วยเหลือผู้สูงอายุในพื้นที่และชุมชนที่อยู่ในภาวะพึ่งพิงให้ได้รับบริการด้านสาธารณสุขในทุกด้าน ตอบรับการเข้าสู่สังคมผู้สูงอายุโดยสมบูรณ์ (Aging Society) ที่มีคุณภาพชีวิตที่ดีและยั่งยืน.
กองสารนิเทศ สป.มท.
ครั้งที่  175/2562
วันที่  22 ต.ค. 2562

ที่มา : https://www.thaigov.go.th/news/contents/details/23985
