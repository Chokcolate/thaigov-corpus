รัฐบาลไทย-ข่าวทำเนียบรัฐบาล-กรมบัญชีกลางเผยผลการใช้จ่าย ณ สิ้นเดือนกรกฎาคม 2562

วันพุธที่ 21 สิงหาคม 2562
กรมบัญชีกลางเผยผลการใช้จ่าย ณ สิ้นเดือนกรกฎาคม 2562
กรมบัญชีกลางรายงานผลการใช้จ่ายเงิน ปีงบประมาณ 2562 ณ สิ้นเดือนกรกฎาคม 2562 ใช้จ่ายแล้ว 2,200,097 ล้านบาท (กรณีไม่รวมงบกลาง) หรือคิดเป็นร้อยละ 87.01
นางญาณี แสงศรีจันทร์ ที่ปรึกษาด้านพัฒนาระบบการเงินการคลัง ในฐานะโฆษกกรมบัญชีกลาง เปิดเผยผลการใช้จ่ายเงินงบประมาณรายจ่ายประจำปี 2562 ตั้งแต่ต้นปีงบประมาณจนถึงวันที่ 31 กรกฎาคม 2562 (1 ต.ค. 61 – 31 ก.ค. 62) งบประมาณรายจ่ายภาพรวม (กรณีไม่รวมงบกลาง) มีการใช้จ่ายแล้ว จำนวน 2,200,097 ล้านบาท ของวงเงินงบประมาณ 2,528,468 ล้านบาท หรือคิดเป็นร้อยละ 87.01 สูงกว่าเป้าหมายร้อยละ 2.34 (เป้าหมายร้อยละ 84.67) โดยแบ่งเป็น รายจ่ายประจำ (กรณีไม่รวมงบกลาง) มีการใช้จ่ายแล้ว จำนวน 1,758,391 ล้านบาท ของวงเงินงบประมาณ 1,975,064 ล้านบาท หรือคิดเป็นร้อยละ 89.03 ซึ่งสูงกว่าเป้าหมายร้อยละ 2.36 (เป้าหมายร้อยละ 86.67) ขณะที่รายจ่ายลงทุน (กรณีไม่รวมงบกลาง) มีการใช้จ่ายแล้ว จำนวน 441,706 ล้านบาท ของวงเงินงบประมาณ 553,404 ล้านบาท หรือคิดเป็นร้อยละ 79.82 สูงกว่าเป้าหมายร้อยละ 3.15 (เป้าหมายร้อยละ 76.67) สำหรับเงินกันไว้เบิกเหลื่อมปี มีการใช้จ่ายแล้ว จำนวน 297,022 ล้านบาท หรือคิดเป็นร้อยละ 87.10 ของวงเงินงบประมาณ 341,003 ล้านบาท
โฆษกกรมบัญชีกลาง กล่าวในตอนท้ายว่า ขณะนี้ยังมีงบประมาณบางส่วนที่ส่วนราชการต่าง ๆ ต้องเร่งรัดการทำสัญญาและก่อหนี้ให้แล้วเสร็จภายในเดือนกันยายนนี้ ไม่เช่นนั้นงบประมาณจะตกไป ดังนั้น ช่วงเดือนสิงหาคม - กันยายน 2562 ได้กำชับให้ส่วนราชการที่ยังไม่ก่อหนี้ผูกผันหรือทำสัญญา เร่งใช้งบประมาณโดยเร็ว เพื่อให้สามารถดำเนินการก่อหนี้และเบิกจ่ายเงินได้ตามเป้าหมายของรัฐบาล

ที่มา : https://www.thaigov.go.th/news/contents/details/22378
