รัฐบาลไทย-ข่าวทำเนียบรัฐบาล-รมว.ยธ. แถลงยกเลิกสัญญากำไล EM พร้อมปรับค่าเสียหายกว่า ๘๓ ล้านบาท

วันอาทิตย์ที่ 22 กันยายน 2562
รมว.ยธ. แถลงยกเลิกสัญญากำไล EM พร้อมปรับค่าเสียหายกว่า ๘๓ ล้านบาท
นายสมศักดิ์ เทพสุทิน รัฐมนตรีว่าการกระทรวงยุติธรรม แถลงข่าวผลการตรวจสอบกําไลอิเล็กทรอนิกส์ หรือกำไล EM (Electronic Monitoring)
ในวันศุกร์ที่ ๒๐ กันยายน ๒๕๖๒ เวลา ๑๑.๐๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม แถลงข่าวผลการตรวจสอบกําไลอิเล็กทรอนิกส์ หรือกำไล EM (Electronic Monitoring) โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พ.ต.อ.สุชาติ วงศ์อนันต์ชัย หัวหน้าผู้ตรวจราชการกระทรวงยุติธรรม นายประสาร มหาลี้ตระกูล อธิบดีกรมคุมประพฤติ และนายวัลลภ นาคบัว ผู้อำนวยการสำนักงานกิจการยุติธรรม และรองโฆษกกระทรวงยุติธรรม เข้าร่วม
ตามที่ปรากฏข้อเท็จจริงกรณีอุปกรณ์อิเล็กทรอนิกส์ติดตามตัว หรือกำไล EM (Electronic Monitoring) สามารถถอดออกได้ เป็นผลให้อุปกรณ์ดังกล่าวไม่สามารถใช้งานได้ตามวัตถุประสงค์นั้น กระทรวงยุติธรรมได้ตรวจสอบข้อเท็จจริงแล้ว และต่อมากระทรวงยุติธรรม โดยกรมคุมประพฤติได้นำข้อเท็จจริงที่ตรวจสอบได้ไปดำเนินการในส่วนที่เกี่ยวข้อง โดยสรุปผลปรากฏว่า กรมคุมประพฤติมีการดำเนินการทำสัญญาเช่าและติดตั้งอุปกรณ์อิเล็กทรอนิกส์ติดตามตัว พร้อมระบบที่เกี่ยวข้องสำหรับการติดตามตัวผู้กระทำผิด จำนวน ๔,๐๐๐ เครื่อง ตั้งแต่เดือนมกราคม ๒๕๖๒ ถึงเดือนกันยายน ๒๕๖๓ รวม ๒๑เดือน ด้วยงบประมาณ ๗๔,๔๗๐,๐๐๐ บาทกับบริษัท สุพรีม ดีสทิบิวชั่น (ไทยแลนด์) จำกัด ซึ่งเป็นไปตามระเบียบที่กำหนด และได้มีการใช้อุปกรณ์ดังกล่าวมาอย่างต่อเนื่อง จนกระทั่งรับทราบข้อมูลจากการนำอุปกรณ์ EM มาใช้อาจมีข้อบกพร่องบางประการ กรมคุมประพฤติจึงเชิญนักวิชาการและผู้เชี่ยวชาญที่เกี่ยวข้องมาทดสอบการถอดโดยการดึงรั้งสายรัดอุปกรณ์ในลักษณะปกติวิสัยปรากฏว่า ไม่สามารถถอดออกได้ ส่วนในประเด็นไม่มีสัญญาณแจ้งเตือนจากการใช้เทคนิคอื่นใดทางกรมคุมประพฤติต้องมีการตรวจสอบให้เกิดความชัดเจน ประกอบกับบริษัทส่งเอกสารการดำเนินงานตามสัญญาให้คณะกรรมการตรวจรับไม่ครบถ้วน ดังนั้นกรมคุมประพฤติจึงชะลอการจ่ายเงินไปยังบริษัท เพื่อมิให้เกิดความเสียหายต่อทางราชการ
ต่อมาเมื่อวันที่ ๙ สิงหาคม ๒๕๖๒ ซึ่งปรากฏข้อเท็จจริงเป็นที่ประจักษ์ว่าอุปกรณ์ดังกล่าว สามารถถอดออกได้ เกิดจากความบกพร่องของตัวอุปกรณ์ที่มีคุณลักษณะไม่ตรงตามขอบเขตของงาน (TOR) ซึ่งกรมคุมประพฤติได้ดำเนินการแจ้งให้บริษัทนำอุปกรณ์มาเปลี่ยนภายใน ๑๕ วันตามสัญญา ซึ่งบริษัทไม่สามารถดำเนินการตามระยะเวลาดังกล่าวได้ ดังนั้น เมื่อวันที่ ๑๑ กันยายน ๒๕๖๒ กรมคุมประพฤติจึงดำเนินการแจ้งยกเลิกสัญญาไปยังบริษัทดังกล่าวเป็นที่เรียบร้อยแล้ว
นอกจากนี้ เมื่อวันที่ ๑๙ กันยายน ๒๕๖๒ กรมคุมประพฤติ ได้ตรวจสอบความเสียหายที่เกิดขึ้นจากการยกเลิกสัญญา โดยได้มีหนังสือทวงถามบริษัทให้ชำระหนี้ค่าเสียหาย จำนวน ๘๓,๘๒๕,๘๑๐ บาท ประกอบด้วย ค่าปรับที่เกิดจากการส่งมอบและติดตั้งให้ถูกต้องครบถ้วนเกินกำหนด ค่าปรับที่เกิดจากการไม่นำอุปกรณ์มาเปลี่ยนใหม่ให้ภายในเวลาที่กำหนด ค่าปรับความเสียหายที่เกิดจากกรณีเจ้าหน้าที่ไม่มาปฏิบัติงาน หรือมาปฏิบัติงานแต่ไม่ครบจำนวนเวลา ค่าปรับกรณีผู้ให้เช่าไม่สามารถนำอุปกรณ์ฯ มาเปลี่ยนให้ใหม่ เป็นระยะเวลาติดต่อกันเกิน ๑๕ วัน นับจากกรมแจ้ง และค่าเสียหายภายหลังจากการบอกเลิกสัญญา กรณีกรมคุมประพฤติไม่สามารถใช้งบประมาณได้ โดยให้ดำเนินการชำระหนี้ค่าเสียหายให้แล้วเสร็จภายในระยะเวลา ๑๕ วัน หากครบกำหนดระยะเวลาแล้ว บริษัทคู่สัญญาไม่ชำระหนี้ ถือว่าบริษัทคู่สัญญาผิดนัด กระทรวงยุติธรรม โดยกรมคุมประพฤติ จะดำเนินการฟ้องร้องคดีต่อศาล เพื่อเรียกร้องค่าเสียหายจากบริษัทคู่สัญญาต่อไป

ที่มา : https://www.thaigov.go.th/news/contents/details/23277
