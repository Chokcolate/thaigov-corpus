รัฐบาลไทย-ข่าวทำเนียบรัฐบาล-วันคล้ายวันสถาปนา สอศ.

วันพุธที่ 21 สิงหาคม 2562
วันคล้ายวันสถาปนา สอศ.
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานเปิดงาน "วันคล้ายวันสถาปนาสำนักงานคณะกรรมการการอาชีวศึกษา ครบรอบ 78 ปี 19 สิงหาคม 2562" ณ สำนักงานคณะกรรมการการอาชีวศึกษา
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานเปิดงาน "วันคล้ายวันสถาปนาสำนักงานคณะกรรมการการอาชีวศึกษา ครบรอบ 78 ปี 19 สิงหาคม 2562" ณ สำนักงานคณะกรรมการการอาชีวศึกษา เมื่อเร็ว ๆ นี้ โดยมีนายบุญรักษ์ ยอดเพชร เลขาธิการคณะกรรมการการอาชีวศึกษา พร้อมด้วยผู้บริหาร ข้าราชการ ครู บุคลากรทางการศึกษา และนักเรียน นักศึกษา เข้าร่วมงาน
นายบุญรักษ์ ยอดเพชร เลขาธิการ กอศ. กล่าวว่า สำนักงานคณะกรรมการการอาชีวศึกษา (สอศ.) เดิม คือ กรมอาชีวศึกษา จัดตั้งขึ้นเมื่อวันที่ 19 สิงหาคม 2484 ตามพระราชบัญญัติปรับปรุงกระทรวง ทบวง กรม พุทธศักราช 2484 เพื่อจัดการเรียนการสอนด้านส่งเสริมการศึกษาวิชาชีพ "โรงเรียนการช่างสตรี" และ "โรงเรียนการช่างชาย" จนกระทั่งวันที่ 7 กรกฎาคม 2546 ได้ปรับเปลี่ยนเป็น "สำนักงานคณะกรรมการการอาชีวศึกษา" จัดการเรียนการสอนด้านวิชาชีพหลัก 9 ประเภท ในรูปแบบปกติ ทวิภาคี และระยะสั้น
และในปี 2555 ได้ประกาศกฎกระทรวงศึกษาธิการจัดตั้งสถาบันการอาชีวศึกษา 19 แห่ง และสถาบันการอาชีวศึกษาเกษตร จำนวน 4 แห่ง เพื่อรองรับการจัดการศึกษาในระดับปริญญาตรีสายเทคโนโลยีหรือสายปฏิบัติการ รวมทั้งเมื่อวันที่ 12 กุมภาพันธ์ 2559 ได้รับโอนอำนาจหน้าที่ของ สอศ.เอกชน มาไว้ด้วย ซึ่งปัจจุบันมีสถานศึกษาอาชีวศึกษาทั้งภาครัฐและเอกชนในการดูแลของ สอศ. รวม 904 แห่ง โดยได้ร่วมกันพัฒนากำลังคนอาชีวศึกษา ให้มีปริมาณคุณภาพเพียงพอต่อความต้องการของภาคเศรษฐกิจ ที่ขับเคลื่อนด้วยนวัตกรรมสมัยใหม่ต่อไป
คุณหญิงกัลยา โสภณพนิช รมช.ศึกษาธิการ กล่าวแสดงความยินดีที่ สอศ. ดำเนินงานจนอาชีวะมีความเจริญก้าวหน้า และ ได้รับความร่วมมือจากทั้งในและต่างประเทศ เพราะมีความสมบูรณ์เทียบเท่านานาประเทศ จนมีคำกล่าวที่ว่า “อาชีวะสร้างคน สร้างชาติ”
โดยส่วนตัว เห็นว่าอาชีวะควรจะเป็น “อาชีวะแก้จน สร้างคน สร้างชาติ”  เพราะจากการลงพื้นที่เห็นได้ว่าการจัดการศึกษาของอาชีวะทำให้ผู้เรียนมีอาชีพ มีรายได้ สามารถสร้างคนนำพาประเทศชาติให้ไปรอด จึงควรส่งเสริมการจัดการศึกษาด้านอาชีพอย่างหลากหลายครอบคลุมทุกด้าน โดยเฉพาะด้านการเกษตร ที่จะทำให้เกษตรกรซึ่งเป็นคนส่วนใหญ่ของประเทศ มีความเป็นอยู่ที่ดีขึ้น โดยนำวิทยาศาสตร์ เทคโนโลยี และนวัตกรรม มาประยุกต์ใช้กับการเรียนการสอนที่มีอยู่ หรือต่อยอดเพื่อให้ดียิ่งขึ้น เพื่อเตรียมคนไทยสู่ศตวรรษที่ 21 ซึ่งเป็นนโยบายเร่งด่วนของรัฐบาล
ณรีรัตน์ บุญหลัง: สรุป
นวรัตน์ รามสูต: เรียบเรียง
ทิพย์สุดา ศรีษะแก้ว: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/22409
