รัฐบาลไทย-ข่าวทำเนียบรัฐบาล- ปลัดเกษตรฯ เน้นย้ำการพัฒนาการผลิตภาคการเกษตรอย่างยั่งยืน

วันอังคารที่ 21 มกราคม 2563
ปลัดเกษตรฯ เน้นย้ำการพัฒนาการผลิตภาคการเกษตรอย่างยั่งยืน
ปลัดเกษตรฯ เน้นย้ำการพัฒนาการผลิตภาคการเกษตรอย่างยั่งยืนเพื่อความเป็นอยู่ที่ดีของเกษตรกรไทย
เมื่อวันที่ 17 มกราคม 2563 นายอนันต์ สุวรรณรัตน์ ปลัดกระทรวงเกษตรและสหกรณ์ ในฐานะประธานกรรมการขับเคลื่อนโครงการเพิ่มประสิทธิภาพการผลิตและลดภาวะโลกร้อนจากการทำนาเพื่อการพัฒนาที่ยั่งยืนหรือ Thai Rice NAMA ได้กล่าวถ้อยแถลงในพิธีเปิดการประชุมสัมมนา Readiness and Prospect of Sustainable Rice ซึ่งองค์กรความร่วมมือระหว่างประเทศของเยอรมัน หรือ GIZ ได้จัดขึ้นระหว่างงาน International Green Week ณ กรุงเบอร์ลิน สหพันธ์สาธารณรัฐเยอรมนี ว่า การพัฒนาการผลิตภาคการเกษตรอย่างยั่งยืนนั้น จะเป็นอีกแนวนโยบายที่สำคัญที่จะช่วยส่งเสริมความกินดีอยู่ดีของเกษตรกรอย่างยั่งยืน เพราะในการดำเนินการนั้นมีความเกี่ยวข้องในทุกมิติทั้งด้านเศรษฐกิจและสังคม และยังสามารถประกันความมั่นคงทางอาหารอีกด้วย แต่การพัฒนาเหล่านี้ต้องร่วมกันทุกภาคส่วนตั้งแต่ต้นทางถึงปลายทาง ทั้งภาครัฐ ภาคเอกชน และประชาสังคม การผลิตอย่างยั่งยืนจึงจะสำเร็จได้ และคาดหวังว่าจะเกิดเป็นรูปแบบการผลิตที่เผยแพร่ไปทั่วโลก
ทั้งนี้ ประเทศไทยภายใต้การสนับสนุนของ GIZ ได้จัดทำโครงการ Thai Rice NAMA ที่ได้ร่วมกันพัฒนาพื้นที่ปลูกข้าวที่ลดการทำลายสิ่งแวดล้อม ลดการปล่อยก๊าซเรือนกระจก นำร่องใน 6 จังหวัดภาคกลาง ได้แก่ ชัยนาท สิงห์บุรี อ่างทอง พระนครศรีอยุธยา ปทุมธานี และสุพรรณบุรี
นอกจากนี้ ภายในงาน International Green Week ยังมีหน่วยงานของกระทรวงเกษตรและสหกรณ์ คือ กรมการข้าว กรมส่งเสริมการเกษตร และสำนักงานมาตรฐานสินค้าเกษตรและอาหารแห่งชาติ ร่วมจัดแสดงสินค้าอัตลักษณ์ไทย และประชาสัมพันธ์องค์ความรู้เรื่องอาหารปลอดภัยด้วย
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25947
