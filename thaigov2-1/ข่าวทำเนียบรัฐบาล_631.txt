รัฐบาลไทย-ข่าวทำเนียบรัฐบาล-รัฐมนตรีประจำสำนักนายกฯ คุมเข้มมาตรการคุ้มครองผู้บริโภค ย้ำ สคบ. จับมือกระทรวงพาณิชย์ลงพื้นที่ตรวจการจำหน่ายหน้ากากอนามัย ป้องกันการหลอกขายเกินราคา

วันศุกร์ที่ 7 กุมภาพันธ์ 2563
รัฐมนตรีประจำสำนักนายกฯ คุมเข้มมาตรการคุ้มครองผู้บริโภค ย้ำ สคบ. จับมือกระทรวงพาณิชย์ลงพื้นที่ตรวจการจำหน่ายหน้ากากอนามัย ป้องกันการหลอกขายเกินราคา
นายเทวัญ ลิปตพัลลภ รัฐมนตรีประจำสำนักนายกรัฐมนตรี คุมเข้มมาตรการคุ้มครองผู้บริโภค ย้ำ สคบ. จับมือกระทรวงพาณิชย์ลงพื้นที่ตรวจการจำหน่ายหน้ากากอนามัย ป้องกันการหลอกขายเกินราคา
วันนี้ (ศุกร์ที่ 7 กุมภาพันธ์ 2563) เวลา 9.00 น. ณ ห้องประชุม 109 สำนักงานปลัดสำนักนายกรัฐมนตรี ทำเนียบรัฐบาล นายเทวัญ ลิปตพัลลภ รัฐมนตรีประจำสำนักนายกรัฐมนตรี เป็นประธานการประชุมคณะกรรมการคุ้มครองผู้บริโภค ครั้งที่ 2/2563 โดยในการประชุมมีการขอให้พิจารณาแต่งตั้งคณะกรรมการว่าด้วยความปลอดภัยของสินค้าและบริการ และมีการพิจารณาดำเนินคดีด้านอสังหาริมทรัพย์ รวมจำนวน 20 เรื่อง พิจารณาดำเนินคดีด้านสินค้าและบริการ รวมจำนวน 17 เรื่อง
รัฐมนตรีประจำสำนักนายกรัฐมนตรี  กล่าวว่า การประชุมในวันนี้ได้มีการเน้นย้ำให้คณะกรรมการคุ้มครองผู้บริโภคเร่งดำเนินการเรื่องการฟ้องร้องคดีให้กับพี่น้องประชาชน และเร่งพิจารณาว่าคดีใดจะส่งเรื่องฟ้องร้องและเรื่องใดจะยุติการร้องเรียน เพื่อพี่น้องประชาชนจะได้ไม่ถูกตัดสิทธิ์ และสามารถนำเรื่องไปดำเนินการฟ้องร้องเอง
ทั้งนี้ ปัจจุบันพบว่ามีการร้องเรียนเรื่องรถยนต์เข้ามาจำนวนมาก คณะทำงานอาจจะต้องเข้าไปตรวจเยี่ยมบริษัทรถยนต์ เพื่อพูดคุยถึงสภาพปัญหาที่เกิดขึ้น โดยทาง สคบ.จะทำงานเชิงรุกเพื่อที่จะแก้ไขปัญหาให้กับประชาชนอย่างรวดเร็ว  รวมถึงเรื่องของหมู่บ้านจัดสรรเช่นกัน
รัฐมนตรีประจำสำนักนายกรัฐมนตรี  ยังแสดงความเป็นห่วงเรื่องภาวะฝุ่นละออง pm 2.5 และการระบาดของไวรัสโคโรนา ทำให้ปัจจุบันมีการกักตุนหน้ากากอนามัย มีการขายเกินราคา และขายหน้ากากที่ไม่มีคุณภาพ จึงสั่งการให้ สคบ. ร่วมมือกับกระทรวงพาณิชย์ ลงพื้นที่ตรวจสอบการขายหน้ากากอนามัย ซึ่งจะลงตรวจครั้งแรกในวันจันทร์นี้ช่วงบ่าย คาดว่าจะลงตรวจสัปดาห์ละ 2 วัน เพื่อที่จะไปป้องปรามคนที่เอาเปรียบผู้บริโภคในช่วงที่สินค้ามีความต้องการ และหากประชาชนพบหน้ากากอนามัยที่ขายเกินราคา ก็สามารถโทรแจ้ง 1166 สายด่วน สคบ.ได้ทันที
-----------------

ที่มา : https://www.thaigov.go.th/news/contents/details/26382
