รัฐบาลไทย-ข่าวทำเนียบรัฐบาล-รมว.พม. มอบรางวัลชุมชน กคช. ดีเด่น ชนะการประกวดชุมชนสดใส จิตใจงดงาม ปี 2562 (โครงการพี่เลี้ยง)

วันอาทิตย์ที่ 25 สิงหาคม 2562
รมว.พม. มอบรางวัลชุมชน กคช. ดีเด่น ชนะการประกวดชุมชนสดใส จิตใจงดงาม ปี 2562 (โครงการพี่เลี้ยง)
รมว.พม. มอบรางวัลชุมชน กคช. ดีเด่น ชนะการประกวดชุมชนสดใส จิตใจงดงาม ปี 2562 (โครงการพี่เลี้ยง)
วันนี้ (25 ส.ค. 62) เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบรางวัลโครงการประกวดชุมชนสดใส จิตใจงดงาม ปี 2562 (โครงการพี่เลี้ยง) โดยมีดร.ธัชพล กาญจนกูล ผู้ว่าการการเคหะแห่งชาติ พร้อมด้วยคณะผู้บริหาร และชาวชุมชนที่ได้รับรางวัล จาก 16 ชุมชน เข้าร่วมงาน ณ ห้องพาวิลเลี่ยน ชั้น 8 โรงแรมเดอะแกรนด์ โฟร์วิงส์ ถนนศรีนครินทร์ กรุงเทพฯ
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) ได้ขับเคลื่อน การดำเนินงานด้านการพัฒนาที่อยู่อาศัย โดยเฉพาะอย่างยิ่งการพัฒนาคุณภาพชีวิต ตามยุทธศาสตร์ชาติ ระยะ 20 ปี โดยมีการรณรงค์ให้ชาวชุมชนร่วมกันพัฒนาคุณภาพชีวิตด้านการอยู่อาศัยและสภาพแวดล้อมในชุมชน ทั้งนี้ จึงได้ดำเนิน การจัดประกวดชุมชนดีเด่นภายใต้โครงการ "ชุมชนสดใส จิตใจงดงาม” ในรูปแบบโครงการพี่เลี้ยง ซึ่งโครงการประกวดชุมชนสดใส จิตใจงดงาม ประจำปี 2562 (โครงการพี่เลี้ยง) ได้จัดขึ้นต่อเนื่องเป็นปีที่ 10 โดยได้รับความร่วมมือจากชาวชุมชนและภาคีเครือข่าย เป็นอย่างดี
นายจุติ กล่าวต่อไปว่า สำหรับ ปี 2562 มีการคัดเลือกชุมชนที่เคยได้รับรางวัลจากการประกวดเมื่อปีที่ผ่านมา เข้ามาเป็นชุมชนพี่หรือเป็นพี่เลี้ยงให้กับชุมชนน้องที่ยังไม่เคยได้รับรางวัล โดยชุมชนพี่จะต้องถ่ายทอดองค์ความรู้ให้กับชุมชนน้อง เพื่อให้เกิดการพัฒนาชุมชนแบบมีส่วนร่วมเพื่อนำไปสู่การเป็นชุมชนแห่งการเรียนรู้ ด้วยการพัฒนาต่อยอดความรู้ใหม่ๆ จนเกิดนวัตกรรมรวมทั้งการพัฒนามาตรฐานชุมชนให้สูงขึ้น อีกทั้งเป็นการรณรงค์ให้ชาวชุมชนสำนึกรักในชุมชนของตน ด้วยการสร้างความเข้มแข็ง เพื่อการอยู่ร่วมกันอย่างมีความสุข สำหรับเกณฑ์การตัดสินจะพิจารณาการจัดทำแผนพัฒนาชุมชนของชุมชนน้องที่มุ่งเน้นการมีส่วนร่วมระหว่างชุมชนพี่และชุมชนน้อง การถ่ายทอดความรู้จากชุมชนพี่สู่ชุมชนน้อง และผลลัพธ์ที่เป็นหลักฐาน เชิงประจักษ์ โดยพิจารณาจากด้านกายภาพและสิ่งแวดล้อม ด้านกระบวนการมีส่วนร่วม ด้านการบริหารจัดการชุมขนน้อง และ ด้านความรับผิดชอบต่อสังคม
นายจุติ กล่าวต่ออีกว่า การประกวดครั้งนี้ ชุมชนที่ชนะเลิศชุมชนน้องได้รับเงินรางวัล 50,000 บาท รองชนะเลิศชุมชนน้อง ได้รับเงินรางวัล 40,000 บาท และรางวัลชมเชยชุมชนน้อง จำนวน 2 รางวัล ได้รับเงินรางวัลละ 30,000 บาท โดยชุมชนที่ได้รับรางวัล มีจำนวน 16 ชุมชน ประกอบด้วย ประเภทอาคารแนวสูง รางวัลชนะเลิศ ได้แก่ บ้านเอื้ออาทรร่มเกล้า 2 รางวัล รองชนะเลิศ ได้แก่ บ้านเอื้ออาทรนครปฐม (พุทธมณฑล สาย 5) และรางวัลชมเชย 2 รางวัล ได้แก่ บ้านเอื้ออาทรขจรวิทย์ และบ้านเอื้ออาทรปทุมธานีสี่แยกปทุมวิไล (บ้านฉาง) ประเภทอาคารแนวราบ รางวัลชนะเลิศ ได้แก่ โครงการเคหะชุมชนลำปาง รางวัลรองชนะเลิศ ได้แก่ บ้านเอื้ออาทรขอนแก่น (บ้านเป็ด 1) และรางวัลชมเชย 2 รางวัล ได้แก่ บ้านเอื้ออาทรนครศรีธรรมราช (อ้อมค่าย) และบ้านเอื้ออาทรระยอง (ตะพง) สำหรับชุมชนพี่ จำนวน 8 ชุมชน ได้รับเงินรางวัล 15,000 บาท ทุกประเภท ได้แก่ บ้านเอื้ออาทรลาดกระบัง 1 บ้านเอื้ออาทรรัตนาธิเบศร์ (ท่าอิฐ) บ้านเอื้ออาทรเทพารักษ์ 1 บ้านเอื้ออาทรปทุมธานี (พหลโยธิน กม.44) บ้านเอื้ออาทรเชียงราย (แม่สาย 1) เคหะชุมชนขอนแก่น บ้านเอื้ออาทรนครศรีธรรมราช (โพธิ์เสด็จ) และบ้านเอื้ออาทรระยอง (วังหว้า)
"การจัดประกวดชุมชนสดใส จิตใจงดงาม นับว่าเป็นเพียงจุดเริ่มต้นเล็กๆ แต่สิ่งที่ได้รับกลับมานั้น ก่อให้เกิดความยิ่งใหญ่ และความคุ้มค่าต่อชุมชน ทำให้ได้เห็นถึงการพัฒนาและการมีส่วนร่วมของสมาชิกในชุมชนเป็นอย่างดี และก่อให้เกิดความภาคภูมิใจให้กับชุมชนของตนเอง ทั้งนี้ ชุมชุมจำนวนมากที่เข้าร่วมประกวดครั้งนี้ มีการพัฒนาอย่างต่อเนื่อง ตั้งแต่มีผู้นำที่ดี สามารถสร้างเครือข่ายภายในชุมชนและภายนอกชุมชน จนเกิดการขับเคลื่อนในการพัฒนาชุมชน ผู้อยู่อาศัยในชุมชนมีจิตอาสาเห็นแก่ประโยชน์ส่วนรวมมากกว่าส่วนตน และสามารถจัดการปัญหาต่างๆ ที่มีอยู่ร่วมกันได้ ภายใต้ระเบียบการอยู่อาศัยเดียวกัน จนกระทั่งเกิดการแลกเปลี่ยนเรียนรู้ร่วมกันระหว่างชุมชน ตลอดจนทำให้เกิดจิตสำนึกรักษ์บ้าน รักษ์ชุมชนรักษ์สิ่งแวดล้อม ส่งผลเป็นชุมชนที่มีความเข้มแข็งอย่างยั่งยืนอย่างแท้จริง” นายจุติ กล่าวในตอนท้าย

ที่มา : https://www.thaigov.go.th/news/contents/details/22486
