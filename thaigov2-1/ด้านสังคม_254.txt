รัฐบาลไทย-ข่าวทำเนียบรัฐบาล-สธ. แนะประชาชนช่วงค่าฝุ่นสูง งดกิจกรรมกลางแจ้ง

วันจันทร์ที่ 30 กันยายน 2562
สธ. แนะประชาชนช่วงค่าฝุ่นสูง งดกิจกรรมกลางแจ้ง
กระทรวงสาธารณสุข แนะประชาชนติดตามสถานการณ์ฝุ่นละอองขนาดเล็ก จากแอปพลิเคชัน  Air4Thai หรือเพจ “คนรักอนามัย ใส่ใจอากาศ PM2.5” ในพื้นที่ค่าฝุ่นเกินมาตรฐาน สีเหลืองให้เลี่ยง สีส้มให้ลด สีแดงให้งด ทำกิจกรรมหรือออกกำลังกายกลางแจ้ง
วันนี้ (30 กันยายน 2562) นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า ขณะนี้สภาพอากาศพื้นที่กรุงเทพมหานครและปริมลฑล พบมีปริมาณค่าฝุ่นละอองขนาดเล็ก PM2.5 เกินค่ามาตรฐาน ในบางช่วงเวลาและบางวัน ขอให้ประชาชนติดตามสถานการณ์อย่างใกล้ชิดจากแอปพลิเคชัน  Air4Thai (แอร์ ฟอร์ ไทย) เพจ “คนรักอนามัยใส่ใจอากาศ PM2.5” หากพบมีการแจ้งเตือนค่าฝุ่นอยู่ในพื้นที่ “สีเหลือง” ให้เลี่ยง “สีส้ม” ให้ลด “สีแดง” ให้งด ทำกิจกรรมหรือออกกำลังกายกลางแจ้ง สวมหน้ากากอนามัยเมื่อต้องออกนอกอาคาร ลดกิจกรรมที่ทำให้เกิดฝุ่นในบ้าน เช่น กวาด/เผาขยะ  จุดธูป และให้จัดทำห้องสะอาดในบ้าน ปิดประตูหน้าต่างให้มิดชิด เช็ดถูทำความสะอาด สำหรับกลุ่มอาชีพที่ต้องทำงานกลางแจ้ง เช่น ตำรวจจราจร แม่ค้าแผงลอยริมทางเดิน วินมอเตอร์ไซด์ ต้องสวมหน้ากากอนามัยขณะทำงาน ดื่มน้ำสะอาดบ่อยๆ วันละ 6-8 แก้ว สังเกตอาการหากผิดปกติ ไอบ่อย หายใจผิดปกติ แน่นหน้าอกรีบไปพบแพทย์
“ขอให้โรงพยาบาลที่อยู่ในพื้นที่ติดตามสถานการณ์ฝุ่น PM2.5 ทุกวัน หากพบฝุ่นมีความหนาแน่นสูงขอให้เปิดคลินิกมลพิษในโรงพยาบาล ประสานหน่วยงานในพื้นที่ออกให้ความรู้ประชาชน แจกหน้ากากอนามัยในกลุ่มเสี่ยง เช่น ผู้สูงอายุ เด็กเล็ก ผู้ป่วยโรคระบบทางเดินหายใจ และเฝ้าระวังการเจ็บป่วยใน 4 กลุ่มโรค ได้แก่ โรคระบบทางเดินหายใจ ระบบหัวใจและหลอดเลือด ระบบผิวหนัง และระบบตา” นายแพทย์สุขุมกล่าว
*********************************  30 กันยายน 2562

ที่มา : https://www.thaigov.go.th/news/contents/details/23508
