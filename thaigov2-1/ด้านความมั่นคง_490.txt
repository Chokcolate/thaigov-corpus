รัฐบาลไทย-ข่าวทำเนียบรัฐบาล-‘ที่ปรึกษา รมว.แรงงาน’ ชื่นชม ‘อสร.’ แก้ปัญหาโดยเร็ว แนะให้นำความรู้เพิ่มประสิทธิภาพการปฏิบัติงาน

วันอังคารที่ 14 มกราคม 2563
‘ที่ปรึกษา รมว.แรงงาน’ ชื่นชม ‘อสร.’ แก้ปัญหาโดยเร็ว แนะให้นำความรู้เพิ่มประสิทธิภาพการปฏิบัติงาน
ที่ปรึกษารัฐมนตรีว่าการกระทรวงแรงงาน ชื่นชมอาสาสมัครแรงงานเป็นสื่อกลางในการประสานความร่วมมือให้หน่วยงานสังกัดกระทรวงแรงงานทราบอย่างเร่งด่วน เพื่อให้ปัญหาต่างๆ ได้รับการแก้ไขโดยเร็ว
วันนี้ (14 ม.ค. 63) เวลา 09.40 น. รศ.ดร.จักษ์ พันธ์ชูเพชร ที่ปรึกษารัฐมนตรีว่าการกระทรวงแรงงาน เป็นประธานพิธีเปิดโครงการเสริมสร้างศักยภาพเครือข่ายอาสาสมัครแรงงานเพื่อบูรณาการภารกิจของกระทรวงแรงงาน และการส่งเสริมป้องกันและแก้ไขปัญหายาเสพติดในสถานประกอบการจังหวัดสุพรรณบุรี ประจำปีงบประมาณ พ.ศ. 2563 ณ ห้องกาลพฤกษ์ โรงแรมสองพันบุรี อำเภอเมืองสุพรรณบุรี จังหวัดสุพรรณบุรี โดย ที่ปรึกษารัฐมนตรีว่าการกระทรวงแรงงาน กล่าวว่า “อาสาสมัคร เป็นผู้ที่มีบทบาทสำคัญต่อการปฏิบัติงานระดับพื้นที่ในทุกด้าน ไม่ว่าจะเป็นด้านการสาธารณสุข การพัฒนาชุมชน การป้องกันและบรรเทาสาธารณภัย การพิทักษ์ สิ่งแวดล้อม ความมั่นคง ความยุติธรรม หรือด้านแรงงาน ซึ่งแต่ละหน่วยงานจะแต่งตั้ง อาสาสมัครช่วยปฏิบัติงานทั้งสิ้น ถือได้ว่า อาสาสมัคร เป็นบุคคลที่มีความเสียสละอย่างยิ่งใหญ่ เพราะการทำงานอาสาสมัคร ผู้ที่ทำหน้าที่ ต้องสละเวลาที่ควรจะใช้ประกอบอาชีพ หรือประกอบภารกิจต่างๆ ในด้านส่วนตัว และครอบครัว ทั้งยังเป็นผู้ที่มีบทบาทสำคัญ ต่อการพัฒนาประเทศและเป็นกำลังสำคัญที่จะร่วมปฏิบัติงานกับองค์กรทั้งภาครัฐ และภาคเอกชน ในการช่วยเหลือประชาชนผู้ประสบปัญหาความทุกข์ยากเดือดร้อน
ผมขอชื่นชมอาสาสมัครแรงงาน (อสร.) ทุกท่าน เพราะการเป็นอาสาสมัครแรงงาน จะต้องเป็นผู้ที่มีจิตอาสา จิตสาธารณะ และเสียสละ ที่มาร่วมทำงานให้กับกระทรวงแรงงาน โดยทำหน้าที่เป็นสื่อกลางในการประสานความร่วมมือ ให้การช่วยเหลือ ติดต่อประสานงาน กับส่วนราชการในสังกัดกระทรวงแรงงานกับประชาชนที่ประสบปัญหาด้านแรงงาน ในชุมชนและสังคมที่ท่านเกี่ยวข้อง สอดส่อง และเฝ้าระวังการใช้แรงงานที่ไม่เป็นธรรม ปัญหาการใช้แรงงานต่างด้าวในพื้นที่ รณรงค์สร้างจิตสำนึก และสร้างเสริมภูมิคุ้มกัน ในการป้องกันยาเสพติดให้แก่ลูกจ้าง/นายจ้างในสถานประกอบการที่มีลูกจ้างต่ำกว่า 10 คน ลงมา ให้ตระหนักถึงปัญหายาเสพติด อีกทั้งยังแจ้งเบาะแสสถานการณ์/เหตุการณ์ ให้หน่วยงานสังกัดกระทรวงแรงงานทราบ  อย่างเร่งด่วน เพื่อให้ปัญหาต่างๆ ได้รับการแก้ไขโดยเร็ว”
“ผมขอเป็นกำลังใจให้ทุกท่านมีความตั้งใจ ศึกษาหาความรู้ และแลกเปลี่ยน ประสบการณ์จากวิทยากร รวมทั้งให้ความร่วมมือในกิจกรรมต่างๆ ของการอบรมเพื่อพัฒนา ตนเองทั้งในภารกิจด้านแรงงาน และเมื่อเสร็จสิ้นการอบรมฯแล้วขอให้ทุกท่านนำความรู้ที่ ได้รับไปสู่การปฏิบัติงานในหน้าที่ ให้เกิดประโยชน์แก่ประชาชน หมู่บ้าน ชุมชน และ ครอบครัวของท่านอย่างมีประสิทธิภาพและเกิดประสิทธิผลต่อไป” ที่ปรึกษารัฐมนตรีว่าการกระทรวงแรงงาน กล่าวในท้ายที่สุด
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ข่าว
14 มกราคม 2563

ที่มา : https://www.thaigov.go.th/news/contents/details/25780
