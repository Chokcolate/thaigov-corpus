รัฐบาลไทย-ข่าวทำเนียบรัฐบาล-รอง นรม. อนุทิน ส่งเสริมประชาชนเข้าถึงการวัดความดันโลหิต ตระหนักการป้องกันโรค ลดพฤติกรรมเสี่ยง

วันจันทร์ที่ 28 ตุลาคม 2562
รอง นรม. อนุทิน ส่งเสริมประชาชนเข้าถึงการวัดความดันโลหิต ตระหนักการป้องกันโรค ลดพฤติกรรมเสี่ยง
รอง นรม. อนุทิน ส่งเสริมประชาชนเข้าถึงการวัดความดันโลหิต ตระหนักการป้องกันโรค ลดพฤติกรรมเสี่ยง
วันนี้ (28 ตุลาคม 2562) เวลา 10.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานในพิธีลงนามบันทึกข้อตกลงว่าด้วยความร่วมมือในการส่งเสริมประชาชนให้เข้าถึงการวัดความดันโลหิต  โดยมีนายแพทย์สุขุม กาญจนพิมาย ปลัดกระทรวงสาธารณสุข พร้อมด้วยผู้บริหารกรมควบคุมโรค กรมการปกครอง กรมส่งเสริมการปกครองท้องถิ่น และกรุงเทพมหานคร ร่วมลงนามในบันทึกข้อตกลง
โดยกระทรวงสาธารณสุขร่วมมือกับกรมการปกครอง กรมส่งเสริมการปกครองท้องถิ่น และกรุงเทพมหานคร เพื่อให้ประชาชนเข้าถึงการวัดความดันโลหิตในที่สาธารณะเพิ่มมากขึ้น สามารถทราบค่าความดันโลหิตของตนเอง เพื่อสร้างความตระหนักในการป้องกันควบคุมโรคและลดพฤติกรรมเสี่ยง โดยจะจัดเครื่องวัดความดันโลหิตแบบอัติโนมัติ สื่อความรู้ในการประเมินและปฏิบัติตน ให้บริการประชาชนตามสถานที่ราชการ เช่น ที่ว่าการอำเภอ ศูนย์บริการภาครัฐแบบเบ็ดเสร็จ เริ่มในกรุงเทพฯ และ 3 จังหวัดเขตปริมณฑล ได้แก่ ปทุมธานี นนทบุรี และสมุทรปราการ นอกจากนี้ มีมาตรการเร่งด่วนในการขับเคลื่อนการสร้างความตระหนักสุขภาพ Know Your Number, Know Your Risk ให้มีเครื่องวัดความดันโลหิต ในโรงพยาบาล สถานที่ราชการ สถานที่ทำงานทั่วประเทศ และจัดหลักสูตรฝึกอบรม อาสาสมัครประจำหมู่บ้าน เป็นหมอประจำบ้าน เพื่อดูแลสร้างเสริมสุขภาพประชาชน
จากรายงานผลการสำรวจพฤติกรรมเสี่ยงโรคไม่ติดต่อและการบาดเจ็บ ปี 2561 พบว่าคนไทยอายุ 15 - 79 ปี ร้อยละ 68.4 ได้รับการตรวจวัดความดันโลหิตในรอบปีที่ผ่านมาและพบว่าร้อยละ 16.52 ทราบว่าตนเองมีภาวะความดันโลหิตสูง นอกจากนี้ ยังพบพฤติกรรมเสี่ยง อาทิ ผู้สูบบุหรี่ ร้อยละ 16.8 ผู้ดื่มแอลกอฮอล์ ร้อยละ 22.3 รับประทานผักและผลไม้ไม่เพียงพอ ร้อยละ 33.0 การออกกำลังกาย ร้อยละ 42.3 ผู้มีน้ำหนักเกินและอ้วน 19 ล้านคน
......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24097
