รัฐบาลไทย-ข่าวทำเนียบรัฐบาล-​เอกอัครราชทูตรัฐคูเวตประจำประเทศไทยพร้อมสานต่อความร่วมมือและเสริมสร้างความสัมพันธ์อย่างเป็นรูปธรรม

วันพุธที่ 31 กรกฎาคม 2562
​เอกอัครราชทูตรัฐคูเวตประจำประเทศไทยพร้อมสานต่อความร่วมมือและเสริมสร้างความสัมพันธ์อย่างเป็นรูปธรรม
​เอกอัครราชทูตรัฐคูเวตประจำประเทศไทยพร้อมสานต่อความร่วมมือและเสริมสร้างความสัมพันธ์อย่างเป็นรูปธรรม
วันนี้ (31 กรกฎาคม 2562) เวลา 15.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายอับดุลเลาะห์ ญุมอะห์ อับดุลเลาะห์ อัลชัรฮาน (Mr. Abdullah Jomaa Abdullah AlSharhan) เอกอัครราชทูตรัฐคูเวตประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสพ้นจากหน้าที่ สรุปสาระสำคัญการหารือ ดังนี้
นายกรัฐมนตรีขอบคุณเอกอัครราชทูตรัฐคูเวตประจำประเทศไทยที่มีส่วนสำคัญในการส่งเสริมความร่วมมือไทย - คูเวต ในช่วงตลอดระยะเวลาการดำรงตำแหน่ง โดยขออวยพรให้เอกอัครราชทูตฯ ประสบความสำเร็จในหน้าที่การงานในอนาคต
เอกอัครราชทูตฯ แสดงความยินดีที่นายกรัฐมนตรีได้ดำรงตำแหน่งอีกครั้ง พร้อมกล่าวขอบคุณรัฐบาลไทยที่ให้ความร่วมมือและสนับสนุนการทำงานในไทยเสมอมา เป็นส่วนสำคัญในการส่งเสริมให้ความสัมพันธ์ไทย - คูเวต ดำเนินไปอย่างราบรื่น โดยยืนยันว่าจะทำหน้าที่เสริมสร้างความเข้าใจอันดีระหว่างกันต่อไป โอกาสนี้ เอกอัครราชทูตฯ เน้นย้ำว่า ชื่นชอบประเทศไทยเป็นอย่างมาก ทั้งยังมีความสนใจในพระราชกรณียกิจของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพระบรมวงศานุวงศ์ทุกพระองค์
ทั้งสองฝ่ายยินดีกับความร่วมมือระหว่างกันที่มีความก้าวหน้าตามลำดับ โดยเฉพาะความร่วมมือด้านการศึกษา ที่ทางการคูเวตดูแลและสนับสนุนทุนการศึกษาให้แก่นักศึกษาไทยมาโดยตลอด ซึ่งเยาวชนเหล่านี้จะสามารถเติบโตเป็นบุคลากรที่มีคุณภาพ เป็นส่วนสำคัญในการพัฒนาชุมชน และประเทศได้ในอนาคต สำหรับด้านการท่องเที่ยวเชิงสุขภาพ ทั้งสองฝ่ายต่างยินดีที่ชาวคูเวตจำนวนมากเดินทางมาท่องเที่ยวและเข้ารับการรักษาพยาบาลในไทย ซึ่งไทยพร้อมที่จะอำนวยความสะดวกแก่ชาวคูเวตที่เดินทางมารักษาพยาบาลในไทยเช่นที่ผ่านมา และหวังว่าหวังว่าทั้งสองประเทศจะมีพัฒนาการทางความสัมพันธ์และความร่วมมืออย่างสม่ำเสมอในทุกด้าน

ที่มา : https://www.thaigov.go.th/news/contents/details/21901
