รัฐบาลไทย-ข่าวทำเนียบรัฐบาล-“เฉลิมชัย” มั่นใจร่างพ.ร.บ.งบประมาณผ่านสภาฯ

วันพุธที่ 12 กุมภาพันธ์ 2563
“เฉลิมชัย” มั่นใจร่างพ.ร.บ.งบประมาณผ่านสภาฯ
“เฉลิมชัย” มั่นใจร่างพ.ร.บ.งบประมาณผ่านสภาฯ สั่งการเร่งเดินหน้า 8 นโยบายหลักปี 2563 หวังปฏิรูปภาคเกษตรทุกมิติ
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตร เปิดเผยว่า ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มีความมั่นใจว่าในการประชุมสภาผู้แทนราษฎรพิจารณาร่าง พ.ร.บ. งบประมาณรายจ่ายประจำปี 2563 ในวาระ 2 และ 3 ในวันที่ 13 ก.พ. 2563 จะเป็นไปด้วยความเรียบร้อย โดยสั่งให้ทุกหน่วยงานในสังกัดกระทรวงเกษตรฯ เตรียมพร้อมในการบริหารงบประมาณด้วยความรวดเร็วโปร่งใสเพื่อแก้ไขปัญหาของประชาชน
อย่างไรก็ตาม ทันทีที่ พ.ร.บ.งบประมาณปี 2563 ประกาศใช้เป็นกฎหมาย กระทรวงเกษตรฯ พร้อมขับเคลื่อน 8 นโยบายหลักของปี 2563 คือ 1) นโยบายบริหารจัดการน้ำทั้งระบบ 2) นโยบายส่งเสริมเกษตรปลอดภัย (เกษตรอินทรีย์) 3) นโยบายการตลาดนำการผลิต 4) นโยบายเพิ่มประสิทธิภาพการผลิตและลดต้นทุนการผลิต 5) นโยบายบริหารจัดการการประมงอย่างยั่งยืน 6) นโยบายเทคโนโลยีเกษตรจัดตั้งศูนย์เทคโนโลยีการเกษตรและนวัตกรรม (Agritech and Innovation Center : AIC) 77 จังหวัด และจัดทำศูนย์ข้อมูลเกษตรแห่งชาติ (National Agriculture Big Data Center :NABC) 7) นโยบายจัดตั้งศูนย์อำนวยการเฉพาะกิจแก้ไขปัญหาวิกฤตภัยแล้งระดับชาติ (กส.กช.) จำนวน 7 ศูนย์ เพื่อรับเรื่องราวร้องทุกข์และช่วยเหลือพี่น้องประชาชนทั่วประเทศ และ 8) นโยบายบริหารจัดการยางพาราทั้งระบบ โดยสนับสนุนส่งเสริมให้หน่วยงานภาครัฐใช้ผลิตภัณฑ์ยางพาราเพิ่มมากขึ้น โดยจะลงนามบันทึกข้อตกลงความร่วมมือ (MOU) ร่วมกับกระทรวงต่าง ๆ ในการนำยางพาราไปใช้ในภารกิจต่าง ๆ ได้
"กระทรวงเกษตรฯ พร้อมขับเคลื่อนทันทีที่ พ.ร.บ.งบประมาณปี 2563 ประกาศใช้เป็นกฎหมายตามที่ได้แถลง เมื่อวันที่ 3 มกราคมที่ผ่านมา เพื่อปฏิรูปภาคเกษตรของไทยในทุกมิติ ซึ่งรัฐมนตรีว่าการกระทรวงเกษตรฯ ได้สั่งการเร่งรัดทุกหน่วยงานในสังกัดให้พร้อมทำงานทันที โดยเฉพาะความพร้อมในการบริหารงบประมาณตามแนวทางที่สำนักงบประมาณและกระทรวงการคลังกำหนด สำหรับงบประมาณในส่วนของกรมวิชาการเกษตรที่ถูกแปรญัตติตัดออกไปนั้นรัฐมนตรีว่าการกระทรวงเกษตรฯ ได้หารือร่วมกับนายกรัฐมนตรีในการขอใช้งบกลางมาสนับสนุน เพื่อไม่ให้กระทบต่อภารกิจในการสนับสนุนงานวิจัยต่อไป " นายอลงกรณ์ กล่าว
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/26457
