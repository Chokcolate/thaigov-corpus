รัฐบาลไทย-ข่าวทำเนียบรัฐบาล-นายกรัฐมนตรีเป็นประธานเปิดโครงการเสริมสร้างประสิทธิภาพการป้องกันและลดอุบัติเหตุทางถนน ตั้งเป้าลดอุบัติเหตุให้มากที่สุด สร้างความปลอดภัยตลอดทั้งปี

วันอังคารที่ 17 ธันวาคม 2562
นายกรัฐมนตรีเป็นประธานเปิดโครงการเสริมสร้างประสิทธิภาพการป้องกันและลดอุบัติเหตุทางถนน ตั้งเป้าลดอุบัติเหตุให้มากที่สุด สร้างความปลอดภัยตลอดทั้งปี
นายกรัฐมนตรีเป็นประธานเปิดโครงการเสริมสร้างประสิทธิภาพการป้องกันและลดอุบัติเหตุทางถนน ตั้งเป้าลดอุบัติเหตุให้มากที่สุด สร้างความปลอดภัยตลอดทั้งปี
เมื่อวันที่ 16 ธ.ค.2562 เวลา 09:00 น. ณ ห้องรอยัลจูบิลี่ ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี พลเอก ประยุทธ์ จันทร์โอชา นายกรัฐมนตรี เป็นประธานเปิดโครงการเสริมสร้างประสิทธิภาพการป้องกันและลดอุบัติเหตุทางถนนในระดับพื้นที่ โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะผู้อำนวยการศูนย์อำนวยการความปลอดภัยทางถนน นายนิพนธ์ บุญญามณี รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย ผู้ว่าราชการจังหวัด นายกองค์การบริหารส่วนจังหวัด ปลัดจังหวัด ท้องถิ่นจังหวัด ผู้อำนวยการศูนย์ป้องกันและบรรเทาสาธารณภัยเขต หัวหน้าสำนักงานป้องกันและบรรเทาสาธารณภัยจังหวัด ผู้บังคับการตำรวจภูธรจังหวัด นายแพทย์สาธารณสุขจังหวัด นายอำเภอ ผู้อำนวยการแขวงทางหลวง ผู้อำนวยการแขวงทางหลวงชนบท ผู้บริหารองค์กรปกครองส่วนท้องถิ่น และภาคีเครือข่าย ร่วมรับฟังกว่า 2,100 คน
พลเอก อนุพงษ์ เผ่าจินดา กล่าวว่า ปัญหาอุบัติเหตุทางถนนเป็นปัญหาสำคัญของ ทุกประเทศที่เผชิญอยู่ โดยมีแนวโน้มของผู้เสียชีวิตและความรุนแรงของการเกิดอุบัติเหตุที่สูงขึ้น ซึ่งองค์การสหประชาชาติได้เรียกร้องให้ประเทศสมาชิกให้ความสำคัญกับปัญหาดังกล่าวและยกระดับการแก้ปัญหาด้านความปลอดภัยทางถนนเป็นวาระที่สำคัญของทุกประเทศในโลกโดยให้ดำเนินการตามกรอบปฏิญญามอสโกซึ่งกำหนดให้พ. ศ. 2554 - 2563 เป็นทศวรรษแห่งการปฏิบัติเพื่อความปลอดภัยทางถนน ซึ่งคณะรัฐมนตรีได้มีมติเมื่อวันที่ 29 มิถุนายน 2553 กำหนดให้ปี 2554 - 2563 เป็นทศวรรษแห่งความปลอดภัยทางถนน และกำหนดให้ความปลอดภัยทางถนนเป็นวาระแห่งชาติโดยมอบหมายให้ศูนย์อำนวยการความปลอดภัยทางถนนนำกรอบปฏิญญามอสโกภายใต้กรอบทศวรรษแห่งความปลอดภัยทางถนนโลก 5 เสาหลัก ได้แก่ 1) การบริหารจัดการความปลอดภัยทางถนน 2) ถนนและการสัญจรอย่างปลอดภัย 3) ยานพาหนะปลอดภัย 4) ผู้ใช้รถใช้ถนนอย่างปลอดภัย 5) การตอบสนองหลังเกิดอุบัติเหตุ รวมถึงยุทธศาสตร์ชาติ 20 ปี ด้านความมั่นคง นโยบายรัฐบาลด้านการป้องกันและลดอุบัติเหตุทางถนน และแผนแม่บทความปลอดภัยทางถนน พ.ศ.2561 – 2564 ศูนย์อำนวยการความปลอดภัยทางถนน จึงได้จัดทำโครงการเสริมสร้างประสิทธิภาพการป้องกันและลดอุบัติเหตุทางถนนในระดับพื้นที่ มีเป้าหมายในภาพรวม คือ ให้สามารถลดจำนวนผู้เสียชีวิตจากอุบัติเหตุทางถนนให้เหลือ 20 คนต่อประชากรแสนคนภายในปี 2563 ตามค่าเป้าหมายที่กำหนดไว้ในแผนแม่บทความปลอดภัยทางถนน พ.ศ. 2561 - 2564 มีระยะเวลาดำเนินการตั้งแต่วันที่ 1 ตุลาคม 2562 - 30 กันยายน 2563 ในพื้นที่ 76 จังหวัดกรุงเทพมหานคร และ 878 อำเภอ โดยบูรณาการความร่วมมือระหว่างหน่วยงานต่างๆที่เกี่ยวข้องในคณะกรรมการศูนย์อำนวยการความปลอดภัยทางถนน
พลเอก ประยุทธ์ จันทร์โอชา ได้เน้นย้ำให้ทุกหน่วยงานที่เกี่ยวข้องขับเคลื่อนมาตรการและบังคับใช้กฎหมายเพื่อป้องกันและลดอุบัติเหตุทางถนนตลอดทั้งปี รวมทั้งในช่วงเทศกาลสำคัญ ต้องมีการเพิ่มประสิทธิภาพการบังคับใช้กฎหมายอย่างเข้มข้น พร้อมมอบนโยบายเกี่ยวกับกลไกด้านความปลอดภัยทางถนนทั้งในระดับนโยบายและในระดับจังหวัด 4 ด้าน ได้แก่ 1) ให้ถือว่าความปลอดภัยทางถนน เป็นนโยบายสำคัญของรัฐบาล ทุกชีวิตของประชาชนมีความสำคัญอย่างยิ่ง และต้องแก้ไขปัญหาอุบัติเหตุทางถนนในภาพรวมของประเทศให้ดีขึ้น 2) ให้ทุกจังหวัดกำกับ ดูแล ศูนย์ปฏิบัติการความปลอดภัยทางถนนอำเภอ ให้มีการขับเคลื่อนอย่างต่อเนื่อง โดยการสร้างความตื่นตัวให้กับประชาชนเปลี่ยนพฤติกรรมที่เสี่ยงจะเกิดอุบัติเหตุ ซึ่งมี Best Practice ในหลายประเทศ พร้อมขอให้ทุกภาคส่วนไปศึกษา และให้ความรู้กับประชาชน 3) ให้ทุกจังหวัดจัดทำแผนปฏิบัติการความปลอดภัยทางถนน พร้อมกำหนดเป้าหมาย ตัวชี้วัดให้ชัดเจน เพื่อใช้เป็นแนวทางในการปฏิบัติงานของจังหวัด และอำเภอ ให้บรรลุเป้าหมาย ซึ่งผลลัพธ์ต้องดีขึ้นทุกปี และ 4) ให้ศูนย์อำนวยการความปลอดภัยทางถนนทุกระดับ บูรณาการการทำงานกับทุกภาคส่วน ทั้งภาครัฐ ภาคเอกชน องค์กรปกครองส่วนท้องถิ่น อาสาสมัคร มูลนิธิ จิตอาสา และประชาชนในพื้นที่ โดยการร่วมคิด ร่วมวางแผน และร่วมลงมือปฏิบัติงาน เพื่อให้สามารถลดอุบัติเหตุในพื้นที่อย่างเป็นรูปธรรม และสร้างความปลอดภัยให้กับประชาชนอย่างยั่งยืน พร้อมแนะให้ประชาชนรัก 3 อย่างให้เท่าเทียมกัน คือ รักตนเอง รักครอบครัว และรักคนอื่น เพื่อร่วมกันสร้างความปลอดภัย ลดอุบัติเหตุ ลดความสูญเสีย ทุกคนมีความสุขอย่างยั่งยืน เพื่อร่วมกันสร้างชาติให้มั่นคง และสร้างชื่อเสียงให้ประเทศ ทำให้สังคมมีความสุข อีกทั้งขับเคลื่อนเป้าหมายในการลดจำนวนผู้เสียชีวิตจากอุบัติเหตุทางถนนให้น้อยกว่า 21 คนต่อประชากรแสนคน ภายในปี พ.ศ.2563 ให้บังเกิดผลเป็นรูปธรรม เพื่อสร้างการสัญจรปลอดภัยอย่างยั่งยืนในทุกเส้นทางตลอดทั้งปี.
กองสารนิเทศ สป.มท.
ครั้งที่ 214/2562  วันที่ 16 ธ.ค. 2562

ที่มา : https://www.thaigov.go.th/news/contents/details/25289
