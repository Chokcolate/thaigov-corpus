รัฐบาลไทย-ข่าวทำเนียบรัฐบาล-กยศ. จับมือ สถาบันพระปกเกล้าคัดกรองคุณสมบัติผู้สมัครเรียนต้องไม่ผิดนัดชำระหนี้

วันจันทร์ที่ 6 มกราคม 2563
กยศ. จับมือ สถาบันพระปกเกล้าคัดกรองคุณสมบัติผู้สมัครเรียนต้องไม่ผิดนัดชำระหนี้
สถาบันพระปกเกล้า และ กยศ. ลงนามบันทึกข้อตกลงความร่วมมือว่าด้วยการขอข้อมูลส่วนบุคคลหรือการเปิดเผยข้อมูลการกู้ยืมเงิน โดยได้รับเกียรติจากนายชวน หลีกภัย ประธานรัฐสภาในฐานะประธานสภาสถาบันพระปกเกล้า ร่วมเป็นสักขีพยาน
สถาบันพระปกเกล้า และ กองทุนเงินให้กู้ยืมเพื่อการศึกษา (กยศ.) จัดพิธีร่วมลงนามบันทึกข้อตกลงความร่วมมือว่าด้วยการขอข้อมูลส่วนบุคคลหรือการเปิดเผยข้อมูลการกู้ยืมเงิน โดยได้รับเกียรติจากนายชวน หลีกภัย ประธานรัฐสภาในฐานะประธานสภาสถาบันพระปกเกล้า ร่วมเป็นสักขีพยาน โดยศาสตราจารย์วุฒิสาร ตันไชย เลขาธิการสถาบันพระปกเกล้า และนายชัยณรงค์ กัจปานันท์ ผู้จัดการกองทุนเงินให้กู้ยืมเพื่อการศึกษา ร่วมลงนามบันทึกข้อตกลงฯ เมื่อวันจันทร์ที่ 6 มกราคม 2563 ณ สถาบันพระปกเกล้า
ศาสตราจารย์วุฒิสาร ตันไชย เลขาธิการสถาบันพระปกเกล้า กล่าวถึงความร่วมมือกับ กยศ. ในครั้งนี้  ว่า “การร่วมมือที่สำคัญระหว่างสองหน่วยงานในครั้งนี้ เกิดขึ้นตามดำริของท่านประธานรัฐสภาในฐานะประธานสภาสถาบันพระปกเกล้า ซึ่งได้ปรารภต่อที่ประชุมสภาสถาบันพระปกเกล้า ในการประชุมสภาสถาบันพระปกเกล้า ครั้งที่ 9/2562 เมื่อวันที่ 7 ตุลาคม 2562 ให้สถาบันพระปกเกล้ากำหนดคุณสมบัติผู้เข้ารับการศึกษาอบรมของสถาบันเพิ่มเติม โดยต้องไม่เป็นผู้ผิดนัดชำระหนี้ในระบบกองทุนเงินให้กู้ยืมเพื่อการศึกษา (กยศ.) ซึ่งเป็นวินัยและความรับผิดชอบขั้นพื้นฐานของผู้ที่จะปฏิบัติหน้าที่สำคัญของประเทศต่อไป
ทั้งนี้ จากการหารือร่วมกันระหว่างสถาบันพระปกเกล้า กับกองทุนเงินให้กู้ยืมเพื่อการศึกษา เมื่อเดือนธันวาคม 2562 ที่ผ่านมา ทั้งสองหน่วยงานต่างเห็นพ้องที่จะดำเนินการร่วมกัน โดยนอกจากประโยชน์ในการใช้ข้อมูลประกอบการพิจารณาคัดเลือกบุคคลเข้ารับการศึกษาอบรมในหลักสูตรต่าง ๆ แล้ว ยังจะใช้ข้อมูลเพื่อประกอบการพิจารณาคัดเลือกบุคลากรเข้าปฏิบัติหน้าที่ในสถาบันด้วย ซึ่งจะเป็นการส่งเสริมและสนับสนุนให้  ผู้กู้ยืมเงินกองทุนมีวินัย มีจิตสำนึกและความรับผิดชอบ และจะเป็นประโยชน์ต่อกองทุนในการบริหารและ  การติดตามการชำระเงินคืนกองทุน อันจะก่อให้เกิดเงินหมุนเวียนเพื่อให้โอกาสทางการศึกษาและนักเรียน นักศึกษา ผู้ขาดแคลนทุนทรัพย์ได้รับโอกาสทางการศึกษาเพิ่มมากขึ้นในอนาคต”
นายชัยณรงค์ กัจปานันท์ ผู้จัดการกองทุนเงินให้กู้ยืมเพื่อการศึกษา เปิดเผยว่า “ขณะนี้ กองทุนได้ร่วมกับสถาบันพระปกเกล้า ในการตรวจสอบสถานะความเป็นผู้กู้ยืมของผู้เข้าเรียนในสถาบันพระปกเกล้า เพื่อนำข้อมูลส่วนบุคคลหรือข้อมูลการกู้ยืมเงินไปใช้ประโยชน์ในการคัดเลือกบุคคลเข้าศึกษาอบรมในหลักสูตรต่างๆ ของสถาบัน โดยจะกำหนดคุณสมบัติให้ผู้เข้ารับการศึกษาอบรมในหลักสูตรต่างๆ ของสถาบันที่เป็น      ผู้กู้ยืมจะต้องไม่เป็นผู้ผิดนัดชำระหนี้ เพื่อเป็นแบบอย่างที่ดีของสังคม และนอกเหนือไปจากความรู้ความสามารถที่มีอยู่แล้ว ยังต้องเป็นผู้ที่มีคุณธรรมจริยธรรม ความซื่อสัตย์สุจริต วินัยทางการเงินและจิตสำนึก              ความรับผิดชอบต่อสาธารณะเห็นแก่ประโยชน์ส่วนรวมเป็นที่ตั้ง โดยเฉพาะผู้ที่เคยได้รับโอกาสทางการศึกษาจากการกู้ยืมเงิน กยศ. ต้องมีหน้าที่ชำระคืนกองทุนเพื่อหมุนเวียนส่งต่อโอกาสให้แก่นักเรียน นักศึกษารุ่นน้อง ซึ่งสอดคล้องกับความประสงค์ของท่านชวน หลีกภัย ประธานรัฐสภา ซึ่งเป็นผู้ริเริ่มจัดตั้งกองทุน กยศ. ตั้งแต่ปี พ.ศ. 2538 เพื่อเป็นกองทุนหมุนเวียนที่ให้โอกาสแก่ผู้ขาดแคลนทุนทรัพย์ในการเข้าถึงการศึกษา โดยคาดหวังให้ผู้กู้ยืมทุกคนเป็นคนดีของสังคมและมีความรับผิดชอบในการคืนเงินให้แก่กองทุนต่อไป” ผู้จัดการกองทุนฯ กล่าวในที่สุด
ศูนย์สื่อสารองค์กร สถาบันพระปกเกล้า
โทร. 02 141 9752-55
email: public@kpi.ac.th
ฝ่ายสื่อสารองค์กรและเครือข่ายสัมพันธ์ กยศ.
โทร 02 016 4888 ต่อ 451
email: pr@studentloan.or.th

ที่มา : https://www.thaigov.go.th/news/contents/details/25631
