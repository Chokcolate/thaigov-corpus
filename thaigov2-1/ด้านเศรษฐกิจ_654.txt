รัฐบาลไทย-ข่าวทำเนียบรัฐบาล-อว. เป็นผู้นำอาเซียน เปิดเวทีส่งเสริมความร่วมมือกับญี่ปุ่น สร้างผู้ประกอบการธุรกิจรูปแบบใหม่ ด้วยวิทยาศาสตร์ เทคโนโลยีและนวัตกรรม

วันศุกร์ที่ 18 ตุลาคม 2562
อว. เป็นผู้นำอาเซียน เปิดเวทีส่งเสริมความร่วมมือกับญี่ปุ่น สร้างผู้ประกอบการธุรกิจรูปแบบใหม่ ด้วยวิทยาศาสตร์ เทคโนโลยีและนวัตกรรม
อว. เป็นผู้นำอาเซียน เปิดเวทีส่งเสริมความร่วมมือกับญี่ปุ่น สร้างผู้ประกอบการธุรกิจรูปแบบใหม่ ด้วยวิทยาศาสตร์ เทคโนโลยีและนวัตกรรม
เมื่อวันที่ 12 ตุลาคม 2562 รศ.นพ.สรนิต ศิลธรรม ปลัดกระทรวงการอุดมศึกษา วิทยาศาสตร์ วิจัยและนวัตกรรม เป็นประธานเปิด “การประชุมเชิงปฏิบัติการ The 1st Japan-ASEAN Multi-Stakeholder Strategic Consultancy Forum” จัดโดยสำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (สป.อว.) เพื่อหารือแนวทางการสร้างโอกาสในการพัฒนางานวิจัยเพื่อนำไปใช้ได้จริงในสังคม และก่อให้เกิดมูลค่าทางเศรษฐกิจระดับภูมิภาค ณ ไบเทค บางนา
รศ.นพ.สรนิต ศิลธรรม กล่าวว่า การจัดงานครั้งนี้เป็นส่วนหนึ่งของการจัดงาน Smart Energy Transformation Asia (SETA 2019) มีวัตถุประสงค์เพื่อจับคู่งานวิจัยที่มีความสำคัญสามารถต่อยอดในเชิงพาณิชย์และสังคมที่เห็นผลเป็นรูปธรรมได้ และหารือแลกเปลี่ยนแนวคิดด้านงานวิจัยที่มีความสำคัญทั้งในปัจจุบันและอนาคต รวมถึงส่งเสริมให้เกิดแนวทางการพัฒนาขีดความสามารถในการพัฒนาเทคโนโลยีที่ตรงกับความต้องการของตลาด และเกิดผลงานวิจัยที่นำไปใช้ประโยชน์ได้มากขึ้น ตลอดจนส่งเสริมให้เกิดความร่วมมือระหว่างอาเซียน-ญี่ปุ่น ว่าด้วยการใช้วิทยาศาสตร์ เทคโนโลยีและนวัตกรรมในการผลักดันวาระเพื่อการพัฒนาอย่างยั่งยืน
การจัดประชุมเชิงปฏิบัติการฯ ครั้งนี้ กระทรวงการอุดมศึกษา วิทยาศาสตร์ วิจัย และนวัตกรรม (อว.) เป็นกระทรวงที่มีทั้งหน่วยงานวิจัยและมหาวิทยาลัยในสังกัดที่ทำงานวิจัยหลายประเภทและมีจำนวนมาก โดยมีนโยบายที่ใช้กำกับดูแลการวิจัยและพัฒนาที่สร้างความมั่นคงทางสังคมและการเติบโตทางเศรษฐกิจของประเทศ ซึ่งในปัจจุบันได้นำนโยบาย BCG มาใช้ในการพัฒนางานวิจัยของประเทศ BCG มาจาก Bioeconomy, Circular Economy, and Green Economy มาบูรณาการการพัฒนาเศรษฐกิจ 3 มิติ ได้แก่ เศรษฐกิจชีวภาพ เศรษฐกิจหมุนเวียนและเศรษฐกิจสีเขียว ส่งเสริมให้ผู้ประกอบการมีความพร้อมในการปรับตั้งให้เป็น Innovation Driven Enterprise โดยมุ่งหวังให้ประเทศไทยมีบทบาทนำในอาเซียน ในการดำเนินความร่วมมือกับประเทศคู่เจรจา และการเพิ่มศักยภาพงานด้านวิทยาศาสตร์ เทคโนโลยีและนวัตกรรม (วทน.) ให้เป็นกลไกสำคัญในการพัฒนาประชาคมอาเซียนให้มีความยั่งยืน และเกิดความร่วมมือระหว่างประเทศสมาชิกอาเซียนกับประเทศญี่ปุ่น ในการร่วมทำวิจัยและพัฒนาเทคโนโลยีไปใช้สร้างธุรกิจที่สามารถเติบโตได้ เกิดการสร้าง Business Model รูปแบบใหม่ ที่ใช้วิทยาศาสตร์ เทคโนโลยีและนวัตกรรม ทั้งนี้ ได้มีการต่อยอดไปสู่ ASEAN Innovation Roadmap ซึ่งเป็นแผนที่นำทางเชิงกลยุทธ์ในการดำเนินงานความร่วมมือด้าน วทน. ระหว่างประเทศสมาชิกอาเซียน
เผยแพร่ข่าว : นายธัชนนท์ บุญหล้า
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/23914
