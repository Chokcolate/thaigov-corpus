รัฐบาลไทย-ข่าวทำเนียบรัฐบาล-องคมนตรี ตรวจเยี่ยมโรงพยาบาลสมเด็จพระยุพราชตะพานหิน จังหวัดพิจิตร

วันพฤหัสบดีที่ 16 มกราคม 2563
องคมนตรี ตรวจเยี่ยมโรงพยาบาลสมเด็จพระยุพราชตะพานหิน จังหวัดพิจิตร
องคมนตรีตรวจเยี่ยมให้กำลังใจ และติดตามความก้าวหน้าการพัฒนางานสำคัญของโรงพยาบาลสมเด็จพระยุพราชตะพานหิน จังหวัดพิจิตร ดูแลผู้สูงอายุและคนพิการช่วยเหลือเกื้อกูลแบบองค์รวม
วันนี้ (16 มกราคม 2563) ที่โรงพยาบาลสมเด็จพระยุพราชตะพานหิน จ.พิจิตร ศาสตราจารย์เกียรติคุณ นายแพทย์เกษม วัฒนชัย องคมนตรี ในฐานะประธานกรรมการมูลนิธิโรงพยาบาลสมเด็จพระยุพราช พร้อมด้วย นายแพทย์บุญชัย ธีระกาญจน์ หัวหน้าผู้ตรวจราชการกระทรวงสาธารณสุข ตรวจเยี่ยมให้กำลังใจการปฏิบัติงานและติดตามความก้าวหน้าการพัฒนางานสำคัญของโรงพยาบาลสมเด็จพระยุพราชตะพานหิน จังหวัดพิจิตร
นายแพทย์บุญชัย ธีระกาญจน์ หัวหน้าผู้ตรวจราชการกระทรวงสาธารณสุข กล่าวว่า โรงพยาบาลสมเด็จพระยุพราชตะพานหิน ได้น้อมนำพระราชดำริพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว มุ่งมั่นพัฒนาคุณภาพระบบงานและผ่านการรับรองระบบคุณภาพจากสถาบันรับรองคุณภาพสถานพยาบาล  เพื่อให้มีมาตรฐานเป็นที่ไว้วางใจของผู้ป่วย โดยสนับสนุนให้เจ้าหน้าที่มีจิตอาสารวมกลุ่มกันทำความดีด้วยหัวใจ ทำความสะอาดพื้นที่สาธารณะ วัด ปรับปรุงสิ่งแวดล้อมในโรงเรียน มีเจ้าหน้าที่เข้าร่วมกิจกรรมอย่างต่อเนื่อง ทำงานเชิงรุกดูแลผู้สูงอายุและคนพิการแบบครบวงจร ร่วมกับวัด ชุมชน องค์การบริหารส่วนท้องถิ่น เครือข่ายชมรมคนพิการเทศบาลเมืองตะพานหิน ตั้งแต่การค้นหา การขึ้นทะเบียน ประสานจัดหากายอุปกรณ์ ดูแลอาหารและเครื่องอุปโภคที่จำเป็น ปรับปรุงสิ่งแวดล้อม ให้ธรรม ให้กำลังใจ สนับสนุนการดำเนินการของชมรม รับคนพิการเข้าทำงานเป็นส่วนหนึ่งของเจ้าหน้าที่โรงพยาบาล และสร้างระบบในการดูแลผู้สูงอายุ ประสานความร่วมมือกับทุกภาคส่วน อาทิ เทศบาลเมือง ผู้นำชุมชนและอาสาสมัครเขตเมือง ดูแลผู้ควรช่วยเหลือเกื้อกูลแบบองค์รวม ส่งผลให้ชุมชนเกิดความเข้มแข็ง ประชาชนมีคุณภาพชีวิตที่ดีขึ้น และใช้กระบวนการจิตปัญญาในการแก้ปัญหาช่วยเหลือนักเรียนสู่การเป็นโรงเรียนคุณธรรมอย่างยั่งยืน
ทั้งนี้ โรงพยาบาลสมเด็จพระยุพราชตะพานหิน เป็นโรงพยาบาลชุมชน ขนาด 90 เตียง มีแพทย์เฉพาะทางครบ 4 สาขา ได้แก่ สูติกรรม กุมารเวชกรรม อายุรกรรม และศัลยกรรมกระดูกและข้อ รับส่งต่อผู้ป่วยใน 4 สาขา จากอำเภอข้างเคียง และมีผู้ป่วยนอก เฉลี่ย 150,000 ครั้ง/ปี
*********************************** 16 มกราคม 2563

ที่มา : https://www.thaigov.go.th/news/contents/details/25844
