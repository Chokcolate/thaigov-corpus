รัฐบาลไทย-ข่าวทำเนียบรัฐบาล-นายกรัฐมนตรีเชื่อมั่นกระบวนการยุติธรรมไทย โปร่งใสให้ความเป็นธรรมแก่ทุกคนอย่างเท่าเทียมกัน

วันอังคารที่ 18 กุมภาพันธ์ 2563
นายกรัฐมนตรีเชื่อมั่นกระบวนการยุติธรรมไทย โปร่งใสให้ความเป็นธรรมแก่ทุกคนอย่างเท่าเทียมกัน
นายกรัฐมนตรียืนยันพร้อมชี้แจงทุกข้อสงสัย และขอความร่วมมือจากทุกฝ่ายให้รับฟังข้อเท็จจริงและอย่าบิดเบือนข้อมูล และขอให้เชื่อมั่นในการทำงานของรัฐบาล
วันนี้ (18 ก.พ. 63) เวลา 15.00 น. ณ ตึกบัญชาการ 1 ทำเนียบรัฐบาล หลังการประชุมคณะรัฐมนตรี พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตอบคำถามสื่อมวลชนเกี่ยวกับแนวทางการปฏิรูปกองทัพ หลังจากการลงนามบันทึกข้อตกลง “โครงการการจัดสวัสดิการในเชิงธุรกิจของกองทัพบก” ระหว่างกองทัพบกและกรมธนารักษ์ ว่า ที่ผ่านมากองทัพบกได้ดำเนินการใช้ที่ดินราชพัสดุทั้งที่ดิน อาคาร และสิ่งปลูกสร้าง อย่างถูกต้องตามกฎระเบียบมาโดยตลอด พร้อมให้มีการตรวจสอบ  แต่เมื่อพบปัญหาก็จะต้องแก้ไข ปรับปรุงและเพิ่มความเข้มงวดมากยิ่งขึ้น
นายกรัฐมนตรียังได้ปฏิเสธข้อเสนอการเพิ่มวันหยุดในช่วงเทศกาลสงกรานต์ว่า คณะรัฐมนตรีไม่มีมติ และมอบหมายให้ผู้ว่าราชการจังหวัดกรุงเทพมหานคร เร่งตรวจสอบเกี่ยวกับการสร้างเขื่อนคอนกรีตและถนนในพื้นที่เขตหนองจอก ที่ส่งผลกระทบ ตามชาวบ้านในพื้นที่ได้ร้องเรียนมา
สำหรับการเสนอญัตติขอเปิดอภิปรายทั่วไป เพื่อลงมติไม่ไว้วางใจรัฐมนตรีเป็นรายบุคคลนั้น  นายกรัฐมนตรียืนยันพร้อมชี้แจงทุกข้อสงสัย และขอความร่วมมือจากทุกฝ่ายให้รับฟังข้อเท็จจริงและอย่าบิดเบือนข้อมูล สำหรับการพิจารณาคดียุบพรรคการเมืองนั้น อยู่ภายใต้อำนาจของศาลรัฐธรรมนูญ ตามพระราชบัญญัติประกอบรัฐธรรมนูญว่าด้วยพรรคการเมือง พ.ศ. 2560 ซึ่งรัฐบาลหรือนายกรัฐมนตรีไม่มีส่วนเกี่ยวข้อง ขอให้ประชาชนเชื่อมั่นในระบบยุติธรรมภายใต้ระบอบประชาธิปไตยอันมีพระมหากษัตริย์ทรงเป็นพระประมุข มีความโปรงใส่ ปฏิบัติต่อคนไทยทุกคนอย่างเท่าเทียมกัน รัฐบาลเองจะดำเนินการแก้ไขปัญหาในประเทศอย่างต่อเนื่อง เพื่อสร้างความพัฒนาและยั่งยืนต่อไป
..............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26597
