รัฐบาลไทย-ข่าวทำเนียบรัฐบาล-กระทรวงยุติธรรม ร่วมกับกระทรวงแรงงาน ร่วมเจรจาไกล่เกลี่ย และหารือแนวทางร่วมกันเพื่อแก้ปัญหาความเดือดร้อนของกลุ่มสมัชชาคนจน

วันจันทร์ที่ 21 ตุลาคม 2562
กระทรวงยุติธรรม ร่วมกับกระทรวงแรงงาน ร่วมเจรจาไกล่เกลี่ย และหารือแนวทางร่วมกันเพื่อแก้ปัญหาความเดือดร้อนของกลุ่มสมัชชาคนจน
กระทรวงยุติธรรม ร่วมกับกระทรวงแรงงาน ร่วมเจรจาไกล่เกลี่ย และหารือแนวทางร่วมกันเพื่อแก้ปัญหาความเดือดร้อนของกลุ่มสมัชชาคนจน
ในวันศุกร์ที่ ๑๘ ตุลาคม ๒๕๖๒ เวลา ๑๑.๐๐ น. ณ ห้องประชุมสำนักงานปลัดสำนักนายกรัฐมนตรี นายสมพาศ นิลพันธุ์ ที่ปรึกษาสำนักงานปลัดสำนักนายกรัฐมนตรี นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ ผู้แทนจากกระทรวงยุติธรรม และผู้แทนกระทรวงแรงงาน ฯลฯ ได้เข้าร่วมเจรจาไกล่เกลี่ยและหารือแนวทางร่วมกัน สืบเนื่องจากปัญหาความเดือดร้อนของกลุ่มสมัชชาคนจน ดังนี้
๑. กรณีพนักงานเอกชน ถูกบริษัท ซูซูกิ (ประเทศไทย) จำกัด บอกเลิกจ้างและจ่ายค่าชดเชยไม่เป็นธรรม จนมีการฟ้องร้องต่อศาลแรงงาน ปัจจุบันคดีอยู่ระหว่างขั้นตอนการบังคับคดี ซึ่งปัญหาดังกล่าวเป็นประเด็นเกี่ยวกับการจ่ายค่าชดเชย
ทั้งนี้ผู้แทนกระทรวงแรงงานจะได้ประสานบริษัทฯ มาเจรจาไกล่เกลี่ยให้แล้วเสร็จโดยเร็วต่อไป
๒. กรณีบริษัทเอกชนปิดกิจการ แล้วไม่จ่ายค่าจ้างและค่าชดเชย จนมีการฟ้องร้องต่อศาล และศาลพิพากษาให้บริษัทฯ ชดใช้ค่าชดเชยให้กับกลุ่มลูกจ้าง ซึ่งในชั้นบังคับคดี ได้รวบรวมทรัพย์สินของบริษัทออกขายทอดตลาด แต่ปรากฎว่าเงินที่ได้จากการขายทอดตลาดได้เฉลี่ยให้กับเจ้าหนี้บุริมสิทธิ (ธนาคาร) ที่ได้ยื่นขอเฉลี่ยทรัพย์ต่อศาลไว้แล้ว ปัจจุบันกลุ่มเจ้าหนี้ตามคำพิพากษา(ลูกจ้าง)ยังไม่ได้รับค่าชดเชยตามคำพิพากษาแต่อย่างใด
ทั้งนี้ประเด็นปัญหาดังกล่าวในเบื้องต้นได้หารือแนวทางร่วมกันเกี่ยวกับการสืบทรัพย์เพื่อนำมาเฉลี่ยให้กับกลุ่มผู้ถูกเลิกจ้าง โดยกองทุนยุติธรรมจะให้ความช่วยเหลือเพิ่มเติมต่อไป
ทั้งนี้ ผู้ช่วยรัฐมนตรีประจำกระทรวงยุติธรรม ได้นำเจ้าหน้าที่จากกระทรวงยุติธรรม ลงพื้นที่พูดคุยและรับเรื่องราวร้องทุกข์จากประชาชนที่เดินทางมาปักหลักชุมนุม​ โดยกลุ่มสมัชชาฯ​ ได้ขอบคุณกระทรวงยุติธรรมที่ได้ให้ความช่วยเหลือ​ ซึ่งผู้ช่วยรัฐมนตรีประจำกระทรวงยุติธรรม กล่าวว่า รัฐบาลมีความจริงใจในการแก้ปัญหาของประชาชน จากการร่วมเจรจาไกล่เกลี่ยและหารือแนวทางร่วมกันในวันนี้ บางข้อเรียกร้องมีการดำเนินการเสร็จสิ้นแล้ว ซึ่งข้อเรียกร้องที่เกี่ยวข้องกับกระทรวงยุติธรรม ตามข้อเรียกร้องของกลุ่มสมัชชาคนจนได้ดำเนินการเรียบร้อยแล้ว และทั้งนี้ได้รับการประสานว่าประชาชนบางส่วนเต็มใจที่จะเดินทางกลับภูมิลำเนา​ ซึ่งได้เตรียมรถบัสไว้​ จำนวน​ ๒​ คัน โดยช่วงท้าย ผู้ช่วยรัฐมนตรีประจำกระทรวงยุติธรรม ได้เน้นย้ำว่า​ นายกรัฐมนตรี พลเอก ประยุทธ์ จันทร์โอชา มีความห่วงใย​ และสั่งการให้หน่วยงานรัฐที่เกี่ยวข้องเร่งรัดการช่วยเหลือพี่น้องประชาชนทุกคนอย่างเร่งด่วน ในส่วนของกระทรวงยุติธรรมท่าน สมศักดิ์ เทพสุทิน เน้นย้ำให้ช่วยเหลือพ่อแม่พี่น้องประชาชน ทั้งนี้ในข้อเรียกร้องที่เกี่ยวข้องกับกระทรวงยุติธรรม ได้ดำเนินการรับคำร้องแล้ว ตามข้อเรียกร้องของพ่อแม่พี่น้องสมัชชาคนจน

ที่มา : https://www.thaigov.go.th/news/contents/details/23945
