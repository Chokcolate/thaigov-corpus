รัฐบาลไทย-ข่าวทำเนียบรัฐบาล-นายกฯ พร้อม มท.1 ลงพื้นที่นครศรีฯ – สุราษฎร์ฯ ตรวจติดตามพื้นที่ก่อสร้างโครงการบรรเทาอุทกภัยเมืองนครศรีธรรมราช โครงการพัฒนาพื้นที่อำเภอเกาะสมุย และเปิดงาน Samui Festival 2019

วันอาทิตย์ที่ 15 กันยายน 2562
นายกฯ พร้อม มท.1 ลงพื้นที่นครศรีฯ – สุราษฎร์ฯ ตรวจติดตามพื้นที่ก่อสร้างโครงการบรรเทาอุทกภัยเมืองนครศรีธรรมราช โครงการพัฒนาพื้นที่อำเภอเกาะสมุย และเปิดงาน Samui Festival 2019
นายกฯ พร้อม มท.1 ลงพื้นที่นครศรีฯ – สุราษฎร์ฯ ตรวจติดตามพื้นที่ก่อสร้างโครงการบรรเทาอุทกภัยเมืองนครศรีธรรมราช โครงการพัฒนาพื้นที่อำเภอเกาะสมุย และเปิดงาน Samui Festival 2019
วันนี้ (13 ก.ย.62) เวลา 09:30 น. พลเอก ประยุทธ์ จันทร์โอชา นายกรัฐมนตรี พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายอิทธิพล คุณปลื้ม รัฐมนตรีว่าการกระทรวงวัฒนธรรม หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน นายนิพนธ์ บุญญามณี รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย และผู้บริหารระดับสูงของกระทรวงมหาดไทย ลงพื้นที่ตรวจติดตามโครงการบรรเทาอุทกภัยเมืองนครศรีธรรมราชอันเนื่องมาจากพระราชดำริ บริเวณพื้นที่ก่อสร้าง ปตร.กม. 9+200 คลองท่าเรือ – หัวตรุด ต.ท่าเรือ อ.เมืองนครศรีธรรมราช จ.นครศรีธรรมราช โดยมี นายจำเริญ ทิพญพงศ์ธาดา ผู้ว่าราชการจังหวัดนครศรีธรรมราช พร้อมด้วยหัวหน้าส่วนราชการที่เกี่ยวข้อง ร่วมลงพื้นที่ โอกาสนี้ นายมณฑล สุดประเสริฐ อธิบดีกรมโยธาธิการและผังเมือง ได้รายงานการแก้ไขปัญหาการกัดเซาะชายฝั่งทะเล บริเวณพื้นที่ก่อสร้างฯ ซึ่งเมื่อโครงการฯ แล้วเสร็จ จะสามารถกักเก็บน้ำต้นทุนไว้ใช้ในการอุปโภคบริโภคและการเกษตรในฤดูแล้งได้ถึง 5.5 ล้าน ลบ.ม. จากนั้น นายกรัฐมนตรี และคณะ ได้เดินทางต่อไปยังโรงเรียนสาธิตองค์การบริหารส่วนจังหวัด 1 (ท่าเรือมิตรภาพที่ 30) เพื่อมอบอุปกรณ์การเรียนให้แก่ผู้แทนนักเรียนและมอบอุปกรณ์ส่งเสริมอาชีพให้แก่ผู้สูงอายุ โดยนายกรัฐมนตรี พร้อมด้วยรัฐมนตรีว่าการกระทรวงมหาดไทย และคณะ ได้พบปะเยี่ยมเยียนประชาชนในบริเวณดังกล่าวจำนวนกว่า 1,000 คน
และในเวลา 14:35 น. นายกรัฐมนตรีพร้อมด้วยรัฐมนตรีว่าการกระทรวงมหาดไทย และคณะ เข้าเยี่ยมชมการเรียนการสอนของวิทยาลัยอาชีวศึกษาภาวนาโพธิคุณ อำเภอเกาะสมุย จังหวัดสุราษฎร์ธานี อาทิ ห้องเรียนภาษาจีน ห้องเรียนภาษาอังกฤษ ห้องเรียนคอมพิวเตอร์ โรงอาหาร แปลงเกษตร ฟาร์มไก่ ของวิทยาลัยอาชีวศึกษาภาวนาโพธิคุณ พร้อมพบปะกับนักศึกษาและประชาชนชาวจังหวัดสุราษฎร์ธานีในบริเวณวิทยาลัยฯ และเดินทางตรวจติดตามผลการดำเนินงานโครงการพัฒนาเมืองในพื้นที่ชุมชนเฉวง ณ สถานีสูบน้ำปลายคลองเฉวง (CP1) โดย นายมณฑล สุดประเสริฐ อธิบดีกรมโยธาธิการและผังเมือง กล่าวว่า โครงการพัฒนาฯ ดังกล่าว เมื่อแล้วเสร็จ จะสามารถช่วยแก้ไขปัญหาที่เกิดขึ้นในพื้นที่ชุมชน ได้แก่ ระบบระบายน้ำ ระบบป้องกันน้ำท่วมปรับภูมิทัศน์ และโครงสร้างพื้นฐาน เพื่อรองรับการขยายตัวด้านเศรษฐกิจ สนับสนุนศักยภาพของเมือง รวมทั้งการรักษาเอกลักษณ์ และวัฒนธรรมของชุมชนและสอดคล้องกับแผนพัฒนาของอำเภอเกาะสมุยและจังหวัดสุราษฎร์ธานี
จากนั้น นายกรัฐมนตรี เป็นประธานเปิดงาน “เทศกาลท่องเที่ยวเกาะสมุย ครั้งที่ ๔ : Samui Festival 2019” โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายอิทธิพล คุณปลื้ม รัฐมนตรีว่าการกระทรวงวัฒนธรรม หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน นายฉัตรชัย พรหมเลิศ ปลัดกระทรวงมหาดไทย ร่วมเป็นเกียรติและเยี่ยมชมนิทรรศการของดี (OTOP) จังหวัดสุราษฎร์ธานี ณ บริเวณลานพรุเฉวง อ.เกาะสมุย จ.สุราษฎร์ธานี โดย นายวิชวุทย์ จินโต ผู้ว่าราชการจังหวัดสุราษฎร์ธานี กล่าวว่า การจัดงานเทศกาลท่องเที่ยวเกาะสมุย ครั้งที่ 4 กำหนดจัดขึ้นระหว่างวันที่ 13 - 19 ก.ย. 62 มีกิจกรรมที่สำคัญ อาทิ พิธีทำบุญรับตายายของชาวเกาะสมุย ประเพณีกินห่อเกาะสมุย บุฟเฟ่ต์ดินเนอร์ชายหาดอิ่มฟรี ปิ่นโต 5,000 เถา มหกรรมอาหาร ถนนศิลปะ และสินค้า OTOP ชั้นนำทั่วประเทศ ซึ่งจะช่วยส่งเสริมการท่องเที่ยวของเกาะสมุยและจังหวัดสุราษฎร์ธานีเพื่อเพิ่มรายได้และสร้างการมีส่วนร่วมของทุกภาคส่วนในการพัฒนาและยกระดับคุณภาพการบริการด้านการท่องเที่ยว เพื่อบรรจุในปฏิทินการท่องเที่ยวระดับนานาชาติต่อไป.
กองสารนิเทศ สป.มท.
ครั้งที่ 149/2562
วันที่ 13 ก.ย. 2562

ที่มา : https://www.thaigov.go.th/news/contents/details/23099
