รัฐบาลไทย-ข่าวทำเนียบรัฐบาล-ทส. เร่งระดมสมอง หาแนวทางงดใช้ถุงพลาสติกในตลาดสด ร้านชำ และการจัดทำกฎหมายจัดการพลาสติก

วันพฤหัสบดีที่ 23 มกราคม 2563
ทส. เร่งระดมสมอง หาแนวทางงดใช้ถุงพลาสติกในตลาดสด ร้านชำ และการจัดทำกฎหมายจัดการพลาสติก
กระทรวงทรัพยากรธรรมชาติและสิ่งแวดล้อม จัดประชุมเชิงปฏิบัติการ 4 ภูมิภาคแนวทางการงดใช้ถุงพลาสติกในตลาดสดและร้านขายของชำ และแนวทางการจัดทำกฎหมายจัดการขยะพลาสติก ครั้งที่ 1 ณ โรงแรมรามา การ์เด้นส์ โดยมีหน่วยงานภาครัฐ ภาคเอกชน จากจังหวัดในพื้นที่ภาคกลาง
ทส. เร่งระดมสมอง หาแนวทางงดใช้ถุงพลาสติกในตลาดสด ร้านชำ และการจัดทำกฎหมายจัดการพลาสติก
กระทรวงทรัพยากรธรรมชาติและสิ่งแวดล้อม จัดประชุมเชิงปฏิบัติการ 4 ภูมิภาคแนวทางการงดใช้ถุงพลาสติกในตลาดสดและร้านขายของชำ และแนวทางการจัดทำกฎหมายจัดการขยะพลาสติก ครั้งที่ 1 ณ โรงแรมรามา การ์เด้นส์ โดยมีหน่วยงานภาครัฐ ภาคเอกชน จากจังหวัดในพื้นที่ภาคกลาง และประชาชนเข้าร่วมกว่า 500 คน
วันนี้ (23 มกราคม 2563) เวลา 09.30 น. นายวราวุธ  ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดการประชุมเชิงปฏิบัติการ 4 ภูมิภาคแนวทางการงดใช้ถุงพลาสติกในตลาดสดและร้านขายของชำ และแนวทางการจัดทำกฎหมายจัดการขยะพลาสติก ครั้งที่ 1 พร้อมมอบนโยบายการบริหารจัดการขยะพลาสติก โดย รัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวว่า วันนี้สิ่งที่เรากำลังจะทำอยู่ เป้าหมายไม่ใช่เพียงแค่การลดหรือเลิกพลาสติกแบบใช้ครั้งเดียวทิ้งหรือถุงหูหิ้ว เป้าหมายท้ายที่สุดแล้วคือการลดปริมาณขยะที่เกิดขึ้นในประเทศไทย สิ่งที่กระทรวงทรัพยากรธรรมชาติและสิ่งแวดล้อมต้องการจะเปลี่ยนวันนี้คือการผลักดันนิสัยของคนไทย สิ่งที่ยากที่สุดในการเปลี่ยนแปลงคือการเริ่มต้น การที่ประเทศไทยจะเดินไปข้างหน้า การที่เราจะสามารถรักษาสมดุลของสิ่งแวดล้อมของประเทศไทย การที่จะลดปริมาณขยะของประเทศไทยลงให้ได้ต้องมาจากการร่วมมือกันของพี่น้องประชาชนทุกๆ คน ทั้งภาคเอกชน ภาคผู้ผลิต ภาคผู้บริโภค เราต้องทำให้พี่น้องประชาชนรู้ว่าปัญหาของขยะนั้นมากมันขึ้นทุกวันๆ แล้ว นอกจากถุงพลาสติกแล้ว เรายังมีปัญหาเรื่องกล่องโฟม หลอดพลาสติก แก้วกาแฟ ดังนั้นวันนี้ สิ่งที่กระทรวงทรัพยากรธรรมชาติและสิ่งแวดล้อมกำลังจะสื่อสารถึงพี่น้องประชาชนคนไทยทั้งประเทศ ไม่ใช่เพียงแค่จะยกเลิกพลาสติกเท่านั้น แต่เป้าหมายที่ยิ่งใหญ่ ซึ่งเป็นนโยบายหลักของรัฐบาล คือ จะทำอย่างไรที่ประเทศไทยจะลดปริมาณขยะลงให้ได้
สำหรับการประชุมเชิงปฏิบัติการ 4 ภูมิภาค แนวทางการงดใช้ถุงพลาสติกในตลาดสดและร้านขายของชำและแนวทางกางจัดทำกฎหมายจัดการขยะพลาสติกในครั้งนี้เป็นการรับฟังความคิดเห็นและข้อเสนอแนะจากผู้มีส่วนได้เสียจากทุกภาคส่วนที่เกี่ยวข้อง เพื่อนำไปประกอบการพิจารณาในกระบวนการจัดทำกฎหมายจัดการขยะพลาสติกต่อไป โดยจะมีการระดมความคิดเห็นครั้งที่ 2 ในวันที่ 13 กุมภาพันธ์ 2563 ณ จังหวัตเชียงใหม่ ครั้งที่ 3 ในวันที่ 3 มีนาคม 2563 ณ จังหวัดสุราษฎร์ธานี และครั้งที่ 4 ในวันที่ 23 เมษายน 2563 ณ จังหวัดขอนแก่น

ที่มา : https://www.thaigov.go.th/news/contents/details/26003
