รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ สร้างความมั่นใจข้อมูลส่วนบุคคลในตลาดทุน – สังคมดิจิทัล เตรียมความพร้อมกรรมการและผู้บริหารระดับสูง Personal Data Protection

วันศุกร์ที่ 6 มีนาคม 2563
ปลัดกระทรวงดิจิทัลฯ สร้างความมั่นใจข้อมูลส่วนบุคคลในตลาดทุน – สังคมดิจิทัล เตรียมความพร้อมกรรมการและผู้บริหารระดับสูง Personal Data Protection
ปลัดกระทรวงดิจิทัลฯ สร้างความมั่นใจข้อมูลส่วนบุคคลในตลาดทุน – สังคมดิจิทัล เตรียมความพร้อมกรรมการและผู้บริหารระดับสูง Personal Data Protection
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เป็นประธานกล่าวเปิดงานการเตรียมความพร้อมกรรมการและผู้บริหารระดับสูง Personal Data Protection เมื่อวันที่ 5 มีนาคม พ.ศ. 2563 ณ สำนักงานคณะกรรมการกำกับหลักทรัพย์และตลาดหลักทรัพย์ กรุงเทพฯ ว่า ปัจจุบันความก้าวหน้าของเทคโนโลยีได้เข้ามามีบทบาทในภาพการเงินอย่างก้าวกระโดด ก่อให้เกิดผลิตภัณฑ์และบริการทางการเงินใหม่ ๆ การจะผลักดันให้สังคมไทยก้าวไปสู่สังคมดิจิทัลได้อย่างเต็มรูปแบบ สิ่งที่สำคัญที่สุดอย่างหนึ่งคือการทำให้ประชาชนมั่นใจได้ว่าข้อมูลส่วนบุคคลต่าง ๆ ในโลกดิจิทัลต้องได้รับการปกป้องคุ้มครองอย่างเพียงพอและเหมาะสม ในบริบทของตลาดทุนก็เช่นกัน ตลาดทุนในประเทศจะพัฒนาไปได้จำเป็นต้องเริ่มจากการที่นักลงทุนทั้งในและต่างประเทศเชื่อมั่นว่าข้อมูลส่วนบุคคล ถูกปกป้องจากภัยคุกคาม เมื่อสร้างความมั่นใจดังกล่าวได้ ตลาดทุนไทยก็จะสามารถเติบโตไปอย่างมีประสิทธิภาพและยั่งยืนได้ กระทรวงดิจิทัลเพื่อเศรษฐกิจและสังคม จึงได้เสนอร่างพระราชบัญญัติคุ้มครองข้อมูลส่วนบุคคลต่อคณะรัฐมนตรี โดยที่ร่างพระราชบัญญัติดังกล่าว มีหลักการเพื่อให้มีกฎหมายว่าด้วยการคุ้มครองข้อมูลส่วนบุคคล เนื่องจากความก้าวหน้าของเทคโนโลยีสารสนเทศข้างต้น  ซึ่งจะมีผลบังคับใช้ในวันที่ 27 พฤษภาคม พ.ศ. 2563  อีกทั้งกระทรวงฯ พร้อมสนับสนุนสำนักงาน ก.ล.ต. ในด้านการออกนโยบาย กำกับดูแล และดำเนินงานรองรับกฎหมายด้านการคุ้มครองข้อมูลส่วนบุคคล เพื่อให้การดำเนินธุรกรรมในตลาดทุนไทยพร้อมรองรับกฎหมาย
*****************

ที่มา : https://www.thaigov.go.th/news/contents/details/26957
