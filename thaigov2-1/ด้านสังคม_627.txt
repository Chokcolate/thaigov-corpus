รัฐบาลไทย-ข่าวทำเนียบรัฐบาล-รมว.พม. เปิดแหล่งเรียนรู้ด้านการพัฒนาฟื้นฟูเมือง และศูนย์สุขภาพชุมชนในอาคารพักอาศัยดินแดง แปลง G

วันพฤหัสบดีที่ 23 มกราคม 2563
รมว.พม. เปิดแหล่งเรียนรู้ด้านการพัฒนาฟื้นฟูเมือง และศูนย์สุขภาพชุมชนในอาคารพักอาศัยดินแดง แปลง G
รมว.พม. เปิดแหล่งเรียนรู้ด้านการพัฒนาฟื้นฟูเมือง และศูนย์สุขภาพชุมชนในอาคารพักอาศัยดินแดง แปลง G
วันนี้ (23 ม.ค. 63) เวลา 09.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดนิทรรศการโครงการฟื้นฟูเมืองชุมชนดินแดง และศูนย์สุขภาพชุมชน โดยมี นายธัชพล กาญจนกูล ผู้ว่าการการเคหะแห่งชาติ นายสกลธี ภัททิยกุล รองผู้ว่าราชการกรุงเทพมหานคร พร้อมด้วยคณะผู้บริหารกระทรวง พม. อาสาสมัครสาธารณสุขในโครงการฟื้นฟูเมืองชุมชนดินแดง ระยะที่ 1 และผู้อยู่อาศัยในโครงการฯ เข้าร่วมงาน นอกจากนี้ ได้เยี่ยมให้กำลังใจผู้สูงอายุ คนพิการ และผู้ป่วยติดเตียง ณ โครงการฟื้นฟูเมืองชุมชนดินแดง ระยะที่ 1 (อาคารพักอาศัย แปลง G) บริเวณหัวมุมถนนวิภาวดีตัดกับถนนดินแดง ถนนมิตรไมตรี เขตดินแดง กรุงเทพฯ
นายจุติ กล่าวว่า โครงการฟื้นฟูเมืองชุมชนดินแดงเป็นโครงการที่ต่อสู้กันมาอย่างยาวนานถึง 16 ปี และสำเร็จได้ในรัฐบาลของพลเอก ประยุทธ์ จันทร์โอชา นายกรัฐมนตรี ที่ต้องการให้ผู้อยู่อาศัยในชุมชนดินแดงมีที่อยู่อาศัยที่ได้มาตรฐาน มีสภาพแวดล้อมที่ดี มีความปลอดภัย เพื่อเป็นการยกระดับคุณภาพชีวิตให้ดีขึ้น อีกทั้งยังเป็นการพัฒนาและฟื้นฟูเมืองให้มีความทันสมัย เป็นเมืองน่าอยู่ และเป็นเมือง Smart City ในอนาคต ทั้งนี้ กระทรวง พม. โดยการเคหะแห่งชาติ (กคช.) จึงได้จัดนิทรรศการโครงการฟื้นฟูเมืองชุมชนดินแดง เพื่อเป็นแหล่งเรียนรู้ด้านการพัฒนาและฟื้นฟูเมืองแห่งแรกของประเทศไทย ที่จะเกิดประโยชน์กับหน่วยงานทั้งภาครัฐและเอกชน สถาบันการศึกษา และประชาชนทั่วไป สามารถนำไปเป็นต้นแบบของการศึกษา การวิจัย หรือการพัฒนาและฟื้นฟูเมืองในโครงการอื่นๆ ต่อไปได้ ซึ่งนิทรรศการดังกล่าว ประกอบด้วย ความเป็นมาของชุมชนดินแดงในอดีต การดำเนินงานด้านการพัฒนาและฟื้นฟูเมืองชุมชนดินแดง การขับเคลื่อนโครงการฯ ด้วยกระบวนการมีส่วนร่วมของชาวชุมชนและภาคีเครือข่าย รวมทั้งพื้นที่จัดแสดงถึงการพัฒนาโครงการฯ ตามแผนแม่บทโครงการฟื้นฟูเมืองชุมชนดินแดง (พ.ศ. 2559 – 2567) พร้อมกับการก้าวไปสู่การเป็น Dindaeng Smart Community ต่อไปในอนาคต
นายจุติ กล่าวเพิ่มเติมว่า สำหรับศูนย์สุขภาพชุมชน เป็นการบูรณาการความร่วมมือระหว่าง กคช. กับกรุงเทพมหานคร เพื่อให้ประชาชนที่อยู่อาศัยในโครงการฟื้นฟูเมืองชุมชนดินแดงได้รับบริการการดูแลสุขภาพขั้นพื้นฐาน  โดยอาสาสมัครสาธารณสุขในชุมชนที่อยู่ในความดูแลของสำนักอนามัย กรุงเทพมหานคร นอกจากนี้ ยังสนับสนุนวัสดุ อุปกรณ์การดูแลสุขภาพขั้นพื้นฐาน รวมทั้งจัดอบรมอาสาสมัครสาธารณสุขให้มีความรู้ ความสามารถในการบริการด้านสุขภาพตามหลักสูตรที่กำหนดอีกด้วย ทั้งนี้ ศูนย์สุขภาพชุมชนดังกล่าว จะทำให้ผู้อยู่อาศัยได้รับโอกาสในการเข้าถึงการบริการของหน่วยงานรัฐ อันจะส่งผลให้ชุมชนเข้มแข็ง ดูแลด้านสุขภาพมากขึ้น เกิดความยั่งยืนด้านสุขภาวะที่ดีของชุมชนต่อไป

ที่มา : https://www.thaigov.go.th/news/contents/details/26007
