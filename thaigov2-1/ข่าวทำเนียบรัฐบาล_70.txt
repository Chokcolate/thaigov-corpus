รัฐบาลไทย-ข่าวทำเนียบรัฐบาล-นายกรัฐมนตรี	ตรวจราชการจังหวัดสุรินทร์และจังหวัดบุรีรัมย์ ติดตามสถานการณ์ภัยแล้ง บูรณาการงานการจัดการน้ำทั้งระบบ

วันศุกร์ที่ 16 สิงหาคม 2562
นายกรัฐมนตรี	ตรวจราชการจังหวัดสุรินทร์และจังหวัดบุรีรัมย์ ติดตามสถานการณ์ภัยแล้ง บูรณาการงานการจัดการน้ำทั้งระบบ
โฆษกรัฐบาลเผย นายกรัฐมนตรีตรวจราชการจังหวัดสุรินทร์และจังหวัดบุรีรัมย์ 19 สิงหาคม 2562 ติดตามสถานการณ์ภัยแล้ง บูรณาการงานการจัดการน้ำทั้งระบบ
วันนี้ (16 สิงหาคม 2562) ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เตรียมเดินทางไปตรวจราชการจังหวัดสุรินทร์และจังหวัดบุรีรัมย์ ในวันจันทร์ที่ 19 สิงหาคม 2562 เพื่อติดตามการแก้ไขปัญหาภัยแล้งและการขาดแคลนน้ำ บรรเทาความเดือดร้อนและบริหารจัดการน้ำอุปโภคบริโภคให้เพียงพอต่อความต้องการของประชาชนในพื้นที่ โดยมีรองนายกรัฐมนตรีและรัฐมนตรีที่เกี่ยวข้อง ร่วมลงพื้นที่ในครั้งนี้ด้วย อาทิ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ นายศักดิ์สยาม ชิดชอบ รัฐมนตรีว่าการกระทรวงคมนาคม นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม นายสนธิรัตน์ สนธิจิรวงศ์ รัฐมนตรีว่าการกระทรวงพลังงาน พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม กำหนดการ ดังนี้
ในช่วงเช้าวันที่ 19 สิงหาคม 2562 นายกรัฐมนตรีและคณะ จะออกเดินทางจากจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานบุรีรัมย์ตำบลร่อนทอง อำเภอสตึก จังหวัดบุรีรัมย์ โดยเครื่องบิน C-130 และเดินทางต่อโดยเฮลิคอปเตอร์ จากท่าอากาศยานบุรีรัมย์ไปยังท่าอากาศยานสุรินทร์ภักดี ตำบลนอกเมือง อำเภอเมืองสุรินทร์ จังหวัดสุรินทร์ เพื่อตรวจเยี่ยมอ่างเก็บน้ำห้วยเสนงโครงการชลประทานสุรินทร์ ฟังบรรยายสรุปภาพรวมการบริหารจัดการน้ำและแนวทางการให้ความช่วยเหลือ พร้อมปล่อยขบวนรถบรรทุกน้ำเพื่อช่วยเหลือประชาชนด้านการอุปโภคบริโภค ณ บริเวณที่ทำการโครงการชลประทานสุรินทร์
ทั้งนี้ นายกรัฐมนตรีจะเป็นประธานการประชุมการแก้ไขปัญหาขาดแคลนน้ำในพื้นที่ร่วมกับผู้ว่าราชการจังหวัด ภาคตะวันออกเฉียงเหนือ 20 จังหวัด ณ ศาลากลางจังหวัดสุรินทร์ ตำบลในเมือง อำเภอเมืองสุรินทร์ จังหวัดสุรินทร์
จากนั้น ช่วงบ่าย นายกรัฐมนตรีจะตรวจเยี่ยมอ่างเก็บน้ำห้วยจรเข้มากโครงการชลประทานบุรีรัมย์ อำเภอเมืองบุรีรัมย์ จังหวัดบุรีรัมย์ และฟังบรรยายสรุปภาพรวมสถานการณ์น้ำและการบริหารจัดการน้ำและแนวทางการแก้ไขปัญหาและสถานการณ์น้ำอุปโภคบริโภคในพื้นที่จังหวัดบุรีรัมย์ ณ บริเวณที่ทำการโครงการชลประทานบุรีรัมย์ ก่อนเดินทางกลับกรุงเทพฯ ในเย็นวันเดียวกัน
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22283
