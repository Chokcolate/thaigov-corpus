รัฐบาลไทย-ข่าวทำเนียบรัฐบาล-รัฐมนตรีเกษตรฯ “เฉลิมชัย” หารือร่วมกับสมาคมประมงแห่งประเทศไทย และพี่น้องชาวประมง 22 จังหวัด

วันพุธที่ 18 ธันวาคม 2562
รัฐมนตรีเกษตรฯ “เฉลิมชัย” หารือร่วมกับสมาคมประมงแห่งประเทศไทย และพี่น้องชาวประมง 22 จังหวัด
รัฐมนตรีเกษตรฯ “เฉลิมชัย” หารือร่วมกับสมาคมประมงแห่งประเทศไทย และพี่น้องชาวประมง 22 จังหวัด สร้างความพึงพอใจและเป็นที่ยอมรับทั้งส่วนราชการและพี่น้องชาวประมงทั้งหมด พร้อมเร่งดำเนินการแก้ไขปัญหา เพื่อช่วยเหลือพี่น้องชาวประมงทั้งระบบ
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังหารือร่วมกับสมาคมประมงแห่งประเทศไทย และพี่น้องชาวประมง 22 จังหวัด ณ กระทรวงเกษตรและสหกรณ์ ว่า ตามที่ได้มีการยื่นข้อเสนอการแก้ไขปัญหาของการประมง ซึ่งการหารือในวันนี้ผ่านไปด้วยความราบรื่น สามารถหาข้อสรุปได้ในหลาย ๆ ประเด็น ได้แก่
- การนำเรือออกนอกระบบ ได้มีการพูดคุยสร้างความเข้าใจว่ารัฐบาลได้ตั้งงบประมาณของปี 2563 ไว้แล้ว และนอกเหนือจากนั้น เรือที่มีการขึ้นทะเบียนอย่างถูกต้องตามกฎหมาย จะดำเนินเสนองบประมาณไปที่นายกรัฐมนตรี ซึ่งในขณะนี้กระทรวงเกษตรฯ ได้ดำเนินการไว้แล้ว และรอ พรบ. งบประมาณผ่านก่อน
- การเพิ่มวันทำการประมง ได้มีการนำวันทำการประมงที่เหลือออกมาหาค่าเฉลี่ยให้กับพี่น้องชาวประมง ขณะนี้ได้มอบหมายให้กรมประมงไปทบทวนในรายละเอียด ในเบื้องต้นคาดว่าจะสามารถเพิ่มในกรณีอวนลากจำนวน 30 วัน และในกรณีเรือทั่วไปจะไม่มีการจำกัดจำนวนวันทำการประมง
- ในส่วนเรือที่มีอัตราต่ำกว่า 30 ตันกรอส กรมประมงยืนยันว่ายังไม่มีนโยบายให้ติด VMS และได้ทำความเข้าใจกับพี่น้องชาวประมงแล้ว สำหรับ VMS ที่มีการติดตั้งไปแล้วให้สามารถใช้ต่อได้
- เรื่องน้ำมันเขียว (Fleet Card) ได้มีการประสานงานกับอธิบดีกรมสรรพสามิตแล้ว ซึ่งได้รับการชี้แจงว่าเป็นเพียงแนวคิด ยังไม่มีการดำเนินการ เพราะฉะนั้นจึงยังไม่มีการดำเนินการใด ๆ ทั้งสิ้น
- เรื่องสินเชื่อสภาพคล่อง ได้มีการนำเสนอไปถึงเลขาธิการคณะรัฐมนตรีแล้ว ซึ่งได้นำเอกสารให้กับนายกสมาคมประมงแห่งประเทศไทย เพื่อไปชี้แจงต่อพี่น้องชาวประมงให้เกิดความสบายใจ
- การจ่ายเงินผ่านบัญชี ทางกรมสวัสดิการรับไปดำเนินการ รวมทั้งมาตรา 83 ที่จะมีการประชุมอนุกรรมการฯ ในวันนี้ และจะมีการประชุมคณะกรรมการชุดใหญ่ โดยมีรัฐมนตรีว่าการกระทรวงแรงงานเป็นประธานในวันที่ 25 ธันวาคม 2562 ที่จะถึงนี้
- การแก้ไข พ.ร.ก. จะมีการตั้งคณะกรรมการร่วมกันในการพิจารณาว่ามีส่วนไหนที่เป็นผลกระทบและอยู่ภายใต้เงื่อนไขของ IUU
- เรื่องการออกกฎหมายที่มีผลกระทบต่อพี่น้องชาวประมง ขอยืนยันว่ากระทรวงเกษตรฯ ไม่มีการออกกฎหมายที่มีผลกระทบ หากมีจะเป็นการแก้ไขในบางส่วนที่จะเป็นประโยชน์ต่อพี่น้องชาวประมงทั้งหมด ทั้งประมงพื้นบ้านและประมงพาณิชย์ด้วย
- ในส่วนของตั้งคณะทำงานการเยี่ยวยาผลกระทบที่ชาวประมงได้รับ ได้มีมติให้ตั้งคณะกรรมการร่วมขึ้นมา และการแก้ไขกฎหมายต่าง ๆ ซึ่งจะมีระยะเวลาในการดำเนินการ 45 วัน
“การหารือในวันนี้ ทุกฝ่ายมีความพึงพอใจและเป็นที่ยอมรับทั้งส่วนราชการและพี่น้องชาวประมงทั้งหมด และขอยืนยันว่าการดำเนินการภายใต้กฎหมายของ IUU Fishing ในส่วนที่เราสามารถผ่อนผันได้และไม่อยู่ในกติกา กระทรวงเกษตรฯ จะเร่งดำเนินการแก้ไขปัญหา เพื่อช่วยเหลือพี่น้องชาวประมงทั้งระบบต่อไป”
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25318
