รัฐบาลไทย-ข่าวทำเนียบรัฐบาล-ธ.ก.ส.จัดงานจับรางวัลออมทรัพย์ทวีโชคระดับประเทศ ประจำปีบัญชี 2562  ลุ้นรางวัลมูลค่ากว่า 14 ล้านบาท 7 มีนาคม นี้

วันอังคารที่ 18 กุมภาพันธ์ 2563
ธ.ก.ส.จัดงานจับรางวัลออมทรัพย์ทวีโชคระดับประเทศ ประจำปีบัญชี 2562  ลุ้นรางวัลมูลค่ากว่า 14 ล้านบาท 7 มีนาคม นี้
ธ.ก.ส.จับรางวัลออมทรัพย์ทวีโชคระดับประเทศ จัดเต็มแจกรถยนต์ 18 รางวัล และทองคำรูปพรรณเส้นละ 1 บาท 100 เส้น รวมมูลค่ากว่า 14 ล้านบาท พร้อมนำกองทัพศิลปินมากมายส่งมอบความบันเทิง ณ ศูนย์การค้าเซ็นทรัล พลาซา อุดรธานี 7 มีนาคมนี้
วันนี้ (18 กุมภาพันธ์ 2563) ณ โรงแรมเซ็นทารา และคอนเวนชัน เซ็นเตอร์ อุดรธานี นายกษาปณ์ เงินรวง ผู้ช่วยผู้จัดการ ธ.ก.ส. เปิดเผยว่า ธ.ก.ส.จะจัดงานจับรางวัล ออมทรัพย์ทวีโชคระดับประเทศ ประจำปีบัญชี 2562 ให้ลูกค้าผู้ฝากเงินกับบัญชีออมทรัพย์ทวีโชค สมุดบัญชีเงินออมสีแดง ซึ่งเป็นผลิตภัณฑ์เงินฝากที่ธ.ก.ส. จัดทำเพื่อรณรงค์ให้ประชาชนทั่วไป และเกษตรกรลูกค้าได้ออมเงินเพื่อสร้างภูมิคุ้มกันในการดำเนินชีวิต โดยสามารถฝากสะสมเงินได้อย่างต่อเนื่อง เมื่อครบทุก 2,000 บาท และฝากติดต่อกัน 3 เดือน จะได้สิทธิ์ลุ้นจับรางวัลในระดับจังหวัดปีละ 2 ครั้ง ช่วงเดือนสิงหาคม และเดือนกุมภาพันธ์ ซึ่งในปี 2562 ของรางวัลในการจับรางวัลทวีโชคทั่วประเทศ มูลค่ารวมกว่า 1,300 ล้านบาท  ประกอบด้วย รถยนต์ จำนวน 580 คัน รถจักรยานยนต์ จำนวน 5,539 คัน รางวัลทองคำน้ำหนักรวม 5,900 บาท และของรางวัลอื่น ๆ อีกมากมาย และจับรางวัลในระดับประเทศอีกปีละ 1 ครั้ง  โดยปัจจุบันเงินฝากดังกล่าว มีผู้ร่วมออมทั่วประเทศแล้วกว่า 17 ล้านบัญชี จำนวนเงินกว่า 334,000 ล้านบาท
นายกษาปณ์ กล่าวต่อไปอีกว่า สำหรับรางวัลในกิจกรรมมอบโชคระดับประเทศในครั้งนี้ ประกอบด้วย รางวัลที่ 1 รถยนต์ อีซูซุ มิวเอ๊กซ์ จำนวน 3 คัน รางวัลที่ 2 รถกระบะ 2 ประตู อีซูซุ รุ่นสปาร์ค จำนวน 15 คัน และรางวัลที่ 3 ทองรูปพรรณ น้ำหนักเส้นละ 1 บาท จำนวน 100 เส้น รวมทั้งสิ้น 118 รางวัล มูลค่ากว่า 14  ล้านบาท  นอกจากนี้ ภายในงานยังมีการจัดกิจกรรมความบันเทิงจากศิลปินมากมาย นำโดยเท่ง เถิดเทิง  ตุ๊กกี้ นางสาวส่า และศิลปินไมค์ทองคำ แบบยกค่าย ไม่ว่าจะเป็นจ่อย รวมมิตร  ป๊อบปี้ ปรัชญาลักษณ์  นัน อนันต์  ซัน วงศธร หมิว เขมจิรา  ฟอร์ม ชลพิพรรธน์  และ วิทย์ สุวิทย์  จึงขอเรียนเชิญทุกท่านร่วมเป็นสักขีพยานและร่วมลุ้น ร่วมสนุกกับกองทัพศิลปินดาราที่มาให้ความบันเทิง เข้าชมได้ฟรี เริ่มตั้งแต่เวลา 11.00 น. เป็นต้นไป     ในวันเสาร์ที่ 7 มีนาคม 2563 ณ ศูนย์การค้าเซ็นทรัล พลาซา อุดรธานี

ที่มา : https://www.thaigov.go.th/news/contents/details/26590
