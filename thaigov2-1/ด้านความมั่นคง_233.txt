รัฐบาลไทย-ข่าวทำเนียบรัฐบาล-รมว.ทส. ให้การต้อนรับเอกอัครราชทูตราชอาณาจักรสเปนประจำประเทศไทย

วันจันทร์ที่ 7 ตุลาคม 2562
รมว.ทส. ให้การต้อนรับเอกอัครราชทูตราชอาณาจักรสเปนประจำประเทศไทย
รัฐมนตรีว่าการกระทรวงทรัพยากรธรรมชาติและสิ่งแวดล้อม (นายวราวุธ  ศิลปอาชา) ให้การต้อนรับ นายเอมิลิโอ เด มิเกล กาลาเบีย เอกอัครราชทูตราชอาณาจักรสเปนประจำประเทศไทย ในโอกาสเข้าเยี่ยมคารวะพร้อมพูดคุยหารือเกี่ยวกับด้านการจัดการทรัพยากรธรรมชาติและสิ่งแวดล้อ
รมว.ทส. ให้การต้อนรับเอกอัครราชทูตราชอาณาจักรสเปนประจำประเทศไทย
วันนี้ (๓ ตุลาคม ๒๕๖๒) เวลา ๑๔.๐๐ น. ณ ห้องรับรอง ชั้น ๒๐ รัฐมนตรีว่าการกระทรวงทรัพยากรธรรมชาติและสิ่งแวดล้อม (นายวราวุธ  ศิลปอาชา) ให้การต้อนรับ นายเอมิลิโอ เด มิเกล กาลาเบีย (Mr. Emilio de Miguel Calabia) เอกอัครราชทูตราชอาณาจักรสเปนประจำประเทศไทย เข้าเยี่ยมคารวะรัฐมนตรีว่าการกระทรวงทรัพยากร ธรรมชาติและสิ่งแวดล้อม โดยแจ้งว่าราชอาณาจักรสเปนให้ความสำคัญกับการเปลี่ยนแปลงสภาพภูมิอากาศ เป็นเนื่องจากเป็นประเด็นปัญหาสำคัญของประชาคมโลก โดยเฉพาะอย่างยิ่งผลกระทบต่อผู้หญิงและเด็ก จึงมุ่งมั่นที่จะสนับสนุนการเปลี่ยนผ่านสังคมไปสู่สังคมคาร์บอนต่ำ โดยมีความตั้งใจที่จะสร้าง green economy ให้กับประชาชนที่ต้องสูญเสียอาชีพจากผลกระทบของการเปลี่ยนแปลงสภาพภูมิอากาศ และเห็นว่าปัญหา PM 2.5 ที่ประเทศไทยเผชิญอยู่นี้ ก็เป็นส่วนหนึ่งของผลกระทบจากการเปลี่ยนแปลงสภาพภูมิอากาศ ในการนี้ ได้เสนอเทคโนโลยีการกรองผ่านจากกระบวนการผลิต (Steel Dust) จากแหล่งกำเนิดในภาคอุตสาหกรรม ซึ่งมีส่วนประกอบของสังกะสี ร้อยละ ๒๕ ซึ่งสามารถนำไปสู่กระบวนการรีไซเคิลต่อไป
ในโอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อมแจ้งว่า ในฐานะประธานอาเซียนได้ประกาศเป้าหมายที่สำคัญด้านการเปลี่ยนแปลงสภาพภูมิอากาศของอาเซียนในที่ประชุม United Nations Climate Action Summit 2019 ณ สหรัฐอเมริกา และอาเซียนมีความพยายามที่จะดำเนินมาตรการลดการปล่อยก๊าซเรือนกระจกและการปรับตัวต่อการเปลี่ยนแปลงสภาพภูมิอากาศ พร้อมทั้งมุ่งมั่นที่จะมีส่วนร่วมในการดำเนินการด้านการเปลี่ยนแปลงสภาพภูมิอากาศกับประชาคมโลกในทุกระดับ พร้อมทั้งได้แจ้งว่า คณะรัฐมนตรีได้มีมติเห็นชอบแผนปฏิบัติการขับเคลื่อนวาระแห่งชาติ “การแก้ไขปัญหามลพิษด้านฝุ่นละออง” เพื่อร่วมกับทุกภาคส่วนในการเพิ่มประสิทธิภาพการบริหารจัดการเชิงพื้นที่ในการแก้ไขปัญหาดังกล่าว รวมถึงการออกมาตรการระยะสั้นและระยะยาว เพื่อการป้องกันและลดการเกิดมลพิษจากแหล่งกำเนิด และหวังว่าจะได้มีโอกาสแลกเปลี่ยนเรียนรู้เทคโนโลยี และการบริหารจัดการด้านทรัพยากรธรรมชาติและสิ่งแวดล้อมกับราชอาณาจักรสเปนในอนาคต

ที่มา : https://www.thaigov.go.th/news/contents/details/23603
