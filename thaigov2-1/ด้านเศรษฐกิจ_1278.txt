รัฐบาลไทย-ข่าวทำเนียบรัฐบาล-เตรียมพร้อมการใช้สิทธิลดหย่อนภาษีค่าเบี้ยประกันภัย สำหรับปีภาษี 2563 เป็นต้นไป

วันจันทร์ที่ 20 มกราคม 2563
เตรียมพร้อมการใช้สิทธิลดหย่อนภาษีค่าเบี้ยประกันภัย สำหรับปีภาษี 2563 เป็นต้นไป
กรมสรรพากรมีนโยบายการดำเนินงานโดยใช้หลักแนวคิด customer centric คือ ยึดผู้เสียภาษีเป็นศูนย์กลาง และอำนวยความสะดวกให้ผู้เสียภาษี จึงมีการพัฒนาเทคโนโลยีสารสนเทศและเปลี่ยนแปลงกระบวนงานให้อยู่ในรูปดิจิทัล (Digital Transformation)
กรมสรรพากรมีนโยบายการดำเนินงานโดยใช้หลักแนวคิด customer centric คือ ยึดผู้เสียภาษีเป็นศูนย์กลาง และอำนวยความสะดวกให้ผู้เสียภาษี จึงมีการพัฒนาเทคโนโลยีสารสนเทศและเปลี่ยนแปลงกระบวนงานให้อยู่ในรูปดิจิทัล (Digital Transformation) อันจะนำไปสู่การเพิ่มประสิทธิภาพในการบริหารการจัดเก็บภาษี โดยกรมสรรพากรได้เริ่มเชื่อมโยงข้อมูลลดหย่อนประเภทต่าง ๆ จากหน่วยงานเจ้าของข้อมูลเพื่อนำมาไว้บนระบบ My Tax Account สำหรับให้บริการผู้เสียภาษีในการคัดค้นข้อมูลค่าลดหย่อนและสิทธิประโยชน์ทางภาษี ซึ่งปัจจุบันข้อมูลในระบบ My Tax Account ประกอบด้วย ข้อมูลเบี้ยประกันสุขภาพ เงินบริจาค (e-Donation) และเงินสะสมเข้ากองทุนบำเหน็จบำนาญข้าราชการ โดยผู้เสียภาษีสามารถนำข้อมูลดังกล่าวไปใช้ประกอบการยื่นแบบ ภ.ง.ด. 90 และ ภ.ง.ด. 91 ได้
นางสมหมาย ศิริอุดมเศรษฐ รักษาการในตำแหน่งที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร กล่าวว่า  “การเชื่อมโยงข้อมูลข้างต้นมีวัตถุประสงค์เพื่ออำนวยความสะดวกให้แก่ผู้เสียภาษีในการไม่ต้องเก็บเอกสารหลักฐานเพื่อนำมาใช้ประกอบการยื่นแบบแสดงรายการภาษีเงินได้บุคคลธรรมดา ประกอบกับลดระยะเวลาในการพิจารณาคืนเงินภาษี ผู้เสียภาษีจะได้รับเงินคืนภาษีอย่างถูกต้อง สะดวก และรวดเร็ว ซึ่งในการยื่นแบบแสดงรายการภาษีเงินได้บุคคลธรรมดาปีภาษี 2563 กรมสรรพากรได้มีการแก้ไขกฎหมายที่เกี่ยวข้องกับการใช้สิทธิลดหย่อนเบี้ยประกันชีวิต เบี้ยประกันชีวิตแบบบำนาญ และเบี้ยประกันสุขภาพบิดามารดาของผู้มีเงินได้รวมทั้งบิดามารดาของสามีหรือภริยาของผู้มีเงินได้ ดังนี้
1. การใช้สิทธิลดหย่อนเบี้ยประกันชีวิต เบี้ยประกันชีวิตแบบบำนาญ กำหนดให้ผู้มีเงินได้ที่ได้ จ่ายเบี้ยประกันชีวิต สำหรับกรมธรรม์ประกันชีวิตและประกันชีวิตแบบบำนาญที่เริ่มทำตั้งแต่วันที่ 1 มกราคม 2563 เป็นต้นไป ต้องแจ้งความประสงค์ที่จะใช้สิทธิลดหย่อนภาษีต่อหน่วยงานผู้รับประกันภัย และให้หน่วยงานผู้รับประกันภัยนำส่งข้อมูลการชำระเบี้ยประกันดังกล่าวให้แก่กรมสรรพากรภายในวันที่ 7 มกราคม ของปีถัดไป โดยกรมสรรพากรจะนำข้อมูลดังกล่าวไปแสดงไว้ในระบบ My Tax Account ทั้งนี้ สำหรับกรมธรรม์ประกันชีวิตและประกันชีวิตแบบบำนาญที่ผู้มีเงินได้ได้ทำไว้ก่อนวันที่ 1 มกราคม 2563 ผู้มีเงินได้สามารถเลือกที่จะแจ้ง ความประสงค์ที่จะใช้สิทธิลดหย่อนภาษีต่อหน่วยงานผู้รับประกันภัย หรือใช้หลักฐานที่ออกโดยหน่วยงานผู้รับประกันภัยที่สามารถพิสูจน์ได้ว่ามีการจ่ายเบี้ยประกันไว้แล้วก็ได้
2. การใช้สิทธิลดหย่อนเบี้ยประกันสุขภาพบิดามารดาของผู้มีเงินได้รวมทั้งบิดามารดาของสามีหรือภริยาของผู้มีเงินได้ กำหนดให้ผู้มีเงินได้ที่ได้จ่ายเบี้ยประกันภัย สำหรับกรมธรรม์ประกันสุขภาพบิดามารดาของผู้มีเงินได้ รวมทั้งบิดามารดาของสามีหรือภริยาของผู้มีเงินได้ที่ทำตั้งแต่วันที่ 1 มกราคม 2563 เป็นต้นไป ต้องแจ้งความประสงค์ที่จะใช้สิทธิลดหย่อนภาษีต่อหน่วยงานผู้รับประกันภัย และให้หน่วยงานผู้รับประกันภัยนำส่งข้อมูลการชำระเบี้ยประกันดังกล่าวให้แก่กรมสรรพากรภายในวันที่ 7 มกราคม ของปีถัดไป โดยกรมสรรพากรจะนำข้อมูลดังกล่าวไปแสดงไว้ในระบบ My Tax Account”
ทั้งนี้ สามารถสอบถามรายละเอียดได้ที่สำนักงานสรรพากรทุกแห่งทั่วประเทศ และศูนย์สารนิเทศสรรพากร (RD Intelligence Center) โทร. 1161
กรมสรรพากร สำนักงานเลขานุการกรม  ส่วนประชาสัมพันธ์
โทร. 0 2272 9529-30   โทรสาร 0 2617 3324  หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/25914
