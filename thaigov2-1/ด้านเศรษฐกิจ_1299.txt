รัฐบาลไทย-ข่าวทำเนียบรัฐบาล-จุรินทร์ บุกถึงไฮเดอราบัด กระชับมิตรรัฐเตลังกานา สร้างโอกาสไม้ยางพารา-มันสำปะหลังไทย

วันอังคารที่ 21 มกราคม 2563
จุรินทร์ บุกถึงไฮเดอราบัด กระชับมิตรรัฐเตลังกานา สร้างโอกาสไม้ยางพารา-มันสำปะหลังไทย
วันเสาร์ที่ 18 มกราคม 2563 9.30น. นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ เป็นประธานพิธีเปิดกิจกรรมเจรจาการค้าสร้างเครือข่ายธุรกิจระหว่างไทย-อินเดีย
และการสัมมนาเรื่อง “โอกาสทางธุรกิจของสินค้าไม้ยางพาราไทยในอินเดีย” เวลา 9.30 น. วันเสาร์ที่ 18 มกราคม 2563 โดยกล่าวว่า รู้สึกยินดีเป็นอย่างยิ่งที่มีโอกาสเดินทางมาเยือนเมืองไฮเดอราบัด สาธารณรัฐอินเดียในครั้งนี้ โดยการเดินทางครั้งนี้นับเป็นการเดินทางเยือนอินเดียครั้งที่สองของผมในฐานะรองนายกรัฐมนตรีและรัฐมนตรีว่าการกระทรวงพาณิชย์ของไทย ซึ่งเกิดขึ้นภายหลังการเดินทางเยือนอินเดียครั้งแรกของผมเมื่อเดือนกันยายนปีที่ผ่านที่มุมไบและเจนไน ซึ่งย่อมเป็นสิ่งยืนยันแก่ทุกท่าน ณ ที่แห่งนี้ได้เป็นอย่างดีว่าตนให้ความสำคัญกับประเทศอินเดียเป็นอย่างยิ่ง
" สิ่งพิเศษอีกประการหนึ่งในการเดินทางเยือนอินเดียครั้งนี้ของผม คือ การได้มีโอกาสมาถึงเมืองไฮเดอราบัด ศูนย์กลางอุตสาหกรรมไอทีและอุตสาหกรรมยาของอินเดีย จนได้รับการขนานนามว่า “ไซเบอราบัด” (Cyberabad) และ “จีโนม วัลเลย์” (Genome Valley) ผมรู้สึกประทับใจอย่างยิ่งเมื่อได้เห็นการพัฒนาเมืองใหม่ การเข้ามาลงทุนของบริษัทต่างชาติที่มีชื่อเสียงระดับสากลหลากหลายสาขา รวมถึงการก่อสร้างโครงสร้างพื้นฐานและสาธารณูปโภคต่างๆ ที่ทันสมัยเพื่อรองรับการขยายตัวของสังคมเมืองที่เพิ่มขึ้น ซึ่งช่วยเน้นย้ำภาพลักษณ์ของอินเดียยุคใหม่ ตามนโยบาย “อินเดียใหม่” ของรัฐบาล ซึ่งผมในฐานะรัฐมนตรีว่าการกระทรวงพาณิชย์ของไทยจะช่วยสื่อสารไปยังนักธุรกิจไทยในทุกโอกาสที่อำนวยให้มุ่งความสนใจเข้ามาแสวงหาโอกาสด้านการค้าการลงทุนที่รัฐเตลังคานาให้มากยิ่งขึ้น " นายจุรินทร์ กล่าว
โดยก่อนหน้านี้ นายจุรินทร์ ได้รับการเยี่ยมคารวะและหารือจากนายคาลวากุลท์ลา ทารากา รามา เรา รัฐมนตรีบริหารเทศกิจ พัฒนาชุมชนเมือง อุตสาหกรรม เทคโนโลยีสารสนเทศและพาณิชย์ แห่งรัฐเตลังกานา (รัฐมนตรีพาณิชย์แห่งรัฐ) โดยรัฐเตลังคานามีชื่อเสียงใน 14 สาขาธุรกิจ เป็นศูนย์กลางของเทคโนโลยี IT บริษัทเทคโนโลยีใหญ่ที่สุด5 อันดับแรก เช่น แอปเปิล อเมซอน กูเกิ้ล ไมโครซอฟท์ อเมซอนมีออฟฟิศที่ใหญ่ที่สุดในโลกที่นี่ และเตลังกานาเป็นศูนย์กลางวัคซีนของโลก ผลิตวัคซีน1ใน3 ของโลก รวมทั้งสาขาโลจิสติกส์ และสิ่งทอก็มีศักยภาพ คนที่นี่ชอบอาหารไทย อาหาร ท่องเที่ยว อิเล็กทรอนิกส์ รัฐเตลังกานาไม่มีทางออกทะเล รัฐจึงให้การอุดหนุนต้นทุนการขนส่ง 5 ปีแรก และสำคัญคือเศรษฐกิจที่นี่ขยายตัว 2 เท่าของเศรษฐกิจอินเดีย
ประเด็นความร่วมมือ ที่ได้จากข้อหารือ คือ 1.สามารถร่วมมือด้านอาหาร วัสดุก่อสร้าง ไม้ยางพารา และมันสำปะหลังในการทำพลาสติกชีวภาพ ตามนโยบาย Plastic ban และแป้งมันสามารถนำมาทำยาได้ 2.รัฐเตลังกานากำลังจัดตั้ง furniture park ดังนั้นผู้ประกอบการไทยสามารถมาตั้งบริษัท โรงงาน หรือส่งออกมาที่นี้ได้ และไทยสามารถใช้เมืองไฮเดอราบัดเป็นฐานในการทำตลาดเฟอร์นิเจอร์ในอินเดียได้ ส่วนทางอินเดียสามารถอำนวยความสะดวกกับประเทศผู้ให้การสนับสนุนนโยบาย plastic ban นอกจากนี้นายจุรินทร์ยังยังให้แนวทางการทำงานว่าสามารถหารือและประสานเกี่ยวกับความร่วมมือกับกงสุลใหญ่ หรือสำนักงานพาณิชย์ที่เจนไนได้ตลอดเวลา

ที่มา : https://www.thaigov.go.th/news/contents/details/25957
