รัฐบาลไทย-ข่าวทำเนียบรัฐบาล-รมว.พม. เตรียมชูอุบลราชธานี เป็นต้นแบบการสร้างความเหนียวแน่นในครอบครัว ยิ่งกว่า ปั้นข้าวเหนียว

วันจันทร์ที่ 3 กุมภาพันธ์ 2563
รมว.พม. เตรียมชูอุบลราชธานี เป็นต้นแบบการสร้างความเหนียวแน่นในครอบครัว ยิ่งกว่า ปั้นข้าวเหนียว
รมว.พม. เตรียมชูอุบลราชธานี เป็นต้นแบบการสร้างความเหนียวแน่นในครอบครัว ยิ่งกว่า ปั้นข้าวเหนียว
วันที่ 1 ก.พ. 63 เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบนโยบายและแนวทางการขับเคลื่อนงานในระดับพื้นที่เชิงบูรณาการกลุ่มเป้าหมายและทรัพยากรร่วมกันให้กับหัวหน้าและเจ้าหน้าที่ส่วนราชการในจังหวัอุบลราชธานี ประธาน นักพัฒนาชุมชน และผู้รับผิดชอบงานของศูนย์พัฒนาครอบครัวในชุมชน(ศพค.) รวม 500 คน ในการประชุมเชิงปฏิบัติการเสริมสร้างและพัฒนาศักยภาพของ ศพค. ณ ห้องทับทิมสยาม 3 โรงแรมสุนีย์แกรนด์ โฮเทล แอน คอนเวนชั่นเซ็นเตอร์ จังหวัดอุบลราชธานี
นายจุติ กล่าวว่า ทุกวันนี้ เทคโนโลยีทำให้คนในครอบครัวห่างเหินกัน เห็นได้จากเมื่อเราตื่นนอนตอนเช้ามักจะหยิบโทรศัพท์มือถือขึ้นมาก่อนสัมผัสคนในครอบครัว ดังนั้น เราทุกคนต้องร่วมกันสร้างจังหวัดอุบลราชธานี ซึ่งเป็นจังหวัดสำคัญที่เป็น ราชธานี ให้เป็นจังหวัดต้นแบบการสร้างความเหนียวแน่นในครอบครัวให้กลับมา ด้วยวัฒนธรรมอันเหนียวแน่นยิ่งกว่า ปั้นข้าวเหนียว
นายจุติ กล่าวเพิ่มเติมว่า กระทรวง พม. ยังไม่มีหน่วยงานในระดับตำบลที่มีความใกล้ชิดกับกลุ่มเป้าหมายโดยตรง ทั้งเด็ก เยาวชน ผู้สูงอายุ คนพิการ และผู้ด้อยโอกาส จึงให้ความสำคัญกับการสร้างการมีส่วนร่วมของคนในพื้นที่ ผ่านกลไกการทำงานในชุมชน ด้วยศูนย์พัฒนาครอบครัวในชุมชน (ศพค.) โดยได้จัดตั้งขึ้นตั้งแต่ปี 2547 จนถึงปัจจุบัน มีจำนวน 7,133 แห่ง ทำหน้าที่เป็นเครือข่ายการทำงานด้านครอบครัวระดับตำบล และเป็นศูนย์กลางในการให้คำแนะนำปรึกษา เฝ้าระวัง สำรวจข้อมูล ป้องกัน แก้ไขปัญหาของครอบครัวและสังคม รวมถึงประสานส่งต่อให้แก่หน่วยงานที่เกี่ยวข้อง รวมทั้งทรัพยากรระหว่างหน่วยงานในสังกัดกระทรวง พม.

ที่มา : https://www.thaigov.go.th/news/contents/details/26257
