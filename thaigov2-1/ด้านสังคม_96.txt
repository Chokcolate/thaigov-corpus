รัฐบาลไทย-ข่าวทำเนียบรัฐบาล-รมว.พม. กำชับ พมจ. ทั่วประเทศ ทำงานเชิงรุกและเข้าถึงประชาชนมากขึ้น พร้อมเชิญชวนนักศึกษาฝึกงานกับ พม. เพื่อนำความรู้ไปสร้างสังคมที่ดีในอนาคต

วันพุธที่ 21 สิงหาคม 2562
รมว.พม. กำชับ พมจ. ทั่วประเทศ ทำงานเชิงรุกและเข้าถึงประชาชนมากขึ้น พร้อมเชิญชวนนักศึกษาฝึกงานกับ พม. เพื่อนำความรู้ไปสร้างสังคมที่ดีในอนาคต
รมว.พม. กำชับ พมจ. ทั่วประเทศ ทำงานเชิงรุกและเข้าถึงประชาชนมากขึ้น พร้อมเชิญชวนนักศึกษาฝึกงานกับ พม. เพื่อนำความรู้ไปสร้างสังคมที่ดีในอนาคต
วันนี้ (21 ส.ค. 62) เวลา 10.00 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 26/2562 โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยผู้บริหาร ข้าราชการและเจ้าหน้าที่ที่เกี่ยวข้องร่วมการประชุม รวมทั้งพัฒนาสังคมและความมั่นคงของมนุษย์จังหวัดทั่วประเทศ ร่วมการประชุม โดยระบบการประชุมทางไกล Video Conference
นายจุติ กล่าวว่า การประชุม ศปก.พม. ครั้งนี้ ได้พูดคุยและรับฟังปัญหาในแต่ละพื้นที่จากพัฒนาสังคมและความมั่นคงของมนุษย์จังหวัด (พมจ.) ทุกจังหวัด พร้อมทั้งได้กำชับให้ พมจ. ปฏิบัติงานในพื้นที่เชิงรุกและเข้าถึงการช่วยเหลือประชาชนมากขึ้น และจัดทำระบบฐานข้อมูล (DATA BASE) ที่มีอยู่ให้ดีขึ้น เพื่อจะได้เฝ้าระวังและได้เห็นปัญหาตั้งแต่เริ่มต้น ซึ่งจะได้แก้ไขปัญหาทันท่วงที รวมถึงเน้นการติดตามปัญหาที่ได้รับมาจากประชาชนร้องเรียน ไม่ใช่รับแล้วนิ่งเฉย ต้องติดตามปัญหาว่าผลสำเร็จเป็นอย่างไร และต้องให้ประชาชนเห็นว่าก่อนที่จะมาร้องเรียนกับทางกระทรวง พม. เป็นอย่างไร และหลังร้องเรียนกระทรวง พม. ได้ดำเนินการอย่างไรบ้าง แล้วมีปัญหาติดขัดตรงไหนบ้าง
นายจุติ กล่าวต่อไปว่า กระทรวง พม. จะมีการขยายช่องทางการให้ความช่วยเหลือประชาชนที่ประสบปัญหาทางสังคมด้วยการรับสมัครอาสาสมัครพัฒนาสังคมและความมั่นคงของมนุษย์ (อพม.) ทั่วประเทศ ให้มีจำนวนเพิ่มขึ้น ซึ่งประชาชนที่ประสงค์จะเข้ามาเป็น อพม. จะได้รับการฝึกอบรมจากทางกระทรวง พม. จากนั้นจะได้ไปเป็นจิตอาสาช่วยงานสังคมมากขึ้น นอกจากนี้ ยังได้แจ้งให้ พมจ. ทราบถึงโครงการที่กระทรวง พม. จะรับสมัครนักศึกษาฝึกงาน เพื่อให้นักศึกษามีความเชี่ยวชาญในด้านสังคมสงเคราะห์ การดูแลผู้สูงอายุ ฯลฯ เพื่อให้นักศึกษามีความรู้ความสามารถติดตัว นำไปปรับใช้ในการประกอบอาชีพต่างๆในอนาคตต่อไป ทั้งนี้ ขอเชิญชวนนักศึกษาร่วมฝึกงานกับทางกระทรวง พม. โดยแต่ละพื้นที่สามารถฝึกงานกับ พมจ. ทุกจังหวัด ซึ่งทางกระทรวง พม. จะจัดอบรมความรู้ให้เข้มข้นและก่อนที่จะจบการฝึกอบรมเรื่องหลักสูตรการเตรียมความพร้อมเข้าสู่การทำงานและเป็นผู้นำใน ปี 2021 ให้กับทุกคน ซึ่งจะเน้นการฝึกงานที่มีคุณภาพ และเชื่อว่าจิตอาสาที่เข้ามาร่วมฝึกงาน จะได้รับทราบปัญหาสังคมมากยิ่งขึ้น และจะนำไปสร้างสังคมที่ดีในอนาคตได้ รวมถึงช่วยแก้ไขปัญหาสังคมไปด้วย อย่างไรก็ตาม มีความตั้งใจให้ทุกคนมีส่วนร่วมทั้งหมด ในการแก้ไขปัญหาสังคม และการดำเนินงานของกระทรวง พม. จะประสบความสำเร็จได้จะต้องมีพลังประชาสังคมสนับสนุนด้วย
"ทั้งนี้ หากประชาชนที่ประสบปัญหาทางสังคมและต้องการขอความช่วยเหลือ สามารถแจ้งศูนย์ช่วยเหลือสังคม กระทรวง พม. สายด่วน 1300 บริการ 24 ชั่วโมง ซึ่งพร้อมให้บริการและประสานส่งต่อไปยังหน่วยงานภาครัฐ องค์กรภาคเอกชน และภาคประชาสังคมที่เกี่ยวข้อง อีกทั้ง การบูรณาการปฏิบัติงานร่วมกับจิตอาสาและ อพม. ในพื้นที่ ตลอด 24 ชั่วโมง ผ่าน 4 ช่องทาง ได้แก่ 1) โทรศัพท์ภายในประเทศ โทร. สายด่วน 1300 2) สื่อสังคมออนไลน์ (Social Media) 3) ติดต่อด้วยตนเอง (walk in) ที่ศูนย์ช่วยเหลือสังคม กระทรวง พม. สะพานขาว กรุงเทพฯ และ 4) โทรศัพท์ระหว่างประเทศ โทร. (00)66 99 130 1300 นอกจากนี้ ประชาชนยังสามารถขอความช่วยเหลือผ่านทางเฟซบุ๊กแฟนเพจ : จุติ ไกรฤกษ์ รมว.พัฒนาสังคมฯ ได้อีกหนึ่งช่องทาง” นายจุติ กล่าวในตอนท้าย

ที่มา : https://www.thaigov.go.th/news/contents/details/22412
