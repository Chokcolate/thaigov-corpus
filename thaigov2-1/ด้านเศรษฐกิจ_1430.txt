รัฐบาลไทย-ข่าวทำเนียบรัฐบาล-กรุงไทยลดดอกเบี้ย MLR ลง 0.25% ต่อปี พร้อมออกเงินฝาก กรุงไทยเบิร์ธเดย์ ดอกเบี้ย 1.40% ต่อปี

วันศุกร์ที่ 7 กุมภาพันธ์ 2563
กรุงไทยลดดอกเบี้ย MLR ลง 0.25% ต่อปี พร้อมออกเงินฝาก กรุงไทยเบิร์ธเดย์ ดอกเบี้ย 1.40% ต่อปี
ธนาคารกรุงไทย ประกาศปรับลดอัตราดอกเบี้ยเงินกู้ MLR ลง 0.25% ต่อปี  เพื่อช่วยลดภาระต้นทุนทางการเงินของลูกค้าและผู้ประกอบการทุกประเภท รวมทั้งเอสเอ็มอีและรายย่อย เริ่ม 7 กุมภาพันธ์ 2563
ธนาคารกรุงไทย ประกาศปรับลดอัตราดอกเบี้ยเงินกู้ MLR ลง 0.25% ต่อปี  เพื่อช่วยลดภาระต้นทุนทางการเงินของลูกค้าและผู้ประกอบการทุกประเภท รวมทั้งเอสเอ็มอีและรายย่อย  เริ่ม 7 กุมภาพันธ์ 2563 และออกเงินฝากประจำพิเศษ กรุงไทยเบิร์ธเดย์ ระยะเวลาฝาก 7 เดือน อัตราดอกเบี้ย 1.40%ต่อปี   เพื่อให้ลูกค้ามีกำลังใช้จ่ายในภาวะที่เศรษฐกิจชะลอตัว
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ในฐานะธนาคารพาณิชย์ของรัฐ ธนาคารตระหนักถึงการมีส่วนช่วยกระตุ้นเศรษฐกิจ ในช่วงที่มีความเปราะบางจากทั้งปัจจัยภายนอกและภายในประเทศ เพื่อตอบสนองทิศทางอัตราดอกเบี้ยนโยบาย และการแบ่งเบาภาระลูกค้าและผู้ประกอบการทุกประเภท รวมทั้งลูกค้าเอสเอ็มอีและลูกค้ารายย่อยที่ได้รับผลกระทบทางธุรกิจ ธนาคารจึงได้ปรับลดอัตราดอกเบี้ยเงินกู้ MLR ลง 0.25% ต่อปี จากอัตรา 6.025% ต่อปี  เหลืออัตรา 5.775% ต่อปี โดยมีผลตั้งแต่วันที่ 7 กุมภาพันธ์ 2563 เป็นต้นไป  ซึ่งธนาคารหวังว่า การลดอัตราดอกเบี้ยเงินกู้ในครั้งนี้ จะมีส่วนช่วยลดภาระต้นทุนทางการเงิน ตลอดจนร่วมผลักดันเศรษฐกิจไทยโดยรวม
ขณะเดียวกัน ธนาคารคำนึงถึงลูกค้าที่มีรายได้จากการออมให้ได้รับผลกระทบน้อยที่สุด โดยยังคงอัตราดอกเบี้ยเงินฝากเท่าเดิม และเพื่อให้ลูกค้ามีกำลังในการใช้จ่าย ในภาวะที่เศรษฐกิจชะลอตัว โดยล่าสุด ธนาคารได้ออกเงินฝากประจำพิเศษ กรุงไทยเบิร์ธเดย์ ระยะเวลาฝาก 7 เดือน อัตราดอกเบี้ย 1.40%ต่อปี ลูกค้าที่สนใจสอบถามรายละเอียดได้ทุกสาขาทั่วประเทศ หรือที่ Krungthai Call Center 02-111-1111

ที่มา : https://www.thaigov.go.th/news/contents/details/26362
