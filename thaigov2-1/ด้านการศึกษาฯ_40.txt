รัฐบาลไทย-ข่าวทำเนียบรัฐบาล-โครงงานวิทยาศาสตร์อาชีวะ ระดับชาติ

วันพฤหัสบดีที่ 22 สิงหาคม 2562
โครงงานวิทยาศาสตร์อาชีวะ ระดับชาติ
คุณหญิงกัลยา โสภณพนิช รมช.ศึกษาธิการ เป็นประธานในพิธีมอบโล่รางวัล การประกวดโครงงานวิทยาศาสตร์อาชีวศึกษา ระดับชาติ ประจำปีพุทธศักราช 2562
คุณหญิงกัลยา โสภณพนิช รมช.ศึกษาธิการ เป็นประธานในพิธีมอบโล่รางวัล การประกวดโครงงานวิทยาศาสตร์อาชีวศึกษา ระดับชาติ ประจำปีพุทธศักราช 2562 เมื่อเร็ว ๆ นี้ ที่ศูนย์แสดงสินค้าและการประชุมอิมแพค เมืองทองธานี จังหวัดนนทบุรี โดยมี นางณภัทร เมณฑกานุวงษ์ ประธานชมรมครูวิทยาลัยอาชีวศึกษา ผู้บริหารระดับสูงอาชีวศึกษา ครู นักเรียน และประชาชน เข้าร่วมงาน
นางณภัทร เมณฑกานุวงษ์ ประธานชมรมครูวิทยาลัยอาชีวศึกษา กล่าวรายงานตอนหนึ่งว่า การประกวดโครงงานวิทยาศาสตร์อาชีวศึกษา ระดับชาติ ประจำปีพุทธศักราช 2562 จัดขึ้นเป็นครั้งที่ 29 ระหว่างวันที่ 16-18 สิงหาคม 2562 โดยได้คัดเลือกโครงงานด้านวิทยาศาสตร์ คณิตศาสตร์ เทคโนโลยี และวิศวกรรมศาสตร์ ของนักเรียนนักศึกษา ระดับประกาศนียบัตรวิชีพ (ปวช.) และระดับประกาศนียบัตรวิชาชีพชั้นสูง (ปวส.) จากสถาบันอาชีวศึกษา 78 แห่งทั่วประเทศ เพื่อเป็นตัวแทนระดับภาคและเข้าสู่การประกวดในระดับชาติในครั้งนี้
ซึ่งมีผลงานที่ได้รับการคัดเลือกให้ได้รับรางวัลระดับชาติ รวม 40 รางวัล โดยรางวัลชนะเลิศ ระดับ ปวช. ได้แก่ โครงงาน “ผลของการศึกษากล้าเชื้อแบคทีเรีกรดแลคติกสายพันธุ์ (Pediococcus halophilus) สำหรับใช้กระบวนการหมักเห็ดร้า” วิทยาลัยประมงสมุทรสาคร และรางวัลชนะเลิศ ระดับ ปวส. ได้แก่ โครงงาน “การสร้างและหาประสิทธิภาพชุดเลี้ยงกบ ในขวดพลาสติกระบบรีไซเคิลน้ำ” วิทยาลัยการอาชีพไชยา
รมช.ศึกษาธิการ กล่าวแสดงความชื่นชมและขอบคุณผู้มีส่วนสนับสนุน การจัดประกวดโครงงานวิทยาศาสตร์อาชีวศึกษา ระดับชาติ จนสำเร็จลุล่วงไปด้วยดี  ซึ่งโครงงานวิทยาศาสตร์อาชีวศึกษาเป็นกิจกรรมการพัฒนาการเรียนการสอน เพื่อให้นักเรียนนักศึกษาสามารถนำความรู้ทางวิทยาศาสตร์ คณิตศาสตร์ เทคโนโลยีและวิศวกรรมศาสตร์ (STEM Education) ไปประยุกต์ใช้ในชีวิตประจำวัน ในอาชีพ และกระตุ้นให้นักเรียน นักศึกษา ได้เห็นความสำคัญของการเรียนวิทยาศาสตร์มากยิ่งขึ้น อันจะนำไปสู่การพัฒนาชุมชนสอดคล้องกับนโยบายการศึกษาของชาติ ที่มุ่งเน้นพัฒนาเยาวชนให้เป็นผู้ที่มีความรู้ทางวิทยาศาสตร์และเทคโนโลยีได้เป็นอย่างดี เพื่อสร้างคนสู่ศตวรรษที่ 21
กลุ่มประชาสัมพันธ์ สร.ศธ. : รายงาน

ที่มา : https://www.thaigov.go.th/news/contents/details/22427
