รัฐบาลไทย-ข่าวทำเนียบรัฐบาล-รอง นรม.และ รมว. พณ. พร้อมเป็นหัวหน้าเซลล์แมน  ขยายการค้าไทยไนต่างประเทศ

วันศุกร์ที่ 25 ตุลาคม 2562
รอง นรม.และ รมว. พณ. พร้อมเป็นหัวหน้าเซลล์แมน  ขยายการค้าไทยไนต่างประเทศ
นายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ เป็นประธานการประชุมคณะกรรมการร่วมภาครัฐและเอกชนด้านการพาณิชย์ (กรอ.พาณิชย์) ครั้งที่ 2/2562
“จุรินทร์”สวมบทหัวหน้าทีมเซลล์แมน นำคณะภาครัฐและเอกชนเดินทางขยายตลาดส่งออกใน 10 ประเทศเป้าหมาย หวังเพิ่มยอดส่งออกเร่งด่วน พร้อมเดินหน้าขับเคลื่อน 5 แนวทางทำงานเพื่อสร้างโอกาสทางการค้าให้กับผู้ประกอบการไทย และเร่งทำแผนช่วยเอสเอ็มอี สตาร์ชอัพ ส่งออกไปยังประเทศต่างๆ ได้เพิ่มขึ้น และมอบทูตพาณิชย์ศึกษากฎเกณฑ์การค้าที่จะทำให้การส่งออกของไทยดีขึ้นและสู้คู่แข่งได้
นายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังเป็นประธานการประชุมคณะกรรมการร่วมภาครัฐและเอกชนด้านการพาณิชย์ (กรอ.พาณิชย์) ครั้งที่ 2/2562 ว่า ที่ประชุมได้หารือถึงการเพิ่มตัวเลขการส่งออกอย่างเร่งด่วน ภายใต้สถานการณ์ที่ได้รับผลกระทบจากสงครามการค้า Brexit และค่าเงินบาทที่แข็งขึ้นอย่างต่อเนื่อง โดยได้ข้อสรุปร่วมกันว่าอย่างน้อยในช่วงระยะเวลาจากนี้ไปจะบุกตลาดไปด้วยกันทั้งภาครัฐและเอกชนใน 10 ตลาดใหญ่ที่เห็นว่ามีศักยภาพ ประกอบด้วยตลาด จีน อินเดีย ตุรกี เยอรมัน ศรีลังกา บังคลาเทศ ตะวันออกกลาง แอฟริกาใต้ อังกฤษ ยุโรป เป็นต้น
ทั้งนี้ ยังมีแผนที่จะสร้างโอกาสทางการค้าให้กับผู้ประกอบการไทย โดยมีแนวทางดำเนินการใน 5 ประเด็หลัก คือ 1.การสร้างไทยแบรนด์ เพื่อให้มีความเข้มแข็งในตลาดโลกต่อไป 2.การส่งเสริมภาคบริการใหม่นอกจากที่เคยทำมา เช่น ค้าปลีก โลจิสติกส์และเอ็นเตอร์เทนเม้นท์ กีฬา การก่อสร้างตกแต่ง โรงแรม อีคอมเมิร์ซ 3.การสร้างพันธมิตรเครือข่ายกับสภาธุรกิจเอกชนระหว่างประเทศในภูมิภาคต่างๆ เพราะเป็นเรื่องที่จำเป็นและส่งผลให้ตัวเลขการส่งออกเป็นรูปธรรมได้เร็วขึ้น 4. การเน้นสนับสนุนให้เอสเอ็มอีสามารถที่จะส่งออกได้มากขึ้นผ่านช่องทางต่างๆ และ 5.มุ่งเน้น ให้ทูตพาณิชย์หาลู่ทางเจาะเป็นตลาดในประเทศใหญ่ๆ รายมณฑลเพื่อเพิ่มตัวเลขการส่งออก
ขณะเดียวกัน ได้มอบหมายให้ฝ่ายเลขาฯ กรอ.พาณิชย์ไปทำการบ้านเพิ่มเติมเพื่อการประชุมครั้งหน้า คือ การทำให้ภูมิภาคอาเซียนการค้าชายแดนของไทยสามารถใช้โลโก้ข้าวอินทรีย์ได้มากขึ้น การทำแผนสนับสนุนเอสเอ็มอีกับสตาร์ทอัพให้เพิ่มตัวเลขการส่งออกในตลาดสำคัญสำคัญต่างๆทั่วโลกได้มากขึ้น และให้ทูตพาณิชย์ไปศึกษากฎเกณฑ์กติกาต่างๆของประเทศสำคัญที่ช่วยให้การส่งออกของไทย สามารถได้รับสิทธิพิเศษหรืออัตราภาษีต่ำตามกฎเกณฑ์ที่มีอยู่แล้ว เพื่อให้ส่งออกไปในราคาที่แข่งขันกับคู่แข่งได้

ที่มา : https://www.thaigov.go.th/news/contents/details/24061
