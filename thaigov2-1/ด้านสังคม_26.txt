รัฐบาลไทย-ข่าวทำเนียบรัฐบาล-อนุทิน-ประภัตร หารือร่วมผู้เชี่ยวชาญต่างชาติแลกเปลี่ยนประสบการณ์กัญชาทางการแพทย์

วันอังคารที่ 30 กรกฎาคม 2562
อนุทิน-ประภัตร หารือร่วมผู้เชี่ยวชาญต่างชาติแลกเปลี่ยนประสบการณ์กัญชาทางการแพทย์
กระทรวงสาธารณสุข กระทรวงเกษตรและสหกรณ์ หารือร่วมกับผู้เชี่ยวชาญชาวอเมริกันเพื่อแลกเปลี่ยนข้อมูลและประสบการณ์ในการปลูกกัญชาเพื่อการแพทย์ เทคโนโลยี ทางเลือกสร้างรายได้เกษตรกร
วันนี้ (30 กรกฎาคม 2562) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ นายแพทย์สุขุม กาญจนพิมาย ปลัดกระทรวงสาธารณสุข และผู้เกี่ยวข้อง หารือผู้เชี่ยวชาญนักวิจัยชาวอเมริกัน โดยนายอนุทินให้สัมภาษณ์ภายหลังการหารือว่า รัฐมนตรีช่วยว่าการกระทรวงเกษตรและสหกรณ์ ได้นำผู้เชี่ยวชาญชาวอเมริกันมาแลกเปลี่ยนประสบการณ์และให้ข้อมูลเกี่ยวกับกัญชาในครั้งนี้ด้วยความหวังดีที่จะสร้างโอกาสและรายได้ให้กับเกษตรกรไทย โดยผู้เชี่ยวชาญเป็นนักวิจัยที่มีประสบการณ์ มีความรู้เกี่ยวกับกัญชาเป็นอย่างดี ไม่ใช่เศรษฐีหรือนักลงทุน เป็นการให้ข้อมูลถึงการพัฒนาสายพันธุ์และเทคโนโลยีในการปลูกกัญชา การนำไปใช้ทางการแพทย์ และนำไปใช้ในอุตสาหกรรมอื่นๆ
“สำหรับประเทศไทยเบื้องต้นจะเป็นการปลูกเพื่อศึกษาทางการแพทย์และเป็นยารักษาโรค หากใช้ได้ผลจริงจะนำไปสู่การสร้างรายได้ให้ประชาชน ยืนยันไม่มีให้ต่างชาติเข้ามาร่วมทุนแน่นอน ในส่วนของกัญชาจะทำแต่เรื่องที่เป็นประโยชน์ แต่สิ่งดีๆ อะไรที่ทำไม่ได้หรือกฎหมายห้ามทำผมจะไม่ทำ ซึ่งผมเองมาจากประชาชน หากคิดหรือทำงานใด จะไม่เอื้อประโยชน์ให้ผู้ใดทั้งสิ้น จะทำเพื่อประโยชน์ของประเทศชาติและส่วนรวม สำหรับความคืบหน้าในการต่อใบอนุญาตให้หมอพื้นบ้าน 3,000 กว่าคน กระทรวงสาธารณสุขจะดำเนินการเร็วๆนี้ เพื่อให้รักษาคนไข้ได้เหมือนเดิม” นายอนุทินกล่าว

ที่มา : https://www.thaigov.go.th/news/contents/details/21865
