รัฐบาลไทย-ข่าวทำเนียบรัฐบาล-รอง นรม. ประวิตรฯ ย้ำใช้งบประมาณอย่างคุ้มค่า โปร่งใส เน้นสร้างแรงบันดาลใจให้ประชาชนสนใจการกีฬาเพิ่มมากขึ้น

วันพฤหัสบดีที่ 30 มกราคม 2563
รอง นรม. ประวิตรฯ ย้ำใช้งบประมาณอย่างคุ้มค่า โปร่งใส เน้นสร้างแรงบันดาลใจให้ประชาชนสนใจการกีฬาเพิ่มมากขึ้น
รองนายกรัฐมนตรี พลเอกประวิตรฯ เป็นประธานการประชุมคณะกรรมการการกีฬาแห่งประเทศไทย เน้นย้ำใช้งบประมาณอย่างคุ้มค่า โปร่งใส พร้อมแนะส่งเสริม การสร้างแรงบันดาลใจให้ประชาชนมีความสนใจกีฬาเพิ่มขึ้น เพื่อพัฒนากีฬาสู่ความเป็นเลิศมากที่สุด
วันนี้ (30 มกราคม 2563) เวลา 10.00 น. ณ ห้องประชุมคณะรัฐมนตรี (เดิม) ชั้น 2 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย ครั้งที่ 1/2563 ร่วมกับหน่วยงานที่เกี่ยวข้อง
โดยที่ประชุมรับทราบประเด็นสำคัญ อาทิ รายงานผลการติดตามการใช้จ่ายงบประมาณ งบลงทุน และเงินสำรองของการกีฬาแห่งประเทศไทย ประจำปีงบประมาณ พ.ศ. 2563 สรุปผลการเลือกกรรมการการกีฬาแห่งประเทศไทย ประเภทผู้แทนสมาคมกีฬาที่ใช้คำว่า "แห่งประเทศไทย" และการสอบทานข้อมูลทางการเงินระหว่างกาล สำหรับงวดสามเดือนสิ้นสุดวันที่ 31 ธันวาคม 2561 และสำหรับงวดสามเดือนและหกเดือนสิ้นสุดวันที่ 31 มีนาคม 2562 ของการกีฬาแห่งประเทศไทย
พร้อมกันนี้ ที่ประชุมมีมติเห็นชอบการแต่งตั้งคณะอนุกรรมการพัฒนากีฬาเพื่อความเป็นเลิศ โดยมีรัฐมนตรีว่าการกระทรวงการท่องเที่ยวและกีฬา ประธานอนุกรรมการ ปลัดกระทรวงการท่องเที่ยวและกีฬา รองประธานอนุกรรมการ ผู้ว่าการการกีฬาแห่งประเทศไทย รองประธานอนุกรรมการ เพื่อพัฒนาการกีฬาของประเทศ โดยเฉพาะกีฬาที่เป็นสากลให้มีประสิทธิภาพมากยิ่งขึ้น โดยใช้วิทยาศาสตร์การกีฬาเป็นพื้นฐานหลัก รวมถึงศึกษาวิจัยแนวทางการพัฒนากีฬาเป็นเลิศจากต่างประเทศและใช้โอกาสความร่วมมือกับหน่วยงาน ทั้งภาครัฐ และเอกชน รวมถึงประเทศต่าง ๆ ที่ได้ทำความตกลงร่วมมือให้เกิดประโยชน์อย่างเต็มที่ สามารถพัฒนากีฬาของชาติสู่ความเป็นเลิศ พร้อมทั้งพิจารณาอนุมัติเปลี่ยนแปลงเพิ่มเติมโครงการเพิ่มประสิทธิภาพการให้บริการจากเงินรายได้ ประจำปีงบประมาณ พ.ศ. 2563 โดยให้ดำเนินการตามข้อบังคับ ระเบียบ หรือกฎหมายที่เกี่ยวข้อง ต่อไป
โอกาสนี้ ที่ประชุมยังเห็นชอบเปลี่ยนชื่อตำแหน่งภายในและสายงานของพนักงานการกีฬาแห่งประเทศไทย ตามอัตราตำแหน่งที่ว่าง เพื่อมาสนับสนุนการดำเนินงานของการกีฬาแห่งประเทศไทย ในส่วนที่ยังขาดแคลนบุคลากรที่มีความจำเป็นเพื่อให้เกิดประสิทธิภาพและขับเคลื่อนภารกิจขององค์กรให้บรรลุเป้าหมายตามวัตถุประสงค์
ในตอนท้าย รองนายกรัฐมนตรี ได้กล่าวย้ำนโยบายให้หน่วยงานที่เกี่ยวข้องดำเนินการตรวจสอบดูแลอย่างเคร่งครัด ให้การใช้จ่ายงบประมาณเกิดความเป็นไปด้วยความโปร่งใส ตรวจสอบได้ พร้อมทั้งให้การกีฬาแห่งประเทศไทยแจ้งความคืบหน้าในวาระสืบเนื่องในการประชุมด้วยทุกครั้ง สำหรับในเรื่องของการเบิกจ่ายเงินสนับสนุนต่าง ๆ โดยเฉพาะสมาคมกีฬาให้ดำเนินการด้วยความรวดเร็ว ทันต่อการฝึกซ้อมและแข่งขัน ในส่วนของการใช้เงินสำรองของการกีฬาแห่งประเทศไทย ให้พิจารณาใช้เท่าที่จำเป็นตามหลักเกณฑ์ที่กำหนด เร่งรัดกำหนดและจัดทำหลักเกณฑ์การใช้เงินสำรอง และจัดสรรเงินอุดหนุนทางสมาคมกีฬาให้แล้วเสร็จโดยเร็ว และ ให้คณะอนุกรรมการพัฒนากีฬาที่ได้จัดตั้งขึ้นใหม่ สรรหาผู้ที่มีประสบการณ์ ความรู้ในด้านต่าง ๆ อย่างแท้จริง กำหนดกรอบเวลาการทำงานเป็นระยะสั้น ระยะกลาง ระยะยาว โดยต้องสามารถพัฒนานักกีฬาทั้งด้านกำลังกาย ด้านเทคนิค ด้านจิตวิทยา ให้บรรลุเป้าหมาย และสร้างแรงบันดาลใจให้ประชาชนสนใจการกีฬาเพิ่มมากขึ้น ดำเนินการให้เกิดประสิทธิภาพ เพื่อพัฒนากีฬาสู่ความเป็นเลิศมากที่สุด
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26173
