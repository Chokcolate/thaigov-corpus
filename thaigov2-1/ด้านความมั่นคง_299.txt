รัฐบาลไทย-ข่าวทำเนียบรัฐบาล-มหาดไทย จับมือ สวทช. พัฒนาระบบ IT แจ้งปัญหา ข้อร้องเรียน และระบบบริหารจัดการการเก็บขยะอัจฉริยะ เพื่อเพิ่มประสิทธิภาพในการบริหารจัดการสิ่งแวดล้อมของเมืองและชุมชน

วันอาทิตย์ที่ 27 ตุลาคม 2562
มหาดไทย จับมือ สวทช. พัฒนาระบบ IT แจ้งปัญหา ข้อร้องเรียน และระบบบริหารจัดการการเก็บขยะอัจฉริยะ เพื่อเพิ่มประสิทธิภาพในการบริหารจัดการสิ่งแวดล้อมของเมืองและชุมชน
มหาดไทย จับมือ สวทช. พัฒนาระบบ IT แจ้งปัญหา ข้อร้องเรียน และระบบบริหารจัดการการเก็บขยะอัจฉริยะ เพื่อเพิ่มประสิทธิภาพในการบริหารจัดการสิ่งแวดล้อมของเมืองและชุมชน
วันนี้ (25 ต.ค. 62) ณ กระทรวงมหาดไทย นายบุญธรรม เลิศสุขีเกษม รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น เปิดเผยว่า ตามที่กระทรวงมหาดไทยได้ลงนามในบันทึกข้อตกลงความร่วมมือในโครงการสนับสนุนการนำเทคโนโลยีสารสนเทศมาช่วยเพิ่มประสิทธิภาพในการบริหารจัดการเมืองและบริการประชาชน กับ กระทรวงการอุดมศึกษา วิทยาศาสตร์ วิจัยและนวัตกรรม (อว.) สำนักงานพัฒนาวิทยาศาสตร์และเทคโนยีแห่งชาติ (สวทช.) เพื่อส่งเสริมและสนับสนุนการนำเทคโนโลยีสารสนเทศมาช่วยเพิ่มประสิทธิภาพในการบริหารจัดการเมืองและบริการประชาชน เมื่อวันที่ 9 กันยายน 2562 ที่ผ่านมา โดย สวทช. ได้พัฒนาระบบเทคโนโลยีสารสนเทศพร้อมให้องค์การบริหารส่วนท้องถิ่น (อปท.) นำมาใช้ในการบริหารจัดการการจัดเก็บ วิเคราะห์ ประมวลผล และใช้ประโยชน์จากข้อมูลสำหรับบริหารจัดการสิ่งแวดล้อมของเมืองและชุมชนอย่างจริงจังแล้ว
รองปลัดกระทรวงมหาดไทย กล่าวว่า ขณะนี้ สวทช. โดยศูนย์เทคโนโลยีอิเล็กทรอนิกส์และคอมพิวเตอร์แห่งชาติ (NECTEC) ได้มีการจัดทำระบบด้านการบริหารจัดการสิ่งแวดล้อมของเมืองและชุมชนที่เป็นประโยชน์แก่ประชาชน สำหรับให้ อปท. นำไปใช้ จำนวน 2 ระบบ ได้แก่ (1) ระบบแจ้งปัญหาและข้อร้องเรียน (Traffy Fondue) ซึ่งเป็นแพลตฟอร์มในการนำเทคโนโลยีสารสนเทศผ่าน Chatbot, AI และ Mobile Application สำหรับแจ้งและติดตามปัญหาเมือง โดยจัดทำขึ้นเพื่อลดปัญหาต่างๆ ภายในเมือง เช่น ปัญหาขยะ และปัญหาทั่วไป โดยระบบจะช่วยคัดแยกประเภทปัญหาให้อัตโนมัติด้วยเทคโนโลยี Artificial Intelligence (AI) แล้วระบบสามารถส่งเรื่องเพื่อหาผู้รับผิดชอบและดำเนินการแก้ไขปัญหาได้อย่างรวดเร็วทันท่วงที รวมทั้งสามารถติดตามการแก้ไขปัญหาของเจ้าหน้าที่และหน่วยงานที่รับผิดชอบผ่านการแจ้งเตือนตลอด 24 ชั่วโมง ซึ่งจะช่วยให้ผู้บริหารในพื้นที่และท้องถิ่นมีภาพรวมของปัญหาต่างๆ ในพื้นที่ สามารถติดตามความก้าวหน้าในการแก้ไขปัญหา และมีบทวิเคราะห์ทางสถิติ (Big Data Analytics) ซึ่งจะช่วยให้ผู้บริหารสามารถแก้ไขปัญหาต่างๆ ของเมืองได้อย่างยั่งยืน และ (2) ระบบบริหารจัดการเก็บขยะอัจฉริยะ (Traffy Waste) ซึ่งเป็นแพลตฟอร์มบริหารงานและวางแผนจัดเก็บขยะ ด้วย Artificial Intelligence (AI) วิเคราะห์ข้อมูล จากการติดตามตำแหน่งรถเก็บขยะด้วย Multi-GNSS บันทึกเส้นทางและประวัติการเก็บขยะ วิเคราะห์พฤติกรรมและเพิ่มประสิทธิภาพการเก็บขยะ ประชาชนและเจ้าหน้าที่จะสามารถรับการแจ้งเตือนจุดเก็บขยะที่สนใจได้ สามารถทำงานร่วมกับระบบ Traffy Fondue โดยจะแจ้งปัญหาขยะล้นถัง และขยะเกลื่อนกลาดในชุมชน ซึ่งสามารถนำมาวิเคราะห์ข้อมูล และใช้ในการตัดสินใจเกี่ยวกับนโยบายและปรับปรุงการบริหารจัดการในพื้นที่ได้ ทั้งนี้ ในปัจจุบันมี อปท. ที่นำระบบบริหารจัดการการเก็บขยะอัจฉริยะ (Traffy Waste) มาใช้แล้วจำนวน 1 แห่ง คือ เทศบาลเมืองป่าตอง จ. ภูเก็ต
นายบุญธรรมฯ รองปลัดกระทรวงมหาดไทย ได้กล่าวเพิ่มเติมว่ากระทรวงมหาดไทยได้เห็นถึงความสำคัญการนำระบบดังกล่าวมาใช้ซึ่งจะเป็นประโยชน์ต่อ อปท. ในการให้บริการประชาชนในพื้นที่ในอนาคต และขอให้ อปท. ที่มีความพร้อมสมัครเข้าร่วมใช้ประโยชน์ระบบ Traffy Fondue และ Traffy Waste อย่างจริงจัง เพื่อส่งเสริมการใช้ประโยชน์เทคโนโลยีสารสนเทศในการเพิ่มประสิทธิภาพและเสริมสร้างศักยภาพการบริหารจัดการของท้องถิ่นให้สามารถทันต่อการเติบโตของเมืองและชุมชน ควบคู่ไปกับการจัดการสิ่งแวดล้อมได้อย่างยั่งยืนต่อไป.
กองสารนิเทศ สป.มท.
ครั้งที่   177/2562

ที่มา : https://www.thaigov.go.th/news/contents/details/24079
