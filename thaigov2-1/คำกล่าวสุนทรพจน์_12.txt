รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี ในการประชุมระดับสูงว่าด้วยหลักประกันสุขภาพถ้วนหน้า (High-level Meeting on Universal Health Coverage)

วันพฤหัสบดีที่ 10 ตุลาคม 2562
ถ้อยแถลงนายกรัฐมนตรี ในการประชุมระดับสูงว่าด้วยหลักประกันสุขภาพถ้วนหน้า (High-level Meeting on Universal Health Coverage)
วันที่ ๒๓ กันยายน ๒๕๖๒ ณ Trusteeship Council Chamber สำนักงานใหญ่สหประชาชาติ นครนิวยอร์ก
ท่านประธาน
ความสำเร็จด้านสาธารณสุขของไทย มีพื้นฐานจากระบบหลักประกันสุขภาพถ้วนหน้าที่ครอบคลุมประชากรเกือบ  หนึ่งร้อยเปอร์เซ็นต์ การลงทุนด้านสุขภาพ เป็นการลงทุนทั้งเพื่อปัจจุบันและอนาคต ประชาชนที่มีสุขภาพดีจะเป็นพลังสำคัญในการพัฒนาประเทศให้มีความมั่นคง มั่งคั่ง และยั่งยืน เป้าหมายการมีหลักประกันสุขภาพถ้วนหน้าไม่ใช่ความฝัน แต่ทำได้จริง หากมีความมุ่งมั่นและตั้งใจ
ท่านประธาน
ผมขอใช้โอกาสนี้แบ่งปันประสบการณ์ของไทย ซึ่งอยู่บนพื้นฐานของหลักการ ๓ ประการ ดังนี้
หนึ่ง ความเท่าเทียม การสร้างหลักประกัน สุขภาพถ้วนหน้าต้องมุ่งให้เกิดความเท่าเทียม และไม่ทิ้งใครไว้ข้างหลัง รัฐบาลไทยได้พัฒนาระบบสาธารณสุขเพื่อให้ประชาชนทุกกลุ่มสามารถเข้าถึงบริการที่มีคุณภาพได้อย่างทั่วถึง/ ครอบคลุมการส่งเสริมสุขภาพ การป้องกันและรักษาโรค ซึ่งรวมถึงโรคเรื้อรังและโรคที่มีค่าใช้จ่ายสูง
ตั้งแต่วันที่ ๑ ตุลาคมนี้ ไทยจะขยายสิทธิประโยชน์ให้รวมถึงการให้ยาต้านไวรัส เอชไอวีก่อนการสัมผัสเชื้อแก่ประชากรกลุ่มเสี่ยง/สานต่อความสำเร็จของโครงการ ในพระดำริของพระเจ้าวรวงศ์เธอ พระองค์ เจ้าโสมสวลี กรมหมื่นสุทธนารีนาถ ทูตสันถวไมตรีของโครงการโรคเอดส์ แห่งสหประชาชาติในการป้องกันเอชไอวี ในภูมิภาคเอเชียและแปซิฟิก
สอง ประสิทธิภาพ  รัฐบาลไทยมุ่งเพิ่มประสิทธิภาพของระบบหลักประกันสุขภาพ ถ้วนหน้า แม้ว่าจะมีงบประมาณจำกัด เราได้เพิ่มการใช้งบประมาณจากภาษีสุราและยาสูบ และสนับสนุนการจัดตั้งกองทุนสุขภาพท้องถิ่น
สาม การมีส่วนร่วม  หัวใจสำคัญที่ทำให้ ระบบหลักประกันสุขภาพถ้วนหน้ามีความยั่งยืนคือการมีส่วนร่วมจากทุกภาคส่วนในทุกระดับ ไม่ว่าจะเป็นประชาชน ชุมชน ภาครัฐ ภาคเอกชน และภาคประชาสังคม ตามแนวทางประชารัฐ ให้ทุกฝ่ายรู้สึกเป็นเจ้าของและมีส่วนร่วมอย่างแท้จริง รวมทั้งเน้นการส่งเสริมบริการสุขภาพในระดับมูลฐานที่มีชุมชนเป็นศูนย์กลาง
ท่านประธาน
ประเทศไทยมุ่งมั่นที่จะพัฒนาระบบหลักประกันสุขภาพถ้วนหน้าให้ดียิ่งขึ้น ให้ประชากรทุกกลุ่มสามารถเข้าถึงบริการสาธารณสุขได้อย่างเท่าเทียม โดยเฉพาะอย่างยิ่งกลุ่มเปราะบางและกลุ่มชายขอบ พัฒนานวัตกรรมและนำเทคโนโลยีมาใช้เพื่อเพิ่มประสิทธิภาพ และส่งเสริมความเป็นหุ้นส่วนระหว่างภาครัฐกับภาคเอกชน
ประเทศไทยพร้อมที่จะแบ่งปันความรู้และประสบการณ์ให้แก่ประเทศต่างๆ นำไปประยุกต์ใช้ให้เหมาะสม และจะร่วมมือกับทุกหุ้นส่วนเพื่อขับเคลื่อนให้ประชากรโลกมีสุขภาพที่ดียิ่งขึ้นไปด้วยกัน
ขอบคุณครับ

ที่มา : https://www.thaigov.go.th/news/contents/details/23721
