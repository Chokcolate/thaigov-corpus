รัฐบาลไทย-ข่าวทำเนียบรัฐบาล-รมว.ยุติธรรม แถลงข่าวความคืบหน้าผลการตรวจพิสูจน์ดีเอ็นเอคดีการเสียชีวิตของนางสาวโทโมโกะ คาวาชิตะ

วันพฤหัสบดีที่ 21 พฤศจิกายน 2562
รมว.ยุติธรรม แถลงข่าวความคืบหน้าผลการตรวจพิสูจน์ดีเอ็นเอคดีการเสียชีวิตของนางสาวโทโมโกะ คาวาชิตะ
รมว.ยุติธรรม แถลงข่าวความคืบหน้าผลการตรวจพิสูจน์ดีเอ็นเอคดีการเสียชีวิตของนางสาวโทโมโกะ คาวาชิตะ
ในวันพุธที่ ๒๐ พฤศจิกายน ๒๕๖๒ เวลา ๑๑.๐๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พันตำรวจโท วรรณพงษ์ คชรักษ์ ผู้อำนวยการสถาบันนิติวิทยาศาสตร์ และพันตำรวจโท ปกรณ์ สุชีวกุล รองอธิบดีกรมสอบสวนคดีพิเศษ แถลงข่าวความคืบหน้าผลการตรวจพิสูจน์ดีเอ็นเอคดีการเสียชีวิตของ น.ส.โทโมะโกะ คาวาชิตะ
รัฐมนตรีว่าการกระทรวงยุติธรรม กล่าวว่า คดีการเสียชีวิตของนางสาวโทโมโกะ คาวาชิตะ นักท่องเที่ยวชาวญี่ปุ่นซึ่งเสียชีวิต เมื่อวันที่ ๒๕ พฤศจิกายน ๒๕๕๐ ที่จังหวัดสุโขทัย ซึ่งต่อมาพนักงานสอบสวน สำนักงานตำรวจแห่งชาติและกรมสอบสวนคดีพิเศษ ได้ขอความร่วมมือสถาบันนิติวิทยาศาสตร์ ให้ดำเนินการตรวจพิสูจน์พยานหลักฐานในคดี ตั้งแต่เดือนธันวาคม ๒๕๕๒ ถึงปัจจุบัน รวม ๔๑ ครั้ง ประกอบด้วยวัตถุพยานจำนวน ๒๙ รายการ บุคคลที่นำมาตรวจเปรียบเทียบ ๓๓๐ คน นั้น ล่าสุดสถาบันนิติวิทยาศาสตร์ กระทรวงยุติธรรม ได้ดำเนินการตรวจพิสูจน์ในคดีดังกล่าวเพิ่มเติม โดยใช้เทคนิคการจัดเก็บตัวอย่างสารพันธุกรรม (DNA) วิธีใหม่ (Form Tip) และใช้น้ำยาที่ใช้ในการตรวจพิสูจน์ชนิดใหม่ที่มีประสิทธิภาพสูงขึ้น กับเสื้อผ้ากางเกงผู้เสียชีวิต สามารถพบปริมาณสารพันธุกรรม (DNA) ของผู้ต้องสงสัยจำนวนมากขึ้น ซึ่งเป็นประโยชน์ต่อการตรวจพิสูจน์ต่อไป
ทั้งนี้ ได้นำตัวอย่างสารพันธุกรรม (DNA) ของผู้ต้องสงสัยที่ได้มาจากการตรวจวัตถุพยานในครั้งนี้ไปตรวจเปรียบเทียบกับรูปแบบสารพันธุกรรม (DNA) ของพี่สาวร่วมบิดา มารดาเดียวกันกับผู้ต้องสงสัย จำนวน ๒ คน และบุตรชายของผู้ต้องสงสัย ๑ คน พบว่ามีตำแหน่งที่เข้ากันได้อยู่ในระดับจำนวนที่มากพอ ซึ่งในทางนิติวิทยาศาสตร์ ถือว่ามีนัยสำคัญที่จะเชื่อได้ว่ามีความเกี่ยวข้องสัมพันธ์กันระหว่างบุคคลทั้ง ๓ กับผู้ต้องสงสัย ดังนั้นเพื่อให้เกิดความแม่นยำและชัดเจนขึ้น จึงต้องมีการตรวจพิสูจน์เพิ่มเติม เพื่อให้สามารถยืนยันตัวบุคคลได้ต่อไป
ดังนั้น สถาบันนิติวิทยาศาสตร์ จึงได้กำหนดแนวทางในการตรวจพิสูจน์เพิ่มเติมในคดีนี้ต่อไป ดังนี้
๑. ตรวจเปรียบเทียบรูปแบบสารพันธุกรรมแบบไมโตคอนเดรียล (Mitochondrial) ระหว่างรูปแบบสารพันธุกรรม (DNA) ของผู้ต้องสงสัย ที่ได้จากวัตถุพยานกับรูปแบบสารพันธุกรรม (DNA) ของพี่สาวทั้ง ๒ คน ของผู้ต้องสงสัยเพื่อเปรียบเทียบความสัมพันธ์ทางสายมารดา
๒. ตรวจหารูปแบบสารพันธุกรรมบนโครโมโซมเพศชาย จากรูปแบบสารพันธุกรรม (DNA) ของผู้ต้องสงสัยที่ได้มาจากวัตถุพยาน เพื่อไปตรวจพิสูจน์เปรียบเทียบกับสารพันธุกรรมของบุตรชายบุคคลผู้ต้องสงสัย เพื่อเปรียบเทียบความสัมพันธ์ทางสายบิดา
ทั้งนี้ สถาบันนิติวิทยาศาสตร์ จะได้นำผลการตรวจพิสูจน์ทางวิทยาศาสตร์ทั้งหมดส่งให้พนักงานสอบสวนคดีพิเศษ กรมสอบสวนคดีพิเศษ เพื่อใช้ประกอบการสืบสวนสอบสวนคดีดังกล่าวต่อไป
****************************

ที่มา : https://www.thaigov.go.th/news/contents/details/24715
