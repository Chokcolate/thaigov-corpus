รัฐบาลไทย-ข่าวทำเนียบรัฐบาล-สธ.พร้อมรับคนไทยกลับทันทีที่จีนไฟเขียว

วันพฤหัสบดีที่ 30 มกราคม 2563
สธ.พร้อมรับคนไทยกลับทันทีที่จีนไฟเขียว
รองนายกรัฐมนตรีและรัฐมนตรีว่าการกระทรวงสาธารณสุข เตรียมทีมแพทย์พร้อมเดินทางไปรับนักเรียนและคนไทยทันทีที่ได้รับอนุญาตจากทางการจีน และเตรียมประชุมคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่แห่งชาติวันพรุ่งนี้
รองนายกรัฐมนตรีและรัฐมนตรีว่าการกระทรวงสาธารณสุข เตรียมทีมแพทย์พร้อมเดินทางไปรับนักเรียนและคนไทยทันทีที่ได้รับอนุญาตจากทางการจีน และเตรียมประชุมคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่แห่งชาติวันพรุ่งนี้ เพื่อกำหนดมาตรการในการแก้ไขปัญหาโรคติดต่ออุบัติใหม่ให้เหมาะสมกับสถานการณ์ และช่วยเหลือผู้ได้รับผลกระทบ
วันนี้ (30 มกราคม 2563) ที่ตึกสันติไมตรี ทำเนียบรัฐบาล นายอนุทิน  ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า นายกรัฐมนตรีมีความเป็นห่วงพี่น้องคนไทยที่อู่ฮั่น รัฐบาลได้เตรียมการทุกอย่างพร้อมแล้ว ทั้งด้านเครื่องบิน บุคลากรทางการแพทย์ พยาบาล เวชภัณฑ์ รอการประสานจากทางประเทศจีน ซึ่งการขนส่งผู้โดยสารจากเมืองที่มีสถานการณ์โรคระบาดจะมีขั้นตอนของการตรวจสุขภาพโดยทีมแพทย์ตั้งแต่ก่อนขึ้นเครื่อง และเมื่อมาถึงไทยก็จะมีการดูแลตามมาตรฐานของการป้องกันควบคุมโรค ยังไม่ได้รับรายงานว่ามีคนไทยที่เมืองอู่ฮั่น มีอาการของโรคหรือเจ็บป่วย และขณะนี้เมืองอู่ฮั่นได้ปิดสนามบินจะต้องใช้ไฟลท์บินพิเศษ ซึ่งได้เตรียมการไว้แล้ว ทันทีที่ทางการจีนขออนุญาตก็จะไปรับทันที
สำหรับกระแสข่าวเรื่องการติดเชื้อเพิ่มเติมในคนไทยนั้น ขอให้รับฟังข้อมูลของกระทรวงสาธารณสุขแหล่งเดียว เพื่อป้องกันความสับสน ลดความตื่นตระหนก แต่ขอให้มั่นใจว่ากระทรวงสาธารณสุข จะดำเนินการอย่างเต็มความสามารถเพื่อปกป้องคนไทย ไม่ปิดบังข้อมูล ถ้ามีรายใหม่จะแจ้งให้ทราบอย่างเป็นทางการ และวันพรุ่งนี้ จะประชุมคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่แห่งชาติที่ได้รับการแต่งตั้งจากนายกรัฐมนตรี เพื่อกำหนดทิศทาง และมาตรการในการแก้ไขปัญหาโรคติดต่ออุบัติใหม่ให้เหมาะสมกับสถานการณ์ ตลอดจนกำหนดมาตรการในการช่วยเหลือผู้เดือดร้อนและผู้ได้รับผลกระทบ เช่น เรื่องการยกเลิก Visa on arrival ซึ่งเป็นการมาขอวีซ่าที่เมืองไทยสำหรับวีซ่าที่ออกจากสถานทูตโดยตรง หรือ E Visa อาจจะกำหนดมาตรการเพิ่มเติม ทั้งนี้ จะต้องให้คณะกรรมการฯ ร่วมกันพิจารณาก่อนเสนอรัฐบาล ส่วนเรื่องเฟคนิวส์นั้น กระทรวงสาธารณสุขได้ร่วมมือกับกระทรวงดิจิทัลฯ เฝ้าระวังและตอบโต้อย่างทันท่วงที ให้ข้อมูลที่ถูกต้อง ขอความร่วมมืออย่าโพสต์ อย่าแชร์ข้อมูลอันเป็นเท็จ หรือข้อมูลที่ไม่มั่นใจ เพราะจะทำให้สังคมเกิดความตื่นตระหนก  ขอให้ตรวจสอบข้อมูลก่อนแชร์
นายอนุทินกล่าวต่อว่า ขณะนี้ ประเทศจีนได้พยายามให้นักท่องเที่ยวเลื่อนหรือยกเลิกการเดินทางมาไทย ขณะนี้ไม่มีทัวร์และไม่มีเที่ยวบินจากเมืองอู่ฮั่นแล้ว เมื่อวานนี้ได้ไปตรวจที่สนามบินเชียงใหม่ นักท่องเที่ยวจากจีนหายไปมากกว่า 80%  ส่วนที่สนามบินสุวรรณภูมิก็ได้แยกจุดจอดทุกเที่ยวบินที่มาจากจีน มีการตรวจคัดกรองอย่างเข้มข้นโดยด่านควบคุมโรคถึง 3 ชั้น ขั้นตอนของการควบคุมโรคก็เข้มเต็มที่ และทางตำรวจตรวจคนเข้าเมืองได้เข้ามาช่วยคัดกรองเพิ่มอีกครั้งในระหว่างการตรวจพาสปอร์ต
********************************  30 มกราคม 2563

ที่มา : https://www.thaigov.go.th/news/contents/details/26185
