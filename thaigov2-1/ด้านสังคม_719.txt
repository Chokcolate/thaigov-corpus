รัฐบาลไทย-ข่าวทำเนียบรัฐบาล-รมว.พม. ให้กำลังใจผู้ได้รับบาดเจ็บเหตุกราดยิงกลางเมืองโคราช ส่ง จนท. ดูแลสภาพจิตใจ พร้อมหามาตรการเยียวยาทุกคนอย่างดีที่สุด

วันพุธที่ 12 กุมภาพันธ์ 2563
รมว.พม. ให้กำลังใจผู้ได้รับบาดเจ็บเหตุกราดยิงกลางเมืองโคราช ส่ง จนท. ดูแลสภาพจิตใจ พร้อมหามาตรการเยียวยาทุกคนอย่างดีที่สุด
รมว.พม. ให้กำลังใจผู้ได้รับบาดเจ็บเหตุกราดยิงกลางเมืองโคราช ส่ง จนท. ดูแลสภาพจิตใจ พร้อมหามาตรการเยียวยาทุกคนอย่างดีที่สุด
เมื่อวันที่ 10 ก.พ.63 เวลา 09.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เดินทางไปเยี่ยม น.ส. อาทิตยา ศรสิทธิ์ หนึ่งในผู้ถูกยิงรถ จากเหตุการณ์กราดยิงกลางเมืองนครราชสีมาแต่โชคดีที่ไม่ได้รับผู้บาดเจ็บ พร้อมมอบของและเงินช่วยเหลือ จำนวน 5,000 บาท ที่บ้านใน ต.บ้านเกาะ อ.เมือง จ.นครราชสีมา จากนั้น ได้ไปเยี่ยมผู้ได้รับบาดเจ็บ และครอบครัวที่โรงพยาบาลมหาราช พร้อมมอบสิ่งของและเงินช่วยเหลือรายละ 5,000 บาท จำนวน 17 ราย
นายจุติ กล่าวว่า วันนี้ ตนได้มาเยี่ยมผู้ประสบภัย นอกจากเรื่องเจ็บป่วยและการสูญเสียแล้วนั้น ยังคงมีปัญหาในเรื่องของอาชีพต่อจากนี้ ซึ่งเป็นหน้าที่ของกระทรวง พม. ที่จะต้องเข้ามาช่วยเหลือหลังจากรักษาตัวหายดีแล้ว โดยต้องดูว่าผู้ประสบภัย สามารถกลับมาประกอบอาชีพต่อไปได้อย่างไร บุตรจะต้องได้เรียนหนังสือและมีอนาคตอที่มีคุณภาพ ในกรณีที่มีการสูญเสียเสาหลักของครอบครัว บุตรจะต้องได้รับการสนับสนุนให้เรียนหนังสือจนอายุครบ 18 ปี ส่วนผู้ที่มีความยากลำบากในการประกอบอาชีพ ทางพัฒนาสังคมและความมั่นคงของมนุษย์จังหวัด (พมจ.) จะติดตามอย่างใกล้ชิดและหาทางช่วยเหลืออย่างดีที่สุด นายจุติ กล่าวต่ออีกว่า ตนได้คุยกับจิตแพทย์ที่จะเข้ามาช่วยติดตามเยียวยาฟื้นฟูสภาพจิตใจ ซึ่งเราพร้อมจะทำงานร่วมกับโรงพยาบาล โดยกระทรวง พม. จะติดตามทุกระยะต่อจากนี้ สำหรับกรณีนี้ ไม่มีใครอยากให้เกิดขึ้น แต่เมื่อเกิดขึ้นแล้วตนอยากทำให้ดีที่สุด เราช่วยดูแลผู้ประสบภัยให้เหมือนกับเป็นญาติของเราเอง ในส่วนของสภาพจิตใจจะนำเจ้าหน้าที่ไปช่วยบำบัด ฟื้นฟู เยียวยา และติดตามรายงานมาที่ตนทุกเดือน และจะรายงานให้คณะรัฐมนตรีทราบต่อไป ทั้งนี้ ตนเชื่อว่าคนไทยพร้อมช่วยเหลือกัน และเชื่อว่าพวกเขาสามารถเดินหน้าต่อไปได้
นายจุติ กล่าวเพิ่มเติมว่า เรื่องของงบประมาณช่วยเหลือทุกอย่างจะทำตามกฎและกติกา เป็นเรื่องที่ค่อนข้างพิเศษในการช่วยเหลือประชาชนครั้งนี้ เหมือนเป็นสัญญาณเตือนภัยว่าเมื่อเจอเหตุการณ์แบบนี้เราต้องใช้วิธีพิเศษเพื่อช่วยเหลือประชาชน ส่วนเรื่องกาจัดตั้งกองทุนที่จะเข้าไปช่วยเหลือบุตรของผู้ประสบภัย ตนจะนำไปเสนอคณะรัฐมนตรี และตนเชื่อว่าจะมีประชาชนพร้อมเข้ามาช่วยเหลือ ขณะนี้ ผู้ว่าราชการจังหวัดนครราชสีมาได้มอบหมายให้ พมจ.นครราชสีมา ดำเนินการเปิดบัญชีแล้ว โดยตนย้ำไปด้วยว่า ขอให้มีความโปร่งใส และรายงานให้ประชาชนทราบในทุกระยะ อีกทั้งขอให้มีการตรวจสอบจากส่วนกลาง เพื่อทำให้ทุกคนสบายใจว่าได้เป็นไปตามวัตถุประสงค์ของผู้บริจาค ซึ่งเชื่อว่ามีหลายคน หลายภาคส่วนอยากเข้ามาช่วย ทั้งนี้ ตนอยากเรียกขวัญและกำลังใจให้กลับคืนมาเหมือนเดิม จากนั้น ได้เดินทางไปมอบแนวทางการให้ความช่วยเหลือ และร่วมประชุมกับทีม One home พม. จังหวัดนครราชสีมา และชุดปฏิบัติการเยียวยา ณ ห้องประชุม สถานคุ้มครองสวัสดิภาพผู้เสียหายจากการค้ามนุษย์ (บ้านนารีสวัสดิ์) จังหวัดนครราชสีมา

ที่มา : https://www.thaigov.go.th/news/contents/details/26464
