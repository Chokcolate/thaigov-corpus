รัฐบาลไทย-ข่าวทำเนียบรัฐบาล-“อนุทิน” บินด่วนสุราษฎร์ฯ รับหัวใจ ไต และดวงตา ช่วยชีวิตผู้ป่วย

วันพุธที่ 8 มกราคม 2563
“อนุทิน” บินด่วนสุราษฎร์ฯ รับหัวใจ ไต และดวงตา ช่วยชีวิตผู้ป่วย
รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยทีมผ่าตัดหัวใจ ผ่าตัดอวัยวะจากโรงพยาบาลจุฬาลงกรณ์และรามาธิบดี บินด่วนไปจังหวัดสุราษฎร์ธานี รับหัวใจ ไต และดวงตา ช่วยต่อชีวิตผู้ป่วย
รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยทีมผ่าตัดหัวใจ ผ่าตัดอวัยวะจากโรงพยาบาลจุฬาลงกรณ์และรามาธิบดี บินด่วนไปจังหวัดสุราษฎร์ธานี รับหัวใจ ไต และดวงตา ช่วยต่อชีวิตผู้ป่วย
เช้าวันนี้ (8 มกราคม 2563) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นำทีมผ่าตัดหัวใจจากโรงพยาบาลจุฬาลงกรณ์ ขึ้นเครื่องบินส่วนตัวไปจังหวัดสุราษฎร์ธานี ทำให้ต้องยกเลิกการเข้าประชุมร่วมกับผู้บริหารระดับสูงกระทรวงสาธารณสุขอย่างกะทันหันเพื่อภารกิจ”หัวใจ” และมอบให้ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานการประชุมแทน
สำหรับภารกิจในครั้งนี้ มีทีมแพทย์จากโรงพยาบาล 2 แห่ง ร่วมกันผ่าตัดนำอวัยวะจากผู้บริจาค คือทีมผ่าตัดหัวใจจากโรงพยาบาลจุฬาลงกรณ์และทีมผ่าตัดอวัยวะจากโรงพยาบาลรามาธิบดี ทำการผ่าตัดเมื่อเวลาประมาณ 08.30 น. อวัยวะที่ได้ในครั้งนี้คือ หัวใจ ไต และดวงตา โดยผู้บริจาคเป็นผู้ป่วยชาย อายุ 22 ปี รับส่งต่อจากโรงพยาบาลเกาะสมุย บ้านอยู่อำเภอเกาะพะงัน จังหวัดสุราษฎร์ธานี มีภาวะสมองตาย ญาติได้ตัดสินใจบริจาคอวัยวะเพื่อต่อชีวิตผู้อื่น
“ต้องขอขอบคุณครอบครัวผู้เสียชีวิตที่เปลี่ยนความโศกเศร้าเป็นแรงบุญให้ผู้จากไป พร้อมขอเชิญชวนประชาชนร่วมสร้างกุศลบริจาคอวัยวะ ให้ชีวิตใหม่เพื่อนมนุษย์ ซึ่งสภากาชาดไทยได้จัดตั้งศูนย์รับบริจาคอวัยวะในโรงพยาบาลศูนย์/ โรงพยาบาลทั่วไปทั่วประเทศ และพัฒนาทีมจัดเก็บอวัยวะในทุกเขตสุขภาพ เพื่อให้ประชาชนที่อยู่ในต่างจังหวัด มีโอกาสเข้าถึงบริการปลูกถ่ายอวัยวะที่มีประสิทธิภาพ รวดเร็ว” นายอนุทินกล่าว
*****************************************   8 มกราคม 2563
*****

ที่มา : https://www.thaigov.go.th/news/contents/details/25661
