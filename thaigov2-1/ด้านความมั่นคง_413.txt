รัฐบาลไทย-ข่าวทำเนียบรัฐบาล-เตรียมตัวช้อป!!!  "เดิน กิน ชิม เที่ยว ถนนคนเดิน" จังหวัดทั่วประเทศ กระตุ้นเศรษฐกิจ ส่งเสริมการท่องเที่ยว เริ่ม Kick off 22 ธ.ค. พร้อมกันทั่วประเทศ

วันพุธที่ 11 ธันวาคม 2562
เตรียมตัวช้อป!!!  "เดิน กิน ชิม เที่ยว ถนนคนเดิน" จังหวัดทั่วประเทศ กระตุ้นเศรษฐกิจ ส่งเสริมการท่องเที่ยว เริ่ม Kick off 22 ธ.ค. พร้อมกันทั่วประเทศ
เตรียมตัวช้อป!!!  "เดิน กิน ชิม เที่ยว ถนนคนเดิน" จังหวัดทั่วประเทศ กระตุ้นเศรษฐกิจ ส่งเสริมการท่องเที่ยว เริ่ม Kick off 22 ธ.ค. พร้อมกันทั่วประเทศ
วันนี้ (11 ธ.ค.62) ที่กระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า  พลเอก ประยุทธ์ จันทร์โอชา นายกรัฐมนตรี ได้มีนโยบายในการส่งเสริมการท่องเที่ยวและกระตุ้นเศรษฐกิจทั่วประเทศ จึงได้มอบหมายให้กรุงเทพมหานคร และทุกจังหวัด จัดกิจกรรมในรูปแบบถนนคนเดินที่สร้างรายได้ให้ประชาชนในระดับพื้นที่ ส่งเสริมการท่องเที่ยวเชิงอัตลักษณ์วัฒนธรรมของแต่ละพื้นที่ รวมถึงจัดกิจกรรมที่ใส่ใจสิ่งแวดล้อม (Eco event) โดยให้บูรณาการความร่วมมือในลักษณะประชารัฐ ทั้งภาครัฐ ภาคเอกชน ภาคประชาชน และสถาบันการศึกษาให้เกิดการมีส่วนร่วมทุกภาคส่วน
พลเอก อนุพงษ์ เผ่าจินดากล่าวต่อว่า  ในกรุงเทพมหานครได้กำหนดให้มีการจัดถนนคนเดินแล้วในพื้นที่สีลม เยาวราช และข้าวสาร ตามปฏิทินที่กำหนด สำหรับระดับจังหวัดในขณะนี้นายฉัตรชัย พรหมเลิศ ปลัดกระทรวงมหาดไทยได้สั่งการให้ผู้ว่าราชการจังหวัดทุกจังหวัดจัดงาน/กิจกรรมในลักษณะถนนคนเดิน มีชื่องานว่า "เดิน กิน ชิม เที่ยว ถนนคนเดิน ระดับจังหวัด” โดยชื่อถนนจะแตกต่างไปตามแต่ละจังหวัด จังหวัดละ 1 แห่ง/ถนน ทั้งนี้ ภายในงานจะมีกิจกรรมที่หลากหลาย เข้าถึงประชาชนทุกกลุ่ม ตั้งแต่กลุ่มเด็ก เยาวชน ผู้สูงวัย และประชาชนทั่วไป เป็นถนนแห่งความสุขให้กับผู้ซื้อและผู้ขายในการสร้างอาชีพ สร้างรายได้ และมีกิจกรรมแสดงถึงอัตลักษณ์วัฒนธรรมของพื้นที่ โดยจะเริ่มเปิดถนนคนเดินพร้อมกันทั่วประเทศวันที่ 22 ธันวาคม 2562 (Kick off) นี้ ถึงช่วงเทศกาลปีใหม่ และดำเนินกิจกรรมต่อเนื่องตลอดทั้งปี อย่างน้อยเดือนละ 1 ครั้ง
พลเอก อนุพงษ์ เผ่าจินดากล่าวเพิ่มเติมว่า สำหรับสินค้าและผลิตภัณฑ์ที่นำมาจัดจำหน่ายในถนนคนเดินจะเน้นสินค้าในพื้นที่ ผลิตภัณฑ์ OTOP ผลิตภัณฑ์โครงการหลวง ของดีจังหวัด สินค้าเกษตรและเกษตรแปรรูป สินค้าวัฒนธรรม สินค้าพื้นเมือง สินค้าที่ใช้มอบเป็นของขวัญในช่วงเทศกาลปีใหม่ อาหารประจำถิ่น และสินค้าที่ใช้ในชีวิตประจำวัน เป็นต้น  จึงขอเชิญชวนประชาชนในช่วงเทศกาลปีใหม่นี้มาร่วมกิจกรรมดีดี "เดิน กิน ชิม เที่ยว ถนนคนเดิน" ได้ทั้งกรุงเทพมหานครและทุกจังหวัดทั่วประเทศ.
กองสารนิเทศ สป.มท.
ครั้งที่ 209/2562  วันที่ 11 ธ.ค. 2562

ที่มา : https://www.thaigov.go.th/news/contents/details/25157
