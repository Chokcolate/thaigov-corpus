รัฐบาลไทย-ข่าวทำเนียบรัฐบาล- กระทรวงยุติธรรม โดยกรมคุ้มครองสิทธิและเสรีภาพ เปิดรับฟังความคิดเห็น การยกร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ. .... ครั้งที่ ๔ จังหวัดชัยภูมิ

วันอาทิตย์ที่ 19 มกราคม 2563
กระทรวงยุติธรรม โดยกรมคุ้มครองสิทธิและเสรีภาพ เปิดรับฟังความคิดเห็น การยกร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ. .... ครั้งที่ ๔ จังหวัดชัยภูมิ
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานในพิธีเปิดการประชุมเชิงปฏิบัติการเพื่อรับฟังความคิดเห็นการยกร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ. ....
ในวันศุกร์ที่ ๑๗ มกราคม ๒๕๖๓ เวลา ๐๙.๓๐ น. ณ โรงแรมสยาม ริเวอร์ รีสอร์ท อำเภอ​เมือง​ชัยภูมิ​ จังหวัดชัยภูมิ​ นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานในพิธีเปิดการประชุมเชิงปฏิบัติการเพื่อรับฟังความคิดเห็นการยกร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ. .... โดยมี นายเรืองศักดิ์ ​สุ​วารี​ อธิบดีกรมคุ้มครองสิทธิและเสรีภาพ เป็นผู้กล่าวรายงาน และได้รับเกียรติจากนายณรงค์​ วุ่นซิ้ว ผู้ว่าราชการจังหวัดชัยภูมิ​ เป็นผู้กล่าวต้อนรับผู้เข้าร่วม ซึ่งมีผู้แทนจากหน่วยงานภาครัฐ ภาคเอกชน ภาคประชาชน นักวิชาการอิสระ และกลุ่มผู้มีส่วนได้เสียในจังหวัดชัยภูมิ​ เข้าร่วม
สืบเนื่องจากกระทรวงยุติธรรมได้รับเรื่องร้องทุกข์ขอความเป็นธรรมจากประชาชนกรณีถูกหลอกลวงเป็นเหตุให้สูญเสียทรัพย์สินจากการกระทำความผิดในลักษณะแชร์ลูกโซ่จำนวนมาก ประกอบกับประชาชนขอความสนับสนุนจากกระทรวงยุติธรรมให้ผลักดันร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ. .... ที่จัดทำขึ้นโดยภาคประชาชน ซึ่งขณะนี้อยู่ระหว่างกระบวนการรวบรวมรายชื่อประชาชนไม่น้อยกว่า ๑๐,๐๐๐ รายชื่อ เพื่อเสนอกฎหมาย
ผู้ช่วยรัฐมนตรีประจำกระทรวงยุติธรรม กล่าวว่า กระทรวงยุติธรรม ได้ตระหนักและเห็นความสำคัญของปัญหาเกี่ยวกับการถูกหลอกลวงในลักษณะแชร์ลูกโซ่ จึงมอบหมายให้กรมคุ้มครองสิทธิและเสรีภาพ หารือร่วมกับภาคส่วนต่างๆ เพื่อศึกษาแนวทางมาตรการป้องกัน ปราบปรามและช่วยเหลือประชาชนผู้ตกเป็นผู้เสียหายจากการถูกหลอกลวงในความผิดลักษณะแชร์ลูกโซ่ ซึ่งที่ประชุมได้มีการพิจารณาร่างพระราชบัญญัติป้องกันและปราบปรามการกระทำความผิดในลักษณะแชร์ลูกโซ่ พ.ศ. .... โดยสาระสำคัญของร่างพระราชบัญญัติฯ ประกอบด้วยการกำหนดองค์ประกอบการกระทำในลักษณะแชร์ลูกโซ่มาตรการป้องกันและปราบปรามการกระทำอันมีลักษณะแชร์ลูกโซ่ คณะกรรมการป้องกันและปราบปรามการกระทำความผิดในลักษณะแชร์ลูกโซ่ การจัดตั้งกองทุนหมุนเวียนช่วยเหลือแชร์ลูกโซ่และการจัดตั้งสำนักงานป้องกันและปราบปรามการกระทำความผิดอันมีลักษณะแชร์ลูกโซ่และบทกำหนดโทษ
อีกทั้งในการจัดทำร่างกฎหมายนั้นรัฐธรรมนูญแห่งราชอาณาจักรไทย พ.ศ. ๒๕๖๐ มาตรา ๗๗ วรรคสอง บัญญัติว่าก่อนการตรากฎหมายทุกฉบับ รัฐพึงจัดให้มีการรับฟังความคิดเห็นของผู้เกี่ยวข้องเพื่อวิเคราะห์ผลกระทบที่อาจเกิดขึ้นจากกฎหมายอย่างรอบด้านและเป็นระบบ รวมทั้งเปิดเผยผลการรับฟังความคิดเห็นและการวิเคราะห์นั้นต่อประชาชนและนำมาประกอบการพิจารณาในกระบวนการตรากฎหมายทุกขั้นตอน กรมคุ้มครองสิทธิและเสรีภาพ จึงได้จัดการประชุมในครั้งนี้ขึ้น  เพื่อสร้างความตระหนักรู้ถึงความสำคัญในการส่งเสริมป้องกัน คุ้มครอง ปราบปราม และช่วยเหลือเยียวยาแก่ประชาชนผู้ตกเป็นผู้เสียหายจากการถูกหลอกลวงในความผิดลักษณะแชร์ลูกโซ่ อีกทั้งเพื่อรับฟังความคิดเห็นจากประชาชนและภาคส่วนต่างๆที่เกี่ยวข้องต่อร่างพระราชบัญญัติดังกล่าว โดยมีการกำหนดจัดรับฟังความคิดเห็นทั้งหมด ๕ พื้นที่ ๆ ละ ๑๐๐ คนได้แก่ จังหวัดชลบุรี จังหวัดนครราชสีมา จังหวัดพิจิตร จังหวัดชัยภูมิ และจังหวัดสงขลา ซึ่งมีกลุ่มเป้าหมายประกอบด้วย ผู้แทนหน่วยงานภาครัฐ ภาคเอกชน ภาคประชาชน นักวิชาการอิสระและกลุ่มผู้มีส่วนได้เสีย ฯลฯ รวมจำนวนทั้งสิ้นประมาณ ๕๐๐ คน
ทั้งนี้ การเปิดรับฟังความคิดเห็นได้กล่าวถึงกรณีปัญหาที่เกิดขึ้น อาทิ การชักชวนให้ลงทุนทองคำโดยอ้างว่าให้ผลตอบแทนสูง พร้อมให้ชักชวนผู้อื่นมาร่วมลงทุนแบ่งกำไรให้ และแชร์ลูกโซ่ชักจูงลงทุนสุดท้ายไม่ได้ผลตอบแทน รวมถึงอยากให้เตือนประชาชนในพื้นที่ได้รับทราบว่ากลุ่มดังกล่าวเป็นกลุ่มที่กระทำการเกี่ยวกับการหลอกลวงในลักษณะแชร์ลูกโซ่ ซึ่งจะทำให้ประชาชนไม่ถูกหลอกลวงอีก ซึ่งจะร่วมบูรณาการกับหน่วยงานที่เกี่ยวข้อง เพื่อประชาสัมพันธ์ให้ความรู้ และปลูกฝังประชาชนให้ไม่เชื่อใครง่ายๆ  รวมทั้งปลูกฝังให้ประชาชนมีระเบียบวินัย ไม่คิดคดโกง และให้รู้ถึงผลของการกระทำความผิดที่อาจเกิดขึ้นทางกฎหมาย เป็นต้น
นอกจากนี้ ภายหลังการเปิดรับฟังเสร็จสิ้น กรมคุ้มครองสิทธิและเสรีภาพ จะนำข้อคิดเห็นและข้อเสนอแนะทั้งหมดมาประมวลเพื่อประกอบการยกร่างพระราชบัญญัติป้องกันและปราบปรามการกระทำความผิดใน ลักษณะแชร์ลูกโซ่ พ.ศ. .... ต่อไป

ที่มา : https://www.thaigov.go.th/news/contents/details/25896
