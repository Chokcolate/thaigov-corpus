รัฐบาลไทย-ข่าวทำเนียบรัฐบาล-กรมบัญชีกลางเพิ่มรายการยารักษาโรคมะเร็งเพิ่มเติม เริ่มใช้สิทธิ 1 ส.ค.62

วันพฤหัสบดีที่ 1 สิงหาคม 2562
กรมบัญชีกลางเพิ่มรายการยารักษาโรคมะเร็งเพิ่มเติม เริ่มใช้สิทธิ 1 ส.ค.62
กรมบัญชีกลางเพิ่มรายการยารักษาโรคมะเร็ง 2 รายการ ในโครงการเบิกจ่ายตรงสำหรับผู้ป่วยโรคมะเร็งและโลหิตวิทยา (ระบบ OCPA) เพื่อบรรเทาความเดือดร้อนให้แก่ผู้ป่วยโดยไม่ต้องทดรองจ่ายเงินไปก่อน เริ่ม 1 สิงหาคม 2562 เป็นต้นไป
กรมบัญชีกลางเพิ่มรายการยารักษาโรคมะเร็ง 2 รายการ ในโครงการเบิกจ่ายตรงสำหรับผู้ป่วยโรคมะเร็งและโลหิตวิทยา (ระบบ OCPA) เพื่อบรรเทาความเดือดร้อนให้แก่ผู้ป่วยโดยไม่ต้องทดรองจ่ายเงินไปก่อน เริ่ม 1 สิงหาคม 2562 เป็นต้นไป
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางได้ประกาศหลักเกณฑ์และเงื่อนไขการเบิกจ่ายตรงค่ารักษาพยาบาล สำหรับผู้มีสิทธิและบุคคลในครอบครัวที่ป่วยเป็นโรคมะเร็งและโลหิตวิทยาเพิ่มเติมอีก 2 รายการ ได้แก่ 1. ยารักษาโรคมะเร็งปอดระยะแพร่กระจาย (Atezolizumab) และ 2. ยารักษาโรคมะเร็งเต้านมระยะแพร่กระจาย (Ribociclib) ซึ่งเป็นรายการยาที่สามารถใช้รักษาผู้ป่วยโรคมะเร็งและโลหิตวิทยาได้อย่างมีประสิทธิภาพ โดยเริ่มให้ผู้มีสิทธิและบุคคลในครอบครัวสามารถเบิกจ่ายในโครงการเบิกจ่ายตรงสำหรับผู้ป่วยโรคมะเร็งและโลหิตวิทยา (ระบบ OCPA) ได้ตั้งแต่ 1 สิงหาคม 2562 เป็นต้นไป
ทั้งนี้ ผู้มีสิทธิและบุคคลในครอบครัวที่ป่วยด้วยโรคมะเร็งและโลหิตวิทยา ซึ่งแพทย์ผู้ทำการรักษาได้มีแผนการรักษาด้วยยา 2 รายการดังกล่าวไว้  ขอให้ดำเนินการลงทะเบียนเข้าโครงการเบิกจ่ายตรงสำหรับผู้ป่วยโรคมะเร็งและโลหิตวิทยา (ระบบ OCPA) ณ สถานพยาบาลก่อน จึงจะสามารถใช้สิทธิเบิกจ่ายตรงได้  ปัจจุบันระบบ OCPA มีรายการยาสำหรับการรักษาโรคมะเร็งและโลหิตวิทยาที่เบิกจ่ายตรงได้ทั้งสิ้น 19 รายการ 32 เงื่อนไขข้อบ่งชี้ ซึ่งกรมบัญชีกลางได้มีการปรับปรุงแนวทางการรักษาโรคมะเร็งและโลหิตวิทยาอย่างต่อเนื่อง เพื่อให้ผู้ป่วยสามารถเข้าถึงการรักษา และเข้าถึงเทคโนโลยีทางการแพทย์ที่มีการพัฒนาการรักษามะเร็งในแต่ละชนิดได้มากขึ้น โดยจะประกาศเพิ่มรายการยาและเงื่อนไขข้อบ่งชี้เป็นระยะ นอกจากจะช่วยบรรเทาความเดือดร้อนให้กับผู้ป่วยที่มีสิทธิเบิกค่ารักษาพยาบาล โดยไม่ต้องทดรองจ่ายเงินไปก่อนแล้ว ยังทำให้ได้รับการรักษาที่มีคุณภาพ ปลอดภัย และเกิดประโยชน์สูงสุดต่อผู้ป่วย

ที่มา : https://www.thaigov.go.th/news/contents/details/21919
