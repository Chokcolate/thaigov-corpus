รัฐบาลไทย-ข่าวทำเนียบรัฐบาล-GSB E-CUP : วินนิ่ง สนามแรกในเอเชีย ชิงเงินรางวัลสูงสุดลำดับ 6 ของโลก รวมกว่า 3 ล้านบาท

วันพฤหัสบดีที่ 29 สิงหาคม 2562
GSB E-CUP : วินนิ่ง สนามแรกในเอเชีย ชิงเงินรางวัลสูงสุดลำดับ 6 ของโลก รวมกว่า 3 ล้านบาท
ผู้อำนวยการธนาคารออมสิน เป็นประธานแถลงข่าวกิจกรรมการแข่งขัน GSB E-CUP 2019 THAILAND OPEN TOURNAMENT การแข่งขันเกม PES2020 ที่มีเงินรางวัลรวมสูงถึง 3 ล้านบาท สูงที่สุดลำดับที่ 6 ของโลก
วันนี้ (29 สิงหาคม 2562) ณ สนามแข่งขัน PRINCESS BEJARATANA ARENA ESPORTS @ธนาคารออมสิน ได้มีงานแถลงข่าวกิจกรรมการแข่งขัน GSB E-CUP 2019 THAILAND OPEN TOURNAMENT การแข่งขันเกม PES2020 ที่มีเงินรางวัลรวมสูงถึง 3 ล้านบาท สูงที่สุดลำดับที่ 6 ของโลก และเป็นครั้งแรกที่มีการเปิดรับสมัครนักกีฬาอีสปอร์ตและผู้คนที่สนใจจากทั่วเอเชีย โดยมี ดร.ชาติชาย พยุหนาวีชัย ผู้อำนวยการธนาคารออมสิน เป็นประธานแถลงข่าว
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า ตามที่ในปีนี้ธนาคารออมสิน ได้ให้การสนับสนุนจัดการแข่งขันกีฬาอีสปอร์ตอย่างเต็มรูปแบบ ล่าสุดนี้ได้จัดการแข่งขันเกมอีสปอร์ตในระดับเอเชีย รายการ GSB E-CUP 2019 THAILAND OPEN TOURNAMENT การแข่งขันเกม PES2020 ที่มีเงินรางวัลรวมสูงถึง 3 ล้านบาท และเป็นครั้งแรกที่มีการเปิดรับสมัครนักกีฬาอีสปอร์ตและผู้คนที่สนใจจากทั่วเอเชีย ไม่จำกัด เพศ และอายุ โดยสมัครลงทะเบียนแข่งขันได้ทาง WWW.GSBGEN.COM ได้แล้วตั้งแต่บัดนี้เป็นต้นไปจนถึงวันที่ 8 กันยายน 2562
ทั้งนี้ นอกจากการแข่งขันที่น่าสนใจเป็นอย่างยิ่งจากการเปิดรับสมัครทั่วเอเชียแล้ว รายการนี้ยังการันตีผู้เข้าแข่งขันที่สามารถทะลุเข้าสู่รอบลึกๆ ด้วยเงินรางวัลสะสมที่มอบให้ในแต่ละรอบการแข่งอีกด้วย ซึ่งการแข่งขันจะเริ่มในช่วงวันที่ 14 กันยายน 2562 ถึง 6 ตุลาคม 2562 แบ่งการแข่งขันออกเป็น การแข่งขันประเภทเดี่ยว 1 VS 1 สัปดาห์ละไม่เกิน 256 คน ยกเว้นสัปดาห์สุดท้ายรับสมัครไม่เกิน 512 คน การแข่งขันประเภททีม 2 VS 2  สัปดาห์ละไม่เกิน 128 ทีม ยกเว้นสัปดาห์สุดท้ายรับสมัครไม่เกิน 256 ทีม โดยผู้เข้าแข่งขันที่สมัครเข้าแข่งขันสัปดาห์ที่ 1 จะไม่มีสิทธิลงสมัครแข่งขันในสัปดาห์ที่ 2 ได้ ผู้เข้าแข่งที่ไม่เข้ารอบในสัปดาห์ที่ 1 และสัปดาห์ที่ 2 สามารถสมัครเข้าแข่งขันในสัปดาห์ที่ 3 อีกครั้งได้ และมีค่าสมัครเข้าแข่งขัน 100 บาท ต่อ สัปดาห์การแข่งขัน
ตารางการแข่งขัน
รอบแข่งขัน                             1 VS 1           2 VS 2
รอบคัดเลือก (สัปดาห์ที่ 1)    14 กันยายน 2562    15 กันยายน 2562
รอบคัดเลือก (สัปดาห์ที่ 2)    21 กันยายน 2562    22 กันยายน 2562
รอบคัดเลือก (สัปดาห์ที่ 3)    28 กันยายน 2562    29 กันยายน 2562
รอบชิงชนะเลิศ                          5 ตุลาคม 2562        6 ตุลาคม 2562
• รอบคัดเลือกสัปดาห์ที่ 1- 3 จัดการแข่งขัน ณ PRINCESS BEJARATANA ARENA ESPORTS @ธนาคารออมสิน สำนักงานใหญ่
• รอบชิงชนะเลิศ จัดการแข่งขัน ณ ห้างสรรพสินค้า เดอะมอลล์ บางกะปิ (The Mall Bangkapi)

ที่มา : https://www.thaigov.go.th/news/contents/details/22629
