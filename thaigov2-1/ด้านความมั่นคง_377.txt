รัฐบาลไทย-ข่าวทำเนียบรัฐบาล-มหาดไทย จัดฝึกอบรมหลักสูตร “การเป็นข้าราชการที่ดี” รุ่นที่ 67 ย้ำให้ยึดมั่นในหลักจริยธรรมของข้าราชการ พร้อมร่วมกันสร้างสังคมคุณธรรมผ่านความพอเพียง วินัย สุจริต จิตอาสา

วันอังคารที่ 26 พฤศจิกายน 2562
มหาดไทย จัดฝึกอบรมหลักสูตร “การเป็นข้าราชการที่ดี” รุ่นที่ 67 ย้ำให้ยึดมั่นในหลักจริยธรรมของข้าราชการ พร้อมร่วมกันสร้างสังคมคุณธรรมผ่านความพอเพียง วินัย สุจริต จิตอาสา
มหาดไทย จัดฝึกอบรมหลักสูตร “การเป็นข้าราชการที่ดี” รุ่นที่ 67 ย้ำให้ยึดมั่นในหลักจริยธรรมของข้าราชการ พร้อมร่วมกันสร้างสังคมคุณธรรมผ่านความพอเพียง วินัย สุจริต จิตอาสา
วันนี้ (25 พ.ย. 2562) เวลา 10.00 น. ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทยนายสมคิด จันทมฤก รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานเปิดโครงการศึกษาอบรมหลักสูตร “การเป็นข้าราชการที่ดี” รุ่นที่ 67 ประจำปีงบประมาณ พ.ศ. 2563 จัดโดย สถาบันดำรงราชานุภาพ กระทรวงมหาดไทย เพื่อให้ข้าราชการบรรจุใหม่ได้เรียนรู้ระเบียบแบบแผนของราชการและการเป็นข้าราชการที่ดี มีผู้เข้ารับการศึกษาอบรม จำนวน 100 คน ประกอบด้วย ข้าราชการจากหน่วยงานในสังกัดกระทรวงมหาดไทย (มท.) และกระทรวงการอุดมศึกษา วิทยาศาสตร์ วิจัยและนวัตกรรม (อว.) ใช้ระยะเวลาศึกษาอบรม รวม 10 วัน ระหว่างวันที่ 25 พฤศจิกายน - 4 ธันวาคม 2562 ณ วิทยาลัยมหาดไทย อำเภอบางละมุง จังหวัดชลบุรี โดยมี นายอังกูร สุ่นกุล ผู้อำนวยการสถาบันดำรงราชานุภาพ กล่าวรายงาน
โอกาสนี้ นายสมคิด จันทมฤก รองปลัดกระทรวงมหาดไทย ได้กล่าวแสดงความยินดีกับข้าราชการบรรจุใหม่ พร้อมบรรยายพิเศษในหัวข้อเรื่อง “การเป็นข้าราชการที่ดี” โดยมีใจความตอนหนึ่งว่า ขึ้นชื่อว่า  “ข้าราชการ” นั้น การตระหนักในเรื่อง “จริยธรรมของข้าราชการ” ถือเป็นสิ่งสำคัญและจำเป็นอย่างมาก เพราะหากข้าราชการอันเป็นกลไกหลักของทางราชการขาดซึ่งจริยธรรม จิตสำนึก จิตวิญญาณ หรืออุดมการณ์ที่ดีงามเพื่อส่วนรวมแล้ว ก็จะทำให้ข้าราชการประพฤติมิชอบในวงราชการได้ การกระทำหรือผลงานที่ปรากฏออกมาก็จะขาดประสิทธิภาพหรือไม่มีประสิทธิภาพเท่าที่ควร เนื่องจากจิตใจหรือจริยธรรมย่อมมีส่วนสำคัญในการกำหนดพฤติกรรมของตัวบุคคล ดังนั้น “จริยธรรมของข้าราชการ” จึงมีส่วนแสดงให้เห็นถึงการเป็นข้าราชการที่มี “คุณธรรม” อันเป็นสิ่งที่ข้าราชการทุกคนพึงมีควบคู่ไปกับการเป็นข้าราชการที่มี “คุณภาพ” โดยจริยธรรมของข้าราชการที่ทุกท่านพึงยึดถือและปฏิบัติตามนั้น ขอให้ยึดมาตรฐานทางจริยธรรมและประมวลจริยธรรม ดังที่ปรากฏในหมวด 1 มาตรา 5 ของพระราชบัญญัติมาตรฐานทางจริยธรรม พ.ศ. 2562 เป็นกรอบในการดำรงและประพฤติตน ซึ่งประกอบไปด้วย (1) มีความยึดมั่นในสถาบันหลักของประเทศ อันได้แก่ ชาติ ศาสนา และพระมหากษัตริย์ และการปกครองในระบอบประชาธิปไตยอันมีพระมหากษัตริย์ทรงเป็นประมุข (2) ซื่อสัตย์สุจริต มีจิตสำนึกที่ดี และรับผิดชอบต่อหน้าที่ (3) กล้าตัดสินใจและกระทำในสิ่งที่ถูกต้องชอบธรรม (4) คิดถึงผลประโยชน์ส่วนรวมมากกว่าประโยชน์ส่วนตัว และมีจิตสาธารณะ (5) มุ่งผลสัมฤทธิ์ของงาน (6) ปฏิบัติหน้าที่อย่างเป็นธรรมและไม่เลือกปฏิบัติ และ (7) ดำรงตนเป็นแบบอย่างที่ดีและรักษาภาพลักษณ์ของทางราชการ และขอให้ทุกท่านร่วมกันสร้างสังคมคุณธรรม ผ่านการพัฒนาตนเองตามหลักคุณธรรม 4 ประการ คือ พอเพียง วินัย สุจริต จิตอาสา
ท้ายสุด นายสมคิด จันทมฤก รองปลัดกระทรวงมหาดไทย ได้กล่าวว่า การศึกษาอบรมครั้งนี้ถือเป็นจุดเริ่มต้นในการเป็นข้าราชการที่ดี จึงขอให้ผู้เข้ารับการศึกษาอบรมทุกคนตั้งใจเรียนและมีส่วนร่วมในการแลกเปลี่ยนความรู้ระหว่างกัน เพื่อให้สามารถนำสิ่งที่ได้เรียนรู้จากการศึกษาอบรมดังกล่าวไปใช้ในการปฏิบัติราชการได้อย่างมีประสิทธิภาพ และขอให้ใช้โอกาสดังกล่าวในการสานสัมพันธ์ที่ดีระหว่างกัน เพื่อเป็นเครือข่ายการทำงานร่วมกันต่อไปในอนาคต อันจะก่อให้เกิดประโยชน์สูงสุดต่อประชาชน และราชการ พร้อมกันนี้ขออวยพรให้ทุกท่านประสบความสำเร็จในการศึกษาอบรม มีกำลังกาย กำลังใจ และกำลังสติปัญญา เพื่อที่จะร่วมกันสร้างสรรค์พัฒนาประเทศชาติอันเป็นที่รักยิ่งของพวกเราให้เจริญก้าวหน้ายิ่งๆ ขึ้นไป.
กองสารนิเทศ สำนักงานปลัดกระทรวงมหาดไทยถ
ครั้งที่ 198/2562
วันที่ 25 พฤศจิกายน 2562

ที่มา : https://www.thaigov.go.th/news/contents/details/24836
