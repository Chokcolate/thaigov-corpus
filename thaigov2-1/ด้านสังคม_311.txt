รัฐบาลไทย-ข่าวทำเนียบรัฐบาล-“สาธิต” ผุดโครงการ “อสม.ชวนขยับ” รณรงค์ออกกำลังกายสร้างสุขภาพลดโรค

วันอาทิตย์ที่ 20 ตุลาคม 2562
“สาธิต” ผุดโครงการ “อสม.ชวนขยับ” รณรงค์ออกกำลังกายสร้างสุขภาพลดโรค
รัฐมนตรีช่วยว่าการกระทรวงสาธารณสุข รณรงค์ออกกำลังกาย โครงการ “อสม.ชวนขยับ” ให้อสม.1 คน ชวนคนมาร่วมออกกำลังกาย 10 ครอบครัว สร้างเสริมสุขภาพ ลดโรค ชะลอความแก่ ยืดอายุให้ยืนยาว
วันนี้ (20 ตุลาคม 2562) ที่วัดสุวรรณาราม ต.ศาลายา อ.พุทธมณฑล จ.นครปฐม ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ภายหลังเป็นประธานเชิญผ้าพระกฐินพระราชทานและมอบประกาศเกียรติบัตรแก่ อสม.อำเภอพุทธมณฑลที่มีผลการปฏิบัติงานดีเด่น ว่า จากสถิติกรมอนามัยพบคนไทยโดยเฉลี่ยมีพฤติกรรมเนือยนิ่งที่ไม่รวมการนอนสูงถึงเกือบ 14 ชั่วโมงต่อวัน เช่น การนั่งเล่นโทรศัพท์มือถือ การใช้คอมพิวเตอร์ การนั่งคุยกับเพื่อน การนั่งหรือนอนดูโทรทัศน์ และมีแนวโน้มเพิ่มมากขึ้น ส่งผลให้มีน้ำหนักเกินและเกิดโรคอ้วน ทำให้เป็นโรคไม่ติดต่อเรื้อรัง เช่น โรคหัวใจและหลอดเลือด เบาหวาน และมะเร็งบางชนิด ดังนั้นหากส่งเสริมให้เกิดกิจกรรมทางกายอย่างจริงจังจะช่วยลดความสูญเสียชีวิตจากโรคไม่ติดต่อเรื้อรังได้ถึง 11,129 รายต่อปี และลดต้นทุนค่ารักษาพยาบาลได้ถึง 5,977 ล้านบาท
ดร.สาธิตกล่าวต่อว่า โครงการ “อสม.ชวนขยับ” ให้อาสาสมัครสาธารณสุข (อสม.) 1 คนรับผิดชอบชวนคนมาร่วมออกกำลังกาย 10 ครอบครัว เพื่อกระตุ้นให้ประชาชนใส่ใจดูแลและปรับเปลี่ยนพฤติกรรมสุขภาพ หันมาใส่ใจดูแลสุขภาพตัวเองในรูปแบบการออกกำลังกายที่เหมาะสมแต่ละวัยโดยวิธีง่าย เช่น เดิน วิ่ง รำไทเก็ก หรือคีตะมวยไทย เป็นต้น อย่างน้อยสัปดาห์ละ 5 ครั้ง ๆ ละ 30 นาที
“ผมเชื่อว่าการออกกำลังกายเป็นสิ่งดีจะช่วยให้ร่างกายแข็งแรง ลดความเสี่ยงจากโรคเรื้อรังต่างๆ  เช่น เบาหวาน ความดันโลหิตสูง โรคหัวใจ อีกทั้งยังช่วยเพิ่มความหนาแน่นของกระดูกในเด็ก รักษาความแข็งแรงของกระดูกในวัยรุ่นที่กำลังเจริญเติบโต ชะลอความเสื่อมของกระดูกในช่วงวัยสูงอายุ อีกทั้งยังช่วยในการย่อยและดูดซึมอาหาร ลดท้องอืดท้องเฟ้อ ระบบขับถ่ายดีขึ้น ลดความอ้วน มีสมาธิในการทำงานดีขึ้น ช่วยรักษาโรคซึมเศร้า ลดความเครียด นอนหลับได้ดี ชะลอความแก่ ยืดอายุให้ยืนยาวด้วย” ดร.สาธิตกล่าว
********************************   20 ตุลาคม 2562

ที่มา : https://www.thaigov.go.th/news/contents/details/23930
