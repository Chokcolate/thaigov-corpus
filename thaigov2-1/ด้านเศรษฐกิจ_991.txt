รัฐบาลไทย-ข่าวทำเนียบรัฐบาล-รมช.มนัญญา เปิดงาน “วันดินโลก ปี 2562 World Soil Day 2019”

วันพุธที่ 4 ธันวาคม 2562
รมช.มนัญญา เปิดงาน “วันดินโลก ปี 2562 World Soil Day 2019”
รมช.มนัญญา เปิดงาน “วันดินโลก ปี 2562 World Soil Day 2019” จ.อุทัยธานี เพื่อน้อมรำลึกถึงพระมหากรุณาธิคุณของในหลวง รัชกาลที่ 9
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังพิธีเปิดงาน วันดินโลก ปี 2562 World Soil Day 2019 “ปกป้องอนาคต ลดการชะล้างดิน” ณ วิทยาลัยเกษตรและเทคโนโลยีอุทัยธานี  จังหวัดอุทัยธานี ว่า กระทรวงเกษตรและสหกรณ์ ได้จัดงาน วันดินโลก ปี 2562 World Soil Day 2019 “ปกป้องอนาคต ลดการชะล้างดิน”  เพื่อน้อมรำลึกถึงพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร “นักวิทยาศาสตร์ดินเพื่อมนุษยธรรม” (Humanitarian Soil Scientist Award) พระองค์แรกและพระองค์เดียวในโลก และเชิดชูพระอัจฉริยภาพในด้านการจัดการทรัพยากรดินอย่างยั่งยืน พร้อมทั้งเผยแพร่พระราชกรณียกิจด้านการพัฒนาทรัพยากรดินเพื่อการเกษตร
ทั้งนี้ ประเทศต่าง ๆ จะจัดกิจกรรมเพื่อรณรงค์สร้างความตระหนักถึงความสำคัญของทรัพยากรดินในวันดินโลกโดยพร้อมเพรียงกัน โดยประเทศสมาชิกกว่า 200 ประเทศ จะมุ่งเน้นการมีส่วนร่วมขององค์กรและบุคคลถึงความสำคัญของการอนุรักษ์ดินและน้ำ ป้องกันและลดการชะล้างพังทลายของดินเพื่อระบบนิเวศให้มีความอุดมสมบูรณ์ โดยมีการสนับสนุนจากทุกภาคส่วน ทั้งภาครัฐ เอกชน ประชาสังคม ชุมชน และประชาชนทั่วโลก
“ด้วยองค์การสหประชาชาติ (UN) รับรองให้วันที่ 5 ธันวาคมของทุกปีเป็นวันดินโลก ซึ่งวันดินโลกถือเป็นวันสำคัญ สืบเนื่องจากการที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้รับการถวายรางวัล นักวิทยาศาสตร์ดินเพื่อมนุษยธรรม จากสหภาพวิทยาศาสตร์ทางดินนานาชาติ หรือ IUSS  เป็นพระองค์แรกของโลก ทางกระทรวงเกษตรฯ จึงได้จัดงานกิจกรรมวันดินโลก เพื่อสร้างความตระหนักถึงความสำคัญของทรัพยากรดินให้ประชาชนทั่วไปได้รับทราบ อีกทั้งยังเป็นการสร้างการรับรู้และความเข้าใจถึงความสำคัญของวันดินโลก เพื่อให้น้อมนำแนวพระราชดำริตามศาสตร์พระราชาด้านการดูแลทรัพยากรดินอย่างยั่งยืนมาขยายผลต่อไป” นางสาวมนัญญา กล่าว
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25012
