รัฐบาลไทย-ข่าวทำเนียบรัฐบาล-กระทรวงเกษตรฯ ไฟเขียว โครงการช่วยลดความเสี่ยงที่เกิดขึ้นจากภัยแล้ง

วันจันทร์ที่ 13 มกราคม 2563
กระทรวงเกษตรฯ ไฟเขียว โครงการช่วยลดความเสี่ยงที่เกิดขึ้นจากภัยแล้ง
กระทรวงเกษตรฯ ไฟเขียว โครงการช่วยลดความเสี่ยงที่เกิดขึ้นจากภัยแล้ง และลดต้นทุนการผลิตให้กับเกษตรกร
เมื่อวันที่ 9 มกราคม 2563 นายอภัย สุทธิสังข์ หัวหน้าผู้ตรวจราชการกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการสงเคราะห์ ครั้งที่ 1/2563 ณ ห้องประชุมกระทรวงเกษตรและสหกรณ์ ว่า ที่ประชุมมีมติเห็นชอบโครงการเพื่อช่วยลดความเสี่ยงที่เกิดขึ้นจากภัยแล้ง และลดต้นทุนการผลิตให้กับเกษตรกร จำนวน 2 โครงการ วงเงินรวม 518.2 ล้านบาท ประกอบด้วย 1. โครงการสนับสนุนเงินทุนเพื่อสร้างระบบน้ำในไร่นาของสมาชิกสถาบันเกษตรกระยะที่ 2 ของกรมส่งเสริมสหกรณ์ จำนวนเงินยืม 500 ล้านบาท อัตราดอกเบี้ยร้อยละ 0 และเงินจ่ายขาด 8.2 ล้านบาท ระยะเวลาดำเนินโครงการ 6 ปี (2563-2568) โดยเป็นวงเงินกู้ยืมให้กับเกษตรกร 10,000 ราย สมาชิกของสถาบันเกษตรกร 350 แห่ง ใน 51 จังหวัด สำหรับการพัฒนาระบบน้ำในไร่นา (ขุดสระเก็บน้ำ/เจาะบ่อบาดาล) เพื่อลดความเสี่ยงที่เกิดขึ้นจากภัยแล้ง และเป็นน้ำต้นทุนในการวางแผนการผลิตก่อนหรือหลังฤดูกาลให้ผลผลิตทยอยออกสู่ตลาดในระยะเวลาที่เหมาะสม (อยู่ระหว่างเสนอคณะรัฐมนตรีอนุมัติใช้เงินกองทุนสงเคราะห์เกษตรกร) และ 2 โครงการช่วยเหลือด้านปัจจัยการผลิตเพื่อลดต้นทุนการผลิตไข่ไก่ของสหกรณ์ผู้เลี้ยงไก่ไข่เชียงใหม่-ลำพูน จำกัด จำนวนเงินยืม 10 ล้านบาท อัตราดอกเบี้ยร้อยละ 1 ระยะเวลาดำเนินโครงการ 5 ปี (2563-2567) โดยสหกรณ์จะจัดหาวัตถุดิบและนำมาแปรรูปเป็นอาหารสัตว์ที่มีคุณภาพและจำหน่ายให้กับสมาชิกในราคาถูกกว่าท้องตลาด เพื่อลดต้นทุนการผลิตไข่ไก่ให้กับสมาชิกสหกรณ์
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25753
