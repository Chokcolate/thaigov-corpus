รัฐบาลไทย-ข่าวทำเนียบรัฐบาล-นายเพิ่มสุข หัวหน้าผู้ตรวจราชการ อว. เปิดงานประชุม “THE BELT AND ROAD” CHINA-THAILAND UNIVERSITIES INTERNET & EDUCATION SUMMIT FORUM

วันพุธที่ 11 ธันวาคม 2562
นายเพิ่มสุข หัวหน้าผู้ตรวจราชการ อว. เปิดงานประชุม “THE BELT AND ROAD” CHINA-THAILAND UNIVERSITIES INTERNET & EDUCATION SUMMIT FORUM
นายเพิ่มสุข หัวหน้าผู้ตรวจราชการ อว. เปิดงานประชุม “THE BELT AND ROAD” CHINA-THAILAND UNIVERSITIES INTERNET & EDUCATION SUMMIT FORUM
(3 ธันวาคม 2562) นายเพิ่มสุข สัจจาภิวัฒน์ หัวหน้าผู้ตรวจราชการกระทรวงการอุดมศึกษา วิทยาศาสตร์ วิจัยและนวัตกรรม (หน.ผตร.อว.) เป็นประธานเปิดงานประชุม “The Belt and Road” China-Thailand Universities Internet & Education Summit Forum เพื่อให้เกิดความร่วมมือด้านการเรียนการสอนภาษาจีนออนไลน์ ทำความรู้จักกับระบบการเรียนออนไลน์ของจีน ส่งเสริมการขับเคลื่อนพัฒนานวัตกรรมในมหาวิทยาลัยจีน-ไทย และองค์กรที่เกี่ยวข้องกับการศึกษา พัฒนาความร่วมมือ แลกเปลี่ยนระหว่างประเทศอย่างรอบด้าน พร้อมส่งเสริมพัฒนาการศึกษาโดยสร้างสภาพแวดล้อมการเรียนรู้ตลอดชีวิตในระดับนานาชาติ ณ ห้อง Menam Grand ชั้น 2 โรงแรมรามาดา พลาซ่า แม่น้ำ ริเวอร์ไซด์
นายเพิ่มสุข หัวหน้าผู้ตรวจราชการ อว. กล่าวว่า กระทรวงการอุดมศึกษา วิทยาศาสตร์ วิจัยและนวัตกรรม เป็นหน่วยงานของรัฐที่จัดตั้งขึ้นเพื่อส่งเสริม สนับสนุน และกำกับการอุดมศึกษา วิทยาศาสตร์ การวิจัยและการสร้างสรรค์นวัตกรรม เพื่อให้การพัฒนาประเทศเท่าทันการเปลี่ยนแปลงโลก จากนโยบาย “ไทยแลนด์ 4.0” และ “โครงการพัฒนาระเบียงเศรษฐกิจพิเศษภาคตะวันออก (EEC)” แผนยุทธศาสตร์ภายใต้ ไทยแลนด์ 4.0 ของรัฐบาลไทย ซึ่งเป็นนโยบายที่มีความสอดคล้องกับนโยบาย “1 แถบ 1 เส้นทาง” ของรัฐบาลจีนนั้น ทั้งสองประเทศได้มีความร่วมมือในหลากหลายด้าน ไม่ว่าจะเป็นด้านเศรษฐกิจ เทคโนโลยี วัฒนธรรม รวมถึงด้านการศึกษา ซึ่งถือเป็นเรื่องจำเป็นอย่างยิ่งที่ต้องมีการส่งเสริม สนับสนุนและพัฒนา เพราะการศึกษาในรูปแบบเดิมอาจจะไม่เพียงพอต่อยุคสมัยนี้ ทำให้การศึกษาในรูปแบบออนไลน์ จึงมีความจำเป็นอย่างมากในปัจจุบัน
การประชุมในครั้งนี้ จะก่อให้เกิดความร่วมมือด้านการเรียนการสอนภาษาจีนออนไลน์ เพื่อเป็นการส่งเสริมและขับเคลื่อนพัฒนานวัตกรรมมหาวิทยาลัยจีน-ไทยและองค์กรที่เกี่ยวข้องกับการศึกษา และกระทรวงการอุดมศึกษา วิทยาศาสตร์ วิจัยและนวัตกรรม ยินดีที่จะสนับสนุนให้เกิดความร่วมมือด้านการศึกษาระหว่างมหาวิทยาลัยไทย-จีน รวมถึงการพัฒนาความร่วมมือและการแลกเปลี่ยนระหว่างประเทศอย่างรอบด้านต่อไป
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/25152
