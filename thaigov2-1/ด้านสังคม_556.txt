รัฐบาลไทย-ข่าวทำเนียบรัฐบาล-จุรินทร์ รองนายกฯ ล่องเรือเยี่ยมชาวชุมชนริมคลองลาดพร้าว เผยสร้างบ้านใหม่แล้ว 35 ชุมชน 3,308 ครัวเรือน

วันจันทร์ที่ 6 มกราคม 2563
จุรินทร์ รองนายกฯ ล่องเรือเยี่ยมชาวชุมชนริมคลองลาดพร้าว เผยสร้างบ้านใหม่แล้ว 35 ชุมชน 3,308 ครัวเรือน
จุรินทร์ รองนายกฯ ล่องเรือเยี่ยมชาวชุมชนริมคลองลาดพร้าว เผยสร้างบ้านใหม่แล้ว 35 ชุมชน 3,308 ครัวเรือน
วันนี้ (6 ม.ค. 63) เวลา 08.30 น. นายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ ในฐานะประธานคณะกรรมการนโยบายที่อยู่อาศัยแห่งชาติ ลงพื้นที่ตรวจเยี่ยมโครงการพัฒนาที่อยู่อาศัยชุมชนริมคลองลาดพร้าว พร้อมทั้งมอบทะเบียนบ้านให้ชาวชุมชนวัดบางบัว เขตหลักสี่ กรุงเทพฯ ที่สร้างบ้านเสร็จแล้ว จำนวน 65 หลัง และมอบสิ่งของเครื่องใช้ที่จำเป็นให้แก่ผู้สูงอายุและผู้ป่วยติดเตียง รวมทั้งของขวัญวันเด็กในชุมชนต่างๆ รวม 700 ชุด ซึ่งโครงการฯ มีความคืบหน้าในการพัฒนาที่อยู่อาศัยในคลองลาดพร้าวแล้ว 35 ชุมชนรวม 3,308 ครัวเรือน และได้ตั้งเป้าหมายอีก 900 ครัวเรือนภายในปี 2563 ทั้งนี้ นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ นายยุพ นานา ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ นาวาตรีสุธรรม ระหงษ์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วยคณะผู้บริหารกระทรวง พม. และสถาบันพัฒนาองค์กรชุมชน (องค์การมหาชน) ผู้แทนกรุงเทพมหานคร และผู้แทนหน่วยงานที่เกี่ยวข้องร่วมลงพื้นที่
นายจุรินทร์ กล่าวว่า ด้วยรัฐบาลมีนโยบายแก้ไขปัญหาสิ่งปลูกสร้างรุกล้ำคูคลองในกรุงเทพมหานครและเพิ่มประสิทธิภาพการระบายน้ำในคลองเพื่อป้องกันน้ำท่วม โดยมอบหมายให้กรุงเทพมหานครก่อสร้างเขื่อนระบายน้ำในคลองลาดพร้าวและคลองบางซื่อ ระยะทางทั้ง 2 ฝั่ง ความยาวประมาณ 45 กิโลเมตร และมอบหมายให้กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) หรือ พอช. จัดทำแผนงานรองรับการพัฒนาที่อยู่อาศัยชาวชุมชนริมคลองลาดพร้าวและคลองบางซื่อที่ต้องรื้อย้ายบ้านเรือนออกจากลำคลองและแนวก่อสร้างเขื่อนฯ โดยมีเป้าหมายทั้งหมด 50 ชุมชน จำนวน 7,069 ครัวเรือน ซึ่งวันนี้ (6 ม.ค. 63) ตนพร้อมคณะ ได้เดินทางมาลงพื้นที่เพื่อตรวจเยี่ยมโครงการพัฒนาที่อยู่อาศัยชุมชน ริมคลองลาดพร้าว โดยลงเรือที่ท่าเรือชุมชนชายคลองบางบัว เขตหลักสี่ กทม. ซึ่งมีคณะผู้บริหารกระทรวง พม. และ พอช. อีกทั้งผู้แทนหน่วยงานที่เกี่ยวข้อง ได้แก่ กรมธนารักษ์ สำนักงานเขตหลักสี่ และสำนักการระบายน้ำ กทม. เป็นต้น ร่วมลงพื้นที่ จากนั้นได้ล่องเรือไปยังชุมชนวัดบางบัว เขตจตุจักร กทม. เพื่อเยี่ยมชาวชุมชนที่สร้างบ้านเฟสแรกเสร็จแล้ว จำนวน 65 หลัง โดยได้มอบทะเบียนบ้านให้แก่ผู้แทนชุมชนที่สร้างบ้านเสร็จแล้ว หลังจากนั้นล่องเรือต่อไปยังชุมชนหลัง ว.ค.จันทรเกษม เขตจตุจักร กทม. เพื่อพบปะและเยี่ยมเยียนชาวชุมชนริมคลอง ซึ่งการลงพื้นที่ครั้งนี้ ตนได้มอบสิ่งของและเครื่องใช้ที่จำเป็นให้แก่ผู้สูงอายุ และผู้ป่วยติดเตียงในชุมชนต่างๆ รวม 30 ชุด และมอบของขวัญวันเด็กแห่งชาติ รวม 100 ชุด รวมทั้ง มอบข้าวสารและอาหารแห้ง
จากกระทรวงพาณิชย์ให้แก่ชาวชุมชนรวม 600 ชุด
นายจุรินทร์ กล่าวต่อไปว่า ทั้งนี้ นโยบายแก้ไขปัญหาสิ่งปลูกสร้างรุกล้ำลำคลอง เพื่อป้องกันน้ำท่วมในเขตกรุงเทพมหานคร เป็นผลมาจากเหตุการณ์น้ำท่วมใหญ่ในปี 2554 และต่อมาในปี 2555 รัฐบาล (ในขณะนั้น) จึงมอบหมายให้คณะกรรมการบริหารจัดการน้ำและอุทกภัย (กบอ.) จัดทำแผนงานเพื่อแก้ไขปัญหา และเริ่มการขับเคลื่อนแผนงานอย่างจริงจังในช่วงปี 2558 เป็นต้นมา โดยมีแผนงานหลักคือการก่อสร้างเขื่อนระบายน้ำคอนกรีตในคลองลาดพร้าวและคลองบางซื่อ ระยะทางทั้ง 2 ฝั่ง ความยาวประมาณ 45 กิโลเมตร พร้อมทั้งขุดลอกคลองเพิ่มประสิทธิภาพการระบายน้ำเพื่อป้องกันน้ำท่วม ดำเนินการโดยกรุงเทพมหานคร ขณะที่ประชาชนที่ปลูกสร้างบ้านเรือนอยู่ในคลองลาดพร้าวและคลองบางซื่อ รวมทั้งพื้นที่ริมคลอง อยู่ภายใต้การดูแลของกรมธนารักษ์ จะต้องรื้อย้ายบ้านเรือนออกจากแนวคลองและแนวก่อสร้างเขื่อนฯ โดยรัฐบาลมอบหมายให้กระทรวง พม. โดย พอช. จัดทำแผนงานรองรับการพัฒนาที่อยู่อาศัยชุมชนริมคลองในพื้นที่ก่อสร้างเขื่อนฯ ตั้งแต่เขตวังทองหลางถึงเขตสายไหม รวมพื้นที่ดำเนินการ 8 เขต 50 ชุมชน รวมทั้งสิ้น 7,069 ครัวเรือน โดยชุมชนต่างๆ เหล่านี้จะต้องทำสัญญาเช่าที่ดินจากกรมธนารักษ์อย่างถูกต้อง (ในกรณีที่อาศัยอยู่ในชุมชนเดิมได้) สัญญาเช่าช่วงแรก 30 ปี เปลี่ยนสถานะจากผู้บุกรุกเป็นผู้เช่าที่ดินอย่างถูกต้อง หรือจัดหาที่ดินแปลงใหม่ (กรณีชุมชนเดิมมีพื้นที่ไม่จำกัด) โดย พอช. ให้การสนับสนุนงบประมาณและสินเชื่อเพื่อก่อสร้างบ้านและซื้อที่ดิน
นายจุรินทร์ กล่าวเพิ่มเติมว่า สำหรับการสนับสนุนการพัฒนาที่อยู่อาศัยชุมชนริมคลองลาดพร้าวและคลองบางซื่อ พอช. ให้การสนับสนุนงบประมาณแต่ละครัวเรือนจำนวน 147,000 บาท แบ่งออกเป็น 1) งบพัฒนาสาธารณูปโภค 50,000 บาท 2) อุดหนุนการสร้างบ้าน 25,000 บาท และ 3) งบช่วยเหลือแบ่งเบาภาระประชาชน 72,000 บาท และสนับสนุนสินเชื่อกรณีอยู่อาศัยในที่ดินเดิม ไม่เกิน 330,000 บาท และจัดซื้อที่ดินใหม่เพื่อปลูกสร้างบ้าน ไม่เกิน 360,000 บาทต่อครัวเรือน อัตราดอกเบี้ยร้อยละ 4 ต่อปี ระยะเวลาชำระคืน 20 ปี ทั้งนี้ พอช. จะให้การสนับสนุนงบประมาณผ่านสหกรณ์เคหสถานที่ชาวชุมชนจัดตั้งขึ้นเพื่อบริหารจัดการการก่อสร้างที่อยู่อาศัย นอกจากนี้ ยังมีหน่วยงานอื่นๆ ร่วมสนับสนุนการดำเนินงาน อาทิ 1) กรุงเทพมหานคร โดยสำนักงานเขตต่างๆ กระทรวงมหาดไทย สำนักงานตำรวจแห่งชาติ กองทัพบก ส่งเจ้าหน้าที่ลงประชาสัมพันธ์เพื่อสร้างความเข้าใจกับชาวชุมชน 2) กรมส่งเสริมบัญชีสหกรณ์ ส่งเสริมการจัดตั้งสหกรณ์เคหสถานในชุมชนต่างๆ เพื่อบริหารจัดการพัฒนาที่อยู่อาศัย 3) การประปานครหลวง การไฟฟ้านครหลวง สนับสนุนระบบสาธารณูปโภค 4) กรมธนารักษ์ ให้ชุมชนเช่าที่ดินอย่างถูกต้องในอัตราผ่อนปรน และ 5) กระทรวง พม. สำนักงานกองทุนสนับสนุนการสร้างเสริมสุขภาพ (สสส.) และสถาบันการศึกษา เช่น มหาวิทยาลัยราชภัฏพระนคร ส่งเสริมการพัฒนาคุณภาพชีวิตและอาชีพชาวชุมชน ฯลฯ สำหรับความคืบหน้าในการพัฒนาที่อยู่อาศัยในขณะนี้ (ณ ธันวาคม 2562) พอช. ให้การสนับสนุนการพัฒนาที่อยู่อาศัยชุมชนริมคลองลาดพร้าวไปแล้ว รวม 35 ชุมชน (41 โครงการ) รวมทั้งสิ้น 3,308 ครัวเรือน แบ่งออกเป็น 1. สร้างเสร็จแล้ว 2,618 ครัวเรือน 2. อยู่ระหว่างการก่อสร้าง 363 ครัวเรือน และ 3. พื้นที่พร้อมก่อสร้าง 327 ครัวเรือน นอกจากนี้ ยังรอดำเนินการ 1,724 ครัวเรือน โดยได้ตั้งเป้าหมายอีก 900 ครัวเรือน ภายในปี 2563

ที่มา : https://www.thaigov.go.th/news/contents/details/25630
