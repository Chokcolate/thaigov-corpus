รัฐบาลไทย-ข่าวทำเนียบรัฐบาล-ธอส.ปรับลดอัตราดอกเบี้ยเงินกู้ 0.125% - 0.250% ต่อปี คงความเป็นดอกเบี้ยเงินกู้บ้านที่ต่ำที่สุดในระบบสถาบันการเงิน

วันพฤหัสบดีที่ 6 กุมภาพันธ์ 2563
ธอส.ปรับลดอัตราดอกเบี้ยเงินกู้ 0.125% - 0.250% ต่อปี คงความเป็นดอกเบี้ยเงินกู้บ้านที่ต่ำที่สุดในระบบสถาบันการเงิน
ธนาคารอาคารสงเคราะห์ (ธอส.) ประกาศปรับลดอัตราดอกเบี้ยเงินกู้ลง 0.125% - 0.250% ต่อปี ยืนยันความเป็นสถาบันการเงินที่อัตราดอกเบี้ยเพื่อที่อยู่อาศัยที่ต่ำที่สุดในตลาด
ธนาคารอาคารสงเคราะห์ (ธอส.) ประกาศปรับลดอัตราดอกเบี้ยเงินกู้ลง 0.125% - 0.250% ต่อปี ยืนยันความเป็นสถาบันการเงินที่อัตราดอกเบี้ยเพื่อที่อยู่อาศัยที่ต่ำที่สุดในตลาด ประกอบด้วย อัตราดอกเบี้ย MLR ลดลงเหลือ 5.875% ต่อปี อัตราดอกเบี้ย MRR ลดลงเหลือ 6.375% ต่อปี และอัตราดอกเบี้ย MOR ลดลงเหลือ 6.500% ต่อปี
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการลดภาระค่าใช้จ่ายในด้านดอกเบี้ยให้กับลูกค้าประชาชน พร้อมทั้งมีส่วนสนับสนุนการขยายตัวทางเศรษฐกิจ ธอส. ในฐานะสถาบันการเงินเฉพาะกิจของรัฐที่มีพันธกิจ “ทำให้คนไทยมีบ้าน” จึงประกาศปรับลดอัตราดอกเบี้ยเงินกู้ลง 0.125% - 0.250% ต่อปี ประกอบด้วย อัตราดอกเบี้ยเงินกู้ลูกค้ารายใหญ่ชั้นดีประเภทเงินกู้แบบมีระยะเวลา (MLR) จาก 6.000% ต่อปี ลดลงเหลือ 5.875% ต่อปี อัตราดอกเบี้ยเงินกู้ลูกค้ารายย่อยชั้นดี (MRR) จาก 6.500% ต่อปี ลดลงเหลือ 6.375% ต่อปี และอัตราดอกเบี้ยเงินกู้ลูกค้ารายใหญ่ชั้นดีประเภทเงินกู้เบิกเกินบัญชี (MOR) จาก 6.750% ต่อปี ลดลงเหลือ 6.500% ต่อปี กำหนดให้มีผลบังคับใช้ตั้งแต่วันที่ 7 กุมภาพันธ์ 2563 เป็นต้นไป ทั้งนี้ ถือเป็นอัตราดอกเบี้ยเงินกู้เพื่อที่อยู่อาศัยที่ต่ำที่สุดในระบบสถาบันการเงินในปัจจุบัน สอบถามรายละเอียดเพิ่มเติมที่ธนาคารอาคารสงเคราะห์ ทุกสาขาทั่วประเทศ หรือที่ศูนย์ลูกค้าสัมพันธ์ (Call Center) โทร 0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/26341
