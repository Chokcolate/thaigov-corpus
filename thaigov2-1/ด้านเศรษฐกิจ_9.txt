รัฐบาลไทย-ข่าวทำเนียบรัฐบาล-‘ธรรมนัส’ ลงพื้นที่ตรวจสภาพลำน้ำลำตะคอง จ.โคราช

วันจันทร์ที่ 22 กรกฎาคม 2562
‘ธรรมนัส’ ลงพื้นที่ตรวจสภาพลำน้ำลำตะคอง จ.โคราช
‘ธรรมนัส’ ลงพื้นที่ตรวจสภาพลำน้ำลำตะคอง จ.โคราช พร้อมดันให้เป็นต้นแบบแก้แล้ง-น้ำท่วม ลุยจับมือหน่วยงานบูรณาการพัฒนาเป็นแหล่งท่องเที่ยว
ร้อยเอกธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจสภาพลำน้ำลำตะคองและรับฟังรายงานสถานการณ์น้ำในเขื่อนลำตะคอง โดยมี ว่าที่ร้อยตรีอภินันท์ เผือกผ่อง รองผู้ว่าราชการจังหวัดนครราชสีมา นายเกียรติศักดิ์ หนูแก้ว ผู้อำนวยการสำนักงานชลประทานที่ 8 หน่วยงานที่เกี่ยวข้อง และประชาชนในพื้นที่ให้การต้อนรับ จากนั้นลงพื้นที่ตรวจสภาพน้ำลำตะคอง ตั้งแต่ ท่าน้ำวัดท่าตะโก ไปจนถึง ท่าน้ำวัดสุสาน  อ.เมือง จ.นครราชสีมา
รัฐมนตรีช่วยว่าการกระทรวงเกษตรฯ กล่าวว่า สถานการณ์น้ำในอ่างเก็บน้ำลำตะคองขณะนี้ไม่น่าเป็นห่วง มีน้ำเพียงสำหรับอุปโภค-บริโภค และการเกษตร โดยปัจจุบันมีปริมาณน้ำ 155 ล้าน ลบ.ม. หรือ 49% ของความจุ ฝนตกสะสมตั้งแต่ต้นปี 333 มม. จากค่าเฉลี่ยที่อ่างฯ 976 มม. หรือต่ำกว่าค่าเฉลี่ย 65.7 % โดยภาพรวมอ่างฯ ถือว่ามีการบริหารจัดการที่ดีทั้งน้ำท่วมน้ำแล้ง จึงเตรียมนำไปเป็นตัวอย่างในการบริหารจัดการน้ำในพื้นที่อื่นๆ โดยเฉพาะภาคอิสานที่ประสบปัญหาภัยแล้งและขาดแคลนน้ำ สำหรับแผนการจัดสรรน้ำในช่วงฤดูฝน ปี 2562 ในอ่างเก็บน้ำลำตะคอง ดังนี้ 1) เพื่อการอุปโภค-บริโภค 30.56 ล้าน ลบ.ม. 2) เพื่อรักษาระบบนิเวศและอื่นๆ 43.24 ล้าน ลบ.ม. 3) เพื่อการอุตสาหกรรม 6.3 ล้าน ลบ.ม. และ 4) เพื่อการเกษตร 62.43 ล้าน ลบ.ม. รวมทั้งสิ้น 142.61 ล้าน ลบ.ม.
ส่วนปัญหาที่น่าเป็นห่วง หลังจากที่ได้นั่งเรือตรวจสภาพลำน้ำแล้วพบว่า ระบบนิเวศเกิดความเสียหายผลกระทบจากปริมาณน้ำที่ลดลง ส่งผลให้น้ำในคลองเน่าเสีย จึงมีการบูรณาการจากหน่วยงาน อาทิ กรมโยธาธิการและผังเมือง กรมราชทันฑ์ เทศบาลตำบล ในการปรับปรุงภูมิทัศน์สองฝั่งคลอง เพื่อพัฒนาพื้นที่แห่งนี้ให้เป็นสถานที่ท่องเที่ยว โดยขณะนี้อยู่ระหว่างการศึกษา ซึ่งจะเร่งให้แล้วเสร็จใน 6 เดือน ก่อนจะนำเสนอที่ประชุมครม. ต่อไป
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/21690
