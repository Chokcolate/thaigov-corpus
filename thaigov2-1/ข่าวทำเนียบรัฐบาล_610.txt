รัฐบาลไทย-ข่าวทำเนียบรัฐบาล-อนุทิน เผยข่าวดี แพทย์ไทยรักษาผู้ป่วยติดเชื้อไวรัสโคโรนา อาการดีขึ้นใน 48 ชั่วโมงหลังรักษา

วันอาทิตย์ที่ 2 กุมภาพันธ์ 2563
อนุทิน เผยข่าวดี แพทย์ไทยรักษาผู้ป่วยติดเชื้อไวรัสโคโรนา อาการดีขึ้นใน 48 ชั่วโมงหลังรักษา
รอง นรม.และ รมว.สธ. เผยแพทย์โรงพยาบาลราชวิถี รักษาผู้ป่วยยืนยันติดเชื้อปอดอักเสบจากไวรัสโคโรนาสายพันธุ์ใหม่ 2019 ที่มีอาการหนัก อาการดีขึ้นใน 48 ชั่วโมง ผลตรวจทางห้องปฏิบัติการไม่พบเชื้อ เตรียมทีมแพทย์ สถานที่ พร้อมรับคนไทยกลับจากอู่ฮั่น
วันนี้ (2 กุมภาพันธ์ 2563) ที่ศูนย์ปฏิบัติการฉุกเฉินด้านการแพทย์และสาธารณสุข กระทรวงสาธารณสุข  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นพ.สุขุม กาญจนพิมาย ปลัดกระทรวงสาธารณสุข อธิบดีทุกกรม และคณะผู้เชี่ยวชาญ แถลงข่าวภายหลังประชุมเตรียมการรับคนไทยกลับจากอู่ฮั่น ว่า รัฐบาลได้ให้หน่วยงานที่เกี่ยวข้องเตรียมแผนรับคนไทยกลับจากอู่ฮั่น ซึ่งกระทรวงต่างประเทศได้ส่งเจ้าหน้าที่ไปประสานงานล่วงหน้า เตรียมนำคนไทยกลับจากอู่ฮั่น ในส่วนของกระทรวงสาธารณสุข รับผิดชอบด้านการรักษา ป้องกันควบคุมโรคจนกว่าจะปลอดภัย มีทีมแพทย์ ทั้งแพทย์ผู้เชี่ยวชาญด้านการแพทย์ฉุกเฉิน ด้านระบาดวิทยา จิตแพทย์ พยาบาล พร้อมเวชภัณฑ์ที่จำเป็นต้องใช้ในระหว่างการเดินทาง ร่วมปฏิบัติการระดับชาติในครั้งนี้ เมื่อเดินทางถึงประเทศไทยจะทำตามมาตรฐานทุกอย่าง เพื่อให้เกิดความปลอดภัยแก่ประชาชนในประเทศ
ทั้งนี้ ประชาชนอาจมีข้อสงสัยว่าคนไทยที่จะเดินทางกลับอาจนำโรคมาแพร่นั้น เพื่อความมั่นใจขอแจ้งให้ทราบว่า ก่อนขึ้นเครื่องหากพบว่ารายใดมีไข้หรือมีอาการน่าสงสัย ทางการจีนจะไม่ให้ขึ้นเครื่องกลับประเทศไทยเด็ดขาด เมื่อมาถึงประเทศไทยก็จะได้รับการดูแลตามมาตรฐานป้องกันควบคุมโรคสูงสุด ส่วนสถานที่รองรับเพื่อสังเกตอาการ จะหารือกับหน่วยงานที่เกี่ยวข้อง และนำเรียนนายกรัฐมนตรีต่อไป
นายอนุทินกล่าวต่อว่า ในวันนี้ มีข่าวดีเรื่องการรักษาผู้ป่วยยืนยันติดเชื้อปอดอักเสบจากไวรัสโคโรนาสายพันธุ์ใหม่ 2019 ส่งต่อจากต่างจังหวัดมารับการรักษาที่โรงพยาบาลราชวิถี มีอาการปอดอักเสบ ค่อนข้างหนัก  แพทย์ได้ทำการรักษา โดยใช้ยาต้านไวรัสไข้หวัดใหญ่และเอชไอวี ซึ่งพบว่าผู้ป่วยอาการดีขึ้นภายใน 48 ชั่วโมง ผลตรวจทางห้องปฏิบัติการไม่พบเชื้อไวรัสดังกล่าว
“พวกเราทุกคนในวันนี้ ทำงานตลอด 24 ชั่วโมง ไม่มีวันหยุด ทั้งเรื่องการป้องกัน การรักษา มีความพร้อมเต็มที่ในการรับมือกับการระบาด ถือความปลอดภัยของประชาชนชาวไทยเป็นสิ่งสำคัญสูงสุด ขอให้ประชาชนติดตามข้อมูลข่าวสารจากกระทรวงสาธารณสุข ดูแลร่างกายให้แข็งแรง ยึดหลัก “กินร้อน ช้อนกลาง ล้างมือ” สวมหน้ากากอนามัย” นายอนุทินกล่าว
นพ.สุขุม กาญจนพิมาย ปลัดกระทรวงสาธารณสุข กล่าวว่า ขณะนี้มีผู้ป่วยยืนยัน 19 ราย กลับบ้านแล้ว 8 ราย ก็ยังรักษาในโรงพยาบาลอยู่ 11 ราย วันนี้ผู้ป่วยหายกลับบ้านได้เพิ่มอีก 1 ราย ด้วยความร่วมมือจากทุกกรม และองค์การเภสัชกรรม ขณะนี้เราเข้าสู่ระยะที่ 2 พบผู้ป่วยติดเชื้อในประเทศ สิ่งที่ต้องเร่งรัดดำเนินการก็คือ เน้นการดูแลสุขภาพส่วนบุคคล การทำความสะอาดบ้านเรือน และพื้นที่สาธารณะ ได้มอบให้กรมอนามัย จัด Big cleaning week พร้อมกันทั่วประเทศ โดยให้จิตอาสาร่วมกับผู้ว่าราชการจังหวัดและองค์การบริหารส่วนท้องถิ่น และให้อาสาสมัครสาธารณสุขประจำหมู่บ้าน 1 ล้านกว่าคน ลงสู่พื้นที่ให้ความรู้พี่น้องประชาชนในสัปดาห์หน้า เพื่อให้การป้องกันควบคุมโรคได้ผลดี และมอบองค์การเภสัชกรรมผลิต จัดหาหน้ากากอนามัย เจลล้างมือให้เพียงพอ

ที่มา : https://www.thaigov.go.th/news/contents/details/26220
