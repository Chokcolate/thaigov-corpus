รัฐบาลไทย-ข่าวทำเนียบรัฐบาล-รมว.พม. ยก ศพค. ของ จ.พิษณุโลก เป็นต้นแบบ ขับเคลื่อนงานด้านครอบครัวและสังคมในระดับพื้นที่

วันศุกร์ที่ 17 มกราคม 2563
รมว.พม. ยก ศพค. ของ จ.พิษณุโลก เป็นต้นแบบ ขับเคลื่อนงานด้านครอบครัวและสังคมในระดับพื้นที่
รมว.พม. ยก ศพค. ของ จ.พิษณุโลก เป็นต้นแบบ ขับเคลื่อนงานด้านครอบครัวและสังคมในระดับพื้นที่
เมื่อวันที่ 16 ม.ค. 63 เวลา 09.45 น. ที่ห้องคอนเวนชั่น โรงแรม ดิ อิมพีเรียล โฮเทล แอนด์ คอนเวนชั่น เซ็นเตอร์ จังหวัดพิษณุโลก นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดการประชุมเสริมสร้างและพัฒนาศักยภาพศูนย์พัฒนาครอบครัวในชุมชน (ศพค.) จัดโดยกรมกิจการสตรีและสถาบันครอบครัว (สค.) โดยมี นายเกรียงวิชญ์ เตชวิทยไวทิน รองผู้ว่าราชการจังหวัดพิษณุโลก กล่าวต้อนรับ และนางสาวอุษณี กังวารจิตต์ อธิบดีกรมกิจการสตรีและสถาบันครอบครัว กล่าวรายงาน ทั้งนี้ มีเจ้าหน้าที่สำนักงานพัฒนาสังคมและความมั่นคงของมนุษย์จังหวัด และเจ้าหน้าที่ขององค์กรปกครองส่วนท้องถิ่นที่ดูแลรับผิดชอบงาน ศพค. และคณะทำงาน ศพค. จำนวน 300 คน เข้าร่วม
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) ได้ตรัหนักถึงความสำคัญของการสร้างความอยู่ดีมีสุขของครอบครัว และพัฒนาครอบครัวให้เป็นต้นแบบในการเป็นแหล่งผลิตบุคลากรที่มีคุณภาพให้แก่สังคม เพื่อเป็นกำลังสำคัญในการร่วมสร้างสังคมดี โดยมีทิศทางการดำเนินงานที่มุ่งเน้นการ สร้างสังคมดี คนมีคุณภาพ ขับเคลื่อนการดำเนินงานเชิงรุก เพิ่มความเข้มข้นให้เกิดประสิทธิภาพและประโยชน์สูงสุดแก่ประชาชนกลุ่มเป้าหมาย รวมทั้งเปิดโอกาสให้ภาคีเครือข่ายทุกภาคส่วนเข้ามีส่วนร่วมในการพัฒนาสังคมมากยิ่งขึ้น ทั้งนี้ จึงได้สนับสนุนให้มีการจัดตั้งศูนย์พัฒนาครอบครัวในชุมชน (ศพค.) ตั้งแต่ พ.ศ. 2547 จนถึงปัจจุบัน มีจำนวน 7,133 แห่งทั่วประเทศ ซึ่งเป็นองค์กรภาคประชาชนภายใต้การส่งเสริมและสนับสนุนขององค์กรปกครองส่วนท้องถิ่นในพื้นที่ โดยทำหน้าที่เป็นศูนย์กลางในการให้คำแนะนำปรึกษา เฝ้าระวัง สำรวจข้อมูล ป้องกัน แก้ไขปัญหาของครอบครัวและสังคม พร้อมทั้งประสานส่งต่อให้แก่หน่วยงานที่เกี่ยวข้องของกระทรวง พม. ซึ่ง ศพค. มีความใกล้ชิดกับครอบครัวในพื้นที่และสามารถเข้าถึงปัญหาของชุมชนได้เป็นอย่างดี
นายจุติ กล่าวต่อไปว่า ปัจจุบัน ศพค. ได้รับการส่งเสริมและพัฒนาศักยภาพให้มีความรู้ ความสามารถเฉพาะด้านมากขึ้น เพื่อตอบสนองต่อสถานการณ์และปัญหาทางสังคมในปัจจุบัน ศพค. จึงเป็นกลไกที่สำคัญยิ่งในการขับเคลื่อนการทำงานด้านการส่งเสริมความเข้มแข็งให้กับสตรีและครอบครัวในชุมชนระดับตำบล ให้สามารถเข้าถึงสวัสดิการต่างๆ ของกระทรวง พม. ซึ่งจะเป็น การขับเคลื่อนงานด้านสังคมในการลดความเหลื่อมล้ำการเข้าถึงบริการต่างๆ ของรัฐอีกทางหนึ่ง และในวันนี้ (16 ม.ค. 63) กระทรวง พม. โดยกรมกิจการสตรีและสถาบันครอบครัว (สค.) ได้จัดการประชุมเสริมสร้างและพัฒนาศักยภาพศูนย์พัฒนาครอบครัวในชุมชน (ศพค.) โดยมีวัตถุประสงค์เพื่อเสริมสร้าง พัฒนาองค์ความรู้ และทักษะในการปฏิบัติงานด้านครอบครัว ให้แก่เจ้าหน้าที่สำนักงานพัฒนาสังคมและความมั่นคงของมนุษย์จังหวัด และเจ้าหน้าที่ขององค์กรปกครองส่วนท้องถิ่นที่ดูแลรับผิดชอบงาน ศพค. และคณะทำงาน ศพค. เพื่อให้ผู้รับผิดชอบงาน ศพค. และคณะทำงาน ได้รับการพัฒนาศักยภาพอย่างต่อเนื่อง และให้มีความเข้มแข็ง สามารถขับเคลื่อนภารกิจงานด้านสังคมครอบคลุมทุกกลุ่มเป้าหมายในระดับพื้นที่ได้อย่างมีประสิทธิภาพและเป็นรูปธรรม เนื่องจาก ศพค. เป็นองค์กรภาคประชาชน ที่มีความใกล้ชิดกับครอบครัวในพื้นที่และสามารถเข้าถึงปัญหาของชุมชนได้เป็นอย่างดี ทั้งนี้ จังหวัดพิษณุโลกมีจำนวนองค์กรปกครองส่วนท้องถิ่นทั้งสิ้น 103 แห่ง และมีการจัดตั้ง ศพค. ครบทั้งหมดเรียบร้อยแล้ว โดยให้ ศพค. ในจังหวัดพิษณุโลกสามารถเป็นต้นแบบในการพัฒนางานด้านสังคมในระดับพื้นที่ให้แก่ ศพค. ในจังหวัดอื่นต่อไป

ที่มา : https://www.thaigov.go.th/news/contents/details/25865
