รัฐบาลไทย-ข่าวทำเนียบรัฐบาล-กบข. เดินหน้าเรื่อง Big Data จับมือ GBDi วิเคราะห์ข้อมูลสร้างโมเดลให้บริการสมาชิก

วันพุธที่ 20 พฤศจิกายน 2562
กบข. เดินหน้าเรื่อง Big Data จับมือ GBDi วิเคราะห์ข้อมูลสร้างโมเดลให้บริการสมาชิก
กบข. และ GBDi ลงนามบันทึกข้อตกลงความร่วมมือระหว่างสองหน่วยงาน เพื่อแลกเปลี่ยนข้อมูล ให้คำปรึกษาแนะนำ รวมถึงพัฒนาบุคลากรให้มีความรู้ด้าน Data Engineering, Data Science และ Business Intelligence
นายวิทัย รัตนากร เลขาธิการคณะกรรมการกองทุนบำเหน็จบำนาญข้าราชการ (กบข.) และ รศ.ดร.ธีรณี อจลากุล ผู้อำนวยการสถาบันการวิเคราะห์และบริหารข้อมูลขนาดใหญ่ภาครัฐ (GBDi) ลงนามบันทึกข้อตกลงความร่วมมือระหว่างสองหน่วยงาน เพื่อแลกเปลี่ยนข้อมูล ให้คำปรึกษาแนะนำ รวมถึงพัฒนาบุคลากรให้มีความรู้ด้าน Data Engineering, Data Science และ Business Intelligence โดยเฉพาะการร่วมกันสำรวจและวิเคราะห์ข้อมูลเพื่อจัดทำโมเดลสำหรับการนำเสนอบริการ สวัสดิการ การให้ความรู้ที่สอดคล้องกับความต้องการและเป็นประโยชน์แก่สมาชิก กบข.
นายวิทัย กล่าวว่า กบข. ได้นำเทคโนโลยีดิจิทัลเข้ามาเปลี่ยนแปลงองค์กรครั้งใหญ่ ครอบคลุมเรื่องการสื่อสาร การให้บริการ และ การบริหารองค์กร ที่ทำให้เกิดการใช้ข้อมูลขนาดใหญ่ ซึ่ง กบข. เชื่อมั่นว่าการวิเคราะห์ข้อมูลดังกล่าว โดยพิจารณาประกอบกับปัจจัยการเปลี่ยนแปลงของโลกในมิติต่าง ๆ ทั้งด้านเศรษฐกิจ สังคม และการเมือง จะทำให้ กบข. เข้าใจความต้องการและข้อจำกัดของสมาชิกในเชิงลึก ทำให้สามารถนำเสนอข้อมูลและบริการที่ตอบโจทย์สมาชิกแบบรายบุคคลได้อย่างแม่นยำ ในขณะเดียวกัน ข้อมูลดังกล่าวจะมีส่วนช่วยในการตัดสินใจลงทุน ทำให้ กบข. สามารถปรับนโยบายและกลยุทธ์การลงทุนได้อย่างรวดเร็วสอดคล้องต่อการเปลี่ยนแปลงสภาวะเศรษฐกิจทั้งในและต่างประเทศ
อนึ่ง การสนับสนุนจาก GBDi  ซึ่งเป็นหน่วยงานรัฐที่จัดตั้งขึ้นภายใต้สังกัดของสำนักงานส่งเสริมเศรษฐกิจดิจิทัลเพื่อสนับสนุนให้เกิดการใช้ประโยชน์ข้อมูลสำหรับภาครัฐ ภาคธุรกิจ รวมถึงภาคการศึกษาและประชาชนได้อย่างเป็นรูปธรรม โดยเน้นการส่งเสริมความเป็นเลิศด้านการกำกับดูแลข้อมูลและการวิเคราะห์ข้อมูลขนาดใหญ่ในครั้งนี้ จะมีส่วนสำคัญในการสนับสนุนการทำงานของ กบข.ให้สามารถจัดเก็บและนำข้อมูลทั้งแบบออนไลน์และออฟไลน์ มาวิเคราะห์ได้อย่างรวดเร็ว เป็นไปตามมาตรฐาน ซึ่งจะช่วยให้ กบข. ประหยัดต้นทุนในการดำเนินงาน และสามารถบรรลุเป้าหมายในการเสริมสร้างความผูกพันและความพึงพอใจให้กับสมาชิก ผ่านกิจกรรมและบริการต่างๆ ได้ตามเป้าหมายที่วางไว้
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.1 ล้านคน มีมูลค่าสินทรัพย์สุทธิประมาณ 9.35 แสนล้านบาท (ข้อมูล ณ 31 ต.ค. 2562)

ที่มา : https://www.thaigov.go.th/news/contents/details/24695
