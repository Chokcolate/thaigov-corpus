รัฐบาลไทย-ข่าวทำเนียบรัฐบาล-ไทย เตรียมมาตรการรับแรงงานไทยกลับจากเกาหลีใต้

วันพุธที่ 4 มีนาคม 2563
ไทย เตรียมมาตรการรับแรงงานไทยกลับจากเกาหลีใต้
นายกรัฐมนตรีมอบหน่วยงานเตรียมมาตรการรับแรงงานไทยที่เดินทางกลับจากเกาหลีใต้ โดยเฉพาะ 2 เมืองพื้นที่เสี่ยง ให้กักตัวควบคุมโรคทุกราย ประสานทางการเกาหลีหลังรับรายงานตัวให้แรงงานกักตัวเองที่เกาหลี 14 วัน และตรวจคัดกรองก่อนขึ้นเครื่อง
นายกรัฐมนตรีมอบหน่วยงานเตรียมมาตรการรับแรงงานไทยที่เดินทางกลับจากเกาหลีใต้ โดยเฉพาะ 2 เมืองพื้นที่เสี่ยง ให้กักตัวควบคุมโรคทุกราย ประสานทางการเกาหลีหลังรับรายงานตัวให้แรงงานกักตัวเองที่เกาหลี 14 วัน และตรวจคัดกรองก่อนขึ้นเครื่อง
วันนี้ (4 มีนาคม 2563) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุขพร้อมด้วย นายแพทย์สุขุม กาญจนพิมาย ปลัดกระทรวงสาธารณสุข นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค ร่วมประชุมหารือมาตรการเร่งด่วนรองรับแรงงานเดินทางกลับจากพื้นที่เสี่ยง โดยมีพลเอกประยุทธ์ จันทร์โอชา นายกรัฐมนตรี เป็นประธาน และรัฐมนตรี ปลัดกระทรวง ผู้บริหารจากกระทรวงและหน่วยงานที่เกี่ยวข้อง อาทิ กระทรวงการต่างประเทศ คมนาคม แรงงาน กลาโหม มหาดไทย สาธารณสุข ผู้ว่าราชการกทม. การท่าอากาศยานแห่งประเทศไทย ร่วมประชุม
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า หากแรงงานไทยมีความประสงค์จะเดินทางกลับไทย รัฐบาลยินดีรับกลับ แต่ต้องทำให้ประเทศเราปลอดภัยที่สุด ต้องมีการควบคุมเฝ้าระวังโรค 14 วัน เบื้องต้นจะตรวจร่างกายที่ต้นทางประเทศเกาหลีใต้ก่อนจะขึ้นเครื่องมาประเทศไทย หากพบมีไข้จะกักตัวที่ประเทศเกาหลีใต้ก่อน แต่ถ้าหากพบการติดเชื้อไวรัสโควิด-19 จะทำการรักษาที่ประเทศเกาหลีใต้จนหาย  รัฐบาลจะหาวิธีการดีที่สุด โดยจะปรับแผน เฝ้าระวัง คัดกรองโรคตามสถานการณ์ รวมถึงการจัดเตรียมเวชภัณฑ์ในการรักษา ซึ่งสอดคล้องกับนโยบายของนายกรัฐมนตรี พลเอกประยุทธ์ จันทร์โอชา ที่เน้นย้ำว่าต้องการช่วยเหลือคนไทยก่อน และย้ำว่าไม่มีการลอยแพแน่นอน ที่สำคัญเมื่อแรงงานไทยกลับเข้าประเทศต้องสร้างความมั่นใจให้กับคนในประเทศด้วยว่า คนเหล่านี้จะไม่แพร่เชื้อในวงกว้าง ส่วนเรื่องสถานที่ในการกักตัวต้องมีการประชุมหารืออีกครั้งหนึ่ง ทั้งนี้ แรงงานไทยที่ผิดกฎหมายในเกาหลีใต้มีความประสงค์กลับประเทศต้องไปรายงานตัวที่สำนักงานตรวจคนเข้าเมืองเกาหลีใต้ใช้ระยะเวลาประมาณ 5-15 วัน โดยในช่วงรายงานตัวมีการประสานทางการเกาหลีใต้และสถานทูตไทย เพื่อให้ทางการสามารถตรวจสอบยอดแรงงานไทยที่แน่นอนว่าจะกลับประเทศไทย
นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค กล่าวว่า ในการดำเนินการตามมาตรการรองรับแรงงานไทยที่ทยอยเดินทางกลับจากประเทศเกาหลีใต้ โดยเฉพาะกลุ่มแรงงานผิดกฎหมาย ให้มีการคัดกรองทุกคนตั้งแต่ก่อนขึ้นเครื่อง เมื่อมาถึงประเทศไทยจะคัดกรอง และแยกกลุ่มการจัดการเป็น 3 กลุ่ม กรณีที่พบว่าป่วยหรือสงสัยว่าป่วย จะส่งตัวเข้าระบบการตรวจวินิจฉัย รับไว้รักษาที่โรงพยาบาลที่กำหนดไว้ สำหรับกลุ่มที่ไม่มีอาการป่วยแต่เดินทางมาจากพื้นที่ที่พบความเสี่ยงในการแพร่ระบาดของเชื้อไวรัสโควิด-19 คือเมืองแทกูและคย็องซังเหนือ จะถูกนำมากักตัวควบคุมโรคไว้ในสถานที่ที่รัฐบาลกำหนดเป็นเวลาไม่น้อยกว่า 14 วัน ซึ่งจะเน้นให้อยู่พื้นที่ภูมิลำเนาหรือใกล้เคียง ส่วนกลุ่มแรงงานที่เดินทางมาจากเมืองอื่น จะต้องกักกันเป็นเวลาไม่น้อยกว่า 14 วัน โดยอยู่ในกำกับของผู้ว่าราชการจังหวัด สำนักงานสาธารณสุขจังหวัด และหน่วยงานที่เกี่ยวข้อง ภายใต้คณะกรรมการโรคติดต่อจังหวัด โดยกระทรวงมหาดไทยและกระทรวงสาธารณสุขจะหารือกันเพื่อหาสถานที่เหมาะสมต่อไป
**********************************  4 มีนาคม 2563

ที่มา : https://www.thaigov.go.th/news/contents/details/26907
