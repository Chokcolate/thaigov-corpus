รัฐบาลไทย-ข่าวทำเนียบรัฐบาล-อนุทิน จับมือ สาธิต เอาผิดผู้รับเหมาทิ้งงาน ที่สร้างความเสียหายให้กระทรวงสาธารณสุข

วันพฤหัสบดีที่ 8 สิงหาคม 2562
อนุทิน จับมือ สาธิต เอาผิดผู้รับเหมาทิ้งงาน ที่สร้างความเสียหายให้กระทรวงสาธารณสุข
อนุทิน จับมือ สาธิตเอาผิดผู้รับเหมาทิ้งงาน ที่สร้างความเสียหายให้กระทรวงสาธารณสุข เรียกคืนเงินที่ควรเป็นของชาติ สาเหตุการทิ้งงานส่วนใหญ่มาจากการแข่งขันเสนอราคาที่ต่ำเพื่อให้ได้งาน รวมทั้งการจ้างบริษัทอื่นมาทำงานแทน
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวกับผู้บริหารกระทรวงสาธารณสุขในการประชุมผู้บริหารระดับสูงกระทรวงสาธารณสุขว่า ได้มอบให้ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ที่ท่านเป็นนักกฎหมาย ช่วยจัดการปัญหาผู้รับเหมาทิ้งงาน ที่ทำให้เกิดความเสียหายในกระทรวงสาธารณสุข การบริการประชาชนไม่เป็นไปตามแผนที่วางไว้ โดยในปีงบประมาณ 2562 พบการทิ้งงาน ในวงเงินกว่า 653ล้านบาท เป็นการก่อสร้างประเภทปีเดียว 10 รายการ และผูกพัน 10รายการ สาเหตุจากผู้รับจ้างขาดสภาพคล่อง ขาดแคลนแรงงาน ส่วนหนึ่งมาจากการแข่งขันเสนอราคาที่ต่ำเพื่อให้ได้งาน รวมทั้งการจ้างบริษัทอื่นมาทำงานแทน จึงมีปัญหาการทิ้งงานเกิดขึ้น
“ผมและรมช.สธ. จะร่วมกันติดตามเพื่อเรียกคืนเงินที่ควรเป็นของชาติและจะจัดการอย่างเข้มงวดไม่ให้เกิดปัญหาในลักษณะนี้อีก” นายอนุทินกล่าว
****************************** 8 สิงหาคม 2562

ที่มา : https://www.thaigov.go.th/news/contents/details/22091
