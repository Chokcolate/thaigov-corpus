รัฐบาลไทย-ข่าวทำเนียบรัฐบาล-รองปลัดจุลพงษ์ฯ เปิดการสัมมนา “เตรียมความพร้อมในการพัฒนาระบบการรับรอง มผช.” ขับเคลื่อนมาตรฐานผลิตภัณฑ์ชุมชน

วันพุธที่ 27 พฤศจิกายน 2562
รองปลัดจุลพงษ์ฯ เปิดการสัมมนา “เตรียมความพร้อมในการพัฒนาระบบการรับรอง มผช.” ขับเคลื่อนมาตรฐานผลิตภัณฑ์ชุมชน
นายจุลพงษ์ ทวีศรี รองปลัดกระทรวงอุตสาหกรรม เป็นประธานในพิธีเปิดการสัมมนาเชิงปฏิบัติการ เรื่อง การเตรียมความพร้อมในการพัฒนาระบบการรับรองมาตรฐานผลิตภัณฑ์ชุมชน (มผช.) สอดคล้องตามมาตรฐานสากล ณ โรงแรมบางกอก พาเลส กรุงเทพฯ
วันที่ 26 พฤศจิกายน 2562 นายจุลพงษ์ ทวีศรี รองปลัดกระทรวงอุตสาหกรรม เป็นประธานในพิธีเปิดการสัมมนาเชิงปฏิบัติการ เรื่อง การเตรียมความพร้อมในการพัฒนาระบบการรับรองมาตรฐานผลิตภัณฑ์ชุมชน (มผช.) สอดคล้องตามมาตรฐานสากล ร่วมด้วยนายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม คณะผู้บริหารสำนักงานมาตรฐานผลิตภัณฑ์อุตสาหกรรม และเจ้าหน้าที่จากสำนักงานอุตสาหกรรมจังหวัดทั่วประเทศ จัดขึ้นระหว่างวันที่ 25-28 พฤศจิกายน 2562 โดยมีผู้เข้าร่วมกว่า 200 คน ณ โรงแรมบางกอก พาเลส กรุงเทพฯ
การสัมมนาในครั้งนี้มีวัตถุประสงค์เพื่อให้ความรู้ข้อกำหนดมาตรฐานผลิตภัณฑ์อุตสาหกรรม การตรวจสอบและรับรอง ข้อกำหนดสำหรับหน่วยรับรองผลิตภัณฑ์ กระบวนการและการบริการ : มอก.17065-2556 (ISO/IEC 17065-2012) แก่ผู้ปฏิบัติงานที่เกี่ยวข้องกับมาตรฐานผลิตภัณฑ์ชุมชน เพื่อสามารถนำหลักการไปใช้ในการดำเนินงานของหน่วยรับรอง มผช.ระดับจังหวัดทั้ง 76 จังหวัดให้เป็นไปในทิศทางเดียวกันอย่างถูกต้อง อีกทั้งยังเป็นการเสริมสร้างทักษะความรู้เชิงวิชาการ แนวคิดการพัฒนางาน ตลอดจนทำความเข้าใจร่วมกันด้านการปฏิบัติงานระหว่างสำนักงานมาตรฐานผลิตภัณฑ์อุตสาหกรรม (สมอ.) และสำนักงานอุตสาหกรรมจังหวัด (สอจ.) ซึ่งเป็นกลไกสำคัญในการขับเคลื่อนโครงการมาตรฐานผลิตภัณฑ์ชุมชนให้บรรลุเป้าประสงค์ที่กำหนดไว้อย่างมีประสิทธิภาพยิ่งขึ้น

ที่มา : https://www.thaigov.go.th/news/contents/details/24856
