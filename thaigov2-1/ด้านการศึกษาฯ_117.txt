รัฐบาลไทย-ข่าวทำเนียบรัฐบาล-รำลึก วันปิยมหาราช

วันศุกร์ที่ 25 ตุลาคม 2562
รำลึก วันปิยมหาราช
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ พร้อมด้วยคุณหญิงกัลยา โสภณพนิช และนางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ร่วมพิธีบำเพ็ญกุศล และพิธีวางพวงมาลา เนื่องในวันคล้ายวันสวรรคตพระบาทสมเด็จพระจุลจอมเกล้าเจ้าอยู่หัว
เมื่อวันพุธที่ 23 ตุลาคม 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ พร้อมด้วยคุณหญิงกัลยา โสภณพนิช และนางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ร่วมพิธีบำเพ็ญกุศล และพิธีวางพวงมาลา เนื่องในวันคล้ายวันสวรรคตพระบาทสมเด็จพระจุลจอมเกล้าเจ้าอยู่หัว โดยมีนายวิษณุ เครืองาม รองนายกรัฐมนตรี เป็นประธานพิธีวางพวงมาลาและถวายบังคม พร้อมทั้งประธานองค์กรตามรัฐธรรมนูญ คณะรัฐมนตรี ส่วนราชการ รัฐวิสาหกิจ ภาคเอกชน ตลอดจนผู้บริหารระดับสูงกระทรวงศึกษาธิการ เข้าร่วมพิธี ณ บริเวณท้องสนามหลวง
จากนั้น ในเวลา 10.30 น. นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ร่วมกิจกรรมจิตอาสาพัฒนาเพื่อถวายพระราชกุศล และน้อมรำลึกในพระมหากรุณาธิคุณของพระมหากษัตริย์ไทย ปรับภูมิทัศน์ ทำความสะอาดบริเวณเส้นทางรถไฟ โดยมีนายวิษณุ เครืองาม รองนายกรัฐมนตรี เป็นประธาน พร้อมด้วย​คณะรัฐมนตรีและคู่สมรส ผู้บริหารศูนย์อำนวยการใหญ่จิตอาสาพระราชทาน 904 วปร. ผู้ว่าราชการกรุงเทพมหานคร​ หัวหน้าส่วนราชการ ผู้ว่าการรถไฟแห่งประเทศไทย หน่วยงายภาครัฐ ภาคเอกชน และประชาชนจิตอาสา เข้าร่วมงาน ณ บริเวณสถานีรถไฟหัวลำโพง
นายวิษณุ เครืองาม รองนายกรัฐมนตรี กล่าวว่า นับแต่พระบาทสมเด็จพระจุลจอมเกล้าเจ้าอยู่หัว เสด็จเถลิงถวัลยราชสมบัติ เป็นพระมหากษัตริย์องค์ที่ 5 แห่งราชวงศ์จักรี ปวงพสกนิกรใต้ร่มพระบารมี ต่างประจักษ์ชัดแจ้งในพระเกียรติคุณ พระราชกรณียกิจนานัปการที่ได้ทรงปฏิบัติบำเพ็ญ เพื่อประโยชน์อย่างอเนกอนันต์แก่ประเทศชาติ โดยทรงวางรากฐานการพัฒนาประเทศให้มีความเจริญก้าวหน้าอย่างมั่นคง สู่ความทันสมัย ทัดเทียมนานาอารยประเทศ โดยเฉพาะอย่างยิ่ง ทรงนำนวัตกรรมใหม่ ๆ เข้ามาปรับใช้ในการพัฒนาประเทศในทุกด้าน ทั้งกิจการไปรษณีย์ โทรเลข การไฟฟ้า การประปา ตลอดจน ทรงมีสายพระเนตรอันกว้างไกล ทรงเล็งเห็นว่าระบบการขนส่งทางรางจะมีคุณูปการต่อการขนส่งภายในประเทศในอนาคต จึงมีพระราชดำริให้สร้างทางรถไฟขึ้น ก่อให้เกิดความเจริญก้าวหน้าแก่กิจการรถไฟและบังเกิดคุณประโยชน์แก่ประเทศชาติและพสกนิกรจวบจนปัจจุบัน
ในวาระนี้ รัฐบาลขอน้อมนำแนวทางจิตอาสาพระราชทาน “โครงการจิตอาสาพระราชทาน 904 วปร.” เพื่อจัดกิจกรรมจิตอาสาพัฒนาปรับภูมิทัศน์ ทำความสะอาดบริเวณเส้นทางรถไฟ เพื่อให้ประชาชนทุกหมู่เหล่าได้มีส่วนร่วมในการบำเพ็ญสาธารณประโยชน์ และสร้างจิตสำนึกในการดูแลรักษาพื้นที่บริเวณเส้นทางรถไฟ เพื่อถวายพระราชกุศลแด่พระบาทสมเด็จพระจุลจอมเกล้าเจ้าอยู่หัว ผู้ทรงมีคุณูปการต่อกิจการรถไฟไทย ด้วยสำนึกในพระมหากรุณาธิคุณอันหาที่สุดมิได้นี้ ปวงข้าพระพุทธเจ้า ขอพระราชทานถวายพระพรชัยมงคล ขออัญเชิญคุณพระศรีรัตนตรัย และอำนาจสรรพสิ่งศักดิ์สิทธิ์ในสากล โปรดอภิบาลประทานพรให้ใต้ฝ่าละอองธุลีพระบาท ทรงพระเจริญด้วยจตุรพิธพรชัย ทรงพระเกษมสำราญ พระเกียรติคุณแผ่ไพศาลไปทั่วทุกทิศานุทิศ สถิตเป็นมิ่งขวัญปกเกล้าเหล่าพสกนิกรชาวไทยตราบกาลนาน เทอญ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/24057
