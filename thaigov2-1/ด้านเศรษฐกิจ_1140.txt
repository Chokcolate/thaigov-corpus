รัฐบาลไทย-ข่าวทำเนียบรัฐบาล-กระทรวงเกษตรฯ โดยกรมพัฒนาที่ดิน จัดโครงการอบรมหมอดินอาสา 4.0

วันจันทร์ที่ 23 ธันวาคม 2562
กระทรวงเกษตรฯ โดยกรมพัฒนาที่ดิน จัดโครงการอบรมหมอดินอาสา 4.0
กระทรวงเกษตรฯ โดยกรมพัฒนาที่ดิน จัดโครงการอบรมหมอดินอาสา 4.0 ช่วยแก้ไขปัญหาดิน และพัฒนาพื้นดินประเทศไทย
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานพิธีเปิดโครงการอบรมหมอดินอาสา 4.0 ประจำปีงบประมาณ 2563 ณ ห้องมหานคร โรงแรมราวดี อ.เมือง จ.นครศรีธรรมราช ว่า กระทรวงเกษตรและสหกรณ์ โดยกรมพัฒนาที่ดิน นั้นเห็นความสำคัญของหมอดินอาสา เพราะเป็นเครือข่ายที่สำคัญในการผลักดันนโยบาย และเป็นผู้แทนของกรมพัฒนาที่ดิน เพื่อยกระดับการจัดการดิน ให้ได้ผลผลิตสูง มีคุณภาพ และได้มาตรฐาน โดยเป็นผู้แทนเกษตรกร 1 คน 1 หมู่บ้าน
“การเกษตรของประเทศไทยนั้น ต้องได้รับการพัฒนาเข้าสู่ยุด 4.0 ทางกระทรวงเกษตรฯ ได้น้อมนำแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในการแก้ไขปัญหาดิน การอนุรักษ์ดินและน้ำเพื่อลดการชะล้างหน้าดิน และการฟื้นฟูพื้นที่ดินเสื่อมโทรมโดยใช้หญ้าแฝก โดยยึดหลักปรัชญาเศรษฐกิจพอเพียง จะเห็นได้ว่าหมอดินอาสาของกรมพัฒนาที่ดินนั้น มีบทบาทที่สำคัญในการเป็นแกนนำสร้างการรับรู้และความเข้าใจ ในการสงวนและอนุรักษ์พื้นที่ดินดีไว้” ร้อยเอก ธรรมนัส กล่าว
ทั้งนี้กรมพัฒนาที่ดินนั้น มีการอบรมหมอดินอาสามากว่า 20 ปี เริ่มตั้งแต่การสร้างความเข้าใจ สร้างวิทยากรหมอดินอาสา พัฒนาศูนย์เรียนรู้ด้านการพัฒนาที่ดิน อบรมเพิ่มเติมองค์ความรู้ใหม่ๆ และเพิ่มประสบการณ์โดยศึกษาดูงานในและนอกพื้นที่
ด้าน นางสาวเบญจพร ชาครานนท์ อธิบดีกรมพัฒนาที่ดิน กล่าวเพิ่มเติม ว่า กรมพัฒนาที่ดินมีนโยบายในการจัดโครงการอบรมหมอดินอาสา 4.0 ประจำปีงบประมาณ 2563 เพื่อสร้างเจตนารมณ์ให้กรมพัฒนาที่ดินเป็นองค์กร 4.0 มีแนวคิดในการพัฒนาโครงการอบรมหมอดินอาสา ให้หมอดินอาสาเป็น Smart farmer กรมพัฒนาที่ดิน เพื่อสร้างเครือข่ายหมอดินอาสาสาขาวิชาการต่างๆ เพื่อเรียนรู้การใช้เทคโนโลยีสารสนเทศ และเพื่อพัฒนาบทเรียนปัญญาประดิษฐ์หมอดินถามตอบ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25407
