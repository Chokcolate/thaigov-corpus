รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรีมอบนโยบายแก่ สคบ. เน้นปฏิบัติได้จริง ช่วยเหลือประชาชนผู้เดือดร้อน พร้อมสร้างจิตสำนึกแก่ผู้ประกอบธุรกิจเชิงรุก

วันพุธที่ 21 สิงหาคม 2562
รัฐมนตรีประจำสำนักนายกรัฐมนตรีมอบนโยบายแก่ สคบ. เน้นปฏิบัติได้จริง ช่วยเหลือประชาชนผู้เดือดร้อน พร้อมสร้างจิตสำนึกแก่ผู้ประกอบธุรกิจเชิงรุก
นายเทวัญ ลิปตพัลลภ รัฐมนตรีประจำสำนักนายกรัฐมนตรี มอบนโยบายแก่ สคบ. เน้นปฏิบัติได้จริง ช่วยเหลือประชาชนผู้เดือดร้อน พร้อมสร้างจิตสำนึกแก่ผู้ประกอบธุรกิจเชิงรุก
วันนี้ (21 ส.ค.52) เวลา 09.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี ประชุมติดตามการดำเนินงานของสำนักงานคณะกรรมการคุ้มครองผู้บริโภค  ณ ห้องประชุม 5 สำนักงานคณะกรรมการคุ้มครองผู้บริโภค ศูนย์ราชการแจ้งวัฒนะ โดยมี พลตำรวจตรี ประสิทธิ์ เฉลิมวุฒิศักดิ์ เลขาธิการสำนักงานคณะกรรมการคุ้มครองผู้บริโภค  คณะผู้บริหาร ราชการ เจ้าหน้าที่ร่วมต้อนรับ
เลขาธิการสำนักงานคณะกรรมการคุ้มครองผู้บริโภค บรรยายสรุปภารกิจและอำนาจหน้าที่สำคัญในการควบคุมผู้ประกอบธุรกิจด้านต่าง ๆ ประกอบด้วย โฆษณา สัญญา ฉลาก ขายตรงและตลาดแบบตรง ซึ่งที่ผ่านมาได้มีการแก้ไขปัญหาเรื่องร้องเรียน  (ระหว่าง เดือนตุลาคม 2561  - มิถุนายน 2562) จำนวนทั้งสิ้น 12,671 ราย โดยสามารถแก้ไขปัญหาให้ผู้บริโภคได้  3,330 ราย เป็นมูลค่าทั้งสิ้น 149,747,057.99 บาท นอกจากนี้ ยังได้ดำเนินการเปรียบเทียบความผิดผู้ประกอบธุรกิจที่ละเมิดสิทธิผู้บริโภค จำนวน 250 ราย เป็นมูลค่าทั้งสิ้น 19,036,000 บาท และมีการตรวจสอบพฤติการณ์ผู้ประกอบธุรกิจ เพื่อให้ความรู้และป้องปรามมิให้กระทำการละเมิดสิทธิผู้บริโภค จำนวน ทั้งสิ้น 2,441 ราย
โอกาสนี้ รัฐมนตรีประจำสำนักนายกรัฐมนตรี ได้มอบนโยบายการดำเนินงานแก่ข้าราชการ เจ้าหน้าที่สำนักงานคณะกรรมการคุ้มครองผู้บริโภค 8 ข้อ คือ
1. เน้นการประชาสัมพันธ์ในเชิงรุก เช่น การจัดประชุม การสัมมนาทางวิชาการ การสร้างเครือข่ายด้านการประชาสัมพันธ์ต่าง ๆ การใช้ SOCIAL MEDIA ฯลฯ ให้ผู้บริโภคและผู้ประกอบการธุรกิจ ได้เข้าใจในกลไกต่างๆ ของการคุ้มครองผู้บริโภค ที่ปรากฏในกฎหมายต่าง ๆ ที่เกี่ยวข้อง เพื่อให้ทั้ง 2 ฝ่าย ได้ตระหนักในบทบาทหน้าที่ซึ่งกันและกัน
2. เร่งรัดการพิจารณาข้อร้องเรียนต่างๆ ให้ได้ข้อยุติโดยเร็ว ไม่ว่าจะเป็นกรณีที่ได้มีการฟ้องร้องดำเนินคดี หรือกรณีไกล่เกลี่ยให้ได้ข้อยุติ เพื่อให้เกิดความเชื่อมั่นต่อกลไกการคุ้มครองผู้บริโภค
3. ให้สำนักงานคณะกรรมการคุ้มครองผู้บริโภค ควรจะต้องมีการออกไปตรวจสอบติดตามพฤติกรรมการเอาเปรียบผู้บริโภคในรูปแบบต่างๆ อย่างสม่ำเสมอ ตามช่องทางต่างๆ ที่หลากหลาย รวมทั้งการให้คำแนะนำแก่ผู้ประกอบการธุรกิจ ให้ปฏิบัติให้ถูกต้องตามกฎหมายอย่างเคร่งครัด
4. เพื่อให้การคุ้มครองผู้บริโภคเป็นไปอย่างทั่วถึง และกระจายไปยังภูมิภาคต่างๆ ต้องมีการพัฒนาเครือข่ายในการคุ้มครองผู้บริโภคกับสมาคม มูลนิธิต่างๆ องค์กรผู้บริโภค องค์กรปกครองส่วนท้องถิ่น สถาบันการศึกษา นิสิตนักศึกษา อาสาสมัครในระดับหมู่บ้าน ตำบล ในการเป็นหูเป็นตา เพื่อเผยแพร่ความรู้ความเข้าใจด้านการคุ้มครองผู้บริโภค กฎหมายต่างๆ ที่เกี่ยวข้อง
5. ควรให้ความสำคัญกับการดูแลเรื่องการคุ้มครองผู้บริโภคให้กับผู้สูงอายุ ผู้พิการ และเด็กที่ขาดโอกาสในการรับรู้ข้อมูลข่าวสาร เพื่อไม่ให้ถูกเอารัดเอาเปรียบในเรื่องของสัญญา ฉลาก การโฆษณาต่างๆ
6. สำนักงานคุ้มครองผู้บริโภคต้องปรับองค์กรให้ทันกับการคุ้มครองผู้บริโภคด้วย ไม่ว่าจะเป็นเครื่องมือ อุปกรณ์ เทคโนโลยีต่างๆ ควรมีฐานข้อมูล BIG DATA ด้านการซื้อขายออนไลน์ทั้งระบบ เพื่อผู้บริโภคประกอบการตัดสินใจเลือกซื้อ และหน่วยงานรัฐสามารถเข้าไปจัดการกับปัญหาการหลอกลวงได้ง่ายขึ้น
7. สำนักงานคุ้มครองผู้บริโภคต้องดูแลในการสร้างเครือข่ายกับองค์กรผู้บริโภคต่างๆ อย่างใกล้ชิด ตาม พรบ. การจัดตั้งองค์กรของผู้บริโภค พ.ศ. 2562 ซึ่งขณะนี้มีผลบังคับใช้แล้ว เพื่อให้ผู้บริโภคสามารถรวมตัวจัดตั้งองค์กร ที่มีความเป็นอิสระ เพื่อให้เกิดพลังในการคุ้มครองและพิทักษ์สิทธิ์ของผู้บริโภค โดยได้รับการสนับสนุนจากภาครัฐ และจะนำไปสู่การจัดตั้งสภาองค์กรของผู้บริโภค ที่จะมาช่วยภาครัฐในการทำงานด้านการคุ้มครองผู้บริโภค ให้มีประสิทธิภาพ
มากขึ้น
8. สืบเนื่องจาก พรบ.คุ้มครองผู้บริโภค (ฉบับที่ 4) พ.ศ.2562 มีการประกาศใช้แล้ว และจะบังคับใช้ในวันที่ 26 สิงหาคมนี้ มีองค์ประกอบของคณะกรรมการคุ้มครองผู้บริโภคที่เปลี่ยนไปจากเดิม มีคณะกรรมการเฉพาะเรื่องเพิ่มเติม คือ คณะกรรมการว่าด้วยความปลอดภัยของสินค้าและบริการ และมีบทบัญญัติกรณีมีข้อโต้แย้งระหว่างหน่วยงานของรัฐ ในการใช้บังคับกฎหมายของแต่ละหน่วยงาน ก็ให้คณะกรรมการคุ้มครองผู้บริโภควินิจฉัยชี้ขาดได้ ซึ่งถือได้ว่ามีความสำคัญมาก ที่จะต้องรีบดำเนินการในขั้นตอนต่างๆ ที่กำหนดไว้ในพรบ. ฉบับนี้ เพื่อเพิ่มประสิทธิภาพของการทำงานในการคุ้มครองผู้บริโภค ขอให้ สคบ.พิจารณาดำเนินการในส่วนที่เกี่ยวข้องต่อไป
จากนั้น รัฐมนตรีประจำสำนักนายกรัฐมนตรีตัดริบบิ้นโครงการ "งดพลาสติก หิ้วปิ่นโต โชว์ถุงผ้า" ชมนิทรรศการ และเยี่ยมชมศูนย์รับเรื่องราวร้องทุกข์ สคบ.  ก่อนเดินทางกลับ
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22393
