รัฐบาลไทย-ข่าวทำเนียบรัฐบาล-กรมสรรพากรเตรียมพร้อมระบบออนไลน์สำหรับการยื่นแบบแสดงรายการภาษีเงินได้บุคคลธรรมดาสำหรับปีภาษี 2562

วันพฤหัสบดีที่ 19 ธันวาคม 2562
กรมสรรพากรเตรียมพร้อมระบบออนไลน์สำหรับการยื่นแบบแสดงรายการภาษีเงินได้บุคคลธรรมดาสำหรับปีภาษี 2562
กรมสรรพากรเตรียมความพร้อมระบบการยื่นแบบแสดงรายการภาษีเงินได้บุคคลธรรมดาผ่านเว็บไซต์กรมสรรพากรและ Mobile Application พร้อมทั้งให้ผู้ยื่นแบบภาษีเงินได้บุคคลธรรมดาสามารถตรวจสอบข้อมูลค่าลดหย่อนต่างๆ ของตนเองผ่านระบบ My Tax Account ที่เว็บไซต์กรมสรรพากร
กรมสรรพากรเตรียมความพร้อมระบบการยื่นแบบแสดงรายการภาษีเงินได้บุคคลธรรมดาผ่านเว็บไซต์กรมสรรพากรและ Mobile Application พร้อมทั้งให้ผู้ยื่นแบบภาษีเงินได้บุคคลธรรมดาสามารถตรวจสอบข้อมูลค่าลดหย่อนต่างๆ ของตนเองผ่านระบบ My Tax Account ที่เว็บไซต์กรมสรรพากร www.rd.go.th เพื่อลดความยุ่งยาก ในการจัดเก็บเอกสาร เพิ่มความสะดวกรวดเร็วในการค้นหาข้อมูลค่าลดหย่อนต่าง ๆ ได้แก่ เงินสมทบ กบข. เบี้ยประกันสุขภาพ และเงินบริจาคผ่านระบบ e-Donation ซึ่งจะช่วยให้การยื่นแบบภาษีเงินได้บุคคลธรรมดาและการคืนภาษีรวดเร็วขึ้น
นางสมหมาย ศิริอุดมเศรษฐ รักษาการที่ปรึกษาด้านยุทธศาสตร์การจัดเก็บภาษี ในฐานะโฆษกกรมสรรพากร เปิดเผยว่า “การยื่นแบบแสดงรายการภาษีเงินได้บุคคลธรรมดาปีภาษี ๒๕๖๒ กำหนดให้ยื่นภายในวันที่ ๓๑ มีนาคม ๒๕๖๓ หรือผู้ที่ยื่นแบบทางอินเทอร์เน็ตจะได้ขยายเวลาออกไปอีก ๘ วัน ถึงวันที่ 8 เมษายน 2563 ทั้งนี้ ภาษีเงินได้บุคคลธรรมดามีสัดส่วนการยื่นแบบทางอินเทอร์เน็ตสูงถึงร้อยละ ๘๒ ของผู้ยื่นแบบฯ กรมสรรพากรจึงได้มีการเตรียมระบบการยื่นแบบออนไลน์ และระบบ Mobile Application ให้สอดคล้องกับรายการใช้สิทธิประโยชน์ทางภาษีต่างๆ สำหรับผู้เสียภาษี ซึ่งระบบจะพร้อมให้ใช้ยื่นแบบออนไลน์ได้ตั้งแต่วันที่ ๑ มกราคม ๒๕๖๓”
“ในการยื่นแบบแสดงรายการภาษีเงินได้บุคคลธรรมดา ผู้เสียภาษีต้องแสดงข้อมูลเงินได้ และค่าลดหย่อนต่างๆ เพื่อให้ได้รับสิทธิการลดหย่อนและเสียภาษีถูกต้องครบถ้วน กรมสรรพากรตระหนักถึงความสำคัญดังกล่าว จึงสร้างช่องทางให้ผู้เสียภาษีสามารถเข้ามาตรวจสอบข้อมูลค่าลดหย่อนต่างๆ ของตนเองผ่านระบบ My Tax Account ที่เว็บไซต์กรมสรรพากร www.rd.go.th ซึ่ง My Tax Account เป็นระบบให้บริการผู้เสียภาษีในการค้นข้อมูลค่าลดหย่อนและสิทธิประโยชน์ทางภาษี โดยมีการเชื่อมโยงข้อมูลในรูปแบบอิเล็กทรอนิกส์กับหน่วยงานเจ้าของข้อมูลต่างๆ และแสดงข้อมูลค่าลดหย่อน ได้แก่ ข้อมูลเบี้ยประกันสุขภาพ ข้อมูลการบริจาคที่ปรากฏอยู่ในระบบบริจาคอิเล็กทรอนิกส์ (e-Donation) และข้อมูลเงินสะสมเข้ากองทุนบำเหน็จบำนาญข้าราชการ ซึ่งจะช่วยลดภาระ        ในการเก็บเอกสารหลักฐานและการสแกนเอกสารต่างๆ และช่วยให้การยื่นแบบภาษีเงินได้บุคคลธรรมดาและการคืนภาษีสะดวกรวดเร็วขึ้น ซึ่งปีที่ผ่านมามีผู้ใช้งานระบบนี้กว่าแปดแสนราย”
“การยื่นแบบออนไลน์จะช่วยให้ได้รับเงินคืนภาษีเร็วกว่าการยื่นแบบกระดาษ หากไม่ต้องขอเอกสารเพิ่มเติม ระบบจะประมวลผลสั่งคืนเงินแบบอัตโนมัติ โดยโอนเงินคืนภาษีเข้าในระบบพร้อมเพย์ของผู้มีเงินได้ หรือบัตร e-Money/e-Wallet ทั้งนี้ ในช่วงระหว่างวันที่ ๑ มกราคม ถึง ๓๐ กันยายน ๒๕๖๒ กรมสรรพากรได้อนุมัติคืนภาษีรวมกว่า ๓๔ ล้านบาท ในจำนวนนี้เป็นการคืนผ่านพร้อมเพย์และ e-Money จำนวนกว่า ๒๙ ล้านบาท หรือคิดเป็นร้อยละ ๘๖.๘๖” โฆษกกรมสรรพากรกล่าว
ทั้งนี้ ผู้เสียภาษีสามารถสอบถามข้อมูลเพิ่มเติมได้ที่สำนักงานสรรพากรพื้นที่ หรือศูนย์สารนิเทศสรรพากร (RD Intelligence Center) โทร. 1161
กรมสรรพากร  สำนักงานเลขานุการกรม  ส่วนประชาสัมพันธ์
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/25332
