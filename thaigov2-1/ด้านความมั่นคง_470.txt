รัฐบาลไทย-ข่าวทำเนียบรัฐบาล-มท.1 เป็นประธานมอบเงิน 770 ล้านบาท โครงการ PEA สนับสนุนครุภัณฑ์ทางการแพทย์โรงพยาบาลจังหวัด 77 แห่งทั่วประเทศ เนื่องในโอกาสมหามงคลพระราชพิธีบรมราชาภิเษก

วันจันทร์ที่ 6 มกราคม 2563
มท.1 เป็นประธานมอบเงิน 770 ล้านบาท โครงการ PEA สนับสนุนครุภัณฑ์ทางการแพทย์โรงพยาบาลจังหวัด 77 แห่งทั่วประเทศ เนื่องในโอกาสมหามงคลพระราชพิธีบรมราชาภิเษก
มท.1 เป็นประธานมอบเงิน 770 ล้านบาท โครงการ PEA สนับสนุนครุภัณฑ์ทางการแพทย์โรงพยาบาลจังหวัด 77 แห่งทั่วประเทศ เนื่องในโอกาสมหามงคลพระราชพิธีบรมราชาภิเษก
เมื่อวันที่ 3ม.ค.63 เวลา 09:00 น. ที่ห้องประชุมราชสีห์ ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ประธานในพิธีมอบเงินโครงการ PEA สนับสนุนครุภัณฑ์ทางการแพทย์ โรงพยาบาลจังหวัด 77 แห่ง เฉลิมพระเกียรติเนื่องในโอกาสมหามงคลพระราชพิธีบรมราชาภิเษก ระหว่างการไฟฟ้าส่วนภูมิภาคและกระทรวงสาธารณสุข ซึ่งมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นผู้รับมอบ โดยมี นายฉัตรชัย พรหมเลิศ ปลัดกระทรวงมหาดไทย นายแพทย์สุขุม กาญจนพิมาย ปลัดกระทรวงสาธารณสุข นายชยพล ธิติศักดิ์ อธิบดีกรมโยธาธิการและผังเมืองในฐานะประธานกรรมการการไฟฟ้าส่วนภูมิภาค นายสมพงษ์ ปรีเปรม ผู้ว่าการการไฟฟ้าส่วนภูมิภาค พร้อมด้วยผู้อำนวยการโรงพยาบาลจังหวัดทั่วประเทศ และผู้เกี่ยวข้อง ร่วมพิธี
พลเอก อนุพงษ์ เผ่าจินดา กล่าวว่า นับเป็นเรื่องน่ายินดีเป็นอย่างยิ่งที่การไฟฟ้าส่วนภูมิภาคมีจิตอันเป็นกุศลและมีความห่วงใยสุขภาพพี่น้องประชาชน โดยได้บริจาคเงินเพื่อจัดซื้อครุภัณฑ์ทางการแพทย์ให้แก่โรงพยาบาลจังหวัด จำนวน 77 แห่ง ๆ ละ 10 ล้านบาท รวม 770 บาท ในนามของกระทรวงมหาดไทยขอขอบคุณการไฟฟ้าส่วนภูมิภาค กระทรวงสาธารณสุข และทุกภาคส่วนที่เกี่ยวข้องแทนพี่น้องประชาชนคนไทยทุกคน ในความตั้งใจอันดีในการเพิ่มโอกาสในการเข้าถึงบริการสุขภาพให้กับประชาชนในทุกจังหวัดทั่วประเทศ
ด้าน นายอนุทิน ชาญวีรกูล กล่าวว่า ในนามของกระทรวงสาธารณสุข ขอขอบคุณการไฟฟ้าส่วนภูมิภาค ที่ได้มอบเงินสนับสนุนเพื่อจัดซื้อครุภัณฑ์ทางการแพทย์ให้แก่โรงพยาบาลจังหวัดทั่วประเทศ จำนวน 770 ล้านบาท นับเป็นมหากุศลและกระทรวงสาธารณสุขขอน้อมรับไว้ด้วยความซาบซึ้งใจเป็นอย่างยิ่ง ซึ่งถือเป็นการร่วมเฉลิมพระเกียรติเนื่องในโอกาสมหามงคลพระราชพิธีบรมราชาภิเษก โดยกระทรวงสาธารณสุขขอให้คำมั่นที่จะนำเงินที่ได้รับไปดำเนินการจัดซื้อครุภัณฑ์ทางการแพทย์ให้กับโรงพยาบาลจังหวัด 77 แห่งตามเจตนารมณ์เพื่อให้เกิดประโยชน์อันมหาศาลกับสุขภาพของพี่น้องประชาชนคนไทยทุกคน
สำหรับโครงการ PEA สนับสนุนครุภัณฑ์ทางการแพทย์ โรงพยาบาลจังหวัด 77 แห่ง เฉลิมพระเกียรติ จัดขึ้นโดยการไฟฟ้าส่วนภูมิภาค (PEA) มีวัตถุประสงค์เพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลพระราชพิธีบรมราชาภิเษก พุทธศักราช 2562 รวมถึงเพื่อเพิ่มประสิทธิภาพด้านการบริการของโรงพยาบาลให้กับประชาชนและช่วยเหลือโรงพยาบาล 77 แห่ง ที่ขาดแคลนครุภัณฑ์ทางการแพทย์ที่จำเป็นเพื่อต่อยอดภารกิจของ PEA ตลอด 6 ทศวรรษ ที่ไม่เพียงให้บริการด้านพลังงานไฟฟ้าเพื่อพัฒนาคุณภาพชีวิต เศรษฐกิจ ดูแลชุมชน สังคม สิ่งแวดล้อม เพื่อประเทศไทยเติบโตอย่างยั่งยืน โดยสนับสนุนงบประมาณการจัดซื้อครุภัณฑ์ทางการแพทย์ที่จำเป็นแก่โรงพยาบาล ผ่านกระทรวงสาธารณสุข จำนวน 77 แห่ง โรงพยาบาลละ 10 ล้านบาท ซึ่งโครงการดังกล่าวครอบคลุมถึงการสร้างความร่วมมือพัฒนาการดำเนินงานด้านสาธารณสุขเพื่อสร้างมาตรฐานและยกระดับการให้บริการทางการแพทย์ เพื่อให้เกิดประโยชน์สูงสุดแก่ประชาชนและประเทศชาติสืบไป.
กองสารนิเทศ สป.มท.
ครั้งที่ 1/2563

ที่มา : https://www.thaigov.go.th/news/contents/details/25625
