รัฐบาลไทย-ข่าวทำเนียบรัฐบาล-​รัฐมนตรีว่าการกระทรวงการต่างประเทศญี่ปุ่นยืนยัน ญี่ปุ่นพร้อมขยายความเป็นหุ้นส่วนยุทธศาตร์กับไทยในทุกด้าน

วันพฤหัสบดีที่ 9 มกราคม 2563
​รัฐมนตรีว่าการกระทรวงการต่างประเทศญี่ปุ่นยืนยัน ญี่ปุ่นพร้อมขยายความเป็นหุ้นส่วนยุทธศาตร์กับไทยในทุกด้าน
​รัฐมนตรีว่าการกระทรวงการต่างประเทศญี่ปุ่นยืนยัน ญี่ปุ่นพร้อมขยายความเป็นหุ้นส่วนยุทธศาตร์กับไทยในทุกด้าน
วันนี้ (วันอังคารที่ 7 มกราคม 2563) เวลา 16.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายโทชิมิทสึ โมเทกิ (H.E. Mr. Toshimitsu Motegi) รัฐมนตรีว่าการกระทรวงการต่างประเทศญี่ปุ่น เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเดินทางเยือนไทยในฐานะรัฐมนตรีว่าการกระทรวงการต่างประเทศญี่ปุ่น สรุปสาระสำคัญของการหารือ ดังนี้
นายกรัฐมนตรียินดีต้อนรับ รัฐมนตรีว่าการกระทรวงการต่างประเทศญี่ปุ่นในโอกาสการเดินทางเยือนไทยครั้งแรกหลังเข้ารับตำแหน่ง เชื่อมั่นว่าภายใต้การทำงานของรัฐมนตรีว่าการกระทรวงการต่างประเทศญี่ปุ่นจะเป็นโอกาสให้ไทยและญี่ปุ่นที่มีรากฐานความสัมพันธ์แน่นแฟ้นรอบด้านในทุกระดับ ได้พัฒนาต่อยอดความร่วมมือในฐานะหุ้นส่วนยุทธศาสตร์อย่างต่อเนื่อง ในโอกาสนี้ นายกรัฐมนตรีชื่นชมในบทบาทและวิสัยทัศน์ และฝากความปรารถนาดีไปยังนายกรัฐมนตรีอาเบะ ซึ่งได้พบหารือกันในหลายโอกาส
รัฐมนตรีว่าการกระทรวงการต่างประเทศญี่ปุ่นขอบคุณนายกรัฐมนตรีที่ให้การต้อนรับอย่างอบอุ่น ชื่นชมการทำงานของรัฐบาลไทยและกระทรวงการต่างประเทศ เชื่อมั่นว่าภายใต้การบริหารราชการของนายกรัฐมนตรี ไทยและญี่ปุ่นจะเป็นหุ้นส่วนยุทธศาสตร์ที่สำคัญระหว่างกัน โดยทั้งสองประเทศมีความสัมพันธ์ทางราชวงศ์ และประชาชนเป็นพื้นฐานสำคัญ
ทั้งสองฝ่ายเห็นชอบที่จะสนับสนุนการลงทุนระหว่างกันเพิ่มเติม โดยเฉพาะอย่างยิ่งในสาขาที่มีศักยภาพ นายกรัฐมนตรีขอบคุณที่ญี่ปุ่นเชื่อมั่นในศักยภาพ และให้ความสำคัญกับการติดต่อสัมพันธ์กับประเทศไทย ด้านความร่วมมือด้านความมั่นคง ไทยและญี่ปุ่นเห็นว่ายังมีโอกาสของความร่วมมือ ได้แก่ การแลกเปลี่ยนองค์ความรู้ และการฝึกอบรมระหว่างกัน ที่สามารถใช้ประโยชน์จากบันทึกข้อตกลงว่าด้วยความร่วมมือและการแลกเปลี่ยนทหารที่นายกรัฐมนตรีในฐานะรัฐมนตรีว่าการกระทรวงกลาโหมได้ลงนามร่วมกับรัฐมนตรีกลาโหมญี่ปุ่น
ญี่ปุ่นพร้อมมีบทบาทสำคัญในภูมิภาคอาเซียน โดยรัฐมนตรีว่าการกระทรวงการต่างประเทศญี่ปุ่นชื่นชมบทบาทของประเทศไทยในเวทีอาเซียน นายกรัฐมนตรีขอให้ญี่ปุ่นสนับสนุนความร่วมมือ RCEP และไทยยินดีพิจารณาการเข้าร่วม CPTPP ในโอกาสนี้ นายกรัฐมนตรีได้กล่าวถึงประเด็นสถานการณ์ในภูมิภาคว่าไทยสนับสนุนวิธีการเจรจาเพื่อให้เกิดสันติภาพ และในตอนท้าย นายกรัฐมนตรีได้กล่าวเชิญนายกรัฐมนตรีอาเบะเยือนประเทศไทยอย่างเป็นทางการ ในโอกาสแรกที่สะดวก หลังจากว่างเว้นการเยือนไทยมาตั้งแต่ปี 2556
อนึ่ง รัฐมนตรีว่าการกระทรวงการต่างประเทศญี่ปุ่นได้มอบข้อความสารจากนายกรัฐมนตรีอาเบะแสดงความเสียใจในโอกาสที่บิดาของนายกรัฐมนตรีเสียชีวิต

ที่มา : https://www.thaigov.go.th/news/contents/details/25681
