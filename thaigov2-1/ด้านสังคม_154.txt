รัฐบาลไทย-ข่าวทำเนียบรัฐบาล-ดร.สาธิต เปิดคลินิกกัญชา และโครงการรับยาใกล้บ้าน โรงพยาบาลระยอง

วันพฤหัสบดีที่ 5 กันยายน 2562
ดร.สาธิต เปิดคลินิกกัญชา และโครงการรับยาใกล้บ้าน โรงพยาบาลระยอง
รัฐมนตรีช่วยว่าการกระทรวงสาธารณสุข เปิดคลินิกกัญชาทางการแพทย์ และโครงการรับยาใกล้บ้าน โรงพยาบาลระยอง เพื่อการเข้าถึงการรักษาด้วยสารสกัดน้ำมันกัญชา เพิ่มความสะดวกในการรับยา ลดแออัด
วันนี้ (5 กันยายน 2562) ที่โรงพยาบาลระยอง จ.ระยอง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ภายหลังเป็นประธานเปิดคลินิกกัญชาทางการแพทย์ และเปิดโครงการรับยาใกล้บ้าน ว่า โรงพยาบาลระยอง มีศักยภาพและมีความพร้อมในการให้บริการประชาชน เป็น 1 ในโรงพยาบาลศูนย์ 13 แห่ง ที่เปิดบริการคลินิกกัญชาทางการแพทย์ โดยเริ่มให้คำปรึกษาเบื้องต้นตั้งแต่วันที่19 สิงหาคม 2562 ทำให้ผู้ป่วยเข้าถึงการรักษาด้วยสารสกัดน้ำมันกัญชาทางการแพทย์ ที่มีบุคลากรที่ผ่านการอบรม มีแนวทางดำเนินงานและคู่มือการปฏิบัติในการดูแลรักษา การส่งต่อผู้ป่วย โดยโรงพยาบาลจะคัดกรองโรคและอาการตามเกณฑ์ข้อบ่งใช้ เมื่อเข้าเกณฑ์จะส่งต่อเข้ารับการรักษาในคลินิกกัญชาเพื่อการรักษาทางการแพทย์ ซึ่งมีผู้เข้ารับบริการจนถึงวันที่ 4 กันยายน 2562 จำนวน 32 คน ในหลายกลุ่มโรค เช่น มะเร็งต่างๆ ปวดประสาท โรคพากินสัน อื่นๆ โดยเปิดให้บริการทุกวันพฤหัสบดีที่ 4 ของเดือน และมีแผนจะเปิดเพิ่มขึ้นเป็น สัปดาห์ละ 1 วัน
นอกจากนี้ ยังได้เร่งดำเนินการตามนโยบายลดแออัด เพิ่มความสะดวกให้ประชาชน โดยจัดทำโครงการรับยาใกล้บ้าน และเป็นโรงพยาบาลนำร่องกับผู้ป่วยสิทธิหลักประกันสุขภาพถ้วนหน้า และเป็นผู้ป่วยโรคไม่ติดต่อเรื้อรัง ได้แก่ เบาหวาน โรคความดันโลหิตสูงที่ควบคุมอาการได้ดี หรือผู้ป่วยโรคศัลยกรรมกระดูก ที่ไม่ใช้ยาอินซูลิน/วาร์ฟาริน หรือยาเสพติด และยังมียาเหลือพอใช้อย่างน้อย 7 วัน สามารถเลือกรับยาได้ที่โรงพยาบาลส่งเสริมสุขภาพตำบลในเครือข่าย 18 แห่ง และมีร้านขายยาเข้าร่วมโครงการจำนวน 8 แห่ง เพิ่มความสะดวก และเป็นทางเลือกให้กับผู้รับบริการ
**************************************  5 กันยายน 2562

ที่มา : https://www.thaigov.go.th/news/contents/details/22852
