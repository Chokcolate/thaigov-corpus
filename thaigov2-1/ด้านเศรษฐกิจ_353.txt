รัฐบาลไทย-ข่าวทำเนียบรัฐบาล-หัวหน้าผู้ตรวจราชการกระทรวงอุตสาหกรรม เร่งลงพื้นที่ตรวจราชการ ปี 2562 จังหวัดปราจีนบุรี พร้อมติดตามและคลี่คลายปัญหาข้อร้องเรียนในพื้นที่

วันศุกร์ที่ 6 กันยายน 2562
หัวหน้าผู้ตรวจราชการกระทรวงอุตสาหกรรม เร่งลงพื้นที่ตรวจราชการ ปี 2562 จังหวัดปราจีนบุรี พร้อมติดตามและคลี่คลายปัญหาข้อร้องเรียนในพื้นที่
นายจุลพงษ์ ทวีศรี หัวหน้าผู้ตรวจราชการกระทรวงอุตสาหกรรม ลงพื้นที่จังหวัดปราจีนบุรีตรวจราชการประจำปีงบประมาณ 2562 รอบที่ 2 ณ สำนักงานอุตสาหกรรมจังหวัดปราจีนบุรี
วันที่ 4 กันยายน 2562 นายจุลพงษ์ ทวีศรี หัวหน้าผู้ตรวจราชการกระทรวงอุตสาหกรรม ลงพื้นที่จังหวัดปราจีนบุรีตรวจราชการประจำปีงบประมาณ 2562 รอบที่ 2 ณ สำนักงานอุตสาหกรรมจังหวัดปราจีนบุรี โดยมีนายสิทธา ปัพพานนท์ อุตสาหกรรมจังหวัดปราจีนบุรี พร้อมด้วยนายชวลิต ชัยนิวัฒนา อุตสาหกรรมจังหวัดสระแก้ว และเจ้าหน้าที่ที่เกี่ยวข้อง ให้การต้อนรับพร้อมรายงานผลการปฏิบัติราชการ รวมทั้งปัญหาอุปสรรคที่ดำเนินการตลอดปีงบประมาณ 2562 ในประเด็นสำคัญ เช่น การเบิกจ่ายงบประมาณ การติดตามแก้ไขโรงงานที่มีเรื่องร้องเรียน
ต่อมาเวลา 14.30 น. หัวหน้าผู้ตรวจราชการฯ ได้ลงพื้นที่ติดตามการแก้ไขปัญหาที่เกิดจากการประกอบกิจการโรงงานของบริษัท เวสต์ 2 เอ็นเนอร์ยี่ จำกัด ต.ลาดตะเคียน อ.กบินทร์บุรี จ.ปราจีนบุรี ซึ่งถูกร้องเรียนโดยประชาชนที่อาศัยอยู่บริเวณใกล้เคียง ว่าได้รับผลกระทบจากกลิ่นที่เกิดจากการประกอบกิจการฝังกลบของเสียอุตสาหกรรม ภายหลังตรวจสอบพื้นที่โดยรอบบริเวณโรงงานหัวหน้าผู้ตรวจราชการฯ ได้กำชับให้โรงงานประกอบกิจการด้วยความระมัดระวังและปฏิบัติให้เป็นไปตามกฎหมายอย่างเคร่งครัด และเฝ้าระวังให้มากขึ้นในส่วนของน้ำชะขยะไม่ให้ออกสู่ภายนอก โดยเฉพาะในฤดูฝนที่มีปริมาณน้ำมาก ต้องมีการบริหารจัดการที่ดี ไม่เช่นนั้นอาจก่อให้เกิดปัญหาขึ้นได้

ที่มา : https://www.thaigov.go.th/news/contents/details/22866
