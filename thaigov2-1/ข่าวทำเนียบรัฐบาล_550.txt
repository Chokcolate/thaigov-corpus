รัฐบาลไทย-ข่าวทำเนียบรัฐบาล-นายกรัฐมนตรีหวังเด็กรุ่นใหม่เป็นต้นแบบในการพัฒนาบ้านเมือง ย้ำทุกฝ่ายต้องร่วมกันแก้ไขปัญหาฝุ่นควัน

วันอังคารที่ 14 มกราคม 2563
นายกรัฐมนตรีหวังเด็กรุ่นใหม่เป็นต้นแบบในการพัฒนาบ้านเมือง ย้ำทุกฝ่ายต้องร่วมกันแก้ไขปัญหาฝุ่นควัน
นายกรัฐมนตรีส่งเสริมเด็กรุ่นใหม่ให้เป็นเยาวชนต้นแบบ พัฒนาบ้านเมือง สร้างชื่อเสียงให้กับประเทศชาติ พร้อมกับแนะนำประชาชนให้ป้องกันตัวเอง ร่วมมือร่วมใจกันแก้ปัญหาฝุ่นควัน
วันนี้ (14 ม.ค. 2562) เวลา 08.30 ก่อนการประชุมคณะรัฐมนตรี ณ บริเวณด้านหน้าตึกบัญชาการ 1 ทำเนียบรัฐบาล พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการประชาสัมพันธ์  5 กิจกรรม ประกอบไปด้วย 1) คณะเยาวชนต้นแบบ 2) กิจกรรม 150 ปีชาตกาล พระอาจารย์มั่น ภูริทัตโต เป็นบุคคลสำคัญของโลก สาขาสันติภาพ 3) เทศกาลตรุษจีนประเทศไทย ประจำปี 2563 และเทศกาลตรุษจีนเยาวราช 4) การแข่งขันวิ่งมาราธอนระดับโลกส่งเสริมการท่องเที่ยว ประจำปี 2563 และ 5) ระบบบริหารจัดการปัญหาฝุ่นควันและแอพพลิเคชั่น (AirCMI)
นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ นำเยาวชนต้นแบบ  3 สาขา ได้แก่ 1) เยาวชนต้นแบบสาขาแกะสลัก (แชมป์แกะสลักหิมะ) 2) เยาวชนต้นแบบสาขานักกีฬา (นักกีฬายูยิตสู) และ 3) เยาวชนต้นแบบสาขากิจกรรม (แกนนำเยาวชนทั่วประเทศ) เสนอผลงาน เพื่อเป็นแบบอย่างและแรงบันดาลใจแก่เยาวชนรุ่นใหม่ทั่วประเทศ  โดยนายกรัฐมนตรีได้กล่าวชื่นชมเยาวชนต้นแบบ พร้อมให้กำลังใจในการเดินหน้าทำความต่อไป เพราะการศึกษาทุกสาขาสามารถช่วยพัฒนาประเทศ
จากนั้น นายอิทธิพล คุณปลื้ม รัฐมนตรีว่าการกระทรวงวัฒนธรรม ประชาสัมพันธ์การประกาศยกย่อง พระอาจารย์มั่น ภูริทัตโต เป็นบุคคลสำคัญของโลก สาขาสันติภาพ และรับฟังการขับร้องบทเพลงเทิดเกียรติคุณ 150 ปีชาตกาล พระอาจารย์มั่น ภูริทัตโต โดยกลุ่มศิลปิน ดารา และนักเรียนนักศึกษาจากโรงเรียนสารสาสน์วิเทศน์ราชพฤกษ์ ซึ่งวัดไทยทั้งในราชอาณาจักรและวัดไทยในต่างประเทศ จะจัดกิจกรรมทั้ง การตักบาตร ทำวัตรเช้า เจริญสมาธิ พร้อมกันในวันที่ 20 มกราคม 2563 รวมทั้งจะมีกิจกรรมทางพระพุทธศาสนาส่งเสริมสันติภาพตลอดช่วงวาระปีแห่งการเฉลิมฉลอง พ.ศ. 2563 - 2564 ซึ่งนายกรัฐมนตรีแสดงความประทับใจเด็กเยาวชนประชาสัมพันธ์กิจกรรม ด้วย 3 ภาษาทั้งไทย จีนและอังกฤษ พร้อมแนะนำคำสอนและการนั่งสมาธิในพุทธศาสนา สามารถปฏิบัติได้ในชีวิตประจำวันได้ด้วย
ต่อจากนั้นนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นำคณะประชาสัมพันธ์การแข่งขันวิ่งมาราธอนระดับโลกส่งเสริมการท่องเที่ยว ประจำปี 2563 รายการ Amazing Thailand Marathon Bangkok 2020 ชิงถ้วยพระราชทานพระบาทสมเด็จพระเจ้าอยู่หัวมหาวชิราลงกรณ บดินทรเทพยวรางกูร สมเด็จพระนางเจ้าฯ พระบรมราชินี และ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เพื่อส่งเสริมการท่องเที่ยวเชิงกีฬา พร้อมกันนี้ นายยุทธศักดิ์ สุภสร ผู้ว่าการการท่องเที่ยวแห่งประเทศไทย นำคณะร่วมประชาสัมพันธ์การจัดงาน เทศกาลตรุษจีนประเทศไทย ประจำปี 2563 และเทศกาลตรุษจีนเยาวราช เพื่อเฉลิมฉลอง 45 ปี ความสัมพันธ์ทางการทูตไทย – จีน โดยในปีนี้มีการจัดงานภายใต้แนวคิด ตรุษจีนสำหรับคนรุ่นใหม่ เพื่อให้คนรุ่นใหม่ได้เข้าถึงวัฒนธรรมและความสัมพันธ์ระหว่าง ไทย – จีน มากขึ้น
โอกาสนี้ นายกรัฐมนตรีได้เชิญชวนให้ประชาชนเข้าร่วมกิจกรรมแข่งขันวิ่งมาราธอนระดับโลก สร้างเสริมสุขภาพที่ดีให้กับประชาชน รัฐบาลพร้อมให้การสนับสนุนทั้งการท่องเที่ยวและกีฬาในประเทศไทย
ภายในงาน นายปกรณ์ นิลประพันธ์ เลขาธิการสำนักงานคณะกรรมการพัฒนาระบบราชการ นำคณะเข้าพบเพื่อนำเสนอผลการดำเนินโครงการป้องกันและบรรเทาปัญหาฝุ่นควัน นำร่องในพื้นที่ภาคเหนือจังหวัดเชียงใหม่ โดยเปิดตัวระบบบริหารจัดการปัญหาฝุ่นควันและแอพพลิเคชั่น (AirCMI) ประกอบด้วย 3 รูปแบบ คือ การบริหารจัดการแบบเบ็ดเสร็จ แอพพลิเคชั่นมือถือ และ คิวอาร์โค้ด โดยเป็นการบูรณาการข้อมูลร่วมกันระหว่างหน่วยงานที่เกี่ยวข้องเพื่อสนับสนุนการทำงานของจังหวัดเชียงใหม่ในการบริหารจัดการและควบคุมสถานการณ์ปัญหามลพิษทางอากาศ  นายกรัฐมนตรีย้ำถึงการแก้ไขและบรรเทาปัญหาฝุ่นควัน ให้ประชาชนตระหนัก ป้องกันและดูตนเอง โดยเฉพาะผู้ป่วย เด็ก ผู้สูงอายุ ที่ต้องได้รับการดูแลเป็นพิเศษ ทั้งนี้ ขอให้ประชาชนและหน่วยงานที่เกี่ยวข้องร่วมมือร่วมใจกันแก้ไขปัญหาฝุ่นควันไปด้วยกันไปด้วยกัน ขณะเดียวกันก็ย้ำให้ทุกคนร่วมมือร่วมใจประหยัดน้ำ ใช้น้ำให้เกิดประโยชน์สูงสุด เพื่อผ่านพ้นวิกฤตภัยแล้งนี้ไปด้วยกัน
.................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25776
