รัฐบาลไทย-ข่าวทำเนียบรัฐบาล-“หม่อมเต่า”เปิดงาน 26 ปี กระทรวงแรงงาน ปฏิรูปกำลังแรงงาน เปลี่ยนผ่านสู่ความยั่งยืน พร้อมมอบโล่ประกาศเกียรติคุณผู้ทำคุณประโยชน์ อาสาสมัครแรงงานดีเด่น และผู้เกษียณ

วันจันทร์ที่ 23 กันยายน 2562
“หม่อมเต่า”เปิดงาน 26 ปี กระทรวงแรงงาน ปฏิรูปกำลังแรงงาน เปลี่ยนผ่านสู่ความยั่งยืน พร้อมมอบโล่ประกาศเกียรติคุณผู้ทำคุณประโยชน์ อาสาสมัครแรงงานดีเด่น และผู้เกษียณ
รมว.แรงงาน เปิดงานวันคล้ายวันสถาปนา ‘26 ปีกระทรวงแรงงาน WORKFORCE TRANSFORMATION ปฏิรูปกำลังแรงงาน เปลี่ยนผ่านสู่ความยั่งยืน’ พร้อมมอบโล่ประกาศเกียรติคุณผู้ทำคุณประโยชน์ด้านแรงงาน อาสาสมัครแรงงานดีเด่น บัณฑิตแรงงานดีเด่น และผู้เกษียณอายุราชการ
รมว.แรงงาน เปิดงานวันคล้ายวันสถาปนา ‘26 ปีกระทรวงแรงงาน WORKFORCE TRANSFORMATION ปฏิรูปกำลังแรงงาน เปลี่ยนผ่านสู่ความยั่งยืน’ พร้อมมอบโล่ประกาศเกียรติคุณผู้ทำคุณประโยชน์ด้านแรงงาน อาสาสมัครแรงงานดีเด่น บัณฑิตแรงงานดีเด่น และผู้เกษียณอายุราชการ
เมื่อวันที่ 23 กันยายน 2562 หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน เป็นประธานในพิธีเนื่องในโอกาสคล้ายวันสถาปนาครบรอบปีที่ 26 ของกระทรวงแรงงาน เริ่มด้วยในช่วงเช้ามีพิธีบำเพ็ญกุศล พิธีเจริญพระพุทธมนต์ถวายภัตตาหารเช้าแด่พระสงฆ์ 10 รูป พิธีสักการะพระพุทธสุทธิธรรมบพิตรและพระพุทธชินราช พิธีพราหมณ์ สักการะศาลพระภูมิชัยมงคลและศาลท้าวมหาพรหมเทวฤทธิ์ ณ บริเวณด้านหน้าอาคารสมาร์ทจ็อบเซ็นเตอร์ จากนั้น รมว.แรงงาน เป็นประธานในพิธีเปิดงานและมอบโล่ประกาศเกียรติคุณผู้ทำคุณประโยชน์ด้านแรงงาน จำนวน 24 ราย ภายใต้ชื่องาน ‘26 ปีกระทรวงแรงงาน WORKFORCE TRANSFORMATION ปฏิรูปกำลังแรงงาน เปลี่ยนผ่านสู่ความยั่งยืน’พร้อมรับมอบกระเช้าแสดงความยินดีเนื่องในโอกาสคล้ายวันสถาปนากระทรวงแรงงาน ครบรอบ 26 ปี จากหน่วยงานต่าง ๆ ณ บริเวณชั้นล่างอาคารกระทรวงแรงงาน
จากนั้น รัฐมนตรีว่าการกระทรวงแรงงาน เป็นประธานในพิธีอาสาสมัครแรงงานดีเด่น (อสร.) ระดับจังหวัด 76 ราย บัณฑิตแรงงานดีเด่น 4 ราย และมีอาสาสมัครแรงงานดีเด่นระดับภาค 8 ราย และมอบโล่ประกาศเกียรติคุณผู้เกษียณอายุราชการประจำปี 2562 จำนวน 209 ราย มอบโล่ประกาศเกียรติคุณแก่ ณ ห้องประชุมจอมพล ป.พิบูลสงคราม ชั้น 5 อาคารกระทรวงแรงงาน โดย รมว.แรงงาน ได้กล่าวแสดงความยินดีแก่ผู้เข้ารับรางวัลว่า กระทรวงแรงงาน มีขอบเขตงานกว้างขวาง จำเป็นอย่างยิ่งต้องอาศัยความร่วมมือจากทุกฝ่ายทั้งภาครัฐและภาคเอกชน โดยเฉพาะภาคเอกชนถือได้ว่ามีบทบาทสำคัญที่ช่วยให้ภารกิจของกระทรวงแรงงานในด้านการพัฒนาฝีมือแรงงาน ส่งเสริมและขยายโอกาสการมีงานทำ การคุ้มครองดูแลให้แรงงานมีความมั่นคงและความปลอดภัยในการทำงาน สำเร็จลุล่วงตามวัตถุประสงค์ ซึ่งขอขอบคุณในความเสียสละของทุกท่านที่มีส่วนร่วมในครั้งนี้
รัฐมนตรีว่าการกระทรวงแรงงาน กล่าวต่อว่า อาสาสมัครแรงงานทุกคนที่ได้รับการคัดเลือกให้เป็นอาสาสมัครแรงงานดีเด่นในครั้งนี้ ภารกิจของกระทรวงมีหลากหลายด้านทั้งการพัฒนาฝีมือแรงงาน การจัดหางาน การสร้างหลักประกันทางสังคม การให้ความคุ้มครองเพื่อให้ได้สิทธิประโยชน์ตามกฎหมายแรงงาน การป้องกันปัญหาเรื่องแรงงานต่างด้าว ปัญหายาเสพติด รวมทั้งปัญหาการค้ามนุษย์ ซึ่งเป็นความเกี่ยวพันกับความกินดีอยู่ดีของพี่น้องประชาชนในทุกพื้นที่ การเสียสละและความมุ่งมั่นอุทิศตนเพื่อปฏิบัติหน้าที่ของทุกท่าน จึงมีส่วนสำคัญยิ่งที่เข้ามาช่วยเป็นแรงผลักดันภารกิจของกระทรวงแรงงานให้บรรลุเป้าหมาย นั่นคือ พี่น้องประชาชนในชุมชนทุกพื้นที่มีความเป็นอยู่ที่ดีขึ้น อาสาสมัครแรงงานของกระทรวงแรงงาน และบัณฑิตแรงงาน ผู้ที่ทำหน้าที่เป็นสื่อกลางขับเคลื่อนนโยบายรัฐบาล และภารกิจของกระทรวงแรงงานไปสู่ประชาชนในพื้นที่ให้มีอาชีพและมีรายได้เพิ่มขึ้น ซึ่งเป็นบุคคลที่มีพื้นฐาน“จิตอาสา”ผู้อุทิศตนเพื่อสังคม จึงขอให้ท่านได้ดำรงตนเพื่อเป็นต้นแบบที่ดีสำหรับอาสาสมัครแรงงานคนอื่น ๆ ต่อไป ส่วนข้าราชการและลูกจ้างประจำ ที่เกษียณอายุราชการในปีนี้ การที่ได้รับราชการมาจนครบเกษียณอายุราชการ ชี้ให้เห็นว่าได้ปฏิบัติหน้าที่ได้อย่างครบถ้วนสมบูรณ์ ก่อให้เกิดประโยชน์ที่สูงยิ่งควรแก่การยกย่องสรรเสริญ และสมควรที่จะได้รับการจดจำและยึดถือเป็นแบบอย่างในการปฏิบัติหน้าที่ เพื่อก่อให้เกิดประโยชน์สูงสุดแก่ประเทศชาติ และประชาชนทั่วไป

ที่มา : https://www.thaigov.go.th/news/contents/details/23339
