รัฐบาลไทย-ข่าวทำเนียบรัฐบาล-คำกล่าวต้อนรับของ พลเอก ประยุทธ์ จันทร์โอชา นายกรัฐมนตรี

วันพฤหัสบดีที่ 21 พฤศจิกายน 2562
คำกล่าวต้อนรับของ พลเอก ประยุทธ์ จันทร์โอชา นายกรัฐมนตรี
ในโอกาสที่สมเด็จพระสันตะปาปาฟรันซิส ประทานสุนทรพจน์ต่อคณะรัฐมนตรี คณะทูตานุทูต แขกผู้มีเกียรติ และสื่อมวลชน ที่มาเข้าเฝ้า
คำกล่าวต้อนรับของ พลเอก ประยุทธ์ จันทร์โอชา นายกรัฐมนตรี
ในโอกาสที่สมเด็จพระสันตะปาปาฟรันซิส ประทานสุนทรพจน์ต่อ
คณะรัฐมนตรี คณะทูตานุทูต แขกผู้มีเกียรติ และสื่อมวลชน ที่มาเข้าเฝ้า
วันที่ ๒๑ พฤศจิกายน ๒๕๖๒
ณ ตึกสันติไมตรีหลังนอก ทำเนียบรัฐบาล
--------------------------------
ขอประทานกราบทูลทราบฝ่าพระบาท
แขกผู้มีเกียรติ
สุภาพสตรีและสุภาพบุรุษ
ในนามของรัฐบาลไทยและประชาชนชาวไทย เกล้ากระหม่อมรู้สึกเป็นเกียรติอย่างยิ่งที่ได้มีโอกาสรับเสด็จฝ่าพระบาทในโอกาสเสด็จเยือนประเทศไทยอย่างเป็นทางการในวันนี้ ซึ่งนับว่าเป็นโอกาสอันพิเศษอย่างยิ่งในความสัมพันธ์ระหว่างประเทศไทยกับนครรัฐวาติกัน เพราะนอกจากในปีนี้จะตรงกับวาระครบรอบ ๓๕๐ ปี ของการจัดตั้งคณะมิสซังคาทอลิกแห่งสยามแล้ว ยังเป็นวาระแห่งการครบรอบ ๕๐ ปี ของการสถาปนาความสัมพันธ์ทางการทูตระหว่างประเทศไทยกับนครรัฐวาติกันอีกด้วย
ฝ่าพระบาท
เกล้ากระหม่อมรู้สึกชื่นชมในพระกรณียกิจที่น่ายกย่องของฝ่าพระบาทที่ทรงให้ความสำคัญกับการสร้างความสามัคคีปรองดองระหว่างมนุษยชาติ การพัฒนาทรัพยากรมนุษย์ โดยเฉพาะในหมู่เยาวชน การขจัดความยากจน การสร้างความเท่าเทียมกันในสังคม การอนุรักษ์สิ่งแวดล้อม และการส่งเสริมบรรยากาศแห่งสันติภาพให้บังเกิดขึ้นทั่วทุกมุมโลก บทบาทของฝ่าพระบาทในประเด็นต่าง ๆ เหล่านี้ได้สร้างแรงบันดาลใจให้กับผู้คน โดยไม่ว่าบุคคลผู้นั้นจะมีความเชื่อในศาสนาใดหรือพื้นเพทางสังคมอย่างไร
ในส่วนของประเทศไทย รัฐบาลไทยก็ได้มีการดำเนินการในประเด็นต่าง ๆ เหล่านี้เช่นเดียวกัน ไม่ว่าจะเป็นการส่งเสริมหลักสิทธิมนุษยชนขั้นพื้นฐาน โดยเฉพาะการรับรองสิทธิและเสรีภาพของประชาชนในการนับถือศาสนา การรักษาทรัพยากรธรรมชาติและสิ่งแวดล้อม การสร้างสถาบันครอบครัวที่เข้มแข็ง การสร้างโอกาสที่เท่าเทียมให้กับประชาชนทุกกลุ่มในสังคม โดยเฉพาะสตรีและเด็ก ตลอดจนการลดความเหลื่อมล้ำในสังคม โดยการสนับสนุนการเข้าถึงทางการเงินอย่างครอบคลุม และการส่งเสริมระบบประกันสุขภาพถ้วนหน้า เป็นต้น ทั้งนี้ โดยน้อมนำเอาหลักปรัชญาของเศรษฐกิจพอเพียงตามแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร และพระบรมราโชบายของพระบาทสมเด็จพระเจ้าอยู่หัว ในเรื่องดังกล่าวมาเป็นแนวทางในนโยบายการพัฒนาเศรษฐกิจและสังคมของประเทศ
ฝ่าพระบาท
เกล้ากระหม่อมขอกราบทูลด้วยความยินดีว่า ตลอดช่วงปี ๒๕๖๒ ประเทศไทยได้ปฏิบัติหน้าที่ ในฐานะประธานอาเซียน โดยมุ่งมั่นที่จะร่วมมือกับทุกภาคส่วนของอาเซียนและประเทศหุ้นส่วนจากทุกภูมิภาค  ในการสร้างประชาคมอาเซียนให้เป็นสังคมแห่งการพัฒนาที่ยั่งยืนในทุกมิติ ทั้งด้านการเมืองและความมั่นคง เศรษฐกิจ และสังคม เพื่อความผาสุกของประชาชนทุกคนในภูมิภาคและประชาคมโลก โดยไม่ทิ้งใครไว้ข้างหลัง ซึ่งในการประชุมสุดยอดอาเซียน ครั้งที่ ๓๕ ที่กรุงเทพฯ เมื่อต้นเดือนพฤศจิกายนที่ผ่านมา ประเทศสมาชิกอาเซียนต่างก็เห็นพ้องกันที่จะเสริมสร้างความร่วมมือด้านการพัฒนาอย่างยั่งยืนในด้านต่าง ๆ ซึ่งเป็นประเด็นที่สอดคล้องกับวิสัยทัศน์ของฝ่าพระบาท ไม่ว่าจะเป็นการแก้ไขปัญหาความยากจน การลดช่องว่างด้านการพัฒนาการคุ้มครองสิ่งแวดล้อมและการเปลี่ยนแปลงสภาพภูมิอากาศ ขยะทะเล การพัฒนาทุนมนุษย์ และพลังงานทดแทน และการอพยพย้ายถิ่นฐาน ที่เน้นการอำนวยความสะดวกการส่งกลับโดยสมัครใจ ปลอดภัย และมีศักดิ์ศรี เป็นต้น
ในการนี้ เกล้ากระหม่อมเชื่อมั่นว่า ประเทศไทยและนครรัฐวาติกันจะสามารถร่วมมือกันอย่างใกล้ชิดในประเด็นเหล่านี้ทั้งในกรอบทวิภาคีและระหว่างประเทศ
ฝ่าพระบาท
เกล้ากระหม่อมขอกราบทูลด้วยความยินดีว่า รัฐบาลไทยและประชาชนชาวไทยทั้งมวล ซึ่งรวมถึงคริสต์ศาสนิกชนคาทอลิกชาวไทยที่มีจำนวนมากกว่า ๓๘๐,๐๐๐ คน ต่างก็มีความปลื้มปิติอย่างยิ่งที่จะได้มีโอกาสรับเสด็จฝ่าพระบาทและคณะด้วยความเต็มใจและกำลังความสามารถ เพื่อให้การเสด็จเยือนประเทศไทยของฝ่าพระบาทเป็นไปโดยราบรื่นตามที่มุ่งหมายไว้ ซึ่งความสำเร็จของการเสด็จเยือนในครั้งนี้ จะเป็นสิ่งยืนยันถึงความสัมพันธ์ที่แนบแน่นระหว่างประเทศไทยกับนครรัฐวาติกันที่มีมาอย่างยาวนานและตลอดไป
ควรมิควรแล้วแต่จะโปรด
------------------------------------

ที่มา : https://www.thaigov.go.th/news/contents/details/24719
