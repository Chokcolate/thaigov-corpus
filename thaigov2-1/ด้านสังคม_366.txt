รัฐบาลไทย-ข่าวทำเนียบรัฐบาล-MR. JUSTIN จาก WEF เข้าพบ ดร.สุวิทย์ รมว.อว. หารือความร่วมมือ ส่งเสริมขีดความสามารถในการแข่งขันและนวัตกรรมของไทย

วันศุกร์ที่ 8 พฤศจิกายน 2562
MR. JUSTIN จาก WEF เข้าพบ ดร.สุวิทย์ รมว.อว. หารือความร่วมมือ ส่งเสริมขีดความสามารถในการแข่งขันและนวัตกรรมของไทย
MR. JUSTIN จาก WEF เข้าพบ ดร.สุวิทย์ รมว.อว. หารือความร่วมมือ ส่งเสริมขีดความสามารถในการแข่งขันและนวัตกรรมของไทย
(8 พฤศจิกายน 2562) Mr. Justin Wood, Head of Asia Pacific, World Economic Forum (WEF) เข้าพบและหารือกับ ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) พร้อมด้วย ดร.พันธุ์อาจ ชัยรัตน์ ผู้อำนวยการสำนักงานนวัตกรรมแห่งชาติ (องค์การมหาชน) (สนช.)/ ดร.กิติพงค์ พร้อมวงค์ ผู้อำนวยการสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ (สอวช.)/ และ ดร.ศิรศักดิ์ เทพาคำ รองผู้อำนวยการด้านวิชาการและนวัตกรรม ศูนย์ความเป็นเลิศด้านชีววิทยาศาสตร์ (ศลช.) เข้าร่วมหารือ ณ โรงแรม Ambassador สุขุมวิท 11
สำหรับการพบปะหารือในครั้งนี้ Mr. Justin ได้นำเสนอและรายงานถึงความคืบหน้าการดำเนินความร่วมมือระหว่าง 2 ฝ่าย ซึ่ง WEF ได้ริเริ่มหารือกับสภาพัฒนาการเศรษฐกิจและสังคมแห่งชาติ (สศช.) ภายใต้แผนงาน “Closing the Innovation Gap Accelerator Initiative” พร้อมทั้งเสนอความร่วมมือในการสร้างความเป็นหุ้นส่วนกับประเทศไทย สำหรับการดำเนินความร่วมมือเพื่อการพัฒนาด้าน Precision Medicines ซึ่งปัจจุบันประเทศไทยได้ให้ความสำคัญต่อการวิจัยและพัฒนา โดยใช้ข้อมูลระดับพันธุกรรมร่วมกับข้อมูลสุขภาพอื่น ๆ เพื่อสร้างเทคโนโลยี หรือองค์ความรู้สำหรับการวินิจฉัย การคาดการณ์โรคในระยะแรก การรักษาที่เหมาะสม รวมไปถึงการป้องกันหรือลดโอกาสการเป็นโรคในประชากรไทย โดยมุ่งเน้นโรคที่เป็นปัญหาสำคัญทางสาธารณสุขของประเทศอีกด้วย
ด้าน ดร.สุวิทย์ รมว.อว. แสดงความสนใจต่อการใช้ประโยชน์จากการดำเนินงานภายใต้แผนงานดังกล่าว โดยหวังให้เกิดการส่งเสริมและการสนับสนุน เพื่อสร้างขีดความสามารถให้แก่กลุ่มนักเรียน นักศึกษา ปลูกฝังแนวคิดด้านการสร้างสรรค์นวัตกรรมใหม่ รวมถึงการสร้างแรงบันดาลใจให้แก่คนรุ่นใหม่ ซึ่งถือเป็นกลุ่มคนที่จะทำให้เกิดการเปลี่ยนแปลงในการสร้างสังคมแห่งนวัตกรรม เอาชนะความท้าทายต่าง ๆ ในอนาคต ทั้งนี้ ดร.สุวิทย์ ได้กล่าวถึงความสำคัญต่อแนวทางการดำเนินงานตามนโยบายของรัฐบาลในปัจจุบัน เกี่ยวกับรูปแบบการพัฒนาเศรษฐกิจใหม่ “BCG Model” ซึ่งจะเป็นตัวขับเคลื่อนให้เกิดการสร้าง Inclusive New Growth Engine บนพื้นฐานการพัฒนาศักยภาพของคนและเทคโนโลยี เพื่อสร้างมูลค่าทางเศรษฐกิจของประเทศต่อไป
เผยแพร่ข่าว : นายธัชนนท์ บุญหล้า
ส่วนสื่อสารองค์กร สำนักบริหารกลาง
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/24443
