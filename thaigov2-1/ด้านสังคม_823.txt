รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19)    ประจำวันที่ 8 มีนาคม 2563

วันจันทร์ที่ 9 มีนาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19)    ประจำวันที่ 8 มีนาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 8 มีนาคม 2563
1.สถานการณ์ ถึงวันที่ 8 มีนาคม 2563 ณ เวลา 08.00 น.
1. ผู้ป่วยยืนยันติดเชื้อรักษาในโรงพยาบาล 16 ราย กลับบ้านแล้ว 33 ราย เสียชีวิต 1 ราย รวมสะสม 50 ราย
2. ผู้ป่วยเข้าเกณฑ์สอบสวนโรคต้องเฝ้าระวัง ตั้งแต่วันที่ 3 มกราคม – 7 มีนาคม 2563 มีผู้ป่วยเข้าเกณฑ์สอบสวนต้องเฝ้าระวังสะสมทั้งหมด 4,366 ราย คัดกรองจากทุกด่าน 181 ราย มารับการรักษาที่โรงพยาบาลเอง 4,185 ราย อนุญาตให้กลับบ้านได้แล้วและอยู่ระหว่างติดตามอาการ 2,629 ราย ส่วนใหญ่เป็นไข้หวัดใหญ่ตามฤดูกาล ยังคงรักษาในโรงพยาบาล 1,737 ราย
3. สถานการณ์ทั่วโลกใน 96 ประเทศ 2 เขตบริหารพิเศษ 1 เรือสำราญ ข้อมูลตั้งแต่ 5 มกราคม –   8 มีนาคม 2563 (07.00 น.) พบผู้ป่วยยืนยันติดเชื้อจำนวน 106,195 ราย เสียชีวิต 3,600 ราย ส่วนประเทศจีนพบผู้ป่วย 80,696 ราย เสียชีวิต 3,097 ราย
2. สธ. เข้มมาตรการกักตัวผีน้อย
กระทรวงสาธารณสุข เข้มมาตรการกักตัวแรงงานไทยจากประเทศเกาหลีใต้ที่ฐานทัพเรือสัตหีบ และที่จังหวัดภูมิลำเนา14 วัน วันนี้มีผู้ป่วยหายดี กลับบ้านได้ 2 ราย ไม่พบผู้ติดเชื้อรายใหม่
นายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุขภาพที่ 6 และนายแพทย์ธนรักษ์ ผลิพัฒน์ รองอธิบดีกรมควบคุมโรค แถลงข่าวสถานการณ์โรคติดเชื้อไวรัสโคโรนา 2019 ว่า วันนี้ มีผู้ป่วยหายดี กลับบ้านได้ 2 ราย ไม่พบผู้ติดเชื้อรายใหม่ ทำให้มีผู้ป่วยรักษาหายแล้ว 33 ราย ยังรักษาตัวอยู่ในโรงพยาบาล 16 ราย เสียชีวิต 1 ราย จำนวนผู้ป่วยยืนยันสะสม 50 รายเท่าเดิม ขณะนี้สถานการณ์ผู้ป่วยในประเทศไทยอยู่ลำดับที่ 27  ของโลก
สำหรับกรณีแรงงานไทยที่เดินทางกลับจากประเทศเกาหลีใต้ ตั้งแต่วันที่ 7 – จนถึงเวลา 02.45 น.ของวันที่ 8 มีนาคม 2563 ได้ทำการตรวจเฝ้าระวังเที่ยวบินจากเกาหลีรวม 4 เที่ยวบิน มีผู้เดินทางทั้งหมด 537 คน เป็นแรงงานไทยจากเกาหลีใต้ 133 คน ในจำนวนนี้พบผู้ป่วยเข้าเกณฑ์สอบสวนโรคต้องเฝ้าระวัง 6 ราย ส่งรักษาที่โรงพยาบาลของรัฐเรียบร้อยแล้ว มีผู้เดินทางจากเมืองแทกูและคยองซังเหนือส่งไปสังเกตอาการที่ฐานทัพเรือสัตหีบเป็นเวลา 14 วัน จำนวน 60 คน เป็นชาย 27 คน หญิง 33 คน ส่วนที่เหลือ 67 คนส่งไปสถานที่รับไว้สังเกตอาการตามภูมิลำเนา ภายใต้การกำกับสั่งการของผู้ว่าราชการจังหวัดเป็นเวลา  14 วัน
สำหรับการแก้ปัญหาการขาดแคลนหน้ากากอนามัยทางการแพทย์ กระทรวงพาณิชย์ ได้แจ้งว่าปัจจุบันบริษัทผู้ผลิตหน้ากากอนามัยชนิด Surgical Mask ในประเทศ สามารถผลิตหน้ากากอนามัยได้วันละ 1.2 ล้านชิ้น/วัน โดยได้จัดสรรให้กับบุคลากรสาธารณสุขในสถานพยาบาล จำนวน 700,000 ชิ้น/วัน ให้กับโรงพยาบาลในสังกัดกระทรวงสาธารณสุข 400,000 ชิ้น/วัน โรงพยาบาลนอกสังกัดกระทรวงสาธารณสุข 30,000 ชิ้น/วัน โรงพยาบาลมหาวิทยาลัย/คณะทันตแพทย์/โรงพยาบาลและคลินิกเอกชน/ โรงพยาบาลสังกัด กทม. 270,000 ชิ้น/วัน
ทั้งนี้ ยังคงเข้มระบบคัดกรองคนเข้าประเทศทุกช่องทาง ทั้งด่านท่าอากาศยาน ท่าเรือ พรมแดนทางบก และตรวจคนเข้าเมืองอย่างต่อเนื่อง ผลการคัดกรองทุกด่าน เฉพาะวันที่ 7 มีนาคม 2563 คัดกรองไป 140,380 คน โดยผู้เดินทางจากท่าอากาศยานลดลง ผลการคัดกรองสะสมตั้งแต่วันที่ 4 มกราคม ถึง 7 มีนาคม 2563 รวม 4,499,264 คน เป็นผู้อยู่ในข่ายเฝ้าระวัง (PUI) 4,366 คน
3. คำแนะนำสำหรับประชาชน
ขอความร่วมมือประชาชนปฏิบัติตัวตามคำแนะนำของกระทรวงสาธารณสุข ดูแลสุขภาพ โดยหลีกเลี่ยงสถานที่ที่มีคนอยู่แออัด หลีกเลี่ยงอยู่ใกล้ชิดกับผู้ที่มีอาการโรคระบบทางเดินหายใจ กินร้อน ช้อนกลาง ล้างมือ และสวมหน้ากากผ้าเพื่อป้องกันโรค
ขอให้ติดตามข่าวสารจากกระทรวงสาธารณสุข  หากมีข้อสงสัยสอบถามได้ที่ หรือเว็บไซต์ https://ddc.moph.go.th/viralpneumonia/ ช่องทาง Twitter , Facebook, Line official, Tik Tok “ไทยรู้ สู้โควิด” และLine official ChatBot 1422 “Kor-Ror-OK” กรมควบคุมโรค กระทรวงสาธารณสุข หรือสายด่วนกรมควบคุมโรค 1422 ตลอด 24 ชั่วโมง อย่าเชื่อข่าวลือจากทุกทาง “เช็คก่อนแชร์” ตรวจสอบข่าวลวงได้ที่ www.antifakenewscenter.com
************************************* 8 มีนาคม 2563

ที่มา : https://www.thaigov.go.th/news/contents/details/26982
