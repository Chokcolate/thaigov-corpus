รัฐบาลไทย-ข่าวทำเนียบรัฐบาล-รายงานข่าวกรณีโรคไวรัสโคโรนา 19 (COVID-19) ประจำวันที่ 13 กุมภาพันธ์ 2563

วันพฤหัสบดีที่ 13 กุมภาพันธ์ 2563
รายงานข่าวกรณีโรคไวรัสโคโรนา 19 (COVID-19) ประจำวันที่ 13 กุมภาพันธ์ 2563
รายงานข่าวกรณีโรคไวรัสโคโรนา 19 (COVID-19)
ประจำวันที่ 13 กุมภาพันธ์ 2563
รายงานข่าวกรณีโรคไวรัสโคโรนา 19 (COVID-19)
ประจำวันที่ 13 กุมภาพันธ์ 2563
1.สถานการณ์ ถึงวันที่ 13 กุมภาพันธ์ 2563 ณ เวลา 08.00 น.
1. ผู้ป่วยยืนยันติดเชื้อรักษาในโรงพยาบาล 21 ราย กลับบ้านแล้ว 12 ราย รวมสะสม 33 ราย
2. ผู้ป่วยเข้าเกณฑ์สอบสวนโรคต้องเฝ้าระวัง ตั้งแต่วันที่ 3 มกราคม - 12 กุมภาพันธ์ 2563 มีผู้ป่วย เข้าเกณฑ์สอบสวนต้องเฝ้าระวังสะสมทั้งหมด 823 ราย คัดกรองจากสนามบิน 53 ราย มารับการรักษาที่โรงพยาบาลเอง 770 ราย อนุญาตให้กลับบ้านได้แล้วและอยู่ระหว่างติดตามอาการ 673 ราย ส่วนใหญ่เป็นไข้หวัดใหญ่ตามฤดูกาล ยังคงรักษาในโรงพยาบาล 150 ราย
3. สถานการณ์ทั่วโลกใน 26 ประเทศ และ 2 เขตบริหารพิเศษ ข้อมูลตั้งแต่ 5 มกราคม – 13 กุมภาพันธ์ 2563 (7.00 น.) พบผู้ป่วยยืนยันติดเชื้อจำนวน 60,062 ราย เสียชีวิต 1,360 ราย ส่วนประเทศจีนพบผู้ป่วย 59,539 ราย เสียชีวิต 1,358 ราย
4. ขอความร่วมมือประชาชนปฏิบัติตัวตามคำแนะนำของกระทรวงสาธารณสุข สถานการณ์จะดีขึ้นด้วยความร่วมมือจากประชาชน อย่าเชื่อข่าวลือจากทุกทาง “เช็คก่อนแชร์” งดแชร์ข้อมูลผู้ป่วยทางสื่อออนไลน์ และมาจากแหล่งข้อมูลที่ไม่น่าเชื่อถือ เพื่อไม่ให้ข้อมูลที่ไม่ถูกต้องแพร่หลาย เกิดความตระหนก และมีความผิดตาม                พ.ร.บ.คอมพิวเตอร์ฯ โปรดติดตามข่าวสารจากกระทรวงสาธารณสุข หากมีข้อสงสัยสอบถามได้ที่ สายด่วนกรมควบคุมโรค 1422 ตลอด 24 ชั่วโมง หรือเว็บไซต์ https://ddc.moph.go.th/viralpneumonia/ และ Line@/เฟซบุ๊ค : รู้กันทันโรค,Coronavirus2019, กรมควบคุมโรค กระทรวงสาธารณสุข ประชาชนตรวจสอบข่าวลวงได้ที่กระทรวงดิจิทัลเพื่อเศรษฐกิจและสังคม www.antifakenewscenter.com
2.  สธ.เผยข่าวดี ผู้ป่วยยืนยันโรคไวรัสโคโรนา 19 ชาวจีนหายป่วยเตรียมกลับบ้าน 1 ราย
เปิดตัวแบบคัดกรองออนไลน์ สำหรับผู้สงสัยจะป่วย
กระทรวงสาธารณสุข เผยข่าวดีผู้ป่วยยืนยันโรคไวรัสโคโรนา19 ชาวจีนหายป่วยเตรียมกลับบ้าน 1 ราย จับมือมหาวิทยาลัยเชียงใหม่ สำนักงานการวิจัยแห่งชาติ พัฒนาแบบคัดกรองตนเองออนไลน์ 3 ภาษา  ประชาชนสามารถประเมินความเสี่ยงที่จะติดเชื้อไวรัสโคโรนา 19 (Self-Screening)
นพ.สุวรรณชัย วัฒนายิ่งเจริญชัย อธิบดีกรมควบคุมโรค พร้อมด้วยนพ.ธนรักษ์ ผลิพัฒน์ รองอธิบดีกรมควบคุมโรค นพ.ณรงค์ อภิกุลวณิช รองอธิบดีกรมการแพทย์ และศ.นพ.สิริฤกษ์​ ทรงศิวิไล เลขาธิการคณะกรรมการวิจัยแห่งชาติ​ ทำหน้าที่ผู้อำนวยการสำนักงานการวิจัยแห่งชาติ แถลงความคืบหน้าสถานการณ์โรคไวรัสโคโรนา 19 ว่า ในวันนี้มีข่าวดีผู้ป่วยยืนยันโรคไวรัสโคโรนา 19 เป็นนักท่องเที่ยวชายชาวจีนอายุ 61 ปี หายป่วยเตรียมกลับบ้าน 1 ราย ส่วนผู้ป่วยยืนยันรายอื่นๆ อาการดีขึ้น มี 2 รายที่มีอาการหนักมาตั้งแต่แรกรับมารักษาที่สถาบันบำราศนราดูร ขณะนี้แพทย์ยังคงดูแลอย่างใกล้ชิด
ทั้งนี้ กระทรวงสาธารณสุขได้ร่วมมือกับคณะสาธารณสุขศาสตร์ มหาวิทยาลัยเชียงใหม่ และสำนักงานการวิจัยแห่งชาติ (วช.) จัดทำแบบคัดกรองตนเองออนไลน์ สำหรับผู้สงสัยโรคไวรัสโคโรนา 19 เป็น 3 ภาษา ได้แก่ ภาษาไทย จีน อังกฤษ เพื่อคลายความวิตกกังวลประชาชน โดยประชาชนสามารถเข้าไปตอบคำถามเพียง 4 ข้อ เพื่อประเมินความเสี่ยงที่จะติดโรคและดูคำแนะนำการปฏิบัติตัว ได้ที่ http://sescimande.net/Self-Screening/
สำหรับเรือ Wester dam นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้สั่งการให้เตรียมวางแผนรองรับ โดยประสานงานกับทุกหน่วยงานที่เกี่ยวข้อง กำชับให้เจ้าหน้าที่ด่านทุกช่องทางเข้าออก ทั้งบก เรือ อากาศ เตรียมการกรณีผู้โดยสารจากเรือดังกล่าวมา เดินทางมาเปลี่ยนเครื่องที่ประเทศไทย รวมทั้งประสานข้อมูลวางแผนดูแลคนไทยที่อยู่บนเรือ
ส่วนกรณีเรือท่องเที่ยวที่แวะพักที่ จ.ภูเก็ต เช้าวันนี้ (13 กุมภาพันธ์ 2563) เจ้าหน้าที่ควบคุมโรคจากกระทรวงสาธารณสุข ได้ขึ้นไปประเมินสุขอนามัยบนเรือ ตรวจสอบข้อมูลสุขภาพของผู้โดยสารและลูกเรือ ร่วมกับแพทย์ประจำเรือ ผลการตรวจไม่มีผู้มีอาการเข้าเกณฑ์การสอบสวนโรค (PUI) และก่อนลงมาจากเรือแพทย์ประจำเรือจะวัดไข้ซ้ำ และเมื่อลงจากเรือแล้วจะมีทีมแพทย์กระทรวงสาธารณสุขและกองทัพเรือวัดไข้ซ้ำอีกครั้ง เป็นไปตามมาตรฐานสากล ขอให้ประชาชนอย่าตื่นตระหนก เพราะผู้โดยสารกลุ่มนี้ไม่ใช่ผู้ป่วย และเรือลำนี้มาแวะพักตามเส้นทางเดินเรือปกติ โดยมีการแจ้งการเข้าออกประเทศอย่างถูกต้อง
สำหรับคนไทยกลับบ้านที่ฐานทัพเรือสัตหีบ วันนี้เป็นวันที่ 9 ของการเฝ้าระวังโรค ผู้ป่วยยืนยัน 1 รายที่โรงพยาบาลชลบุรี อาการปกติ ไม่มีไข้ ไม่ไอ ไม่มีน้ำมูก ผลการตรวจทางห้องปฏิบัติการยังพบเชื้อ อยู่ในห้องแยก ยังคงเฝ้าระวังติดตามอาการอย่างต่อเนื่อง ส่วนคนไทยที่อาคารรับรองสัตหีบ 137 คน ทุกคนสบายดี ไม่มีไข้
3. ผลการดำเนินงานที่ด่านควบคุมโรค
- ตั้งแต่วันที่ 3 – 23 มกราคม 2563 ได้เฝ้าระวังคัดกรองผู้โดยสารเที่ยวบินตรงจากเมืองอู่ฮั่น ประเทศจีน ณ ท่าอากาศยานสุวรรณภูมิ ดอนเมือง เชียงใหม่ ภูเก็ต และกระบี่ ตั้งแต่วันที่ 24 มกราคม 2563 ขยายเพิ่มที่ท่าอากาศยานเชียงราย และตั้งแต่วันที่ 29 มกราคม 2563 – 12 กุมภาพันธ์ 2563 คัดกรองเที่ยวบินจาก
ท่าอากาศยานสุวรรณภูมิทั้งขาเข้าและขาออกจากประเทศจีน สะสมทั้งสิ้น 766 เที่ยวบิน รวมคัดกรองผู้เดินทางและลูกเรือสะสม 61,655 ราย ทางกระทรวงสาธารณสุขได้จัดเจ้าหน้าที่หมุนเวียนไปสนับสนุนเจ้าหน้าที่ที่ด่าน เพื่อให้การทำงานมีประสิทธิภาพตลอด 24 ชั่วโมง
- ตั้งแต่วันที่ 1 มกราคม 2563 ได้คัดกรองพื้นที่ ณ ท่าเรือ 5 แห่ง (กรุงเทพมหานคร ท่าเรือแหลมฉบัง ท่าเรือพาณิชย์เชียงแสน ท่าเรือภูเก็ต และท่าเรือสมุย) มีผู้ได้รับการคัดกรองสะสมรวม 44,148 ราย และด่านพรมแดนทางบก มีผู้ได้รับการคัดกรองสะสม 323,543 ราย
- นักท่องเที่ยวทุกคนจะได้รับแจกคำแนะนำสุขภาพ (health beware card) จากเจ้าหน้าที่ตรวจคนเข้าเมือง และเจ้าหน้าที่ด่านควบคุมโรค
4.ข้อแนะนำประจำวันในการป้องกันตนเองจากโรคไวรัสโคโรนา 19
หมั่นล้างมือให้สะอาดอยู่เสมอด้วยน้ำ และสบู่ หรือแอลกอฮอล์เจลล้างมือ ไม่นำมือมาสัมผัสตา จมูก ปาก โดยไม่จำเป็น และปฏิบัติตามคำแนะนำ “กินร้อน ช้อนกลาง ล้างมือ” อย่างเคร่งครัด
*****************************   13 กุมภาพันธ์ 2563
************************************************

ที่มา : https://www.thaigov.go.th/news/contents/details/26494
