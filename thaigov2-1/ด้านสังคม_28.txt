รัฐบาลไทย-ข่าวทำเนียบรัฐบาล-สธ.จัดประชุมวิชาการพัฒนางานประจำสู่งานวิจัย ประจำปี 2562

วันพุธที่ 31 กรกฎาคม 2562
สธ.จัดประชุมวิชาการพัฒนางานประจำสู่งานวิจัย ประจำปี 2562
กระทรวงสาธารณสุข ร่วมกับคณะแพทยศาสตร์ ศิริราชพยาบาล มหาวิทยาลัยมหิดล จัดประชุมวิชาการพัฒนางานประจำสู่งานวิจัย ประจำปี 2562 เพิ่มคุณภาพงานบริการผู้ป่วยและประชาชน แลกเปลี่ยนเรียนรู้ผลงานวิจัยจากการทำงานจริง
กระทรวงสาธารณสุข ร่วมกับคณะแพทยศาสตร์ ศิริราชพยาบาล มหาวิทยาลัยมหิดล จัดประชุมวิชาการพัฒนางานประจำสู่งานวิจัย ประจำปี 2562 เพิ่มคุณภาพงานบริการผู้ป่วยและประชาชน แลกเปลี่ยนเรียนรู้ผลงานวิจัยจากการทำงานจริง
วันนี้ (31 กรกฎาคม 2562) ที่จังหวัดขอนแก่น นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข และนายแพทย์สุขุม กาญจนพิมาย ปลัดกระทรวงสาธารณสุข เปิดการประชุมวิชาการพัฒนางานประจำสู่งานวิจัย (National Health R2R Forum) ประจำปี 2562 ภายใต้หัวข้อ “Meta R2R to Value Based Healthcare” โดยร่วมกับคณะแพทยศาสตร์ ศิริราชพยาบาล มหาวิทยาลัยมหิดล จัดขึ้นระหว่างวันที่ 31 กรกฎาคม 2562 – 2 สิงหาคม 2562 เพื่อให้บุคลากรสาธารณสุขทุกวิชาชีพจากทั่วประเทศกว่า 3,000 คน ได้แลกเปลี่ยนความรู้แนวคิด ประสบการณ์ รวมทั้งงานวิจัยต่างๆ ที่เกิดขึ้นจากการทำงานจริง เพื่อให้เกิดองค์ความรู้ สร้างนวัตกรรมที่ทันสมัย นำไปปรับปรุงระบบงานให้เกิดประโยชน์ต่อประชาชนและวงการสาธารณสุข
นายอนุทินกล่าวว่า รัฐบาลได้กำหนดนโยบายส่งเสริมการวิจัยและพัฒนานวัตกรรมเพื่อขจัด ความเหลื่อมล้ำและความยากจน ยกระดับคุณภาพชีวิตของประชาชน ระยะแรกให้ความสําคัญกับการส่งเสริมการวิจัยและพัฒนาด้านสุขภาพของประชาชน อย่างครบวงจร ทั้งระบบยา วัคซีน เวชภัณฑ์และเทคโนโลยีที่ทันสมัย กระทรวงสาธารณสุข ได้มีการพัฒนาคุณภาพบริการอย่างต่อเนื่อง นำแนวคิดการพัฒนางานประจำสู่งานวิจัย(R2R) เพื่อพัฒนาคุณภาพงานบริการประชาชน ผู้ปฏิบัติงานได้เรียนรู้การแก้ปัญหาที่พบในการทำงานจริง ทั้งการรักษาพยาบาล ส่งเสริมสุขภาพ การป้องกันควบคุมโรค และฟื้นฟูสมรรถภาพ เพื่อตอบสนองต่อประชาชนทั้งหมด ไม่ใช่ผู้ป่วยอย่างเดียว ซึ่งการทำ R2R จะทำให้บุคลากรสาธารณสุขเกิดการพัฒนาตนเอง และสร้างสรรค์ผลงานเพื่อประโยชน์แก่ประชาชน และนำมาแลกเปลี่ยนเรียนรู้ประสบการณ์จากงานประจำที่มีคุณค่า นำไปปรับใช้ในการทำงานต่อไป
ทั้งนี้ ในปีนี้ มีผู้เสนอผลงานวิชาการ R2R เข้ารับการคัดเลือกจำนวน 900 เรื่อง ผ่านการคัดเลือกเป็นผลงานวิชาการพัฒนางานประจำสู่งานวิจัยดีเด่นจำนวน 38 เรื่อง และนำเสนอผลงานประเภทโปสเตอร์แววดีมีลุ้น 100 เรื่อง ซึ่งผ่านการคัดเลือกจากผู้ทรงคุณวุฒิจากคณะแพทยศาสตร์ศิริราชพยาบาล มหาวิทยาลัยมหิดล และผู้ทรงคุณวุฒิจากภาคีเครือข่ายทุกภาคส่วน พร้อมทั้งจัดนิทรรศการผลงานวิชาการ R2R ดีเด่นจากกรมวิชาการ เขตสุขภาพ และหน่วยงานในกำกับ การบรรยาย/อภิปรายทางวิชาการ โดยผู้ทรงคุณวุฒิทั้งจากในประเทศและต่างประเทศ การประกวดผลงานทางวิชาการ การประกวดผลงานวิชาการดีเด่น นอกจากนี้ ยังมีการนำเสนอผลงานวิชาการจากนักวิจัยระดับมืออาชีพ และผลงานจากกลุ่มพัฒนานักวิจัยเพื่อเผยแพร่องค์ความรู้ให้บุคลากรได้นำไปประยุกต์ใช้ในพื้นที่
**************************  30 กรกฎาคม 2562

ที่มา : https://www.thaigov.go.th/news/contents/details/21878
