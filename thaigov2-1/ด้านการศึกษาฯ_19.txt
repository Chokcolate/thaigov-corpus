รัฐบาลไทย-ข่าวทำเนียบรัฐบาล-เปิดประชุมผู้นำอาชีวะ​อาเซียน

วันอังคารที่ 6 สิงหาคม 2562
เปิดประชุมผู้นำอาชีวะ​อาเซียน
คุณหญิงกัลยา โสภณพนิช รัฐมนตรี​ช่วยว่าการ​กระทรวง​ศึกษาธิการ​ เป็นประธานเปิดการประชุมผู้นำอาชีวศึกษาอาเซียน
เมื่อวันศุกร์ที่ 2 สิงหาคม​ 2562 คุณหญิงกัลยา โสภณพนิช รัฐมนตรี​ช่วยว่าการ​กระทรวง​ศึกษาธิการ​ เป็นประธานเปิดการประชุมผู้นำอาชีวศึกษาอาเซียน "ASEAN TVET Officials Meeting on Advancing TVET towards Internationalization of Vocational Education Qualification and Standards for Sustainable Development" ณ โรงแรม ดิเอ็มเพรส เชียงใหม่ จังหวัดเชียงใหม่
นายบุญรักษ์ ยอดเพชร เลขาธิการ​คณะกรรมการ​การอาชีวศึกษา​ กล่าวว่า สำนักงานคณะกรรมการการอาชีวศึกษา (สอศ.) ซึ่งเป็นหนึ่งในองค์กรหลักของกระทรวงศึกษาธิการ​ เล็งเห็นความสำคัญของความร่วมมือในภูมิภาคอาเซียน ในฐานะประเทศไทยเป็นประธานอาเซียนอย่างเป็นทางการ เมื่อวันที่ 1 มกราคม​ 2562 และได้ประกาศแนวคิด "ร่วมมือ ร่วมใจ ก้าวไกล ยั่งยืน" โดยจัดการประชุมในครั้งนี้ขึ้น เพื่อเชื่อมโยงเครือข่ายและยุทธศาสตร์ด้านอาชีวศึกษาของภูมิภาคกับการพัฒนาศักยภาพกำลังคนให้สอดคล้องกับอุตสาหกรรม 4.0 พร้อมเชื่อมโยงสมรรถนะวิชาชีพระหว่างมาตรฐานอาเซียนกับมาตรฐานสากล และพัฒนาเส้นทางอาชีพสู่การเป็นผู้ประกอบการรุ่นใหม่
รมช.ศึกษาธิการ​ กล่าวว่า การประชุมในครั้งนี้ถือเป็นครั้งแรก ที่ประเทศสมาชิกอาเซียนและสมาชิกสมบท ได้หารือร่วมกันในเรื่องอาชีวศึกษาระดับอาเซียน ซึ่งเป็นที่ทราบดีว่า ยุคดิจิทัลมีการเปลี่ยนแปลงในหลายด้าน เนื่องจากเทคโนโลยีมีความเจริญก้าวหน้าอย่างก้าวกระโดด ทำให้การพัฒนาการศึกษาและการจัดการเรียนการสอนต้องปรับเปลี่ยนตามไปด้วย โดยการนำเทคโนโลยีสมัยใหม่มาประยุกต์ใช้ เพื่อสร้างคนในศตวรรษที่ 21 สอดคล้องกับการที่ประเทศไทยมียุทธศาสตร์ชาติ 20 ปี เป็นแนวทางในการผลิตเด็กไทย ให้เป็นพลเมืองดี มีคุณภาพ มีความเข้มแข็ง และมีพื้นฐานความรู้ดิจิทัลมากขึ้น โดยจะเริ่มนำ Digital Platform มาใช้สนับสนุนการเรียนการสอนอย่างมีมาตรฐานเดียวกันทั้งประเทศ การเรียนภาษาคอมพิวเตอร์ หรือ Coding เพื่อให้นักเรียนในระดับชั้น ป.1-3 มีทักษะการคิดอย่างมีเหตุผลและแก้ปัญหาเป็น ตามแนวคิดของ Unplug Coding ซึ่งจะต้องเริ่มสอนสิ่งเหล่านี้ตั้งแต่วัยเยาว์
เช่นเดียวกับ สอศ.ที่สามารถนำแนวคิดของ Unplug Coding ไปปรับใช้เพื่อส่งเสริมการพัฒนาอาชีพให้มีรายได้ พร้อมยกระดับมาตรฐานการศึกษาให้มีความเป็นสากล อีกสิ่งหนึ่งที่กระทรวงศึกษาธิการ​ให้ความสำคัญ คือ การพัฒนาผู้เรียนด้านคุณธรรมและศีลธรรม ควบคู่กับความรู้ด้านวิชาการ เพื่อสร้าง "คนดี คนเก่ง ทันเทคโนโลยี และมีความสุข" ที่จะเป็นการสร้างภาพลักษณ์ที่ดี ให้สังคมเห็นว่า เรียนอาชีวะแล้ว สามารถแก้จน สร้างคน และสร้างชาติได้ อันจะส่งผลให้มีคนเข้ามาเรียนอาชีวะมากขึ้น
ดร.หนูพัน อุตสา อธิบดีกรมอาชีวศึกษา สปป.ลาว เป็นผู้แทนผู้เข้าร่วมประชุม กล่าวว่า สิ่งที่ได้รับจากการประชุมในครั้งนี้ เป็นประโยชน์กับประเทศสมาชิกอาเซียนและสมาชิกสมทบที่เข้าร่วมประชุมอย่างมาก อาทิ การเตรียมความพร้อมในการพัฒนาบุคลากรเพื่อก้าวเข้าสู่ยุคแห่งเทคโนโลยีและดิจิทัล การพัฒนามาตรฐานอาชีพและหลักสูตร การฝึกอบรมการจัดการเรียนการสอนสายอาชีวศึกษา ตลอดจนประสานความร่วมมือกับภาคอุตสาหกรรมและภาคธุรกิจ เป็นต้น เพื่อสร้างบุคลากรด้านอาชีวศึกษา ​ให้ก้าวเข้าสู่อุตสาหกรรมที่ทันสมัย จึงขอขอบคุณ สอศ. ประเทศสมาชิก และสมาชิกสมทบ ที่ให้การสนับสนุนการอาชีวศึกษาในภูมิภาคอาเซียนด้วย
โอกาสนี้ รมช.ศึกษาธิการ ได้เป็นประธานงานเลี้ยงต้อนรับผู้บริหารและผู้แทนจากประเทศสมาชิกอาเซียน สมาชิกสมทบ รวมทั้งหน่วยงานและองค์กรที่เกี่ยวข้อง ณ คุ้มขันโตก จังหวัดเชียงใหม่
อรพรรณ ฤทธิ์​มั่น​: สรุป
นวรัตน์​ ราม​สูต​: เรียบเรียง
อิทธิพล​ รุ่ง​ก่อน​: ถ่ายภาพ
กลุ่มประชา​สัมพันธ์​ สร.ศธ.: รายงาน

ที่มา : https://www.thaigov.go.th/news/contents/details/22037
