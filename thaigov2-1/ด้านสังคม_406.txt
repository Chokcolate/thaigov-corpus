รัฐบาลไทย-ข่าวทำเนียบรัฐบาล-สธ. สั่งสอบข้อเท็จจริงกรณีการบริการที่อำนาจเจริญ

วันอังคารที่ 19 พฤศจิกายน 2562
สธ. สั่งสอบข้อเท็จจริงกรณีการบริการที่อำนาจเจริญ
กระทรวงสาธารณสุข ส่งทีมผู้บริหาร ตัวแทนวิชาชีพ ราชวิทยาลัย ตรวจสอบข้อเท็จจริงกรณีแทรกคิวห้องผ่าตัดที่จังหวัดอำนาจเจริญ พร้อมให้ความเป็นธรรมกับทุกฝ่าย ชี้การแสดงพฤติกรรมต้องให้เกียรติเพื่อนร่วมวิชาชีพ
กระทรวงสาธารณสุข ส่งทีมผู้บริหาร ตัวแทนวิชาชีพ ราชวิทยาลัย ตรวจสอบข้อเท็จจริงกรณีแทรกคิวห้องผ่าตัดที่จังหวัดอำนาจเจริญพร้อมให้ความเป็นธรรมกับทุกฝ่ายชี้การแสดงพฤติกรรมต้องให้เกียรติเพื่อนร่วมวิชาชีพ
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า การทำงานร่วมกันในกระทรวงสาธารณสุข เป็นการทำงานร่วมกันเป็นทีมในหลายสาขาวิชาชีพ สำหรับเรื่องที่เกิดขึ้นที่โรงพยาบาลแห่งหนึ่งในจังหวัดอำนาจเจริญนั้น กระทรวงสาธารณสุขก็ไม่ได้นิ่งนอนใจ ตั้งคณะกรรมการสอบข้อเท็จจริงทั้งในส่วนจังหวัด และส่งทีมจากส่วนกลาง มีนายแพทย์ยงยศ ธรรมวุฒิ รองปลัดกระทรวงสาธารณสุข ที่ดูแลด้านพัฒนาการแพทย์เป็นหลัก พร้อมตัวแทนสหวิชาชีพ อาทิ สภาการพยาบาล สำนักการพยาบาล แพทยสภา แพทยสมาคม ราชวิทยาลัย และหน่วยงานที่เกี่ยวข้องเข้าร่วมหารือและหาทางออกที่เหมาะสม
นายแพทย์สุขุมกล่าวต่อว่าสำหรับการให้บริการผู้ป่วยเน้นคนไข้เป็นศูนย์กลางให้บริการตามความเร่งด่วนจำเป็น เช่นกรณีห้องผ่าตัด มีเกณฑ์อันดับแรกคือผู้ป่วยฉุกเฉินต้องได้รับการผ่าตัดทันที และผู้ป่วยที่นัดผ่าตัดตามคิวปกติ ซึ่งต้องดูความจำเป็นในหลายมิติ ส่วนกรณีที่เกิดขึ้นที่อำนาจเจริญเป็นการนัดผ่าตัดในเวลาราชการ แต่มีการขอแทรกคิว ทำให้ผู้ป่วยที่นัดไว้ไม่ได้ทำการผ่าตัดตามเวลาที่กำหนดจึงเกิดปัญหาขึ้นส่วนกรณีที่มีข้อมูลจากสื่อโซเชียลว่ามีการเรียกรับเงินพิเศษต้องขอสอบข้อเท็จจริงก่อนอย่างไรก็ตามการรับเงินพิเศษจากผู้รับบริการถือว่าเป็นสิ่งไม่สามารถกระทำได้หากผู้ป่วยต้องการบริการพิเศษ กระทรวงสาธารณสุขได้ผลักดันให้อยู่ในระบบบริการคลินิกเฉพาะทางนอกเวลาราชการประชาชนสามารถใช้บริการได้
“เราให้ความสำคัญกับบุคลากรทุกระดับ ทุกวิชาชีพมีความสำคัญและมีคุณค่า ขอให้ยึดหลักความปลอดภัยของผู้ป่วย และคุณภาพมาตรฐานการบริการ การทำงานเป็นทีมต้องไม่ใช้อารมณ์ส่วนตัว และต้องให้เกียรติทุกคน เบื้องต้นต้องสอบหาข้อเท็จจริงจากคู่กรณีและรอบด้าน พร้อมให้ความเป็นธรรมกับทุกฝ่าย” นายแพทย์สุขุมกล่าว
****************************************  19 พฤศจิกายน 2562

ที่มา : https://www.thaigov.go.th/news/contents/details/24688
