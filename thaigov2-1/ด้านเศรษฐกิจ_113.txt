รัฐบาลไทย-ข่าวทำเนียบรัฐบาล-ก.อุตฯ จัดงาน SEZ ครั้งที่ 3 เพื่อประชาสัมพันธ์โครงการเขตพัฒนาเศรษฐกิจพิเศษในพื้นที่จังหวัดสระแก้ว

วันพุธที่ 7 สิงหาคม 2562
ก.อุตฯ จัดงาน SEZ ครั้งที่ 3 เพื่อประชาสัมพันธ์โครงการเขตพัฒนาเศรษฐกิจพิเศษในพื้นที่จังหวัดสระแก้ว
สำนักงานปลัดกระทรวงอุตสาหกรรม จัดงาน Special Economic Zone Talk หรือ SEZ Talk ครั้งที่ 3  ณ โรงแรมอินโดจีน ภายใต้หัวข้อ “อนาคตจังหวัดสระแก้วกับเขตพัฒนาเศรษฐกิจพิเศษ”
สร้างการรับรู้ –กระตุ้นการมีส่วนร่วมพัฒนาจังหวัดสระแก้วให้เป็นประตูแห่งโอกาสเชื่อมโยงไทย-กัมพูชา
จังหวัดสระแก้ว  :  7 สิงหาคม 2562 – กระทรวงอุตสาหกรรม โดยสำนักงานปลัดกระทรวงอุตสาหกรรม จัดงาน Special Economic Zone Talk หรือ SEZ Talk ครั้งที่ 3  ณ โรงแรมอินโดจีน ภายใต้หัวข้อ “อนาคตจังหวัดสระแก้วกับเขตพัฒนาเศรษฐกิจพิเศษ” เพื่อประชาสัมพันธ์ สร้างความรู้ความเข้าใจ และการมีส่วนร่วมโครงการให้แก่ผู้ประกอบการ นักลงทุน ประชาชนในพื้นที่ และมองเห็นโอกาสในการพัฒนาไปพร้อมกับเขตพัฒนาเศรษฐกิจพิเศษไปพร้อมๆกัน
นายอุดมเขต ราฎร์นุ้ย รองผู้ว่าราชการจังหวัดสระแก้ว กล่าวเปิดงานเสวนา “Special Economic Zone Talk หรือ SEZ Talk ครั้งที่ 3” ภายใต้หัวข้อ “อนาคตจังหวัดสระแก้ว กับเขตพัฒนาเศรษฐกิจพิเศษ” โดยจังหวัดสระแก้วจะดำเนินการขับเคลื่อนโครงการเขตพัฒนาเศรษฐกิจพิเศษร่วมกับทุกภาคส่วนอย่างเต็มที่ เพื่อสร้างเศรษฐกิจและยกระดับคุณภาพชีวิตของชาวจังหวัดสระแก้วให้แข็งแกร่งเป็นจังหวัดชายแดนที่มีศักยภาพสูงอย่างแท้จริง โดยมีนายชวลิต ชัยนิวัฒนา อุตสาหกรรมจังหวัดสระแก้ว เป็นกล่าวรายงานถึงภาพรวมการดำเนินงานของโครงการเขตพัฒนาเศรษฐกิจและเป้าหมายในการจัดงานเสวนา
นอกจากนี้ ได้มีการบรรยายในหัวข้อ “เขตพัฒนาเศรษฐกิจพิเศษจังหวัดสระแก้ว โอกาสทองธุรกิจสำหรับทุกคน” โดยนายเติมทรัพย์ เตละกุล นักวิเคราะห์นโยบายและแผนเชี่ยวชาญ รักษาราชการแทนผู้อำนวยการกองยุทธศาสตร์การพัฒนาพื้นที่ เพื่อให้ผู้เข้าร่วมงานทราบถึงภาพรวมของโครงการเขตพัฒนาเศรษฐกิจพิเศษ สิทธิประโยชน์และมาตรการส่งเสริมต่างๆ จากทางภาครัฐ รวมไปถึงความคืบหน้าโครงการ ทิศทางการพัฒนาในอนาคตทั้งในด้านเศรษฐกิจและโครงสร้างพื้นฐานในจังหวัดสระแก้ว
จากนั้นเป็นการเสวนา SEZ Talk “เขตพัฒนาเศรษฐกิจพิเศษสระแก้ว: Gate to the Future” มีผู้ร่วมเสวนาประกอบด้วย นายชวลิต ชัยนิวัฒนา อุตสาหกรรมจังหวัดสระแก้ว นายสุเทพ ตั้งเทียนทอง รองประธานหอการค้าจังหวัดสระแก้ว นางราตรี แสงรุ่งเรือง ประธานสภาอุตสาหกรรมท่องเที่ยวจังหวัดสระแก้ว นายเกษมสันต์ ศรีโสภา ประธาน Biz Club สระแก้ว นายเติมทรัพย์ เตละกุล นักวิเคราะห์นโยบายและแผนเชี่ยวชาญ รักษาราชการแทนผู้อำนวยการกองยุทธศาสตร์การพัฒนาพื้นที่ สำนักงานสภาพัฒนาการเศรษฐกิจและสังคมแห่งชาติ ดำเนินการอภิปรายโดย ดร.อภิชัย สมบูรณ์ปกรณ์ หัวหน้าโครงการประชาสัมพันธ์เขตพัฒนาเศรษฐกิจพิเศษในเชิงพื้นที่ โดยการเสวนาได้สะท้อนแนวคิด แลกเปลี่ยนมุมมองจากทางภาครัฐและเอกชน ที่มีต่อเขตพัฒนาเศรษฐกิจ ทั้งข้อดี ข้อด้อย ข้อเสนอแนะ แนวทางในการแก้ไขพัฒนา ซึ่งต้องการให้ภาครัฐเร่งขับเคลื่อนในหลายด้าน รวมทั้งส่งเสริมกลุ่มธุรกิจที่สอดรับกับตลาดในประเทศกัมพูชาทั้งสินค้าและการท่องเที่ยว และให้สิทธิประโยชน์เพิ่มเติมแก่ผู้ประกอบการ SME ชาวไทยในพื้นที่ สร้างโอกาสในการพัฒนาให้จังหวัดสระแก้วก้าวไปสู่การเป็นเขตพัฒนาเศรษฐกิจพิเศษได้อย่างเต็มศักยภาพ

ที่มา : https://www.thaigov.go.th/news/contents/details/22054
