รัฐบาลไทย-ข่าวทำเนียบรัฐบาล-นายกฯ เตรียมรับประธานาธิบดีเกาหลีใต้เจรจาขยายต่อยอดความร่วมมือเศรษฐกิจ

วันเสาร์ที่ 31 สิงหาคม 2562
นายกฯ เตรียมรับประธานาธิบดีเกาหลีใต้เจรจาขยายต่อยอดความร่วมมือเศรษฐกิจ
นายกฯ เตรียมรับประธานาธิบดีเกาหลีใต้เจรจาขยายต่อยอดความร่วมมือเศรษฐกิจ
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่าพลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหมยินดี และพร้อมให้การต้อนรับเพื่อกระชับความสัมพันธ์ และขยายความร่วมมือระหว่างไทยและเกาหลี ทั้งในระดับทวิภาคี และพหุภาคี ในโอกาสที่ นายมุน แช อิน ประธานาธิบดีแห่งสาธารณรัฐเกาหลี และนางคิม จอง ซุก ภริยา มีกำหนดการเดินทางเยือนประเทศไทยอย่างเป็นทางการในฐานะแขกของรัฐบาล ระหว่างวันที่ 1-3 กันยายน 2562 และจะเข้าร่วมกำหนดการที่เป็นทางการที่ทำเนียบรัฐบาลในวันจันทร์ที่ 2 กันยายน 2562 อาทิ พิธีตรวจแถวกองทหารเกียรติยศ การหารือข้อราชการ พิธีลงนามข้อตกลงความร่วมมือ การแถลงข่าวร่วม และงานเลี้ยงอาหารกลางวัน
การเยือนครั้งนี้เป็นการเยือนไทยอย่างเป็นทางการครั้งแรกนับตั้งแต่นายมุนฯ ได้รับตำแหน่งประธานาธิบดีเกาหลีใต้ และถือเป็นการเยือนไทยของประธานาธิบดีเกาหลีใต้ในรอบเจ็ดปี โดยฝ่ายเกาหลีใต้ต้องการกระชับความเป็นหุ้นส่วนเชิงยุทธศาสตร์กับไทย และดำเนินตามนโยบายมุ่งใต้ใหม่ (New Southern Policy-NSP) ส่งเสริมปฏิสัมพันธ์กับประเทศสมาชิกอาเซียนรายประเทศ และความร่วมมือระหว่างเกาหลีใต้กับอาเซียนในฐานะที่ไทยเป็นประธานอาเซียน
เกาหลีใต้เป็นหนึ่งในประเทศหุ้นส่วนทางยุทธศาสตร์ที่มีความสำคัญรอบด้านกับไทย เป็นประเทศคู่ค้า คู่ลงทุนสำคัญ มีนัยสำคัญต่อกันด้านการท่องเที่ยว และมีความสัมพันธ์ที่แน่นแฟ้นในระดับประชาชน นอกจากนี้ เกาหลีใต้ยังมีบทบาทสำคัญในภูมิภาคเอเชียตะวันออก และพยายามเสริมสร้างบทบาทในเวทีระหว่างประเทศอย่างต่อเนื่อง
อย่างไรก็ดี การเดินทางเยือนไทยของประธานาธิบดีเกาหลีใต้ครั้งนี้ จะเป็นโอกาสดีสำหรับทั้งสองประเทศในการเปิดศักราชความร่วมมือหุ้นส่วนเชิงยุทธศาสตร์ไทย-เกาหลีใต้เพื่อเชื่อมโยงนโยบาย NSP ของเกาหลีใต้ และนโยบายไทยแลนด์ 4.0 ของไทย ต่อยอดจากพื้นฐานของความสัมพันธ์อันดีระหว่างกันและพัฒนาความร่วมมือให้มีผลเป็นรูปธรรมทั้งในกรอบทวิภาคี อนุภูมิภาคและภูมิภาค ทั้งนี้ จะมีการลงนามในความตกลง และบันทึกความเข้าใจที่ผู้นำทั้งสองประเทศจะเป็นสักขีพยานทั้งสิ้น 6 ฉบับ โดยประธานาธิบดีให้ความสำคัญกับการเดินทางเยือนไทยครั้งนี้ โดยคณะเดินทางประกอบด้วย นักธุรกิจระดับสูงกว่า 100 บริษัทชั้นนำ ผู้บริหารหน่วยงานภาครัฐ และสื่อมวลชนเกาหลี

ที่มา : https://www.thaigov.go.th/news/contents/details/22668
