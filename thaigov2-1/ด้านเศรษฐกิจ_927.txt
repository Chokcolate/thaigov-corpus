รัฐบาลไทย-ข่าวทำเนียบรัฐบาล-ครม.เห็นชอบให้กำหนดหลักเกณฑ์สำหรับการนำส่งเงินภาษี (e-WithholdingTax) และข้อมูลธุรกรรมลักษณะเฉพาะ

วันอังคารที่ 26 พฤศจิกายน 2562
ครม.เห็นชอบให้กำหนดหลักเกณฑ์สำหรับการนำส่งเงินภาษี (e-WithholdingTax) และข้อมูลธุรกรรมลักษณะเฉพาะ
ในการประชุม ครม.เมื่อวันที่ 26 พ.ย.2562 ครม.ได้มีมติเห็นชอบร่างกฎกระทรวง ฉบับที่ .. (พ.ศ. ....) ออกตามความในประมวลรัษฎากร เพื่อกำหนดหลักเกณฑ์ วิธีการ เงื่อนไขและระยะเวลาในการนำส่งเงินภาษี
ในการประชุมคณะรัฐมนตรีเมื่อวันที่ 26 พฤศจิกายน 2562 คณะรัฐมนตรีได้มีมติเห็นชอบร่างกฎกระทรวง ฉบับที่ .. (พ.ศ. ....) ออกตามความในประมวลรัษฎากร เพื่อกำหนดหลักเกณฑ์ วิธีการ เงื่อนไขและระยะเวลาในการนำส่งเงินภาษี และร่างกฎกระทรวง ฉบับที่ .. (พ.ศ. ....) ออกตามความในประมวลรัษฎากรเพื่อกำหนดรายการข้อมูลเกี่ยวกับบุคคลที่มีธุรกรรมลักษณะเฉพาะที่ต้องรายงานและวิธีการรายงาน โดยกฎกระทรวง 2 ฉบับดังกล่าว เป็นการออกกฎหมายลำดับรองตามที่พระราชบัญญัติแก้ไขเพิ่มเติมประมวลรัษฎากร (ฉบับที่ 48) พ.ศ. 2562 กำหนด มีรายละเอียด ดังนี้
1. ร่างกฎกระทรวง ฉบับที่ .. (พ.ศ. ....) ออกตามความในประมวลรัษฎากร ตามมาตรา 3 ปัณรส แห่งประมวลรัษฎากร เพื่อกำหนดหลักเกณฑ์ วิธีการ เงื่อนไข และระยะเวลาในการนำส่งเงินภาษีให้แก่กรมสรรพากร ดังนี้
(1.1) กำหนดให้ผู้มีหน้าที่นำส่งภาษีสามารถนำส่งภาษีเงินได้หัก ณ ที่จ่าย และนำส่งภาษีมูลค่าเพิ่มสำหรับกรณีการให้บริการจากต่างประเทศ ให้แก่สถาบันการเงิน หรือบุคคลอื่นแทนการนำส่งภาษีให้แก่กรมสรรพากรได้ โดยหากนำส่งภาษีไม่ครบถ้วนก็สามารถนำส่งภาษีเพิ่มเติมได้ตามวิธีการที่อธิบดีประกาศกำหนด
(1.2) กำหนดให้ผู้มีหน้าที่นำส่งภาษี ไม่ต้องออกหนังสือรับรองการหักภาษี ณ ที่จ่าย รวมถึงไม่ต้องยื่นแบบยื่นรายการภาษีเงินได้หัก ณ ที่จ่าย หรือแบบยื่นรายการนำส่งภาษี สำหรับรายการนำส่งภาษีข้างต้น
(1.3) กำหนดให้สถาบันการเงิน หรือบุคคลอื่นนำส่งเงินภาษีพร้อมข้อมูลให้แก่กรมสรรพากร และออกหลักฐานแสดงการนำส่งภาษีให้แก่ผู้มีหน้าที่นำส่งภาษีและผู้ถูกหักภาษี ทั้งนี้ ให้เป็นไปตามหลักเกณฑ์ วิธีการ และเงื่อนไขที่อธิบดีประกาศกำหนด
2. ร่างกฎกระทรวง ฉบับที่ .. (พ.ศ. ....) ออกตามความในประมวลรัษฎากร ตามมาตรา 3 สัตตรส แห่งประมวลรัษฎากร เพื่อกำหนดให้สถาบันการเงินตามกฎหมายว่าด้วยธุรกิจสถาบันการเงิน สถาบันการเงินของรัฐที่มีกฎหมายเฉพาะจัดตั้งขึ้น และผู้ให้บริการเงินอิเล็กทรอนิกส์ตามกฎหมายว่าด้วยระบบการชำระเงิน จัดทำรายการข้อมูลเกี่ยวกับบุคคลที่มีธุรกรรมลักษณะเฉพาะ คือ มีการฝากหรือรับโอนเงินทุกบัญชีรวมกันตั้งแต่สามพันครั้งขึ้นไป หรือมีการฝากหรือรับโอนเงินทุกบัญชีรวมกันตั้งแต่สี่ร้อยครั้งและมียอดเงินรวมกันตั้งแต่ สองล้านบาทขึ้น ดังนี้
(2.1) กำหนดให้การจัดทำรายการข้อมูลเกี่ยวกับบุคคลที่มีธุรกรรมลักษณะเฉพาะ ต้องมีรายการอย่างน้อยดังต่อไปนี้
1. เลขประจำตัวประชาชน หรือเลขทะเบียนนิติบุคคล เลขประจำตัวผู้เสียภาษีอากร หรือสิ่งอื่นที่ใช้ในการระบุตัวตนของบุคคลที่มีธุรกรรมลักษณะเฉพาะ
2. ชื่อ-สกุล ของบุคคลธรรมดา หรือชื่อนิติบุคคล ที่มีธุรกรรมลักษณะเฉพาะ
3. จำนวนครั้งของการฝากหรือรับโอนเงินทุกบัญชีรวมกัน
4. ยอดรวมของจำนวนเงินที่ฝากหรือรับโอนเงิน
5. เลขที่บัญชีที่มีการฝากหรือรับโอนเงิน
6. ข้อความอื่นที่อธิบดีกำหนด
(2.2) กำหนดให้นำส่งข้อมูลเกี่ยวกับบุคคลที่มีธุรกรรมลักษณะเฉพาะข้างต้นตามรูปแบบข้อมูล (Format) และมีฟิลด์ข้อมูล (Data Field) ตามที่อธิบดีประกาศกำหนด และอาจดำเนินการจัดทำและนำส่งเป็นภาษาอังกฤษ หรือด้วยวิธีการทางอิเล็กทรอนิกส์ก็ได้ ทั้งนี้ ตามหลักเกณฑ์ วิธีการ และเงื่อนไขที่อธิบดีประกาศกำหนด
(2.3) การเก็บและรวบรวมข้อมูลเกี่ยวกับบุคคลที่มีธุรกรรมลักษณะเฉพาะซึ่งต้องรายงานภายในวันที่ 31 มีนาคม 2563 นั้น ให้เก็บและรวบรวมข้อมูลการฝากหรือรับโอนที่เกิดขึ้นตั้งแต่วันที่ 1 ของเดือนถัดจากเดือนที่กฎกระทรวงนี้ได้ประกาศในราชกิจจานุเบกษา ทั้งนี้ ตามหลักเกณฑ์ วิธีการ และเงื่อนไขที่อธิบดีประกาศกำหนด
การเสนอร่างกฎกระทรวง ฉบับที่ .. (พ.ศ. ....) ออกตามความในประมวลรัษฎากร 2 ฉบับข้างต้นเพื่อกำหนดหลักเกณฑ์สำหรับการนำส่งเงินภาษีและข้อมูลธุรกรรมลักษณะเฉพาะนั้น มีวัตถุประสงค์เพื่อให้ภาคเอกชนได้รับความสะดวกในการเสียภาษีและการดำเนินการที่เกี่ยวข้องกับเอกสารทางภาษี ลดการใช้กระดาษ และลดต้นทุนในการดำเนินการด้านภาษี ซึ่งจะช่วยเพิ่มขีดความสามารถในการแข่งขันของประเทศ โดยทำให้การดำเนินการชำระภาษีมีความสอดคล้องกับรูปแบบการดำเนินธุรกิจในปัจจุบันและรองรับกับการเป็นเศรษฐกิจดิจิทัล
ทั้งนี้ กรมสรรพากรจะมีการให้สิทธิประโยชน์ทางภาษีเป็นพิเศษเพื่อจูงใจให้ภาคเอกชนใช้ระบบการหักและนำส่งภาษีหัก ณ ที่จ่ายทางอิเล็กทรอนิกส์ (e-Withholding Tax) มากขึ้น โดยระบบ  e-Withholding Tax จะพัฒนาให้พร้อมสำหรับการให้บริการกับสถาบันการเงินได้ในเดือนมีนาคม 2563 นอกจากนี้ การรายงานธุรกรรมที่มีลักษณะเฉพาะตามร่างกฎกระทรวงที่เสนอจะเป็นการนำข้อมูลไปใช้ ประโยชน์สาธารณะ หากผู้ประกอบการมีประวัติทางการเงินที่ถูกต้องและโปร่งใส ก็จะช่วยเพิ่มโอกาสในการเข้าถึงแหล่งทุนและการขอสินเชื่อต่างๆ อันเป็นการเพิ่มขีดความสามารถของผู้ประกอบการขึ้นไป
ศูนย์สารนิเทศสรรพากร (RD Intelligence Center)
โทร. 1161

ที่มา : https://www.thaigov.go.th/news/contents/details/24838
