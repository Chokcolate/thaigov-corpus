รัฐบาลไทย-ข่าวทำเนียบรัฐบาล-กบข. เชื่อมั่นตลาดหุ้นไทยเหมาะสมทยอยเข้าลงทุนระยะยาว หลังดัชนี SET Index แตะระดับ 1,370 จุด

วันพฤหัสบดีที่ 27 กุมภาพันธ์ 2563
กบข. เชื่อมั่นตลาดหุ้นไทยเหมาะสมทยอยเข้าลงทุนระยะยาว หลังดัชนี SET Index แตะระดับ 1,370 จุด
เลขาธิการ กบข. กล่าวถึงการที่ดัชนีตลาดหุ้นไทย SET Index ปรับตัวลงกว่า 210 จุด จากระดับเมื่อต้นปีที่ 1,580 จุด ลงมาสู่ระดับ 1,370 จุด ในปัจจุบัน ซึ่งมีสาเหตุมาจากความกังวลต่อสถานการณ์ระบาดของไวรัส COVID-19
นายวิทัย รัตนากร เลขาธิการคณะกรรมการกองทุนบำเหน็จบำนาญข้าราชการ (กบข.) กล่าวถึงการที่ดัชนีตลาดหุ้นไทย SET Index ปรับตัวลงกว่า 210 จุด จากระดับเมื่อต้นปีที่ 1,580 จุด ลงมาสู่ระดับ 1,370 จุด ในปัจจุบัน ซึ่งมีสาเหตุมาจากความกังวลต่อสถานการณ์ระบาดของไวรัส COVID-19 ที่จะกระทบต่อผลประกอบการของบริษัทจดทะเบียนฯ ในไตรมาส 1 และ 2 ของปี 2563 การที่ดัชนีปรับตัวลดลงนั้นเป็นไปในทิศทางเดียวกับตลาดอื่นทั่วโลกที่สะท้อนความกังวลของนักลงทุนต่อปัจจัยภายนอกนี้ อย่างไรก็ตาม เชื่อว่าราคาหุ้นหลายตัวได้ตอบรับกับข่าวร้ายที่เกิดขึ้นแล้ว และมองว่าความเสี่ยงที่ดัชนีจะปรับลดลงต่อเนื่องอย่างรุนแรง มีอยู่จำกัด
ทั้งนี้ ตลาดหุ้นไทยล่าสุดมีค่า P/E ในปี 2563 เท่ากับ 14.2 เท่า ต่ำกว่าค่าเฉลี่ยที่ผ่านมาในรอบ 5 ปี ที่ 15.5 เท่า ซึ่งลดต่ำลงค่อนข้างมาก ประกอบกับไม่อาจคาดเดาจุดต่ำสุดของดัชนีตลาดหลักทรัพย์ได้ทุกครั้ง จึงมองว่าตลาดหุ้นไทยมีระดับราคาเหมาะสมสำหรับการลงทุนระยะยาวที่ผู้ลงทุนสามารถถือครองหุ้นได้เกินสิ้นปีเป็นต้นไป อาจเริ่มพิจารณาทยอยกลับเข้ามาซื้อหุ้นได้ โดยเน้นการเลือกหุ้นเป็นรายตัว (stock selection) เป็นสำคัญ เนื่องจากบริษัทจดทะเบียนแต่ละแห่งได้รับผลกระทบและราคาหุ้นปรับตัวลงมากน้อยแตกต่างกัน ทั้งนี้ ให้พิจารณาเลือกซื้อหุ้นรายตัวที่มีปัจจัยพื้นฐานดี และราคาได้ปรับตัวลดลงมาก หรือมีแนวโน้มที่ธุรกิจจะฟื้นตัวกลับมาเป็นปกติได้ในอนาคตอันใกล้ ซึ่งคาดว่าน่าจะกลับสู่ภาวะปกติเมื่อได้รับอานิสงส์จากมาตรการต่าง ๆ อย่างไรก็ตาม หากพิจารณาเหตุการณ์โรคระบาดที่เกิดขึ้นในอดีต โดยส่วนใหญ่แล้วตลาดหุ้นจะมีการสะท้อนกลับฟื้นคืนอย่างมีเสถียรภาพเมื่อสามารถควบคุมสถานการณ์ได้ รวมถึงยังอาจพิจารณาการลงทุนในกลุ่มกองทุนอสังหาริมทรัพย์ ทรัสต์เพื่อการลงทุนในอสังหาริมทรัพย์ (REIT) และกองทุนรวมโครงสร้างพื้นฐาน (INFRA) ที่มีการจ่ายปันผลสูง เป็นต้น ร่วมกับการกระจายการลงทุนในสินทรัพย์ต่าง ๆ เพื่อลดความเสี่ยง จึงมั่นใจว่านักลงทุนสถาบันต่างเริ่มทยอยกลับเข้าซื้อหุ้นไทยแล้ว
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1 ล้านคน
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/26796
