รัฐบาลไทย-ข่าวทำเนียบรัฐบาล-กบข. มั่นใจเศรษฐกิจไทยกระเตื้องขึ้นขานรับมาตรการกระตุ้นเศรษฐกิจของรัฐ แต่กังวลบาทแข็งค่ากระทบการส่งออก

วันจันทร์ที่ 4 พฤศจิกายน 2562
กบข. มั่นใจเศรษฐกิจไทยกระเตื้องขึ้นขานรับมาตรการกระตุ้นเศรษฐกิจของรัฐ แต่กังวลบาทแข็งค่ากระทบการส่งออก
กบข. มั่นใจเศรษฐกิจไทยขยายตัวกระเตื้องขึ้น โดยในไตรมาส 3 คาดว่าจะขยายตัวได้ 2.9% และไตรมาส 4 ที่ 3.1% ขึ้นไป ซึ่งเป็นการฟื้นตัวจากอัตราการเติบโตที่ 2.5% ในครึ่งปีแรก เนื่องจากได้รับอานิสงส์โดยตรงจากมาตรการกระตุ้นเศรษฐกิจของรัฐบาลที่ดำเนินการ
นายวิทัย รัตนากร เลขาธิการคณะกรรมการ กองทุนบำเหน็จบำนาญข้าราชการ (กบข.) กล่าวว่า กบข. มั่นใจเศรษฐกิจไทยขยายตัวกระเตื้องขึ้น โดยในไตรมาส 3 คาดว่าจะขยายตัวได้ 2.9% และไตรมาส 4 ที่ 3.1% ขึ้นไป ซึ่งเป็นการฟื้นตัวจากอัตราการเติบโตที่ 2.5% ในครึ่งปีแรก เนื่องจากได้รับอานิสงส์โดยตรงจากมาตรการกระตุ้นเศรษฐกิจของรัฐบาลที่ดำเนินการมาอย่างต่อเนื่อง ทั้งในส่วนที่เป็นมาตรการกระตุ้นการใช้จ่ายผ่านบัตรสวัสดิการแห่งรัฐสำหรับผู้มีรายได้น้อย และมาตรการช่วยเหลือเกษตรกร การกระตุ้นการบริโภคและการลงทุนภายในประเทศผ่านการส่งเสริมการท่องเที่ยวในประเทศ รวมถึงมาตรการกระตุ้นการลงทุนของธุรกิจขนาดกลางและขนาดย่อม เป็นต้น ซึ่งคาดว่าจะทำให้มีเม็ดเงินหมุนเวียนในระบบกว่า 3.2 แสนล้านบาท
อย่างไรก็ดี ยังมีปัจจัยเสี่ยงที่ต้องจับตามองในเรื่อง ค่าเงินบาท ที่ปัจจุบันแข็งค่าขึ้น 7.82% เป็นสกุลเงินที่แข็งค่าที่สุดเป็นอันดับ 1 ในภูมิภาคเอเชีย มีสาเหตุหลักมาจากการเกินดุลบัญชีเดินสะพัดอย่างต่อเนื่องของไทย ขณะที่สกุลเงินของประเทศอื่นในภูมิภาคไม่แข็งค่าเท่าเงินบาท เช่น ค่าเงินวอนเกาหลีอ่อนค่าลง 4.1% ค่าเงินมาเลเซียริงกิตอ่อนค่าลง 1.1% และค่าเงินฟิลิปปินส์เปโซ 3.5% ซึ่งการแข็งค่าของเงินบาทจะส่งผลลบต่อการขยายตัวของการส่งออกทั้งสินค้าและบริการของไทยในระยะต่อไป ประกอบกับปัจจัยเรื่องอัตราเงินเฟ้อที่อยู่ในระดับต่ำมาก โดยธนาคารกลางทั่วโลกประกาศลดอัตราดอกเบี้ยเพื่อพยุงเศรษฐกิจ ซึ่ง กบข. คาดว่าธนาคารแห่งประเทศไทยอาจประกาศปรับลดอัตราดอกเบี้ยนโยบายได้อย่างน้อยหนึ่งครั้งภายในสิ้นปีนี้
สำหรับผลตอบแทนการลงทุน กบข. ณ วันที่ 31 ตุลาคม 2562 กองทุนสามารถทำผลตอบแทนได้ 4.7% ปรับตัวขึ้นจากผลตอบแทนตลาดหุ้นประเทศพัฒนาแล้ว และการลดลงของอัตราดอกเบี้ยพันธบัตรทั่วโลก ปัจจุบัน กบข. มีเงินกองทุนภายใต้การบริหารจัดการ 935,000 ล้านบาท โดยกระจายการลงทุนในสินทรัพย์ 15 ประเภท ทั้งในประเทศและต่างประเทศ
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.1 ล้านคน มีมูลค่าสินทรัพย์สุทธิประมาณ 9.35 แสนล้านบาท (ข้อมูล ณ 31 ต.ค. 2562)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , มือถือ 099-465-6249, raviwan@gpf.or.th

ที่มา : https://www.thaigov.go.th/news/contents/details/24312
