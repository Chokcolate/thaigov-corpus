รัฐบาลไทย-ข่าวทำเนียบรัฐบาล-ไทย-JETRO พร้อมร่วมกันผลักดันให้มีการลงทุนใน EEC เพิ่มมากขึ้น

วันพฤหัสบดีที่ 5 มีนาคม 2563
ไทย-JETRO พร้อมร่วมกันผลักดันให้มีการลงทุนใน EEC เพิ่มมากขึ้น
ไทย-JETRO พร้อมร่วมกันผลักดันให้มีการลงทุนใน EEC เพิ่มมากขึ้น
วันนี้ (5 มีนาคม 2563) เวลา 10.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายทาเคทานิ อัทสึชิ (Mr. Taketani Atsushi) ประธานองค์การส่งเสริมการค้าต่างประเทศของญี่ปุ่น ณ กรุงเทพฯ (Japan External Trade Organization: JETRO Bangkok) เข้าเยี่ยมคารวะ นายวิษณุ เครืองาม รองนายกรัฐมนตรี เพื่อรายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทยประจำครึ่งหลังของปี 2562 สรุปสาระสำคัญ ดังนี้
รองนายกรัฐมนตรียินดีที่ได้พบกับประธาน JETRO อีกครั้ง พร้อมทั้งขอบคุณ JETRO ที่รายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทย (JCC Survey of Business Sentiment of Japanese Corporations in Thailand) ทุก ๆ ครึ่งปีมาอย่างต่อเนื่อง ซึ่งเป็นประโยชน์ต่อรัฐบาลไทยและภาคเอกชนญี่ปุ่น ในการกำหนดทิศทางของนโยบายเศรษฐกิจให้สอดคล้องกับความต้องการของภาคเอกชน ตลอดจนการรับทราบข้อมูลเกี่ยวกับการลงทุนของญี่ปุ่นในไทยเพื่อโอกาสในการส่งเสริมกระชับความร่วมมือระหว่างกันต่อไป
ทั้งนี้ ผลการสำรวจฯ แสดงให้เห็นว่า มีปัจจัยที่จะส่งผลต่อการลงทุนในไทย อาทิ ค่าเงินบาทที่แข็งค่าขึ้น และผลกระทบจากสงครามการค้า อย่างไรก็ตาม ในขณะนี้สถานการณ์ค่าเงินบาทและสงครามการค้ามีแนวโน้มที่ดีขึ้น แต่มีเหตุการณ์สำคัญที่ส่งผลกระทบต่อโลก คือ สถานการณ์การแพร่ระบาดของเชื้อไวรัสโควิด-19 ซึ่งส่งผลต่อความกังวลของนักลงทุน อย่างไรก็ดี ผลการสำรวจฯ ชี้ว่า ภาคเอกชนญี่ปุ่นส่วนใหญ่ยังคงให้ความสนใจเข้ามาลงทุนในเขตพัฒนาเศรษฐกิจพิเศษ EEC และต้องการให้รัฐบาลไทยสนับสนุนด้านการพัฒนาเรื่องโครงสร้างพื้นฐาน ระบบการขนส่ง และระบบศุลกากร อย่างต่อเนื่อง
โอกาสนี้ ทั้งสองได้แลกเปลี่ยนความคิดเห็นในประเด็นด้านการพัฒนาทรัพยากรมนุษย์ในไทย โดยเชื่อมั่นว่า การเปิดสถาบันโคเซน (KOSEN) ในไทย จะช่วยพัฒนาบุคลากรในสาขาวิศวกรรมศาสตร์ การวิจัยและพัฒนาได้อย่างยั่งยืน
*************************

ที่มา : https://www.thaigov.go.th/news/contents/details/26918
