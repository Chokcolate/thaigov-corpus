รัฐบาลไทย-ข่าวทำเนียบรัฐบาล-พิธีสวนสนามลูกเสือเนตรนารี

วันพุธที่ 31 กรกฎาคม 2562
พิธีสวนสนามลูกเสือเนตรนารี
กระทรวงศึกษาธิการจัดพิธีสวนสนามลูกเสือ เนตรนารี และยุวกาชาด  6,810 คน เพื่อเฉลิมพระเกียรติเนื่องในโอกาสมหามงคลสมัยเฉลิมพระชนมพรรษา
เมื่อวันอาทิตย์ที่ 28 กรกฎาคม 2562 เวลา 14.00 น. ณ บริเวณด้านหน้ากระทรวงศึกษาธิการ ถนนราชดำเนินนอก กระทรวงศึกษาธิการจัดพิธีสวนสนามลูกเสือ เนตรนารี และยุวกาชาด จำนวน 6,810 คน เพื่อเฉลิมพระเกียรติเนื่องในโอกาสมหามงคลสมัยเฉลิมพระชนมพรรษา และเป็นการแสดงความกตัญญูกตเวที และน้อมสำนึกในพระมหากรุณาธิคุณ ที่พระองค์ทรงมีพระเมตตาต่อพสกนิกรชาวไทย โดยมีได้รับเกียรติจากนายณัฏฐพล ทีปสุวรรณ รัฐมนตรีว่าการกระทรวงศึกษาธิการ และประธานกรรมการบริหารลูกเสือแห่งชาติ พร้อมด้วย คุณหญิงกัลยา โสภณพนิช และนางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ตลอดจนผู้บริหาร ข้าราชการ เจ้าหน้าที่ ผู้บังคับบัญชา ลูกเสือ เนตรนารี และยุวกาชาด เข้าร่วมงาน
นายการุณ สกุลประดิษฐ์ ปลัดกระทรวงศึกษาธิการ กล่าวรายงานว่า ลูกเสือ เนตรนารี และยุวกาชาด ทั่วราชอาณาจักรร่วมน้อมสำนึกในพระมหากรุณาธิคุณ และแสดงความกตัญญูกตเวทิตาธรรม ด้วยการประกอบพิธีถวายพระพรชัยมงคลและสวนสนาม พร้อมทั้งแต่งเครื่องแบบลูกเสือ เนตรนารี และยุวกาชาด ออกบำเพ็ญประโยชน์ตามสถานที่ต่าง ๆ ทั่วราชอาณาจักร เพื่อร่วมแสดงพลังความจงรักภักดีและถวายพระราชกุศล
รมว.ศึกษาธิการ กล่าวว่า ในนามของลูกเสือ บุคลากรทางการลูกเสือ และผู้เข้าร่วมพิธี ณ ที่นี้ ต่างสำนึกในพระมหากรุณากรุณาธิคุณ พระบาทสมเด็จพระเจ้าอยู่หัว ประมุขของคณะลูกเสือแห่งชาติ เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว ประมุขของคณะลูกเสือแห่งชาติ ขอพระราชทานพระราชวโรกาส น้อมเกล้าน้อมกระหม่อมถวายพระพรชัยมงคล
“ลูกเสือไทย ใจภักดิ์ รักชูชาติ   กราบพระบาท บพิตร อดิศร
ทศราช สยามินทร์ ปิ่นบวร มิ่งอมร  สุนทรพจน์ บทมาลย์
พระทรงเป็น เช่นน้ำฟ้า มาโลมโลก  ให้คลายโศก สร่างทุกข์ เป็นสุขศานติ์
ทรงเป็นศูนย์ รวมใจ ไทยยืนนาน  ทรงสืบสาน งานดำรง วงศ์จักรี
เหล่าข้าบาท ลูกเสือไทย ร่วมใจมั่น  จะพร้อมกัน กอปรกิจ ประสิทธิ์ศรี
จงรักชาติ ศาสน์กษัตริย์ เป็นราชพลี มอบชีวี เพื่อบำรุง ผดุงไทย
ขอพระองค์ ทรงพิพัฒน์ จำรัสยิ่ง  ทรงเป็นมิ่ง มวลประชา มหาสมัย
ทรงเกษม สำราญ สมานพระทัย  ขอจอมไทย เทอดดำรง ทรงพระเจริญ”
ด้วยเกล้าด้วยกระหม่อม ขอเดชะ
ข้าพระพุทธเจ้า นายณัฏฐพล ทีปสุวรรณ รัฐมนตรีว่าการกระทรวงศึกษาธิการ และประธานกรรมการบริหารลูกเสือแห่งชาติ
จากนั้น นายประเสริฐ บุญเรือง เลขาธิการสำนักงานลูกเสือแห่งชาติ เป็นผู้นำกล่าวทบทวนคำปฏิญาณตนของลูกเสือ ดังนี้
“ลูกเสือสำรอง กล่าวคำปฏิญาณตามข้าพเจ้า ข้าสัญญาว่า ข้อ 1 ข้าจะจงรักภักดีต่อชาติ ศาสนา พระมหากษัตริย์ ข้อ 2 ข้าจะยึดมั่นในกฎของลูกเสือสำรอง และบำเพ็ญประโยชน์ต่อผู้อื่นทุกวัน”
“ลูกเสือสามัญ ลูกเสือสามัญรุ่นใหญ่ ลูกเสือวิสามัญ เนตรนารี สมาชิกผู้บำเพ็ญประโยชน์ บุคลากรทางการลูกเสือ และลูกเสือชาวบ้าน กล่าวคำปฏิญาณตามข้าพเจ้า ด้วยเกียรติของข้า ข้าสัญญาว่า ข้อ 1 ข้าจะจงรักภักดีต่อชาติ ศาสนา พระมหากษัตริย์ ข้อ 2 ข้าจะช่วยเหลือผู้อื่นทุกเมื่อ ข้อ 3 ข้าจะปฏิบัติตามกฎของลูกเสือ”
โอกาสนี้ รมว.ศึกษาธิการ กล่าวให้โอวาทตอนหนึ่งว่า ซึ่งกิจการลูกเสือ กิจการยุวกาชาด เป็นกระบวนการเรียนรู้ที่เกิดขึ้นทั้งในและนอกระบบ ขอให้ผู้รับผิดชอบการบริหารกิจการลูกเสือ กิจการยุวกาชาดทุกระดับ ทั้งส่วนกลางและส่วนภูมิภาค ใช้โอกาสและความสามารถ สร้างสรรค์ประโยชน์ โดยใช้คำปฏิญาณ คติพจน์และกฎของลูกเสือ ยุวกาชาด ในการขับเคลื่อน มีคุณธรรมและจริยธรรม สนองพระราชปณิธานของพระบาทสมเด็จพระเจ้าอยู่หัว ที่ทรงต้องการเห็นคนไทยในชาติบ้านเมืองมีจิตอาสา คิดถึงประโยชน์ส่วนรวมมากกว่าประโยชน์ส่วนตน และถึงเวลาแล้วที่ทุกภาคส่วนจะได้เข้ามามีส่วนร่วมในการพัฒนาและหล่อหลอมเยาวชน ทั้งในสถานศึกษาและชุมชนให้เข้มแข็ง พร้อม ๆ กับสร้างเยาวชนรุ่นใหม่หัวใจแข็งแกร่ง รักชาติ ศาสน์ กษัตริย์ นำประชาธิปไตยอันจะนำพาไปสู่การพัฒนาสังคมและประเทศชาติให้เจริญก้าวหน้าต่อไป
กลุ่มประชาสัมพันธ์ สร.ศธ.: สรุป/ถ่ายภาพ/รายงาน

ที่มา : https://www.thaigov.go.th/news/contents/details/21902
