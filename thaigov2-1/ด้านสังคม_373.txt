รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.ราชบุรี มุ่งขับเคลื่อนงานสวัสดิการสังคมเพื่อกลุ่มเป้าหมายในพื้นที่

วันอังคารที่ 12 พฤศจิกายน 2562
รมว.พม. ลงพื้นที่ จ.ราชบุรี มุ่งขับเคลื่อนงานสวัสดิการสังคมเพื่อกลุ่มเป้าหมายในพื้นที่
รมว.พม. ลงพื้นที่ จ.ราชบุรี มุ่งขับเคลื่อนงานสวัสดิการสังคมเพื่อกลุ่มเป้าหมายในพื้นที่
วันที่ 11 พ.ย. 62 เวลา 11.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดราชบุรี เพื่อติดตามผลการขับเคลื่อนงานด้านสังคมตามภารกิจของกระทรวงการพัฒนาสังคมและความมั่นคงของมนุษย์ (พม.) โดยเยี่ยมชม “มหกรรมการขับเคลื่อนงานสวัสดิการด้านสังคมในพื้นที่จังหวัดราชบุรี” และพบปะพูดคุยกับประชาชนในพื้นที่ เพื่อทราบถึงปัญหาและความต้องการด้านสวัสดิการสังคม ตามกลุ่มเป้าหมายในพื้นที่จังหวัดราชบุรี ณ สถาบันการพัฒนาความรู้ด้านการพัฒนาสังคมและสวัสดิการ ตำบลเกาะพลับพลา อำเภอเมือง จังหวัดราชบุรี
นายจุติ กล่าวว่า รัฐบาล ได้ให้ความสำคัญในการแก้ไขปัญหาสังคมและการลดความเหลื่อมล้ำทางสังคม ด้วยการยกระดับพัฒนาคุณภาพชีวิตของประชาชนทุกกลุ่มเป้าหมาย อาทิ เด็กและเยาวชน สตรี คนพิการ ผู้สูงอายุ และผู้ด้อยโอกาส รวมทั้งผู้ที่ประสบปัญหาทางสังคม ทั้งนี้ กระทรวงการพัฒนาสังคมและความมั่นคงของมนุษย์ (พม.) ในฐานะเป็นองค์กรหลักในการดำเนินภารกิจด้านสังคมตามนโยบายรัฐบาล เพื่อส่งเสริมและพัฒนาคุณภาพและความมั่นคงในชีวิตของประชาชนทุกกลุ่มเป้าหมาย  ซึ่งในวันนี้ มีการลงพื้นที่จังหวัดราชบุรี พร้อมคณะผู้บริหารกระทรวง พม. ณ สถาบันการพัฒนาความรู้ด้านการพัฒนาสังคมและสวัสดิการตำบลเกาะพลับพลา จังหวัดราชบุรี เพื่อรับฟังรายงานสถานการณ์ทางสังคมของจังหวัดราชบุรี และมอบโล่ประกาศเกียรติคุณผู้ทำประโยชน์แก่สังคม ประกอบด้วย 1) “เผือกเจริญฟาร์ม : ผู้ให้การสนับสนุนตามโครงการสวัสดิการก้าวหน้าเพื่อการพัฒนาที่ยั่งยืน: Productive Welfare  2) บ้านผู้สูงอายุเบธานี องค์กรสาธารณประโยชน์ที่ให้การดูแลผู้สูงอายุ  3) มูลนิธธิรรมจารินีวิทยา องค์กรสาธารณประโยชน์ที่ให้การดูแลเยาวสตรี และ 4) นายนพเก้า นาแป้น พิการทางร่างกายและการเคลื่อนไหว อีกทั้งมอบพันธุ์ปลานิลจิตรลดา ให้แก่ครอบครัวกลุ่มเป้าหมาย ตามโครงการสวัสดิการก้าวหน้าเพื่อการพัฒนาที่ยั่งยืน : Productive Welfare จำนวน 10 ครอบครัว  และมอบบ้านพอเพียงชนบทให้แก่ครอบครัวของคนพิการ ผู้สูงอายุ ผู้มีรายได้น้อย และผู้ด้อยโอกาส ตามโครงการบ้านพอเพียงชนบทประจำปีงบประมาณ 2562 จำนวน 19 ตำบล 146 ครัวเรือน อีกทั้งเยี่ยมชม“มหกรรมการขับเคลื่อนงานสวัสดิการด้านสังคมในพื้นที่จังหวัดราชบุรี” และพบปะพูดคุยกับประชาชนในพื้นที่ เพื่อทราบถึงปัญหาและความต้องการด้านสวัสดิการสังคม ตามกลุ่มเป้าหมายในพื้นที่จังหวัดราชบุรี

ที่มา : https://www.thaigov.go.th/news/contents/details/24496
