รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ มอบโอวาทให้กำลังใจนักกีฬาว่ายน้ำทีมชาติไทย ให้ได้รับชัยชนะในกีฬาซีเกมส์ เผยพร้อมผลักดันกีฬาว่ายน้ำ เป็นวิทยาศาสตร์การกีฬาเต็มรูปแบบ

วันพุธที่ 13 พฤศจิกายน 2562
รอง นรม.พล.อ.ประวิตรฯ มอบโอวาทให้กำลังใจนักกีฬาว่ายน้ำทีมชาติไทย ให้ได้รับชัยชนะในกีฬาซีเกมส์ เผยพร้อมผลักดันกีฬาว่ายน้ำ เป็นวิทยาศาสตร์การกีฬาเต็มรูปแบบ
รอง นรม.พล.อ.ประวิตรฯ มอบโอวาทให้กำลังใจนักกีฬาว่ายน้ำทีมชาติไทย ให้ได้รับชัยชนะในกีฬาซีเกมส์ เผยพร้อมผลักดันกีฬาว่ายน้ำ เป็นวิทยาศาสตร์การกีฬาเต็มรูปแบบ
วันนี้ (13 พ.ย. 62) เวลา 08.00 น. ณ ห้องรับรอง 1 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี ประธานคณะกรรมการโอลิมปิคแห่งประเทศไทยและนายกสมาคมว่ายน้ำแห่งประเทศไทย มอบโอวาทให้กับนักกีฬาว่ายน้ำทีมชาติไทย และเจ้าหน้าที่ รวม 90 คน โดยมี พลเอก ศิริชัย ดิษฐกุล อุปนายกสมาคมว่ายน้ำแห่งประเทศไทย กล่าวรายงาน
โอกาสนี้ รองนายกรัฐมนตรีได้กล่าวแสดงความยินดีและมอบโอวาทความว่า รู้สึกยินดีที่ได้พบกับนักกีฬาทุกคนที่จะเป็นตัวแทนประเทศไทยไปแข่งขันกีฬาซีเกมส์ ขอขอบคุณอุปนายกฯ ประธานฝ่ายกีฬา และเลขาธิการสมาคมกีฬาว่ายน้ำแห่งประเทศไทย ที่ได้นำคณะนักกีฬามาพบเพื่ออำลาและรับฟังโอวาทในครั้งนี้ และขอแสดงความยินดี ชื่นชมกับนักกีฬาทุกคนที่ได้รับการคัดเลือกให้เป็นตัวแทนทีมชาติไทยในกีฬาซีเกมส์ จากรายงานการเตรียมความพร้อมในการแข่งขัน เชื่อว่านักกีฬาทุกคนผ่านการฝึกซ้อมมาอย่างหนัก ทุ่มเทฝึกซ้อม และในฐานะของนายกสมาคมว่ายน้ำแห่งประเทศไทย ได้พยายามผลักดันให้กีฬาว่ายน้ำเป็นวิทยาศาสตร์การกีฬาอย่างเต็มรูปแบบ เพื่อพัฒนาศักยภาพของนักกีฬาว่ายน้ำอย่างเป็นรูปธรรม
รองนายกรัฐมนตรีกล่าวด้วยว่า การที่ทุกคนได้เป็นตัวแทนของประเทศไปแข่งขัน ถือเป็นผู้ที่มีเกียรติ เป็นความภาคภูมิใจของประเทศไทย ขอบคุณนักกีฬาและผู้ควบคุม ที่มีการฝึกฝน ทุ่มเท พัฒนากำลังกาย กำลังใจ เพื่อนำเหรียญทองมาฝากประชาชนชาวไทย ขอแสดงความยินดีและให้กำลังใจให้ได้รับชัยชนะ และขอให้เดินทางไปกลับอย่างสวัสดิภาพ จากนั้น รองนายกรัฐมนตรีได้มอบของที่ระลึกและถ่ายภาพร่วมกับนักกีฬาว่ายน้ำทีมชาติไทยทุกคนด้วย
------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24518
