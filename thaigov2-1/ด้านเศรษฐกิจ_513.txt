รัฐบาลไทย-ข่าวทำเนียบรัฐบาล- รองปลัดสุรพล ปฏิบัติหน้าที่ผู้อำนวยการศูนย์อำนวยการจิตอาสากระทรวงอุตสาหกรรมร่วมประชุมติดตามงานประจำสัปดาห์ โครงการจิตอาสาฯ

วันศุกร์ที่ 27 กันยายน 2562
รองปลัดสุรพล ปฏิบัติหน้าที่ผู้อำนวยการศูนย์อำนวยการจิตอาสากระทรวงอุตสาหกรรมร่วมประชุมติดตามงานประจำสัปดาห์ โครงการจิตอาสาฯ
นายสุรพล ชามาตย์ รองปลัดกระทรวงอุตสาหกรรม ปฏิบัติหน้าที่ผู้อำนวยการศูนย์อำนวยการจิตอาสากระทรวงอุตสาหกรรม เข้าร่วมประชุมติดตามงานประจำสัปดาห์ ณ ห้องประชุม 1 ชั้น 2 ศอญ.จอส. 904 เขตพระราชฐาน (เขาดินวนา)
วันนี้ (27 กันยายน 2562) เวลา 9.00 น. นายสุรพล ชามาตย์ รองปลัดกระทรวงอุตสาหกรรม ปฏิบัติหน้าที่ผู้อำนวยการศูนย์อำนวยการจิตอาสากระทรวงอุตสาหกรรม เข้าร่วมประชุมติดตามงานประจำสัปดาห์ ณ ห้องประชุม 1 ชั้น 2 ศอญ.จอส. 904 เขตพระราชฐาน (เขาดินวนา) โดยได้นำเสนอผลการดำเนินงานโครงการ “จิตอาสาพิทักษ์ศาสนสถาน” เฉลิมพระเกียรติเนื่องในปีมหามงคลพระราชพิธีบรมราชาภิเษกและเทิดพระเกียรติสมเด็จพระนางเจ้าสุทิดาฯ พระบรมราชินี โดยสำนักงานอุตสาหกรรมจังหวัด 76 ประเทศร่วมกับหน่วยงานที่เกี่ยวข้องได้ลงพื้นที่ตรวจประเมินความปลอดภัยระบบไฟฟ้าแล้ว รวมทั้งสิ้น 1,744 แห่ง จากเป้าหมาย 5,313 แห่ง (สิ้นสุดโครงการ 31 กค. 63) คิดเป็นร้อยละ 32.83 (ข้อมูล ณ วันที่ 27 กันยายน 2562)
ทั้งนี้กระทรวงอุตสาหกรรมได้นำเสนอโครงการ “จิตอาสาพัฒนาแหล่งน้ำสายหลักของประเทศ เฉลิมพระเกียรติฯ พระบาทสมเด็จพระวชิรเกล้าเจ้าอยู่หัว รัชกาลที่ 10 “ เพื่อเสริมสร้างความตระหนักและจิตสำนึกให้กับชุมชนในพื้นที่ในการอนุรักษ์รักษา และร่วมใจพัฒนาสิ่งแวดล้อมในลุ่มน้ำเป้าหมาย 7 ลุ่มน้ำ ได้แก่ เจ้าพระยา บางประกง ท่าจีน แม่กลอง น้ำพอง ปิง และสงขลา ร่วมกับหน่วยงานภาคีเครือข่ายอุตสาหกรรมรักษ์สิ่งแวดล้อม (ชุมชน โรงงาน และหน่วยงานรัฐในพื้นที่) และนำเสนอโครงการ “จิตอาสาสำรวจ ออกแบบ จัดหาและติดตั้งชุดบำบัดน้ำเสียในคลองเปรมประชากร เฉลิมพระเกียรติฯ พระบาทสมเด็จพระวชิรเกล้าเจ้าอยู่หัว รัชกาลที่ 10 “ เพื่อพัฒนาคุณภาพน้ำ กำจัดและบำบัดน้ำเสียในคลองเปรมประชากร ด้วยการออกแบบและจัดสร้างระบบบำบัดน้ำเสีย ติดตั้งในระยะทาง 22 กิโลเมตร ตั้งแต่เขตดุสิต - เขตดอนเมือง ซึ่งขณะนี้อยู่ระหว่างการจัดทำระบบบำบัดน้ำเสียต้นแบบร่วมกับชมรมคลินิกอุตสาหกรรมฯ เป็นต้น

ที่มา : https://www.thaigov.go.th/news/contents/details/23441
