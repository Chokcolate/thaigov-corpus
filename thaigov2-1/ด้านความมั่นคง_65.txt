รัฐบาลไทย-ข่าวทำเนียบรัฐบาล-มท. เผยทุกจังหวัดทั่วประเทศพร้อมใจทำกิจกรรมจิตอาสาพัฒนาและกิจกรรมสาธารณประโยชน์ถวายพระราชกุศล เนื่องในวันเฉลิมพระชนมพรรษา 12 สิงหาคม 2562

วันอังคารที่ 13 สิงหาคม 2562
มท. เผยทุกจังหวัดทั่วประเทศพร้อมใจทำกิจกรรมจิตอาสาพัฒนาและกิจกรรมสาธารณประโยชน์ถวายพระราชกุศล เนื่องในวันเฉลิมพระชนมพรรษา 12 สิงหาคม 2562
มท. เผยทุกจังหวัดทั่วประเทศพร้อมใจทำกิจกรรมจิตอาสาพัฒนาและกิจกรรมสาธารณประโยชน์ถวายพระราชกุศล เนื่องในวันเฉลิมพระชนมพรรษา 12 สิงหาคม 2562
เมื่อวันที่ 12 ส.ค. 62 พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ตามที่กระทรวงมหาดไทยได้แจ้งให้ทุกจังหวัดจัดกิจกรรมเนื่องในวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ประจำปี 2562 ซึ่งในช่วงเช้าวันนี้ ทุกจังหวัด ทุกอำเภอ ทั่วประเทศ มีพี่น้องประชาชนพร้อมใจกันร่วมทำบุญตักบาตรถวายเป็นพระราชกุศลแด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง กันอย่างเนืองแน่น
พลเอก อนุพงษ์ เผ่าจินดา กล่าวว่า ตั้งแต่ช่วงสายของวันนี้และตลอดทั้งวัน ผู้ว่าราชการจังหวัด พร้อมด้วยหัวหน้าส่วนราชการ ข้าราชการ ภาคเอกชน ภาคประชาสังคม ประชาชน และจิตอาสา 904 วปร. ได้ร่วมกันทำกิจกรรมจิตอาสาพัฒนาลำน้ำ ลำคลอง กิจกรรมจิตอาสาพัฒนาถนนสายหลัก กิจกรรมจิตอาสาพัฒนาสวนสาธารณะ และสถานที่สาธารณะต่าง ๆ ตลอดจนทำกิจกรรมบำเพ็ญสาธารณประโยชน์ต่าง ๆ เพื่อถวายพระราชกุศลแด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งทุกภาคส่วนได้ดำเนินกิจกรรมเป็นไปด้วยความเรียบร้อย แสดงถึงพลังความรู้รักสามัคคี และความจงรักภักดีของปวงพสกนิกรชาวไทย
พลเอก อนุพงษ์ เผ่าจินดา กล่าวเพิ่มเติมว่า โอกาสนี้ กระทรวงมหาดไทย ขอเชิญชวนพี่น้องประชาชน ร่วมกันทำความดี และบำเพ็ญประโยชน์ เนื่องในวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และขอเชิญชวนประชาชนทุกหมู่เหล่า ร่วมจุดเทียนถวายพระพรชัยมงคลในเวลา 19.30 น. ณ สถานที่ที่จังหวัด และอำเภอ กำหนด พร้อมกันทั่วประเทศ เพื่อแสดงความจงรักภักดีโดยพร้อมเพรียงกัน

ที่มา : https://www.thaigov.go.th/news/contents/details/22178
