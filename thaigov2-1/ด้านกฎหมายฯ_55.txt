รัฐบาลไทย-ข่าวทำเนียบรัฐบาล-"สมศักดิ์" นำอธิบดี - ส.ส. ลงพื้นที่เยี่ยมคุกเมืองกาญ แนะผู้ต้องขังเรียนรู้งานฝีมือพ้นโทษจะได้มีงานทำเลี้ยงชีพ ยันเอาจริงดันบริษัทรับนักโทษลดภาษี ให้นโยบายเยี่ยมญาติ-ยกระดับดูแลผู้

วันจันทร์ที่ 2 กันยายน 2562
"สมศักดิ์" นำอธิบดี - ส.ส. ลงพื้นที่เยี่ยมคุกเมืองกาญ แนะผู้ต้องขังเรียนรู้งานฝีมือพ้นโทษจะได้มีงานทำเลี้ยงชีพ ยันเอาจริงดันบริษัทรับนักโทษลดภาษี ให้นโยบายเยี่ยมญาติ-ยกระดับดูแลผู้
"สมศักดิ์" นำอธิบดี - ส.ส. ลงพื้นที่เยี่ยมคุกเมืองกาญ แนะผู้ต้องขังเรียนรู้งานฝีมือพ้นโทษจะได้มีงานทำเลี้ยงชีพ ยันเอาจริงดันบริษัทรับนักโทษลดภาษี ให้นโยบายเยี่ยมญาติ-ยกระดับดูแลผู้ป่วย
ในวันเสาร์ที่ ๓๑​ สิงหาคม​ ๒๕๖๒​ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม​ พ.ต.อ.ณรัชต์ เศวตนันทน์ อธิบดีกรมราชทัณฑ์ นายสมเกียรติ วอนเพียร นายธรรมวิชญ์ โพธิพิพิธ นายอัฏฐพล โพธิพิพิธ ส.ส.กาญจนบุรี พรรคพลังประชารัฐ และนายยศวัฒน์ มาไพศาลสิน ส.ส.กาญจนบุรี พรรคภูมิใจไทย ลงพื้นที่ตรวจราชการ​ ณ​ เรือนจำจังหวัดกาญจนบุรี
โดยนายสมศักดิ์ฯ กล่าวว่า วันนี้ตนได้มาเยี่ยมเยียนเพื่อตรวจดูความเรียบร้อยและรับทราบปัญหาที่เรือนจำแห่งนี้ว่ามีอะไรบ้าง และได้พา​ ส.ส.ในพื้นที่มาร่วมสำรวจด้วย จะได้รับทราบถึงปัญหาและข้อเสนอแนะต่าง​ ๆ​ เผื่อว่าวันหน้าจะได้นำไปเสนอญัตติต่าง​ ๆ​ ในสภาได้ โดยตนและคณะได้มาช่วงเกือบเที่ยงจึงได้เข้าชมการทำอาหารเพื่อเลี้ยงผู้ต้องขังในช่วงเที่ยง โดยเมนูอาหารถือว่าดี เพราะวันนี้เป็นมื้อพิเศษที่ทางเรือนจำจัดไว้ ห้องครัวและห้องอาหารถือว่าสะอาดเรียบร้อยดี ตนได้ลองชิมอาหารด้วยถือว่ารสชาติใช้ได้ นอกจากนี้ยังได้ชมการอบรมอาชีพสำหรับผู้ต้องขัง และได้พูดคุยให้กำลังใจ โดยตนได้บอกแนวทางของรัฐบาลในการสร้างโอกาสสำหรับผู้ต้องขังที่พ้นโทษไปแล้ว ให้สามารถกลับไปใช้ชีวิตปกติ มีงานทำโดยได้หาวิธีการให้บริษัทต่าง​ ๆ​ รับนักโทษเข้าทำงาน โดยเสนอการลดภาษีให้ซึ่งเรากำลังเร่งดำเนินการ และตนขอให้พวกเขาตั้งใจในการฝึกอาชีพ เมื่อพ้นโทษไปแล้วจะได้มีอาชีพสุจริต และไม่กลับมาทำความผิดกลับเข้าเรือนจำอีกครั้ง
นายสมศักดิ์ฯ กล่าวอีกว่า ตนยังได้ให้นโยบายและเสนอแนะแนวทางในบางเรื่อง เช่น การเยี่ยมญาติที่ห้องเยี่ยมเป็นกระจกกั้น และผู้ต้องขังและญาติจะอยู่ห่างกัน ๑ เมตร ตนมองดูแล้วบรรยากาศไม่ค่อยดีเท่าไรนัก จึงเสนอว่าให้ขยับเข้ามาใกล้สัก ๑ ฟุตได้หรือไม่ จึงฝากทางกรมฯ​ ไปลองทดสอบดูหากได้ผลที่ดีก็น่าจะนำไปใช้ได้ นอกจากนี้เรื่องผู้ต้องขังที่ป่วย คงต้องให้ทาง​ ผบ.แดนต่าง​ ๆ​ คอยสอดส่องดูแล หากให้ผู้ป่วยอย่างเช่นโรคระบาด หรือไข้หวัดที่ติดต่อกันได้ อยู่รวมกันกับผู้ต้องขังอื่นอาจจะมีการติดกันได้ เพราะเรือนนอนค่อนข้างแออัด นอนเบียดเสียดกัน อาจจะทำให้นักโทษติดโรคกันจำนวนมาก รวมถึงการตั้งข้อสังเกต ผู้ต้องขังที่ต้องนำตัวส่งโรงพยาบาล มีคำถามจากประชาชนว่า ต้องป่วยหนักมาก​ ๆ บางครั้งไปโรงพยาบาลเพียง ๒​ -​ ๓ วันก็เสียชีวิต ทำให้สันนิษฐานว่าขาดการดูแลหรือไม่ รวมทั้งผู้ต้องขังใหม่ที่อาจจะไม่ปกติเวลาอยู่รวมกับคนอื่นอาจจะมีปัญหา ดังนั้นควรมีการแยกขังหรือไม่ด้วย ทั้งนี้การเข้าเยี่ยมในครั้งนี้ถือเป็นการแลกเปลี่ยนความเห็นซึ่งกันและกันในการทำงานแบบบูรณาการเพื่อให้ผลสัมฤทธิ์ออกมาดีที่สุด

ที่มา : https://www.thaigov.go.th/news/contents/details/22727
