รัฐบาลไทย-ข่าวทำเนียบรัฐบาล-ปลัดฯกอบชัย เปิดงานมอบของขวัญเพื่อเอสเอ็มอีไทย “The Best SMEs Gift Fest” พารับทรัพย์ปีใหม่ ยื่นกู้สินเชื่อดอกถูก กระตุ้น ศก.คึกคัก

วันศุกร์ที่ 20 ธันวาคม 2562
ปลัดฯกอบชัย เปิดงานมอบของขวัญเพื่อเอสเอ็มอีไทย “The Best SMEs Gift Fest” พารับทรัพย์ปีใหม่ ยื่นกู้สินเชื่อดอกถูก กระตุ้น ศก.คึกคัก
นายกอบชัย สังสิทธิสวัสดิ์ ปลัดกระทรวงอุตสาหกรรม ในฐานะประธานกรรมการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) เปิดงานมอบของขวัญปีใหม่เพื่อเอสเอ็มอีไทย งาน “The Best SMEs Gift Fest” ณ ศูนย์สรรพสินค้าซีคอนสแควร์ ถนนศรีนครินทร์
นายกอบชัย สังสิทธิสวัสดิ์ ปลัดกระทรวงอุตสาหกรรม ในฐานะประธานกรรมการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดงานมอบของขวัญปีใหม่เพื่อเอสเอ็มอีไทย งาน “The Best SMEs Gift Fest” ณ ศูนย์สรรพสินค้าซีคอนสแควร์ ถนนศรีนครินทร์
ปลัดกระทรวงอุตสาหกรรม ในฐานะประธานกรรมการ SME D Bank เผยว่า รัฐบาลโดยกระทรวงอุตสาหกรรม SME D Bank และศูนย์สรรพสินค้า ซีคอนสแควร์ ประสานความร่วมมือมอบของขวัญเพิ่มรายได้ให้แก่ผู้ประกอบการเอสเอ็มอี พร้อมเปิดโอกาสให้ประชาชนทั่วไปได้ซื้อสินค้าดีราคาพิเศษจากสุดยอดเอสเอ็มอีทั่วประเทศ ช่วยกระตุ้นเศรษฐกิจไทยให้คึกคักในช่วงเทศกาลส่งท้ายปีเก่าต้อนรับปีใหม่ โดยจัดมหกรรมขายสินค้ายิ่งใหญ่ “The Best SMEs Gift Fest” ระหว่างวันที่ 19 ธันวาคม 2562 – 5 มกราคม 2563
ภายในงานมีผู้ประกอบการเอสเอ็มอีที่เป็นลูกค้าของ ธพว. และผู้ประกอบการที่ได้รับการส่งเสริมจากหน่วยงานพันธมิตรต่างๆ เช่น กรมส่งเสริมอุตสาหกรรม (กสอ.) สถาบันการเงินเฉพาะกิจ (SFIs) กรมพลังงานทดแทนและอนุรักษ์พลังงาน กระทรวงพลังงาน กรมการแพทย์แผนไทยและการแพทย์ทางเลือก กระทรวงสาธารณสุข Biz Club Thailand สำนักงานส่งเสริมวิสาหกิจขนาดกลางและขนาดย่อม (สสว.) สถาบันอาหาร กรุงเทพมหานคร นารายณ์ภัณฑ์ ไปรษณีย์ไทย และศูนย์อำนวยการบริหารจังหวัดชายแดนภาคใต้ (ศอบต.) เป็นต้น มาออกร้านจำหน่ายสินค้า กว่า 700 ราย โดยได้รับการสนับสนุนพื้นที่จากศูนย์สรรพสินค้าซีคอนฯ ผู้ประกอบการไม่เสียค่าใช้จ่ายใดๆ ทั้งสิ้น ช่วยให้ผู้ประกอบการขยายช่องทางตลาด เพิ่มรายได้ ขายสินค้าถึงมือผู้บริโภคโดยตรง
สำหรับความพิเศษของการจัดงานครั้งนี้ จะเนรมิตให้ทั้งศูนย์สรรพสินค้าซีคอนสแควร์ เป็นแหล่งช้อปปิ้งสินค้าดีราคาพิเศษจากสุดยอดผู้ประกอบการเอสเอ็มอีทั่วไทย ช่วยให้ประชาชนได้จับจ่ายสินค้าดีราคาพิเศษ เพื่อนำไปมอบเป็นของขวัญในช่วงเทศกาลส่งท้ายปีเก่าต้อนรับปีใหม่ เป็นการกระตุ้นเศรษฐกิจฐานรากของประเทศให้เกิดความคึกคักได้อีกทางหนึ่ง
พบกับสินค้าของดี ของดังทั่วไทย จัดเป็นกระเช้าของขวัญให้เลือกซื้อต้อนรับเทศกาลปีใหม่ ครบวงจรที่สุด! อาทิ จิวเวลรี่ เครื่องประดับ งานมัดย้อมจากสีธรรมชาติ หมอนยางพารา ของตกแต่งบ้าน โมเดลของจิ๋ว เสื้อผ้า กระเป๋า รองเท้า เครื่องหนัง งานหัตถศิลป์ไทย หัวโขน พิมพ์เขียนลายไทย เวชสำอาง เครื่องสำอาง สบู่ สมุนไพร กรอบรูปไม้สัก ดอกไม้ประดิษฐ์จากดินไทย ข้าวสารนานาพันธุ์ ฯลฯ
นอกจากนี้ในงาน SME D Bank จัดโซนให้บริการแนะนำสินเชื่อดอกเบี้ยถูกแก่ผู้สนใจ เช่น “สินเชื่อเพื่อยกระดับเศรษฐกิจชุมชน” ผ่อนนาน 7 ปี บุคคลธรรมดา ใน 3 ปีแรก คิดอัตราดอกเบี้ย 0.417% ต่อเดือน “นิติบุคคล” คิดอัตราดอกเบี้ยพิเศษ 3 ปีแรก เพียง 0.25% ต่อเดือน และ “สินเชื่อ SME โตไว ไทยยั่งยืน” ของกระทรวงอุตสาหกรรม วงเงินกู้สูงสุด 3 ล้านบาท คิดอัตราดอกเบี้ยเพียง 1%ต่อปี ตลอดอายุสัญญา เป็นต้น
และยังมีบริการปรึกษาแนะนำพัฒนาธุรกิจในด้านบริหารธุรกิจ บัญชี การเงิน การตลาดทั้งออนไลน์และ ออฟไลน์ จากหน่วยงานร่วมต่างๆ เช่น Lazada แนะนำการจำหน่ายสินค้าออนไลน์ และไปรษณีย์ไทย แนะนำขยายตลาดผ่านแพลตฟอร์ม ThailandPostmart.com เป็นต้น

ที่มา : https://www.thaigov.go.th/news/contents/details/25347
