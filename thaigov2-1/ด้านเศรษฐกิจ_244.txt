รัฐบาลไทย-ข่าวทำเนียบรัฐบาล-ประเด็นผู้มีบัตรสวัสดิการแห่งรัฐถอนเงินสดจากเครื่องถอนเงินอัตโนมัติ (ATM)

วันจันทร์ที่ 26 สิงหาคม 2562
ประเด็นผู้มีบัตรสวัสดิการแห่งรัฐถอนเงินสดจากเครื่องถอนเงินอัตโนมัติ (ATM)
ณะนี้มีประเด็นข่าวว่ามาตรการช่วยเหลือผ่านบัตรสวัสดิการแห่งรัฐเพิ่มเติมที่คณะรัฐมนตรีเห็นชอบเมื่อสัปดาห์ที่แล้ว (20 สิงหาคม 2562) ส่งผลให้ผู้มีบัตรสวัสดิการแห่งรัฐถอนเงินสดจากเครื่องถอนเงินอัตโนมัติ (ATM) นำไปซื้อสินค้าที่ไม่จำเป็นต่อการดำรงชีวิต
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า ขณะนี้มีประเด็นข่าวว่ามาตรการช่วยเหลือผ่านบัตรสวัสดิการแห่งรัฐเพิ่มเติมที่คณะรัฐมนตรีเห็นชอบเมื่อสัปดาห์ที่แล้ว (20 สิงหาคม 2562) ส่งผลให้ผู้มีบัตรสวัสดิการแห่งรัฐถอนเงินสดจากเครื่องถอนเงินอัตโนมัติ (ATM) นำไปซื้อสินค้าที่ไม่จำเป็นต่อการดำรงชีวิต กระทรวงการคลังขอชี้แจงว่า มาตรการช่วยเหลือผ่านบัตรสวัสดิการแห่งรัฐ 3 สวัสดิการเพิ่มเติมภายใต้มาตรการกระตุ้นเศรษฐกิจไทยมีวัตถุประสงค์หลักเพื่อบรรเทาภาระค่าใช้จ่ายในการดำรงชีพของผู้มีบัตรสวัสดิการในช่วงภาวะที่เศรษฐกิจชะลอตัว เงินที่เข้าบัตรสวัสดิการแห่งรัฐช่องกระเป๋าเงินอิเล็กทรอนิกส์ (e-money) สามารถนำไปใช้ซื้อสินค้าและบริการที่จำเป็นผ่านเครื่องรับชำระเงินอิเล็กทรอนิกส์ (Electronic Data Capture: EDC) และแอปพลิเคชันถุงเงินประชารัฐได้เช่นเดิม ส่วนการถอนเงินสดจากเครื่อง ATM เป็นอีกช่องทางหนึ่งที่เพิ่มความอิสระให้ผู้มีบัตรสวัสดิการแห่งรัฐในการใช้จ่ายได้ตามความจำเป็นอันจะช่วยบรรเทาปัญหาค่าครองชีพและส่งเสริมให้เกิดการหมุนเวียนของระบบเศรษฐกิจ
กระทรวงการคลัง ขอเรียนเพิ่มเติมว่า ตามที่สื่อนำเสนอข่าวข้างต้นเชื่อว่าเป็นเพียงคนกลุ่มน้อยที่มีพฤติกรรมดังกล่าวและกระทรวงการคลังอยู่ระหว่างตรวจสอบ ทั้งนี้ การกำหนดเกณฑ์การลงทะเบียนผู้มีสิทธิได้รับบัตรสวัสดิการแห่งรัฐรอบใหม่จะนำข้อมูลพฤติกรรมการใช้จ่ายของผู้มีบัตรสวัสดิการแห่งรัฐในปัจจุบันมาเป็นข้อมูลประกอบการพิจารณากำหนดแนวทางการให้สวัสดิการที่เหมาะสมต่อไป
สำนักนโยบายภาษี สำนักงานเศรษฐกิจการคลัง
โทร 0 2273 9020 ต่อ 3697
โทรสาร 0 2273 9088

ที่มา : https://www.thaigov.go.th/news/contents/details/22521
