รัฐบาลไทย-ข่าวทำเนียบรัฐบาล-รมช.ธรรมนัส เปิดประชุมวิชาการกรมพัฒนาที่ดิน ปี 2562 “ฟื้นฟูปฐพี ด้วยเทคโนโลยีพัฒนาที่ดิน"

วันอังคารที่ 20 สิงหาคม 2562
รมช.ธรรมนัส เปิดประชุมวิชาการกรมพัฒนาที่ดิน ปี 2562 “ฟื้นฟูปฐพี ด้วยเทคโนโลยีพัฒนาที่ดิน"
รมช.ธรรมนัส เปิดประชุมวิชาการกรมพัฒนาที่ดิน ปี 2562 “ฟื้นฟูปฐพี ด้วยเทคโนโลยีพัฒนาที่ดิน" มุ่งสร้างความเข้มแข็งให้ภาคเกษตรไทยอย่างยั่งยืน
ร้อยเอกธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานการประชุมวิชาการกรมพัฒนาที่ดิน ปี 2562 "ฟื้นฟูปฐพี ด้วยเทคโนโลยีพัฒนาที่ดิน" ณ อำเภอปากช่อง จังหวัดนครราชสีมา ว่า กรมพัฒนาที่ดินเป็นหน่วยงานที่ดําเนินการวิจัยด้านการจัดการทรัพยากรดินและที่ดิน โดยในแต่ละปีมีการดําเนินงานวิจัยสาขาต่างๆ ได้แก่ ด้านอนุรักษ์ดินและน้ำ ปรับปรุงบํารุงดินด้วยอินทรียวัตถุ ปรับปรุงดินเสื่อมโทรม ดินเปรี้ยว ดินอินทรีย์ ดินเค็ม สํารวจ วิเคราะห์ วางแผนการใช้ที่ดิน เทคโนโลยี สารสนเทศ และเทคโนโลยีชีวภาพทางดิน เพื่อให้ได้คําตอบของเทคโนโลยีใหม่ๆ ในการจัดการทรัพยากรดิน น้ำและพืชในพื้นที่ดินที่มีปัญหา เพื่อลดต้นทุน เพิ่มคุณภาพและผลผลิตทางการเกษตรโดยไม่ส่งผลกระทบต่อสิ่งแวดล้อม รวมทั้งการประยุกต์ใช้ภูมิปัญญาท้องถิ่น การจัดองค์ความรู้เพื่อถ่ายทอดให้เกษตรกรนําไปปฏิบัติ ในการเพิ่มผลผลิตได้อย่างมีประสิทธิภาพ โดยได้จัดให้มีการประชุมวิชาการกรมพัฒนาที่ดิน ระหว่างวันที่ 18 – 20 สิงหาคม 2562 ณ โรงแรมเดอะ กรีนเนอรี่ รีสอร์ท เขาใหญ่ อำเภอปากช่อง จังหวัดนครราชสีมา เพื่อเปิดโอกาสให้นักวิชาการในสาขาต่างๆ มีการแลกเปลี่ยนความรู้ ความคิดเห็นและประสบการณ์ระหว่างนักวิชาการ ผู้ปฏิบัติงานในภาคสนาม และผู้ที่เกี่ยวข้อง เพื่อให้มีการดำเนินงานทางวิชาการร่วมกัน รวมทั้งนำความรู้ที่ได้รับจากการประชุมไปประยุกต์ใช้ เพื่อแก้ไขปัญหาและจัดการทรัพยากรดินและที่ดินในพื้นที่ของเกษตรกรได้อย่างมีประสิทธิภาพและยั่งยืน
ในโอกาสนี้ รัฐมนตรีช่วยว่าการกระทรวงเกษตรฯ ได้มอบนโยบายแก่ข้าราชการ และบุคลากรกรมพัฒนาที่ดิน ประกอบด้วย 1) การป้องกันและเชิดชูสถาบันพระมหากษัตริย์ และสืบสาน รักษา ต่อยอดศาสตร์พระราชา และโครงการอันเนื่องมาจากพระราชดำริของพระบาทสมเด็จพระเจ้าอยู่หัว มาเป็นหลักสำคัญในการทำงาน 2) การลดต้นทุนและเพิ่มประสิทธิภาพการผลิตที่เหมาะสม และไม่ก่อให้เกิดภาวะทางการเงินการคลังของภาครัฐ 3) ส่งเสริมการสร้างมูลค่าเพิ่มให้กับสินค้าเกษตร รณรงค์ให้ลด ละ เลิก การใช้สารเคมี ส่งเสริมสนับสนุนเกษตรกรให้ผลิตสินค้าเกษตรที่มีมูลค่าสูง และมีโอกาสทางเศรษฐกิจ ตลอดจนส่งเสริมการผลิตสินค้าเกษตรให้ได้คุณภาพมาตรฐานและมีความปลอดภัย 4) พัฒนาแหล่งน้ำชุมชน ให้มีระบบจัดการน้ำชุมชนที่เหมาะสม พร้อมทั้งส่งเสริม ฟื้นฟู อนุรักษ์ พื้นที่ต้นน้ำ พื้นที่ชุ่มน้ำ พื้นที่พักน้ำ แหล่งน้ำธรรมชาติ น้ำบาดาล และส่งเสริมให้ชุมชนมีส่วนร่วมบริหารจัดการน้ำในชุมชน ตามแนวพระราชดำริ และ 5) การให้ความช่วยเหลือเกษตรกรและพัฒนานวัตกรรม โดยจัดพื้นที่การเกษตร ให้สอดคล้องกับระบบบริหารจัดการและคุณภาพของดินตาม Agri-Map
ด้าน นางสาวเบญจพร ชาครานนท์ อธิบดีกรมพัฒนาที่ดิน กล่าวเพิ่มเติมว่า กิจกรรมภายในงานประกอบด้วย การพัฒนาศักยภาพ และสร้างเครือข่ายระหว่างนักวิชาการกรมพัฒนาที่ดิน ร่วมแลกเปลี่ยนประสบการณ์ เรียนรู้ผ่านกิจกรรมที่หลากหลาย โดยเน้นการมีส่วนร่วมของนักวิชาการกรมพัฒนาที่ดิน และกิจกรรม Side Events ในหัวข้อที่น่าสนใจ รวมทั้งมีการนำเสนอดาวเด่นกระดานดำ การถอดบทเรียนกรณีศึกษาเพื่อเป็นแนวทางการพัฒนาหมอดินอาสาสู่เกษตรดีเด่นแห่งชาติ การแลกเปลี่ยนข้อคิดระหว่างนักวิชาการกรมฯ เพื่อเป็นการพัฒนาสร้างเครือข่าย แลกเปลี่ยนเรียนรู้ เผยแพร่ ประชาสัมพันธ์องค์ความรู้ด้านการจัดการทรัพยากรดินและที่ดิน ผู้เข้าร่วมประชุมประกอบด้วย อธิบดี รองอธิบดี ที่ปรึกษากรมฯ ผู้อำนวยการสำนัก ผู้อำนวยการกอง ผู้เชี่ยวชาญ ผู้อำนวยการสำนักงานพัฒนาที่ดิน นักวิชาการของกรมพัฒนาที่ดิน ผู้แทนจากมหาวิทยาลัย หน่วยงานวิชาการ และหน่วยงานสังกัดกระทรวงเกษตรและสหกรณ์ ผู้ที่สนใจและผู้ที่เกี่ยวข้อง จำนวน 700 คน
ทั้งนี้ กรมพัฒนาที่ดิน ได้เล็งเห็นความสำคัญของงานวิชาการเพื่อให้นักวิชาการ และผู้ปฏิบัติงานในพื้นที่ได้รับทราบนโยบายการดำเนินงานวิชาการของกรมพัฒนาที่ดิน ได้รับองค์ความรู้ทางวิชาการและสามารถพัฒนาต่อยอดองค์ความรู้นำไปประยุกต์ใช้ในการปฏิบัติงาน รวมทั้งนำเทคโนโลยีและผลสำเร็จงานวิชาการมาประยุกต์ใช้ในการจัดการทรัพยากร และถ่ายทอดสู่เกษตรนำไปใช้ในการปฏิบัติได้อย่างมีประสิทธิภาพและยั่งยืนต่อไป.
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/22349
