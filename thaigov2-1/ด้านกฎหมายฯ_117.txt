รัฐบาลไทย-ข่าวทำเนียบรัฐบาล-รมว.ยุติธรรม มอบหมายให้ยุติธรรมจังหวัดนครราชสีมา ลงพื้นที่ให้การช่วยเหลือเด็กหญิงวัย ๑๕ ปี ที่ถูกตัวแทนลิขสิทธิ์ล่อซื้อจับกุมสินค้ากระทงประดิษฐ์

วันพฤหัสบดีที่ 7 พฤศจิกายน 2562
รมว.ยุติธรรม มอบหมายให้ยุติธรรมจังหวัดนครราชสีมา ลงพื้นที่ให้การช่วยเหลือเด็กหญิงวัย ๑๕ ปี ที่ถูกตัวแทนลิขสิทธิ์ล่อซื้อจับกุมสินค้ากระทงประดิษฐ์
รมว.ยุติธรรม มอบหมายให้ยุติธรรมจังหวัดนครราชสีมา ลงพื้นที่ให้การช่วยเหลือเด็กหญิงวัย ๑๕ ปี ที่ถูกตัวแทนลิขสิทธิ์ล่อซื้อจับกุมสินค้ากระทงประดิษฐ์
ในวันที่ ๕ พฤศจิกายน ๒๕๖๒ เวลา ๑๐.๐๐ น. สำนักงานยุติธรรมจังหวัดนครราชสีมา นำโดย นายวิเชียร ไชยสอน ผู้อำนวยการสำนักงานยุติธรรมจังหวัดนครราชสีมา พร้อมด้วยนางสาวดวงฤทัย ช่วยงาน เจ้าหน้าที่คุ้มครองสิทธิและเสรีภาพ นางสาวปรีชยา เพชรประไพ นิติกร และนายภาณุพงศ์ ขาวเขียว นักบริหารจัดการงานยุติธรรม ร่วมกับนายบุญธรรม รอบครอบ ผู้อำนวยการสถานพินิจและคุ้มครองเด็กและเยาวชนจังหวัดนครราชสีมา ลงพื้นที่สอบถามข้อเท็จจริงเพิ่มเติมกรณีเด็กหญิงวัย ๑๕ ปี ถูกล่อซื้อกระทงผิดลิขสิทธิ์ จาก พ.ต.ท.สายันญ์  แบ่งสันเทียะ รองผู้กำกับสอบสวน และ ร.ต.อ.อดิศักดิ์  ศรีสังข์สุวรรณ สว.สอบสวน ณ สถานีตำรวจภูธรจังหวัดนครราชสีมา
โดยจากการสอบถามข้อเท็จจริงเพิ่มเติมนั้น พบว่า นางสาวสุภาวดี วงศ์มณี หรือน้องอาย ได้จัดทำกระทงลายการ์ตูนขายในแอปพลิเคชั่นเฟสบุค เมื่อตัวแทนลิขสิทธิ์ได้พบเห็นการโฆษณาขายกระทงดังกล่าวของน้องอาย จึงได้ทำการสั่งซื้อกระทงลายตัวการ์ตูนหมีริลัคคุมะ ซึ่งเป็นตัวการ์ตูนติดลิขสิทธิ์และได้มีการนัดส่งสินค้ากัน ในวันที่ ๓ พฤศจิกายน ๒๕๖๒ เมื่อตัวแทนลิขสิทธิ์ได้สั่งซื้อสินค้าดังกล่าวแล้ว จึงได้เข้าแจ้งความร้องทุกข์ พร้อมทั้งขอความร่วมมือกับทางตำรวจเพื่อช่วยเหลือในการจับกุม เมื่อถึงวันนัดส่งสินค้าทางตัวแทนลิขสิทธิ์จึงเข้าไปแสดงตัวกับน้องอายพร้อมกับเจ้าหน้าที่ตำรวจและได้นำตัวน้องอายมายังสถานีตำรวจ ทางเจ้าหน้าที่ตำรวจได้แจ้งให้แก่ทางผู้ปกครองของน้องอายให้ทราบ และทางผู้ปกครองได้เดินทางมายังสถานีตำรวจ ตัวแทนลิขสิทธิ์จึงได้มีการเจรจากับทางผู้ปกครองเป็นการส่วนตัว โดยตัวแทนลิขสิทธิ์ได้เรียกค่าเสียหายเป็นจำนวน ๕๐,๐๐๐ บาท แต่ทางผู้ปกครองของน้องอายได้พูดคุยเจรจาจนในที่สุดตกลงจ่ายค่าเสียหายเป็นเงิน จำนวน ๕,๐๐๐ บาท และเนื่องจากการละเมิดลิขสิทธิ์นั้นเป็นความผิดในทางส่วนตัว ทางเจ้าของลิขสิทธิ์จึงได้เข้าถอนคำร้องทุกข์เป็นที่เรียบร้อยซึ่งเป็นอันสิ้นสุดกระบวนการทางกฎหมาย
และในเวลา ๑๗.๐๐ น. ผู้อำนวยการสำนักงานยุติธรรมจังหวัดนครราชสีมาและเจ้าหน้าที่ ร่วมกับผู้อำนวยการสถานพินิจ ได้ติดต่อไปยังผู้ปกครองของน้องอาย เพื่อประสานงานในการลงพื้นที่ไปยังบ้านและสอบถามรายละเอียด พร้อมกับแจ้งให้ผู้ปกครองทราบเกี่ยวกับการสั่งการของนายสมศักดิ์ เทพสุทิน รัฐมนตรีกระทรวงยุติธรรม และศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม โดยให้สำนักงานยุติธรรมจังหวัดลงพื้นที่ให้ความช่วยเหลือ กรณีไม่ได้รับความเป็นธรรมกับทางบริษัทลิขสิทธิ์ และถูกจับกุมโดยมิชอบ ซึ่งทางผู้ปกครองของน้องอายได้แจ้งว่าทางครอบครัวประสงค์จะเข้าแจ้งความร้องทุกข์ ในวันที่ ๖ พฤศจิกายน ๒๕๖๑ เวลาประมาณ ๐๙.๐๐ น.

ที่มา : https://www.thaigov.go.th/news/contents/details/24384
