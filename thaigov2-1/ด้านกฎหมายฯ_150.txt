รัฐบาลไทย-ข่าวทำเนียบรัฐบาล-กระทรวงยุติธรรม จัดอบรมหลักสูตรการบริหารงานยุติธรรมระดับสูง รุ่นที่ ๑๑ พัฒนาทักษะและสร้างภาคีเครือข่ายความร่วมมือของนักบริหารในกระบวนการยุติธรรม

วันพุธที่ 11 ธันวาคม 2562
กระทรวงยุติธรรม จัดอบรมหลักสูตรการบริหารงานยุติธรรมระดับสูง รุ่นที่ ๑๑ พัฒนาทักษะและสร้างภาคีเครือข่ายความร่วมมือของนักบริหารในกระบวนการยุติธรรม
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานเปิดการฝึกอบรม “การบริหารงานยุติธรรมระดับสูง รุ่นที่ ๑๑”
ในวันจันทร์ที่ ๙ ธันวาคม ๒๕๖๒ เวลา ๑๔.๐๐ น. ณ วิทยาลัยกิจการยุติธรรม สำนักงานกิจการยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานเปิดการฝึกอบรม “การบริหารงานยุติธรรมระดับสูง รุ่นที่ ๑๑” พร้อมด้วย นายวัลลภ นาคบัว ผู้อำนวยการสำนักงานกิจการยุติธรรม เข้าร่วมฯ เพื่อเสริมสร้างองค์ความรู้ พัฒนาทักษะ สมรรถนะ และวิสัยทัศน์ในการบริหารองค์กรรวมทั้งสร้างภาคีเครือข่ายความร่วมมือของนักบริหารในกระบวนการยุติธรรมแบบบูรณาการ ซึ่งผู้เข้ารับการฝึกอบรมประกอบด้วย นักบริหารงานยุติธรรมระดับสูง จากหน่วยงานในกระบวนการยุติธรรมกระแสหลัก หน่วยงานบังคับใช้กฎหมาย และนักบริหารภาคเอกชน รวมทั้งสิ้น ๕๘ คน จาก ๔๐ หน่วยงาน ซึ่งการอบรมจัดขึ้นระหว่างวันที่ ๙ ธันวาคม ๒๕๖๒ ถึงวันที่ ๒๙ พฤษภาคม ๒๕๖๓ ภายใต้หัวข้อ “Prison Overcrownding”
โอกาสนี้ปลัดกระทรวงยุติธรรม ได้ให้โอวาทและบรรยายพิเศษ ในหัวข้อ “ยุทธศาสตร์ชาติและการปฏิรูปประเทศ ในมิติด้วยกระบวนการยุติธรรม” โดยมีใจความสำคัญตอนหนึ่งว่าระบบของกระบวนการยุติธรรม สิ่งที่สำคัญที่สุดคือความสงบสุขของคนในสังคม โดยจุดประสงค์หลักของหลักสูตรการอบรมในครั้งนี้เป็นความพยายามที่จะให้หน่วยงานในกระบวนการยุติธรรมร่วมมองปัญหาต่างๆ เพื่อหาทางออกร่วมกันในปัญหาที่เกิดขึ้นในประเทศไทย ทำอย่างไรในการลดปัญหานักโทษล้นเรือนจำ และทำอย่างไรให้ผู้ที่ออกไปแล้วไม่กลับมากระทำความผิดซ้ำอีก อีกทั้งปัญหายาเสพติดที่นับวันยิ่งมีมากขึ้นในสังคมไทย ถ้าแนวทางการลดปัญหาคนล้นคุกไม่ใช่การกักขังเพียงอย่างเดียว แต่ใช้วิธีการปล่อยก่อนพ้นโทษพร้อมทั้งการพัฒนาพฤตินิสัยที่ทำให้การกลับมากระทำความผิดซ้ำลดลงได้จริงหรือไม่ ซึ่งควรมีการพัฒนาหลักสูตรนี้ขึ้นอย่างจริงจัง และหาทางออกในหลายๆ เรื่องร่วมกัน นอกจากนี้การฝึกอบรมยังเป็นการสร้างเครือข่ายในการทำงานที่สามารถเชื่อมโยงติดต่อประสานงานเพื่อให้ได้มุมมอง ประสบการณ์ แนวความคิด ที่จะพัฒนาสังคมไทยให้ปลอดภัยและอยู่รวมกันอย่างสงบสุข

ที่มา : https://www.thaigov.go.th/news/contents/details/25140
