รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ตรวจเยี่ยมและมอบนโยบายการทำงานกรมคุมประพฤติ

วันศุกร์ที่ 9 สิงหาคม 2562
รัฐมนตรีว่าการกระทรวงยุติธรรม ตรวจเยี่ยมและมอบนโยบายการทำงานกรมคุมประพฤติ
รัฐมนตรีว่าการกระทรวงยุติธรรม ตรวจเยี่ยมและมอบนโยบายการทำงานกรมคุมประพฤติ
ในวันศุกร์ที่ ๙ สิงหาคม ๒๕๖๒ เวลา ๑๐.๐๐ น.
ณ ห้องประชุมกรมคุมประพฤติ ชั้น ๔
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
นายสมศักดิ์ เทพสุทิน รัฐมนตรีว่าการกระทรวงยุติธรรม
พร้อมด้วยว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
คณะทำงานรัฐมนตรีว่าการกระทรวงยุติธรรม และคณะผู้บริหารกระทรวงยุติธรรม
ตรวจเยี่ยมและรับฟังการบรรยายบทบาทภารกิจของกรมคุมประพฤติ
รวมถึงติดตามการดำเนินงานในภาพรวม ในภารกิจด้านคุมประพฤติ
งานฟื้นฟูสมรรถภาพผู้ติดยาเสพติดในระบบบังคับที่เป็นมาตรการทางเลือก
ในการดำเนินการกับผู้กระทำผิดในฐานเสพยาเสพติดภายใต้หลักการผู้เสพและผู้ป่วย
งานแก้ไขฟื้นฟูเพื่อลดความเสี่ยงในการทำผิดซ้ำและให้ผู้กระทำผิดสามารถดำรงชีวิตอยู่ได้
รวมทั้งการช่วยเหลือผู้สงเคราะห์ ทั้งด้านการฝึกทักษะอาชีพ/จัดหางาน
สงเคราะห์เงินทุนประกอบอาชีพ/อาหาร/ค่าพาหนะ/การศึกษา/ค่ารักษาพยาบาล
การมีส่วนร่วมของทุกภาคส่วนงานคุมประพฤติ
เช่น อาสาสมัครคุมประพฤติ การบูรณาการกับภาครัฐ ภาคเอกชน ภาคประชาชน
รวมทั้งภารกิจที่ได้รับมอบหมายในบทบาทและภารกิจของยุติธรรมจังหวัด
ใน ๕๗ จังหวัด ๓ สาขา รวม ๖๐ แห่ง
ในด้านการอำนวยความยุติธรรม ลดความเหลื่อมล้ำแก่ประชาชน
ให้บริการประชาชนในงานกระทรวงยุติธรรมระดับจังหวัด
และการประสานความร่วมมือกับส่วนราชการและหน่วยงานที่เกี่ยวข้อง
อีกทั้งสรุปการดำเนินงานโครงการสำคัญ เช่น โครงการบ้านกึ่งวิถีเพื่อกำหนดให้เป็นสถานที่
เพื่อให้การสงเคราะห์ตามพระราชบัญญัติคุมประพฤติ พ.ศ. ๒๕๕๙
การสร้างงานสร้างอาชีพ ในโครงการคืนคนดีสู่สังคม
และโครงการช่วยเหลือโดยศูนย์ประสานงานและส่งเสริมการมีงานทำ (Care Center)
รวมทั้งเยี่ยมชมบูธศูนย์ฟื้นฟูสมรรถภาพผู้ติดยาเสพติดลาดหลุมแก้ว
บูธสร้างงานสร้างอาชีพของกรมคุมประพฤติ พร้อมทั้งเยี่ยมชม
ศูนย์ควบคุมการติดตามตัวด้วยระบบอิเล็กทรอนิกส์ (Electronic Monitoring Center)
ที่เฝ้าระวัง ติดตามความเคลื่อนไหว ตรวจสอบข้อเท็จจริง
เมื่อมีการแจ้งเตือนผู้ถูกคุมประพฤติตามเงื่อนไขที่ศาล/ผู้มีอำนาจ
สั่งใช้กำหนดตลอดเวลา ๒๔ ชั่วโมง ควบคู่กับสำนักงานคุมประพฤติทั่วประเทศ
โดยมีคณะผู้บริหาร ข้าราชการ และเจ้าหน้าที่กรมคุมประพฤติ ให้การต้อนรับ
โอกาสนี้ รัฐมนตรีว่าการกระทรวงยุติธรรม กล่าวว่า แนวทางการดำเนินงานของกรมคุมประพฤติ
จะต้องพัฒนาและเพิ่มศักยภาพการทำงานให้เข้มข้นขึ้นเพื่อรองรับการทำงานที่เชื่อมโยงกับกรมราชทัณฑ์
ในการนำผู้ต้องขังเข้ามาอยู่ในระบบการคุมประพฤติ เพื่อลดปัญหาความหนาแน่นของผู้ต้องขังในเรือนจำ
โดยใช้การบูรณาการเชื่อมโยงปรับแก้ไขกฎหมายให้มีความสัมพันธ์กัน
รวมทั้งมุ่งเน้นให้มีการฝึกอาชีพให้แก่ผู้ต้องขัง การสร้างสังคมให้เปิดรับและให้โอกาสผู้ต้องขังที่พ้นโทษ
พร้อมทั้งเชื่อว่าอุปกรณ์อิเล็กทรอนิกส์ติดตามตัว (Electronic Monitoring หรือกำไล EM)
จะเป็นอุปกรณ์ที่จะแก้ปัญหาการดำเนินการควบคุมผู้กระทำผิดในภาพรวมให้เกิดประโยชน์สูงสุดได้
ในส่วนประเด็นข้อร้องเรียนเรื่องกำไล EM นั้นได้มอบหมายให้ตั้งคณะกรรมการที่เป็นผู้เชี่ยวชาญ
ดำเนินการตรวจสอบข้อเท็จจริงในประเด็นข้อสงสัยต่าง ๆ อย่างรอบด้านภายใน ๒ สัปดาห์
เพื่อสร้างความเข้าใจในประเด็นดังกล่าวต่อสาธารณชนต่อไป

ที่มา : https://www.thaigov.go.th/news/contents/details/22132
