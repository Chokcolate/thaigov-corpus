รัฐบาลไทย-ข่าวทำเนียบรัฐบาล-บีโอไอจัดงานใหญ่รับคณะซีอีโอเกาหลี กว่า 100 บริษัท เยือนไทยพร้อมผู้นำประเทศ

วันจันทร์ที่ 26 สิงหาคม 2562
บีโอไอจัดงานใหญ่รับคณะซีอีโอเกาหลี กว่า 100 บริษัท เยือนไทยพร้อมผู้นำประเทศ
บีโอไอจัดงานใหญ่รับคณะซีอีโอเกาหลี
กว่า 100 บริษัท เยือนไทยพร้อมผู้นำประเทศ
บีโอไอจัดงานใหญ่รับคณะซีอีโอเกาหลี
กว่า 100 บริษัท เยือนไทยพร้อมผู้นำประเทศ
บีโอไอเตรียมจัดงานใหญ่รับคณะนักธุรกิจเกาหลีระดับซีอีโอกว่า 100 บริษัท มากที่สุดเป็นประวัติการณ์ เดินทางเยือนไทยพร้อมประธานาธิบดีเกาหลีใต้ เพื่อศึกษาลู่ทางการลงทุน เน้นชูศักยภาพประเทศไทยเป็นศูนย์กลางธุรกิจของภูมิภาค CLMV พร้อมชี้โอกาสธุรกิจในอุตสาหกรรมใหม่ๆ ดึงเกาหลีขยายการลงทุนในไทย
นายนฤตม์ เทอดสถีรศักดิ์ รองเลขาธิการคณะกรรมการส่งเสริมการลงทุน (บีโอไอ) เปิดเผยว่า ในโอกาสที่ นายมุน แจ อิน ประธานาธิบดีสาธารณรัฐเกาหลี จะนำคณะ 200 คน ประกอบด้วยนักธุรกิจระดับสูงกว่า 100 บริษัท ผู้บริหารหน่วยงานภาครัฐ และสื่อมวลชนเกาหลี เยือนประเทศไทยอย่างเป็นทางการระหว่างวันที่ 1-3 กันยายนนี้  บีโอไอร่วมกับหอการค้าและอุตสาหกรรมของเกาหลี จะจัดงานสัมมนาใหญ่ Thailand-Korea Business Forum ในวันที่ 2 กันยายน ที่โรงแรมอินเตอร์คอนติเนนตัล กรุงเทพฯ เพื่อเป็นเวทีแลกเปลี่ยนข้อมูลด้านเศรษฐกิจ การลงทุน รวมถึงโอกาสความร่วมมือทางธุรกิจระหว่างไทยและเกาหลี
ในงานสัมมนาทางธุรกิจครั้งนี้ พลเอก ประยุทธ์ จันทร์โอชา นายกรัฐมนตรี และประธานาธิบดีสาธารณรัฐเกาหลี จะกล่าวปาฐกถาพิเศษ จากนั้นนางสาวดวงใจ อัศวจินตจิตร์ เลขาธิการบีโอไอ จะบรรยายเพื่อแสดงศักยภาพของประเทศไทยและโอกาสทางธุรกิจสำหรับนักลงทุนเกาหลี และนายเทวินทร์ วงศ์วานิช ประธานที่ปรึกษา บริษัท อินโนสเปซ (ประเทศไทย) จำกัด จะนำเสนอโอกาสความร่วมมือระหว่างไทย-เกาหลีในการพัฒนาอุตสาหกรรมเป้าหมาย โดยเฉพาะในพื้นที่อีอีซี สำหรับผู้แทนฝ่ายเกาหลี ที่จะร่วมบรรยายในการสัมมนาครั้งนี้ คือ ผู้บริหารของสถาบันเศรษฐกิจอุตสาหกรรมและการค้าที่จะกล่าวถึงนโยบาย “New Southern Policy” และโอกาสความร่วมมือกับประเทศไทยในอนาคต ขณะที่ผู้บริหารจากบริษัท ฮุนได มอเตอร์ จำกัด จะชี้ถึงโอกาสความร่วมมือในอุตสาหกรรมยานยนต์แห่งอนาคต โดยในงานนี้จะมีนักธุรกิจไทยเข้าร่วมอีกกว่า 200 คนด้วย
นอกจากนี้ ระหว่างการเยือนของประธานาธิบดีสาธารณรัฐเกาหลี จะมีการลงนามบันทึกความเข้าใจ (เอ็มโอยู) ระหว่างบีโอไอ โดยนางสาวดวงใจ อัศวจินตจิตร์ เลขาธิการบีโอไอ และนายพัค ยง มัน ประธานหอการค้าและอุตสาหกรรมของเกาหลี โดยมีนายกรัฐมนตรีเป็นสักขีพยาน เพื่อร่วมกันสนับสนุนการลงทุนของเกาหลีในประเทศไทย ตลอดจนความร่วมมือในการจัดกิจกรรมต่างๆ เช่น การสัมมนา การจับคู่ทางธุรกิจการสำรวจลู่ทางการลงทุน เป็นต้น
“เกาหลีเป็นหนึ่งในนักลงทุนต่างชาติรายใหญ่และเป็นประเทศเป้าหมายในการชักจูงการลงทุนของไทย โดยเฉพาะในอุตสาหกรรมที่ใช้เทคโนโลยีและนวัตกรรมขั้นสูง ทั้งอุตสาหกรรมเดิมที่เกาหลีขยายการลงทุนอย่างต่อเนื่อง เช่น อุตสาหกรรมอิเล็กทรอนิกส์ เหล็ก ผลิตภัณฑ์โลหะ และเครื่องจักร รวมทั้งอุตสาหกรรมใหม่ๆ เช่น ดิจิทัล ยานยนต์แห่งอนาคต หุ่นยนต์และระบบอัตโนมัติ เทคโนโลยีชีวภาพ เป็นต้น ขณะนี้รัฐบาลเกาหลีให้ความสำคัญต่อการสร้างความสัมพันธ์ทางเศรษฐกิจกับภูมิภาคอาเซียนภายใต้นโยบาย New Southern Policy จึงเป็นช่วงเวลาที่ดีมากสำหรับไทยที่จะขยายความสัมพันธ์กับเกาหลีทั้งด้านการค้าและการลงทุนให้เพิ่มมากขึ้น รวมทั้งใช้ประเทศไทยเป็นประตูในการขยายตลาดเข้าสู่กลุ่มประเทศ CLMV และประเทศอื่นในอาเซียนได้อีกด้วย” นายนฤตม์กล่าว
ทั้งนี้ ในรอบ 10 ปีที่ผ่านมา ตั้งแต่ปี 2553 ถึงเดือนมิถุนายน 2562 มีบริษัทชั้นนำจากเกาหลีใต้ลงทุนในประเทศไทยแล้วกว่า 380 โครงการ มูลค่าเงินลงทุนรวมกันกว่า 42,000 ล้านบาท อาทิ กลุ่มบริษัทในเครือพอสโก้ ผู้ผลิตเหล็กรายใหญ่ของเกาหลีใต้ กลุ่มบริษัทในเครือซัมซุง แอลจี และฮันออน ซิสเต็มส์ ผู้ผลิตอุปกรณ์อิเล็กทรอนิกส์ บริษัท สุมิเดน ฮโยซอง สตีล คาร์ด  ผู้ผลิตชิ้นส่วนยานยนต์ และบริษัท ฮานซอล เทคนิคส์ ผู้ผลิตชิ้นส่วนอิเล็กทรอนิกส์ เป็นต้น
******************************

ที่มา : https://www.thaigov.go.th/news/contents/details/22515
