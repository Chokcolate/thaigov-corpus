รัฐบาลไทย-ข่าวทำเนียบรัฐบาล-รมว.คลังเยี่ยมคารวะ รมว.กระทรวงเศรษฐกิจการค้าและอุตสาหกรรมของญี่ปุ่น พร้อมหารือผู้บริหารระดับสูงของหน่วยงานเศรษฐกิจและบริษัทเอกชนญี่ปุ่น

วันพุธที่ 31 กรกฎาคม 2562
รมว.คลังเยี่ยมคารวะ รมว.กระทรวงเศรษฐกิจการค้าและอุตสาหกรรมของญี่ปุ่น พร้อมหารือผู้บริหารระดับสูงของหน่วยงานเศรษฐกิจและบริษัทเอกชนญี่ปุ่น
รัฐมนตรีว่าการกระทรวงการคลัง และคณะ ได้เข้าพบรัฐมนตรีว่าการกระทรวงเศรษฐกิจการค้าและอุตสาหกรรมของญี่ปุ่น เมื่อวันที่ 31 กรกฎาคม 2562 เพื่อเยี่ยมคารวะในโอกาสเข้ารับตำแหน่งรัฐมนตรีว่าการกระทรวงการคลัง และกระชับความร่วมมือทางเศรษฐกิจระหว่างไทยและญี่ปุ่น
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า ดร.อุตตม สาวนายน รัฐมนตรีว่าการกระทรวงการคลัง และคณะ ได้เข้าพบนาย Hiroshige Seko รัฐมนตรีว่าการกระทรวงเศรษฐกิจการค้าและอุตสาหกรรมของญี่ปุ่น เมื่อวันที่ 31 กรกฎาคม 2562 เพื่อเยี่ยมคารวะในโอกาสเข้ารับตำแหน่งรัฐมนตรีว่าการกระทรวงการคลัง และกระชับความร่วมมือทางเศรษฐกิจระหว่างประเทศไทยและประเทศญี่ปุ่น รวมทั้งสร้างความมั่นใจในการสานต่อนโยบายเศรษฐกิจของรัฐบาล โดยเฉพาะนโยบายการพัฒนาภาคอุตสาหกรรมในเขตเศรษฐกิจพิเศษภาคตะวันออก (Eastern Economic Corridor: EEC) ซึ่งญี่ปุ่นได้มีส่วนร่วมในโครงการลงทุนต่างๆ ใน EEC นี้ด้วย
นอกจากนี้ รัฐมนตรีว่าการกระทรวงการคลังได้พบปะผู้บริหารหน่วยงานเศรษฐกิจของญี่ปุ่น อาทิ นาย Kazuho Tanaka ผู้ว่าการและประธานเจ้าหน้าที่บริหาร Japan Finance Corporation (JFC) และนาย Nobuhiko Sasaki ประธานองค์การส่งเสริมการค้าต่างประเทศญี่ปุ่น (JETRO) รวมทั้งผู้บริหารระดับสูงของภาคเอกชนและสถาบันการเงินของประเทศญี่ปุ่น อาทิ บริษัท Mitsubishi Electric Corporation บริษัท Toyota Motor Corporation และธนาคารมิซูโฮ
ในโอกาสนี้ รัฐมนตรีว่าการกระทรวงการคลังได้เข้าร่วมงานเสวนา เรื่อง ทิศทางนโยบายด้านเศรษฐกิจ การเงิน การคลังของไทยและความต่อเนื่องของ EEC และพบปะภาคเอกชนญี่ปุ่น โดยมีผู้แทนสมาพันธ์ธุรกิจชั้นนำของประเทศญี่ปุ่น (Keidanren) ประมาณ 30 ราย เข้าร่วมรับฟังการเสวนาดังกล่าว ทั้งนี้ ดร. อุตตมฯ ได้กล่าวถึงศักยภาพการเติบโตของเศรษฐกิจไทย ซึ่งมีปัจจัยสำคัญมาจากการลงทุนของภาครัฐและภาคเอกชนที่คาดว่าจะเพิ่มขึ้นอย่างต่อเนื่องตามนโยบายรัฐบาลที่ให้ความสำคัญต่อการลงทุนโครงสร้างพื้นฐาน ทั้งในด้านกายภาพและด้านดิจิทัล นอกจากนี้ รัฐบาลยังให้ความสำคัญในการพัฒนาทรัพยากรมนุษย์ ซึ่งถือว่าเป็นปัจจัยสำคัญในการเสริมสร้างขีดความสามารถในการแข่งขันของประเทศไทย ทั้งนี้ ได้ย้ำให้นักลงทุนญี่ปุ่นมั่นใจว่าพื้นฐานเศรษฐกิจของไทยและฐานะการคลังยังคงอยู่ในระดับที่แข็งแกร่ง สามารถรองรับผลกระทบจากความผันผวนของเศรษฐกิจโลกได้ โดยงานเสวนาดังกล่าวนับว่าประสบความสำเร็จเป็นอย่างมากในการเสริมสร้างความมั่นใจด้านเศรษฐกิจไทยแก่นักลงทุนญี่ปุ่น
สำนักงานเศรษฐกิจการคลัง โทร. 0-2273-9020 ต่อ 3610

ที่มา : https://www.thaigov.go.th/news/contents/details/21891
