รัฐบาลไทย-ข่าวทำเนียบรัฐบาล-รมต.นร. นาย เทวัญ ฯ ลงพื้นที่ทำกิจกรรมจิตอาสาทำความสะอาดวัดทั่วกรุง ตามมาตรการป้องกันการแพร่ระบาดของโรคติดเชื้อไวรัสโคโรน่า (COVID – 19) วัดท่องเที่ยวในเขตกรุงเทพมหานคร

วันพฤหัสบดีที่ 12 มีนาคม 2563
รมต.นร. นาย เทวัญ ฯ ลงพื้นที่ทำกิจกรรมจิตอาสาทำความสะอาดวัดทั่วกรุง ตามมาตรการป้องกันการแพร่ระบาดของโรคติดเชื้อไวรัสโคโรน่า (COVID – 19) วัดท่องเที่ยวในเขตกรุงเทพมหานคร
รมต.นร. นาย เทวัญ ฯ ลงพื้นที่ทำกิจกรรมจิตอาสาทำความสะอาดวัดทั่วกรุง ตามมาตรการป้องกันการแพร่ระบาดของโรคติดเชื้อไวรัสโคโรน่า (COVID – 19) วัดท่องเที่ยวในเขตกรุงเทพมหานคร
วันนี้ (12 มีนาคม 2563) นายเทวัญ ลิปตพัลลภ รัฐมนตรีประจำสำนักนายกรัฐมนตรี กำกับดูแลสำนักงานพระพุทธศาสนาแห่งชาติ พร้อมด้วยนายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี นายธงชัย ลืออดุลย์ เลขานุการรัฐมนตรีประจำสำนักนายกรัฐมนตรี และนายณรงค์ ทรงอารมณ์ ผู้อำนวยการสำนักงานพระพุทธศาสนาแห่งชาติ นำคณะจิตอาสาเราทำความดีด้วยหัวใจ ลงพื้นที่วัดอรุณราชวรารามราชวรมหาวิหาร เพื่อทำกิจกรรมรณรงค์ป้องกันการแพร่ระบาดของโรคติดเชื้อไวรัสโคโรน่า (COVID – 19) อันส่งผลกระทบต่อคณะสงฆ์และประชาชน ตามมาตรการป้องกันการแพร่ระบาดของรัฐบาล
รัฐมนตรีประจำสำนักนายกรัฐมนตรี ได้สั่งการให้สำนักงานพระพุทธศาสนาแห่งชาติ ดำเนินการประสานความร่วมมือกับวัดที่เป็นแหล่งท่องเที่ยวสำคัญในพื้นที่กรุงเทพมหานคร เพื่อนำร่องการจัดกิจกรรมรณรงค์ ป้องกัน การแพร่ระบาดของโรคติดเชื้อไวรัสโคโรน่า (COVID – 19) จำนวน 7 วัด โดยกำหนดการจัดกิจกรรม ดังนี้
1. วันที่ 12 มีนาคม 2563  เวลา 10.00 น.  ณ วัดอรุณราชวรารามราชวรมหาวิหาร
2. วันที่ 13 มีนาคม 2563  เวลา 09.00 น. ณ วัดหงส์รัตนารามราชวรวิหาร
3. วันที่ 13 มีนาคม 2563  เวลา 13.00 น. ณ วัดพระเชตุพนวิมลมังคลาราม (วัดโพธิ์)
4. วันที่ 16 มีนาคม 2563 เวลา 08.00 น. ณ วัดสุทัศนเทพวรารามราชวรมหาวิหาร
5. วันที่ 16 มีนาคม 2563 เวลา 13.00 น. ณ วัดปากน้ำภาษีเจริญ
6. วันที่ 18 มีนาคม 2563 เวลา 09.00 น. ณ วัดไตรมิตรวิทยารามวรวิหาร
7. วันที่ 18 มีนาคม 2563 เวลา 13.00 น. ณ วัดระฆังโฆษิตาราม
รัฐมนตรีประจำสำนักนายกรัฐมนตรี กล่าวว่า ในช่วงนี้ขอความร่วมมือพุทธศาสนิกชนที่จะมาร่วมทำบุญตักบาตรตามวัดต่างๆ ปฏิบัติตัวตามคำแนะนำของกระทรวงสาธารณสุขอย่างเคร่งครัด ดูแลสุขภาพโดยหลีกเลี่ยงสถานที่ที่มีคนแออัด กินร้อน ช้อนกลาง ล้างมือ ก่อนใส่บาตร ก่อนถวายภัตตาหาร หรือเข้าไปกราบพระภิกษุสงฆ์ และสวมหน้ากากอนามัยเพื่อป้องกันโรค ส่วนผู้ที่เพิ่งกลับจากประเทศกลุ่มเสี่ยง ขอความร่วมมือกักตนเองเป็นระยะเวลาอย่างน้อย 14 วัน และงดเข้าร่วมกิจกรรมในที่ชุมชนเด็ดขาด ทั้งนี้เพื่อประโยชน์ต่อส่วนรวม และป้องกันการแพร่ระบาดของเชื้อโรคดังกล่าวในหมู่พุทธศาสนิกชน
...................................

ที่มา : https://www.thaigov.go.th/news/contents/details/27102
