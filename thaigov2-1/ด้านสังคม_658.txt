รัฐบาลไทย-ข่าวทำเนียบรัฐบาล-อนุทิน บิณฑบาต ข่าวลือ ข่าวปลอม ทำสังคมสับสน ขอให้ฟังข้อมูลกระทรวงสาธารณสุขเป็นหลัก

วันพฤหัสบดีที่ 30 มกราคม 2563
อนุทิน บิณฑบาต ข่าวลือ ข่าวปลอม ทำสังคมสับสน ขอให้ฟังข้อมูลกระทรวงสาธารณสุขเป็นหลัก
รองนายกรัฐมนตรีและรัฐมนตรีว่าการกระทรวงสาธารณสุข ขอร้องสังคมหยุดส่งต่อข่าวลือ ข่าวปลอม ทำให้สังคมเกิดความตื่นกระหนก สับสน ช่วงสถานการณ์ระบาดไวรัสโคโรนาสายพันธุ์ใหม่ 2019 ขอให้ฟังข้อมูลจากกระทรวงสาธารณสุขเป็นหลัก และให้กำลังใจแพทย์ พยาบาล ต่อสู้สถานก
รองนายกรัฐมนตรีและรัฐมนตรีว่าการกระทรวงสาธารณสุข ขอร้องสังคมหยุดส่งต่อข่าวลือ ข่าวปลอม ทำให้สังคมเกิดความตื่นกระหนก สับสน ช่วงสถานการณ์ระบาดไวรัสโคโรนาสายพันธุ์ใหม่ 2019 ขอให้ฟังข้อมูลจากกระทรวงสาธารณสุขเป็นหลัก และให้กำลังใจแพทย์ พยาบาล ต่อสู้สถานการณ์เพื่อปกป้องสุขภาพคนไทย
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า ในช่วงที่สถานการณ์การระบาดของเชื้อไวรัสโคโรนาสายพันธุ์ใหม่ 2019 ในประเทศ ได้ส่งผลกระทบต่อชีวิต สุขภาพของคนไทย ขอความร่วมมือหยุดสร้างข่าว ส่งต่อข่าวลือ ข่าวปลอม ทำให้เกิดความสับสน ความตื่นตระหนกในสังคม  ทำให้เจ้าหน้าที่เกิดความกดดันในการทำงาน การกระจายข่าวสามารถทำได้แต่ขอให้เป็นข่าวที่ถูกต้อง มีมูลความจริง ควรให้กำลังใจ แพทย์ พยาบาล ไม่ให้ท้อถอยสู้กับสถานการณ์และทำงานอย่างเต็มที่เพื่อปกป้องสุขภาพคนไทย
นายอนุทินกล่าวต่อว่า โรคระบาด ถือเป็นเรื่องปกติ ไม่สามารถบังคับการระบาดได้ สิ่งที่ทำได้คือเมื่อระบาดแล้วสามารถรับมือ นำผู้ติดเชื้อมารักษาให้หายและกลับมาใช้ชีวิตได้อย่างปกติ ธรรมชาติของคนจะสร้างภูมิคุ้มกันมาสู้ เมื่อวงจรของเชื้อหมดไปตามอายุขัยจะกลายเป็นโรคประจำท้องถิ่น
“กระทรวงสาธารณสุขจะแถลงสถานการณ์ให้ประชาชนทราบมากที่สุด ซึ่งจะเป็นวิธีหนึ่งที่แก้ข่าวปลอม ขอให้เชื่อถือข้อมูลของรัฐ รัฐโกหกใครไม่ได้ รัฐต้องพูดความจริงเท่านั้น และไม่มีเหตุผลอื่นนอกจากทำให้บ้านเมืองเกิดปกติสุขให้เร็วที่สุด” นายอนุทินกล่าว
********************************** 30 มกราคม 2563

ที่มา : https://www.thaigov.go.th/news/contents/details/26188
