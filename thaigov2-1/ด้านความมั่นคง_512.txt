รัฐบาลไทย-ข่าวทำเนียบรัฐบาล-กสร. อนุมัติเงินกู้ 3 ล้าน ให้สหกรณ์ออมทรัพย์

วันพฤหัสบดีที่ 23 มกราคม 2563
กสร. อนุมัติเงินกู้ 3 ล้าน ให้สหกรณ์ออมทรัพย์
กรมสวัสดิการและคุ้มครองแรงงาน อนุมัติเงินกู้กองทุนเพื่อผู้ใช้แรงงาน 3 ล้านบาท ให้สหกรณ์ออมทรัพย์โรงแรมรอยัลออคิด เชอราตัน แก้ปัญหาหนี้นอกระบบให้ลูกจ้างสมาชิกสหกรณ์ 354 คน
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า คณะอนุกรรมการพิจารณาเงินกู้กองทุนเพื่อผู้ใช้แรงงานได้มีมติอนุมัติเงินกู้กองทุนเพื่อผู้ใช้แรงงาน จำนวน 3 ล้านบาท ให้แก่สหกรณ์ออมทรัพย์โรงแรมรอยัลออคิด เชอราตัน จำกัด ตั้งอยู่เขตบางรัก กรุงเทพมหานคร โดยในวันนี้ (23 ม.ค. 63)  ได้มอบเงินจำนวนดังกล่าวให้แก่สหกรณ์ออมทรัพย์โรงแรมรอยัลออคิด เชอราตัน จำกัด เพื่อนำไปเป็นทุนหมุนเวียนเสริมสภาพคล่องและเป็นสินเชื่อให้ลูกจ้างที่เป็นสมาชิกได้กู้ยืมเพื่อนำไปลดภาระหนี้สิน และค่าใช้จ่ายในครอบครัว ซึ่งคาดว่าจะเกิดประโยชน์แก่ลูกจ้างที่เป็นสมาชิกสหกรณ์ที่มีอยู่จำนวน 354 คน
นายอภิญญา กล่าวต่อไปว่า กองทุนเพื่อผู้ใช้แรงงาน มีวัตถุประสงค์หลักในการส่งเสริมการออมทรัพย์ และสนับสนุนการปลดเปลื้องหนี้นอกระบบของผู้ใช้แรงงาน โดยให้สหกรณ์ออมทรัพย์และสหกรณ์เครดิตยูเนี่ยนในสถานประกอบกิจการและรัฐวิสาหกิจกู้เงินในอัตราดอกเบี้ยต่ำและนำไปให้ลูกจ้างที่เป็นสมาชิกสหกรณ์กู้ต่ออีกทอดนึง เพื่อป้องกันแก้ไขปัญหาจากการกู้เงินจากแหล่งเงินกู้นอกระบบของลูกจ้าง และพัฒนาคุณภาพชีวิตลูกจ้างและครอบครัวให้ดียิ่งขึ้น หากสหกรณ์ออมทรัพย์ในสถานประกอบกิจการและรัฐวิสาหกิจใดสนใจกู้เงินกองทุนเพื่อผู้ใช้แรงงาน สามารถสอบถามข้อมูลเพิ่มเติมได้ที่ กองสวัสดิการแรงงาน กลุ่มงานกองทุนเพื่อผู้ใช้แรงงาน โทรศัพท์ 0 2248 6684 หรือ 0 2246 0383

ที่มา : https://www.thaigov.go.th/news/contents/details/26010
