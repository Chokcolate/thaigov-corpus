รัฐบาลไทย-ข่าวทำเนียบรัฐบาล-กระทรวงสาธารณสุข ถวายผ้ากฐินสามัคคี ประจำปีพ.ศ. 2562 สืบสานพุทธศาสนา

วันจันทร์ที่ 11 พฤศจิกายน 2562
กระทรวงสาธารณสุข ถวายผ้ากฐินสามัคคี ประจำปีพ.ศ. 2562 สืบสานพุทธศาสนา
กระทรวงสาธารณสุข ถวายผ้ากฐินสามัคคี ประจำปีพ.ศ. 2562 ณ วัดพุทธปัญญา จ.นนทบุรี เพื่อสืบสานวัฒนธรรมและประเพณีอันดีงามของพุทธศาสนิกชน พร้อมมอบเงินให้แก่นักเรียนที่เรียนดีและขาดแคลนทุนทรัพย์ มอบยาสามัญประจำบ้านและตู้ยา
วันนี้ (11 พฤศจิกายน 2562) เวลา 10.00 น. ณ วัดพุทธปัญญา ต.บางเขน อ.เมือง จ.นนทบุรี นายแพทย์พิศิษฐ์ ศรีประเสริฐ รองปลัดกระทรวงสาธารณสุข เป็นประธานถวายผ้ากฐินสามัคคีกระทรวงสาธารณสุข ประจำปี พ.ศ. 2562 โดยมีผู้บริหาร ข้าราชการ เจ้าหน้าที่ และพุทธศาสนิกชน เข้าร่วมในพิธีจำนวนมาก
นายแพทย์พิศิษฐ์กล่าวว่า กระทรวงสาธารณสุขได้จัดให้มีพิธีถวายผ้ากฐินสามัคคีกระทรวงสาธารณสุข ประจำปีพุทธศักราช 2562 ทอดถวายพระภิกษุสงฆ์ที่จำพรรษา ณ วัดพุทธปัญญา ต.บางเขน อ.เมือง จ.นนทบุรี เพื่อสืบสานวัฒนธรรมและประเพณีอันดีงามของพุทธศาสนิกชน ในการทำนุบำรุงพระพุทธศาสนาและบำรุงวัด พร้อมมอบเงินให้แก่นักเรียนที่เรียนดีและขาดแคลนทุนทรัพย์จำนวน 10 ทุน ยาสามัญประจำบ้าน และตู้ยา
สำหรับเครื่องกฐินสามัคคีประจำปีพุทธศักราช 2562 ประกอบด้วย 1.เครื่องสักการะบูชา ได้แก่ ผ้าห่มพระประธาน 1 ผืน เทียนพระปาติโมกข์ 1 ชุด 2.องค์กฐิน ได้แก่ ไตรจีวร บาตรอย่างดีพร้อมถุงบาตร โคมไฟตั้งโต๊ะ ช้อนส้อมคาว-หวานพร้อมซองบรรจุ ปิ่นโตสแตนเลส กระติกน้ำไฟฟ้า หมอนหนุนพร้อมปลอกหมอนสีเหลือง ผ้าห่ม อาสนะ เสื่อ ผ้าขนหนู 3.เครื่องมือโยธา ได้แก่ ชุดอุปกรณ์เครื่องมืองานช่างทั่วไป 1 กล่อง ประกอบด้วย ไขควง ค้อน และคีม
วัดพุทธปัญญา ตั้งอยู่ใกล้กระทรวงสาธารณสุข ด้านทิศใต้ เนื้อที่ 6 ไร่ 2 งาน 70 ตารางวา เกิดขึ้นโดยศรัทธาของนางสาวไสว ทองแจ้ง ยกโฉนดที่ดิน 3 โฉนด ถวายหลวงพ่อปัญญานันทะ อดีตเจ้าอาวาส วัดชลประทานรังสฤษดิ์ เพื่อสร้างวัดถวายพระราชกุศลแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในมหามงคลสมัยพระราชพิธีกาญจนาภิเษก ทรงครองราชย์ครบ 50 ปี ประกาศตั้งวัดเมื่อวันที่ 3 มิถุนายน 2542 ได้นามว่า “วัดพุทธปัญญา” ลักษณะการก่อสร้างเสนาสนะเป็นไปตามแบบแปลนแผนผังของกองแบบแผน กระทรวงสาธารณสุข ในสมัยของนายเสนาะ เทียนทอง รัฐมนตรีว่าการกระทรวงสาธารณสุข ได้รับวัดนี้ไว้ในความอุปถัมภ์และแต่งตั้งข้าราชการร่วมเป็นกรรมการสนับสนุนพัฒนาวัด โดยการทอดกฐิน ทอดผ้าป่า จึงเป็นสื่อศรัทธาแก่พุทธศาสนิกชนที่ไปร่วมบำเพ็ญกุศล ศึกษา ปฏิบัติธรรม  วัดนี้เน้นการปฏิบัติอานาปานสติกรรมฐานเป็นหลัก มติมหาเถรสมาคมให้วัดพุทธปัญญาเป็นสำนักปฏิบัติธรรมประจำจังหวัดนนทบุรี แห่งที่ 3 ปัจจุบันมีพระมหาทวี โพธิเมธี เป็นเจ้าอาวาส  และมีพระภิกษุจำพรรษา 27 รูป  ทั้งนี้ ในโอกาสวันลอยกระทง ทางวัดได้จัดกิจกรรมเชิญชวนประชาชนมาร่วมลอยกระทง สืบสานประเพณีไทยอันงดงามอีกด้วย
*************************** 11 พฤศจิกายน 2562

ที่มา : https://www.thaigov.go.th/news/contents/details/24484
