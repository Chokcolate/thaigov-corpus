รัฐบาลไทย-ข่าวทำเนียบรัฐบาล-‘ที่ปรึกษา รมว.แรงงาน’ ย้ำหลัก ‘พี่เลี้ยง อสร. 3อ 2ส 1ร’

วันพุธที่ 12 กุมภาพันธ์ 2563
‘ที่ปรึกษา รมว.แรงงาน’ ย้ำหลัก ‘พี่เลี้ยง อสร. 3อ 2ส 1ร’
ที่ปรึกษา รมว.แรงงานเปิดเวทีสัมมนาเชิงปฏิบัติการเจ้าหน้าที่พี่เลี้ยงอาสาสมัครแรงงานเชิงบูรณาการเพื่อวางแผนการปฏิบัติงานและการบูรณาการภารกิจด้านแรงงานร่วมกัน เน้นย้ำให้พี่เลี้ยง อสร. นำหลัก 3อ 2ส 1ร ไปใช้ปฏิบัติงาน
วันที่ 12 กุมภาพันธ์ 2563 เวลา 08.30 น. รองศาสตราจารย์ ดร.จักษ์ พันธ์ชูเพชร ที่ปรึกษารัฐมนตรีว่าการกระทรวงแรงงาน เป็นประธานเปิดเวที “การสัมมนาเชิงปฏิบัติการเจ้าหน้าที่พี่เลี้ยงอาสาสมัครแรงงานเชิงบูรณาการ” ณ ห้องต้นน้ำ ชั้น 2 โรงแรมแกรนด์ ทาวเวอร์ อินน์ กรุงเทพมหานคร โดยกล่าวว่า กระทรวงแรงงานได้เล็งเห็นถึงความสำคัญของการพัฒนาพี่เลี้ยงอาสาสมัครแรงงานให้มีศักยภาพรองรับการทำงานตามนโยบายกระทรวงแรงงานประจำปีงบประมาณ พ.ศ. 2563 โดยคาดหวังให้แต่ละจังหวัด และกรุงเทพมหานคร ซึ่งเป็นหน่วยงานที่รับผิดชอบงานอาสาสมัครแรงงาน นำผลจากการสัมมนาในครั้งนี้ไปพัฒนาภาพรวมของงานอาสาสมัครแรงงาน ร่วมกับหน่วยงานในสังกัดกระทรวงแรงงานทั้งในกรุงเทพมหานคร และในระดับจังหวัด เพื่อวางแผนการปฏิบัติงาน และบูรณาการภารกิจด้านแรงงานร่วมกัน ช่วยให้แรงงานมีความมั่นคงในการทำงาน มีหลักประกันและมีคุณภาพชีวิตที่ดี บรรลุตามพันธกิจของกระทรวงที่ได้กำหนดไว้
ในการนี้ ที่ปรึกษา รมว.แรงงาน ได้บรรยาย เรื่อง “อาสาสมัครแรงงานเป็นกลไกสำคัญในการขับเคลื่อนบริการสาธารณะด้านแรงงาน” เพื่อให้ผู้เข้าร่วมการสัมมนาได้รับทราบทิศทางของการปฏิบัติงานในภารกิจของทั้ง 5 หน่วยงานในสังกัดกระทรวงแรงงาน รวมถึงสร้างการรับรู้ให้ประชาชนในพื้นที่ที่มีการแลกเปลี่ยนเรียนรู้ นำหลัก 3อ 2ส 1ร อำนาจ อำนวย โอกาส เสริมสร้าง สามัคคี รักษา ไปประยุกต์ใช้ให้เกิดประโยชน์ต่อตัวเอง และงานอาสาสมัครแรงงานต่อไปในอนาคต
การสัมมนาในครั้งนี้ เพื่อเพิ่มศักยภาพเจ้าหน้าที่พี่เลี้ยงของสำนักงานแรงงานจังหวัด ให้เป็นพี่เลี้ยงให้แก่อาสาสมัครแรงงานอย่างมีประสิทธิภาพ แลกเปลี่ยนเรียนรู้การทำงานด้านเครือข่ายอาสาสมัครแรงงาน เพื่อเป็นแนวทางในการขับเคลื่อนภารกิจของกระทรวงแรงงานผ่านกลไก และซักซ้อมความเข้าใจแนวทางการดำเนินงานของอาสาสมัครแรงานให้เป็นไปตามแผนปฏิบัติงานและสามารถบรรลุเป้าประสงค์ของกระทรวง โดยมีผู้เข้าร่วมสัมมนา รวมจำนวน 120 คน ประกอบด้วย เจ้าหน้าที่พี่เลี้ยงอาสาสมัครแรงงานจากสำนักงานแรงงานจังหวัดผู้ปฏิบัติงานในหน้าที่ที่เกี่ยวข้องกับงานเครือข่ายแรงงาน เจ้าหน้าที่ส่วนกลางที่เกี่ยวข้องและข้าราชการ/เจ้าหน้าที่ และผู้สังเกตการณ์
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพ
ปรีชา ขยัน ข่าว
12 กุมภาพันธ์ 2563

ที่มา : https://www.thaigov.go.th/news/contents/details/26453
