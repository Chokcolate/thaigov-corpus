รัฐบาลไทย-ข่าวทำเนียบรัฐบาล-SN Smart Talented students competitions

วันจันทร์ที่ 2 กันยายน 2562
SN Smart Talented students competitions
นายไกรเสริม โตทับเที่ยง เลขานุการรัฐมนตรีว่าการกระทรวงศึกษาธิการ เป็นประธานเปิดงาน SN Smart Talented students competitions ครั้งที่ 2 ประจำปีการศึกษา 2562
เมื่อวันศุกร์ที่ 30 สิงหาคม 2562 นายไกรเสริม โตทับเที่ยง เลขานุการรัฐมนตรีว่าการกระทรวงศึกษาธิการ เป็นประธานเปิดงาน SN Smart Talented students competitions ครั้งที่ 2 ประจำปีการศึกษา 2562 โดยมี ดร.กนิษฐา ทองเลิศ รองผู้อำนวยการเขตพื้นที่การศึกษามัธยมศึกษา เขต 2, นางกรณิศ งามสุคนธ์รัตนา สมาชิกสภาผู้แทนราษฎรเขตคลองเตย, ดร.กัญญาพัชญ์ กานต์ภูวนันต์ ผู้อำนวยการโรงเรียนสายน้ำผึ้งในพระอุปถัมภ์ฯ คณะครู และนักเรียน เข้าร่วมงาน ณ โรงเรียนสายน้ำผึ้งในพระอุปถัมภ์ฯ เขตคลองเตย กรุงเทพฯ
ดร.กัญญาพัชญ์ กานต์ภูวนันต์ ผู้อำนวยการโรงเรียนสายน้ำผึ้งในพระอุปถัมภ์ฯ กล่าวว่า กิจกรรม “SN Smart Talented students competitions ครั้งที่ 2 ประจำปี 2562” จัดขึ้นเพื่อส่งเสริมความสามารถ และพัฒนาศักยภาพผู้เรียนสู่ความเป็นเลิศทางวิชาการ ตลอดจนเพื่อค้นหาตัวแทนนักเรียน สำหรับเตรียมตัวในการแข่งขันงานศิลปะหัตกรรม ระดับเขตพื้นที่ แบ่งตามกลุ่มสาระการเรียนรู้และกลุ่มงาน รวมทั้งสิ้น 104 รายการ
ซึ่งโรงเรียนตระหนักถึงความสำคัญ ของการเตรียมความพร้อมด้านวิชาการแก่ผู้เรียนในแต่ละระดับการศึกษา ตามนโยบายของสำนักงานคณะกรรมการการศึกษาขั้นพื้นฐาน (สพฐ.) โดยบูรณาการความรู้เชิงวิชาการ วิทยาการ และเทคโนโลยีอย่างสร้างสรรค์ สร้างทักษะการเรียนรู้แก่นักเรียน ให้สามารถวางแผนพัฒนาตนเอง และแก้ไขปัญหาได้ด้วย
เลขานุการ รมว.ศธ. กล่าวแสดงความรู้สึกประทับใจ ในการจัดงาน SN smart talented students competition ที่มิใช่กิจกรรมส่งเสริมผู้เรียนทั่วไป แต่เป็นการประกวดแข่งขันทางวิชาการ ที่เปิดโอกาสให้ทุกคนในโรงเรียนได้มีส่วนร่วมอย่างแท้จริง โดยมีนักเรียนและครูร่วมแข่งขันตามความสมัครใจ และศักยภาพของตนเอง จำนวนถึง 2,523 คน จึงรู้สึกชื่นชมโรงเรียน ครูประจำชั้น หัวหน้าหน่วยงาน ครูและบุคลากรของโรงเรียน และนักเรียนทุกคน
และเมื่อพูดถึงหัวข้อการประกวด ที่เน้นคำว่า “Smart” และ “Talented” ซึ่ง “Smart” หมายถึง ความรู้ ความคิด ความสามารถ ที่โรงเรียนจะช่วยสร้างเสริม เพิ่มเติมให้กับนักเรียน เพื่อนำไปฝึกฝนต่อตามความถนัด พร้อม ๆ กับความสามารถพิเศษที่ทุกคนมีอยู่ หรือ “Talented” ที่จะเห็นถึงโอกาส เห็นศักยภาพในตัวเอง ถือเป็นนิมิตหมายที่ดี และเข้ากับยุคสมัยของการเรียนรู้ที่ไม่มีวันสิ้นสุด และสังคมที่มีการแข่งขันสูงขึ้นเรื่อย ๆ  การมีความรู้ความสามารถอย่างเดียว อาจจะไม่เพียงพอ เราจึงจำเป็นที่จะต้องพัฒนาศักยภาพของตนเอง และดึงเอาความสามารถพิเศษออกมาให้ได้มากที่สุด
"ท้ายสุดนี้ กระทรวงศึกษาธิการมีความรู้สึกยินดี ที่โรงเรียนจัดงานได้อย่างสมบูรณ์แบบ และงานครั้งนี้จะเป็นจุดเริ่มต้นที่ดี ให้นักเรียนได้เรียนรู้ ฝึกฝนตนเอง และค้นพบสิ่งที่สนใจและทำได้ เพื่อพัฒนาต่อยอดต่อไป ทั้งยังได้เรียนรู้กระบวนการค้นคว้าหาข้อมูล และฝึกฝนให้ดีที่สุด จึงขอยกให้เป็น “สายน้ำผึ้งโมเดล” เพื่อเป็นแบบอย่างให้โรงเรียนอื่น ๆ มาเรียนรู้รูปแบบการจัดการเพื่อสร้างประสบการณ์แก่ผู้เรียนอย่างเต็มที่
ซึ่งแน่นอนว่า "แพ้" หรือ "ชนะ" ไม่ใช่คำตอบสุดท้าย แต่เป็นเพียงผลของการแข่งขัน สิ่งที่ทุกคนจะได้รับมากกว่านั้น คือ ประสบการณ์  เป็นสิ่งสำคัญที่สุดที่หาที่ไหนไม่ได้ นอกจากครูอาจารย์ทุกคนของโรงเรียนแห่งนี้ ที่พร้อมจะให้สิ่งที่ดีที่สุดแก่นักเรียนทุกคน เช่นเดียวกับกระทรวงศึกษาธิการ ที่พร้อมจะเดินหน้าเพื่อที่จะพัฒนาเด็กไทยทุกคน ให้เป็นกำลังคนที่มีความพร้อมก้าวสู่ศตวรรษที่ 21 และสามารถแข่งขันได้ในวันข้างหน้า" ลก.รมว.ศธ. กล่าว
อิทธิพล รุ่งก่อน, นวรัตน์ รามสูต: สรุป
นวรัตน์ รามสูต: เรียบเรียง
อิทธิพล รุ่งก่อน: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/22704
