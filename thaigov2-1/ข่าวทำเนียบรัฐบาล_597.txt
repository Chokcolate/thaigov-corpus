รัฐบาลไทย-ข่าวทำเนียบรัฐบาล-นายกรัฐมนตรีชี้ไทยอยู่อันดับ 6 ของโลกในการควบคุมโรคระบาด  พร้อมมอบหมายให้รอง นรม. นายอนุทินฯ เป็นประธานคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่

วันอังคารที่ 28 มกราคม 2563
นายกรัฐมนตรีชี้ไทยอยู่อันดับ 6 ของโลกในการควบคุมโรคระบาด  พร้อมมอบหมายให้รอง นรม. นายอนุทินฯ เป็นประธานคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่
นายกรัฐมนตรีชี้ไทยอยู่อันดับ 6 ของโลกในการควบคุมโรคระบาด  พร้อมมอบหมายให้รองนายกรัฐมนตรี นายอนุทินฯ เป็นประธานคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่แห่งชาติ
วันนี้ (28 ม.ค. 63) เวลา 13.45 น. ณ บริเวณห้องโถง ตึกบัญชาการ 1 ทำเนียบรัฐบาล  ภายหลังการประชุมคณะรัฐมนตรี พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงแก่สื่อมวลชน ขอให้ประชาชนมั่นใจรัฐบาลเตรียมทุกมาตรการรองรับ ติดตาม ป้องกันสถานการณ์การแพร่ระบาดของเชื้อไวรัสโคโรนา  โดยวันนี้ ได้มีคำสั่งแต่ตั้งคณะกรรมการอำนวยการเตรียมความพร้อม ป้องกัน และแก้ไขปัญหาโรคติดต่ออุบัติใหม่แห่งชาติ โดยมอบหมายให้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธาน เพื่อกำหนดนโยบาย ยุทธศาสตร์ และมาตรการป้องกันเชื้อไวรัสโคโรนา พร้อมได้กำชับให้หน่วยงานที่เกี่ยวข้องดำเนินการปฏิบัติหน้าที่อย่างเข้มงวดและสอดคล้องกับประเทศต้นทางที่มีการแพร่ระบาดของเชื้อไวรัสในระยะแรก โดยเน้นการปรับมาตรการให้เหมาะสมกับระดับความรุนแรง
นายกรัฐมนตรียังสร้างความเชื่อมั่นว่า ประเทศไทยซึ่งถูกจัดโดย Global Health Security Index ว่าอยู่ในอันดับ 6 ของโลกที่ดีที่สุดในการป้องกันและควบคุมโรคระบาด  ขอให้มั่นใจว่า รัฐบาลสามารถรับมือกับสถานการณ์แพร่ระบาดของไวรัสได้ สำหรับนักศึกษาไทยและชาวไทยที่ยังพำนักอยู่ในอูฮั่นขณะนี้นั้น  รัฐบาลได้มีประสานงานทั้งกับกระทรวงการต่างประเทศ และรัฐบาลจีนอยู่ตลอดเวลา และพร้อมที่จะจัดส่งเครื่องบินเพื่อรับคนไทยที่ประสงค์จะเดินทางกลับได้ทันทีที่รัฐบาลจีนอนุญาต ซึ่งกระทรวงกลาโหมได้จัดเตรียมเครื่องบินและกระทรวงสาธารณสุขเตรียมความพร้อมของทีมแพทย์แล้ว ขณะนี้ ทีมแพทย์ก็ติดต่อกับชาวไทยในอู่ฮั่นตลอดเวลาเพื่อให้คำแนะนำในการปฏิบัติตัว
โอกาสนี้ นายกรัฐมนตรียังได้ตอบข้อสอบถามของสื่อมวลชนเกี่ยวกับองค์กรเพื่อความโปร่งใสนานาชาติ ได้ประกาศ ค่าคะแนนดัชนีการรับรู้การทุจริต โดยประเทศไทย ได้ 36 คะแนนว่า  ขอให้พิจารณาในรายละเอียด มีทั้งที่ดีขึ้นมาและต่ำ ซึ่งรัฐบาลได้ดำเนินงานอย่างเต็มที่เพื่อสร้างความโปร่งใสแก่ประชาชน และรับทุกปัญหาที่ประชาชนร้องเรียนมา ดำเนินการตรวจสอบทุกอย่างและดำเนินการตามกฎหมายด้วย  ที่ผ่านมาก็มีการดำเนินคดีกับข้าราชการในระดับสูงหลายราย ซึ่งประชาชนและเจ้าหน้าที่ต้องร่วมมือในการช่วยกันปราบปรามการกระทำทุจริตในหน่วยงานราชการต่าง ๆ ด้วย
.............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26112
