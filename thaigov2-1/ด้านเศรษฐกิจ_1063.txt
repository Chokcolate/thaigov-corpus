รัฐบาลไทย-ข่าวทำเนียบรัฐบาล-จุรินทร์ เปิด ของขวัญปีใหม่  "พาณิชย์ ลดปัง ข้ามปี " ลดค่าครองชีพช่วยประชาชนได้ถึงร้อยละ 30 มูลค่ากว่า 21,600 ล้านบาท

วันศุกร์ที่ 13 ธันวาคม 2562
จุรินทร์ เปิด ของขวัญปีใหม่  "พาณิชย์ ลดปัง ข้ามปี " ลดค่าครองชีพช่วยประชาชนได้ถึงร้อยละ 30 มูลค่ากว่า 21,600 ล้านบาท
13  ธันวาคม 2562  9.30 น. นายจุรินทร์ ลักษณวิศิษฏ์  รองนายกรัฐมนตรีและรัฐมนตรีว่าการกระทรวงพาณิชย์  กล่าวว่า งานนี้เป็นงานพิเศษที่จัดขึ้นโดยกระทรวงพาณิชย์ และมีกรมการค้าภายในประสานงานกับภาคเอกชนเพื่อเป็นของขวัญปีใหม่สำหรับคนไทยทั่วทั้งประเทศ
โดยเฉพาะภาคเอกชนที่ให้ความร่วมมือเป็นอย่างดี ประกอบด้วยสมาคมผู้ค้าปลีกไทย สมาคมค้าส่งประเทศไทย ผู้ผลิต ผู้จำหน่ายสินค้าห้างค้าปลีก ค้าส่ง สมัยใหม่ ห้างสรรพสินค้า ซุปเปอร์มาร์เก็ต ร้านสะดวก ซื้อห้างสรรพสินค้าท้องถิ่น และรวมทั้งปีนี้เข้าร่วมเป็นกรณีพิเศษ คือผู้ประกอบการรถยนต์ และผู้ประกอบการเกี่ยวกับ ดูแลรถยนต์ที่พร้อมใจกัน ร่วมมือกับกระทรวงพาณิชย์ในการลดราคาสินค้าอุปโภคบริโภค เพื่อเป็นของขวัญปีใหม่สำหรับพี่น้องประชาชนคนไทยทั้งประเทศ
" ผมเน้นย้ำอีกครั้งหนึ่งว่า สำหรับ พาณิชย์ ลดปัง ข้ามปี New Year Grand Sale 2020 ของกระทรวงพาณิชย์ เที่ยวนี้นั้นจะเป็นการลดราคาสินค้ามากถึงร้อยละ 70 และมี Outlet หรือว่าร้านค้ารวมกันทั่วทั้งประเทศตกประมาณ 20,000 แห่ง ภายใต้ความร่วมมือของผู้ประกอบการทั้งหมด 54 ราย เป็น 2 สมาคม และ 52 บริษัทสินค้าทั้งหมดที่มาลดราคามีด้วยกันทั้งหมด 10 หมวดประกอบด้วยอาหารเครื่องดื่ม ของใช้ประจำวัน เครื่องใช้ไฟฟ้า อุปกรณ์เพื่อการเกษตร เสื้อผ้าเครื่องแต่งกาย อุปกรณ์ก่อสร้าง อุปกรณ์กีฬา และยางรถยนต์ สำหรับยางรถยนต์นั้นลด 20% ถึง 30% รวมทั้งค่าบริการตรวจเช็คเครื่องยนต์ด้วย นอกจากนั้นก็ยังมีเครื่องนอนเครื่องสำอางเครื่องเขียนเฟอร์นิเจอร์ของตกแต่งบ้าน อื่นๆ ลด 10% ถึง 70% " นายจุรินทร์ กล่าว
นายจุรินทร์ กล่าวว่า โครงการนี้ทำทั่วทั้งประเทศและเรื่องการ Kick Off วันนี้ถือเป็นการ Kick Off ใหญ่เพราะการลดจะเริ่มตั้งแต่วันพรุ่งนี้เป็นต้นไปและสิ้นสุดวันที่ 12 มกราคมปีหน้า (2563) สำหรับในภาคอีสานนั้นตนก็จะเดินทางไปกับท่านอธิบดีกรมการค้าภายในไป Kick Off อีกครั้งหนึ่ง สำหรับ "พาณิชย์ ลดปัง ข้ามปี New Year Grand Sale 2020 " ที่ภาคอีสานโดยจะไปดำเนินการที่จังหวัดอุบลราชธานีวันที่ 16 ธันวาคมนะครับและภาคเหนือจะไปที่เชียงใหม่กับที่จังหวัดตาก สำหรับภาคใต้จะเป็นที่จังหวัดนครศรีธรรมราช และดำเนินการให้ครบทุกภาค เพื่อให้เป็นของขวัญปีใหม่สำหรับพี่น้องทั้งประเทศ ซึ่งทั้งหมดนี้จะมีส่วนช่วยในการสนองนโยบายของรัฐบาลในการกระตุ้นเศรษฐกิจด้วยกระบวนการจับจ่ายใช้สอยของประชาชน แต่เป็นการจับจ่ายใช้สอยที่พิเศษตรงที่เงินเท่าเดิมสามารถซื้อสินค้าได้มากขึ้น หรือสินค้าที่ใช้จ่ายนั้นประหยัดเงินกระเป๋าได้มากขึ้นเพื่อจะนำเงินมาใช้จ่ายด้านอื่นด้วย
รองนายกรัฐมนตรีและรัฐมนตรีว่าการกระทรวงพาณิชย์ กล่าวต่อว่า  ทั้งหมดนี้คาดว่าจะสามารถช่วยลดภาระค่าของชีพประชาชนได้ถึงร้อยละ 30 คิดเป็นเงินที่ช่วยลดค่าของชีพได้ 21,600 ล้านบาท สำหรับ พาณิชย์ ลดปัง ข้ามปี สามารถช่วยลดค่าครองชีพประชาชนได้ 21,600 ล้านบาท ตลอดช่วงจับจ่ายนี้ ทั้งนี้ขอขอบคุณสมาคมผู้ค้าปลีกไทย สมาคมค้าส่งปลีกไทย ร้านสะดวกซื้อ ห้างสรรพสินค้าท้องถิ่น ผู้ประกอบการยางรถยนตร์ และผู้เกี่ยวข้องทุกฝ่าย ที่ได้ร่วมมือกันจัดงานในครั้งนี้ขึ้น หวังเป็นอย่างยิ่งว่าการร่วมมือครั้งนี้จะเป็นประโยชน์โดยตรงกับประชาชนและเท่ากับว่าวันนี้กระทรวงพาณิชย์และภาคเอกชนได้ร่วมมือร่วมใจการมอบของขวัญปีใหม่ให้กับประชาชนภายใต้งาน พาณิชย์ ลดปัง ข้ามปี New Year Grand Sale ให้กับประชาชน

ที่มา : https://www.thaigov.go.th/news/contents/details/25198
