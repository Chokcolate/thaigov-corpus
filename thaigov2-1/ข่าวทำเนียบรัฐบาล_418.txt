รัฐบาลไทย-ข่าวทำเนียบรัฐบาล-รองนายกรัฐมนตรีขอบคุณสื่อมวลชนเวียดนามที่ช่วยเสริมสร้างทัศนคติที่ดีระหว่างประชาชนไทยและเวียดนาม

วันพุธที่ 27 พฤศจิกายน 2562
รองนายกรัฐมนตรีขอบคุณสื่อมวลชนเวียดนามที่ช่วยเสริมสร้างทัศนคติที่ดีระหว่างประชาชนไทยและเวียดนาม
รองนายกรัฐมนตรีขอบคุณสื่อมวลชนเวียดนามที่ช่วยเสริมสร้างทัศนคติที่ดีระหว่างประชาชนไทยและเวียดนาม
วันนี้ (27 พฤศจิกายน 2562) เวลา 10.30 น. ณ ห้องนารี 2 ตึกนารีสโมสร ทำเนียบรัฐบาล นายมงคล บางประภา ประธานสมาพันธ์นักหนังสือพิมพ์แห่งประเทศไทย นำนายถวน หู (Mr. Thuan Huu) ประธานสมาคมนักหนังสือพิมพ์เวียดนาม และคณะสื่อมวลชนเวียดนาม เข้าเยี่ยมคารวะ นายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ สรุปสาระสำคัญการหารือดังนี้
รองนายกรัฐมนตรียินดีต้อนรับคณะสื่อมวลชนเวียดนามในโอกาสเดินทางเยือนไทย และยินดีที่สื่อมวลชนของไทยและเวียดนามมีความสัมพันธ์อันดีระหว่างกัน รวมทั้งเผยแพร่ข้อมูลข่าวสารที่รวดเร็วและถูกต้องให้แก่ประชาชนของทั้ง 2 ประเทศ ให้เกิดความเข้าใจอันดี และทัศนคติที่ดีต่อกันด้วย ซึ่งรัฐบาลไทยพร้อมให้การสนับสนุน
ประธานสมาคมนักหนังสือพิมพ์เวียดนามกล่าวว่าสมาคมนักหนังสือพิมพ์แห่งเวียดนามและสมาพันธ์นักหนังสือพิมพ์แห่งประเทศไทยมีความสัมพันธ์ที่ดีต่อกันมากว่า 24 ปีแล้ว โดยมีกิจกรรมแลกเปลี่ยนการเยือนระหว่างสื่อมวลชนทั้งสองฝ่ายเป็นประจำทุกปี ซึ่งมีส่วนสำคัญในการเสริมสร้างความสัมพันธ์ระหว่างไทยและเวียดนามให้แน่นแฟ้นยิ่งขึ้น
ในการนี้รองนายกรัฐมนตรีแสดงความยินดีกับเวียดนามต่อการเป็นประธานอาเซียนในปี 2563 รวมถึงการเป็นประธาน RCEP ด้วย ซึ่งไทยยินดีให้การสนับสนุน โดยเชื่อมั่นว่าเวียดนามจะสามารถผลักดันการเสริมสร้างเสถียรภาพ ความมั่นคง และพัฒนาความเจริญเติบโตด้านเศรษฐกิจ ให้แก่ภูมิภาคอาเซียนต่อไป

ที่มา : https://www.thaigov.go.th/news/contents/details/24862
