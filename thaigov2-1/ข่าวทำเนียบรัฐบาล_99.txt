รัฐบาลไทย-ข่าวทำเนียบรัฐบาล-ไทยและจีนพร้อมร่วมมือเพิ่มมูลค่าการค้าระหว่างกัน

วันจันทร์ที่ 26 สิงหาคม 2562
ไทยและจีนพร้อมร่วมมือเพิ่มมูลค่าการค้าระหว่างกัน
ไทยและจีนพร้อมร่วมมือเพิ่มมูลค่าการค้าระหว่างกัน
วันนี้(วันจันทร์ที่ 26 สิงหาคม 2562) เวลา 16.30 น. นายหลี่ว เจี้ยน เอกอัครราชทูตสาธารณรัฐประชาชนจีนประจำประเทศไทยเข้าเยี่ยมคารวะ นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ณ ห้องสีเหลือง ตึกสันติไมตรี ทำเนียบรัฐบาล สรุปสาระสำคัญการหารือดังนี้
รองนายกรัฐมนตรีกล่าวต้อนรับเอกอัครราชทูตสาธารณรัฐประชาชนจีน เมื่อต้นเดือนสิงหาคม ได้นำคณะตัวแทนประเทศไทยเดินทางเข้าร่วมการประชุมรัฐมนตรีอาร์เซ็ป (RCEP) สมัยพิเศษ ครั้งที่ 8 ณ กรุงปักกิ่ง สาธารณรัฐประชาชนจีน จึงขอฝากความปรารถนาดี และชื่นชมไปยังรัฐมนตรีว่าการกระทรวงพาณิชย์ของจีนที่ให้การต้อนรับอย่างดีด้วย
เอกอัครราชทูตกล่าวแสดงความยินดีที่รองนายกรัฐมนตรีเข้ารับตำแหน่ง และเชื่อว่าภายใต้การทำงานของรองนายกรัฐมนตรีจะทำให้ความร่วมมือ และศักยภาพทางการค้าระหว่างไทย-จีนเพิ่มขึ้น โดยเอกอัครราชทูตกล่าวว่า ยุทธศาสตร์การพัฒนาของทั้งสองประเทศมีความสอดคล้องเชื่อมโยงกันอย่างเหมาะสม ได้แก่ นโยบาย one Belt one Road ของจีน และนโยบาย Thailand 4.0 ของไทย ทั้งนี้ เอกอัครราชทูตชื่นชมบทบาทรองนายกรัฐมนตรีในการเป็นประธานรัฐมนตรี RCEP ทั้งนี้ รองนายกรัฐมนตรีและเอกอัครราชทูตเชื่อว่า การเจรจา RCEP จะสำเร็จลุล่วงได้ภายในปีนี้
ทั้งสองฝ่ายเห็นพ้องที่จะมีความร่วมมือเพื่อเพิ่มตัวเลขทางการค้าระหว่างกัน ประเทศไทยมีสินค้าทางเกษตรกรรมที่มีคุณภาพขอให้จีนพิจารณานำเข้าเพิ่มขึ้น ได้แก่ ข้าว ยาง มันสำปะหลัง ไก่แช่แข็ง และอาหารสัตว์ รวมทั้งผลไม้ ซึ่งเอกอัครราชทูตได้ให้ความเห็นว่าสินค้าเกษตรของไทยได้รับความนิยมมากในประเทศจีน ตัวเลขการนำเข้าผลไม้จากไทยก็เพิ่มขึ้นหลายเท่าตัว และยังมีโอกาสในการเพิ่มตัวเลขได้อีก
ในตอนท้ายเอกอัครราชทูตได้เชิญรองนายกรัฐมนตรีเข้าร่วม China-ASEAN Expo ที่เมืองหนานหนิง ในเดือนหน้า และการเชิญผู้นำระดับสูงเข้าร่วมการจัดงานแสดงสินค้านำเข้านานาชาติ (China International Import Expo: CIIE) ที่เมืองเซียงไฮ้ ในเดือนพฤศจิกายน 2562 ซึ่งในการหารือครั้งนี้ เอกอัครราชทูตจีนแจ้งว่านายกรัฐมนตรีจีนจะเดินทางเยือนไทยเพื่อเข้าร่วมการประชุม EAS ในช่วงปลายปีนี้ด้วย

ที่มา : https://www.thaigov.go.th/news/contents/details/22524
