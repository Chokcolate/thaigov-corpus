รัฐบาลไทย-ข่าวทำเนียบรัฐบาล-มท.2 เป็นประธานเปิดการประชุมวิชาการฯ เดินหน้าแก้ไขปัญหาอุบัติเหตุทางถนน บูรณาการทุกภาคส่วน ร่วมสร้างวัฒนธรรมความปลอดภัยอย่างยั่งยืน

วันจันทร์ที่ 9 กันยายน 2562
มท.2 เป็นประธานเปิดการประชุมวิชาการฯ เดินหน้าแก้ไขปัญหาอุบัติเหตุทางถนน บูรณาการทุกภาคส่วน ร่วมสร้างวัฒนธรรมความปลอดภัยอย่างยั่งยืน
มท.2 เป็นประธานเปิดการประชุมวิชาการฯ เดินหน้าแก้ไขปัญหาอุบัติเหตุทางถนน บูรณาการทุกภาคส่วน ร่วมสร้างวัฒนธรรมความปลอดภัยอย่างยั่งยืน
วันนี้ (6 ก.ย. 62) เวลา 09.00 น. ที่ห้องอมรินทร์ โรงแรมเอส ดี อเวนิว เขตบางพลัด กรุงเทพมหานคร นายนิพนธ์ บุญญามณี รัฐมนตรีช่วยว่าการกระทรวงมหาดไทย เป็นประธานเปิดการประชุมวิชาการขับเคลื่อนการดำเนินงานด้านความปลอดภัยทางถนน เพื่อสร้างวัฒนธรรมความปลอดภัยทางถนนอย่างยั่งยืน ซึ่งจัดโดย กรมป้องกันและบรรเทาสาธารณภัย (ปภ.) เพื่อเป็นเวทีในการส่งเสริมและสร้างความเข้าใจเกี่ยวกับนโยบายการขับเคลื่อนงานด้านความปลอดภัยทางถนน แลกเปลี่ยนเรียนรู้งานด้านการจัดการความปลอดภัยทางถนน เพื่อนำไปสู่การบูรณาการความร่วมมือทุกภาคส่วนในการขับเคลื่อนงานด้านความปลอดภัยทางถนนให้เกิดผลเป็นรูปธรรมและแก้ไขปัญหาอุบ้ติเหตุทางถนนอย่างยั่งยืน โดยมีตัวแทนหน่วยงานหน่วยงานภาคีเครือข่าย อาสาสมัคร มูลนิธิ ในพื้นที่จังหวัดภาคตะวันออก ภาคกลาง และ กรุงเทพมหานคร เข้าร่วมประชุม จำนวนกว่า 500 คน
โอกาสนี้ นายนิพนธ์ บุญญามณี รัฐมนตรีช่วยว่าการกระทรวงมหาดไทย (มท.2) กล่าวว่า ตนรู้สึกยินดีเป็นอย่างยิ่ง ที่เห็นความร่วมมือจากภาคีเครือข่ายทุกภาคส่วน เข้ามามีส่วนร่วมและสนับสนุนการประชุมวิชาการในวันนี้
เพื่อร่วมกันขับเคลื่อนการดำเนินงานด้านความปลอดภัยทางถนนเพื่อสร้างวัฒนธรรมความปลอดภัยทางถนนอย่างยั่งยืน ปัจจุบันเป็นที่รู้กันดีว่า “อุบัติเหตุทางถนน” เป็นปัญหาสำคัญที่สร้างความสูญเสียชีวิตและทรัพย์สินของประชาชน ก่อให้เกิดความเสียหายต่อเศรษฐกิจและส่งผลกระทบต่อการพัฒนาประเทศเป็นจำนวนมาก ซึ่งถือเป็นปัญหาที่มีความซับซ้อน และมีปัจจัยเกี่ยวข้องหลากหลายมิติ ทั้งด้านกายภาพ เศรษฐกิจ สังคมและวัฒนธรรม จึงจำเป็นต้องมีการจัดการความเสี่ยงและแก้ไขปัญหาอุบัติเหตุทางถนนอย่างเป็นระบบ ทั้งนี้ รัฐบาลได้ตระหนักถึงปัญหาดังกล่าว จึงเน้นย้ำให้ทุกภาคส่วนเพิ่มความเข้มข้นในการดำเนินมาตรการป้องกันและลดอุบัติเหตุทางถนนอย่างจริงจังและต่อเนื่อง เพื่อให้เกิดความตระหนักรู้ เกิดการสร้างวินัยในการใช้รถใช้ถนนอย่างปลอดภัย และนำไปสู่การลดอัตราการเสียชีวิตจากอุบัติเหตุทางถนนให้ได้มากที่สุด นอกจากนี้ ยังได้ให้นโยบายในการสร้างความเข้มแข็งการจัดการอุบัติเหตุทางถนนระดับพื้นที่
เพื่อช่วยผลักดันนโยบายไปสู่การปฏิบัติอย่างเป็นรูปธรรม สำหรับโครงการสำคัญที่จะดำเนินการในระยะแรก คือ
“การเสริมสร้างตำบลขับขี่ปลอดภัย” ซึ่งมุ่งเน้นการพัฒนาประสิทธิภาพของศูนย์ปฏิบัติการความปลอดภัยทางถนนท้องถิ่นให้เป็นกลไกหลักในการสร้างการมีส่วนร่วมและขับเคลื่อนการลดอุบัติเหตุทางถนนในชุมชนให้เกิดผลเป็นรูปธรรม โดยเชื่อมโยงกลไกการทำงานของศูนย์ปฏิบัติการความปลอดภัยทางถนนทุกระดับอย่างเป็นระบบ และครอบคลุมทุกมิติ ทั้งการพัฒนาระบบกฎหมาย กระบวนการในการบังคับใช้กฎหมาย การเฝ้าระวังและลดปัจจัยเสี่ยงทางกายภาพ และการบริหารจัดการด้านความปลอดภัยทางถนน ที่มีประสิทธิภาพ ทั้งนี้ เพื่อเพิ่มศักยภาพการจัดการความปลอดภัยทางถนนในระดับพื้นที่
นายนิพนธ์ กล่าวเพิ่มเติมว่า สำหรับการป้องกันและลดอุบัติเหตุทางถนนให้เกิดขึ้นอย่างยั่งยืนนั้น ต้องอาศัยความร่วมมือจากทุกภาคส่วน ทั้งภาครัฐ ภาคเอกชน ภาคประชาสังคม เพื่อขับเคลื่อนนโยบายไปสู่การปฏิบัติอย่างจริงจังและต่อเนื่อง โดยการสร้างการรับรู้เกี่ยวกับมาตรการ กฎหมายจราจร แนวทางการแก้ไขปัญหา เพื่อให้ประชาชนเกิดความตระหนักรู้ในการใช้รถใช้ถนนอย่างปลอดภัย เพื่อนำไปสู่การลดความสูญเสียจากอุบัติเหตุทางถนนให้เหลือน้อยที่สุด และหวังเป็นอย่างยิ่งว่า การประชุมวิชาการฯ ในวันนี้ จะเป็นเวทีที่เปิดโอกาสให้หน่วยงาน ภาคีเครือข่ายทุกภาคส่วน ทั้งภาครัฐบาล เอกชน และภาคประชาสังคมได้แลกเปลี่ยนองค์ความรู้ ประสบการณ์เกี่ยวกับการดำเนินงานด้านความปลอดภัยทางถนน รวมถึงได้รับข้อคิดเห็นและข้อเสนอแนะจากทุกท่าน เพื่อศูนย์อำนวยการความปลอดภัยทางถนน จะได้นำไปประกอบการขับเคลื่อนงานด้านความปลอดภัยทางถนนให้เกิดผลเป็นรูปธรรมและเกิดความยั่งยืนในการจัดการปัญหาต่อไป
นายชยพล ธิติศักดิ์ อธิบดีกรมป้องกันและบรรเทาสาธารณภัย (ปภ.) เปิดเผยว่า การจัดประชุมวิชาการแก้ไขปัญหาอุบัติเหตุทางถนนในครั้งนี้ ถือเป็นกลไกหลักในการขับเคลื่อนภารกิจด้านการป้องกันและลดอุบัติเหตุทางถนน รวมถึงเป็นการผลักดันนโยบายไปสู่การปฏิบัติให้เกิดผลเป็นรูปธรรม ทั้งในมิติของการป้องกัน การส่งเสริมการเรียนรู้ การสร้างวัฒนธรรมความปลอดภัยในการใช้รถใช้ถนน ตลอดจนการติดตามประเมินผลการปฏิบัติงานอย่างเป็นระบบ โดยกำหนดจัดโครงการประชุมวิชาการขับเคลื่อนการดำเนินงานด้านความปลอดภัยทางถนน เพื่อสร้างวัฒนธรรมความปลอดภัยทางถนน อย่างยั่งยืน ครอบคลุมทุกภูมิภาคทั่วประเทศ มุ่งเน้นการสร้างความเข้าใจเกี่ยวกับนโยบาย ทิศทาง เป้าหมายการดำเนินงานด้านความปลอดภัยทางถนน รวมถึงมีการเสวนาวิชาการหัวข้อ “ทบทวนการดำเนินงานที่ผ่านมา เพื่อกำหนดทิศทางการขับเคลื่อนงานด้านความปลอดภัยทางถนนในระยะต่อไป” และ “ต้นแบบการจัดการความปลอดภัยทางถนนในระดับพื้นที่”

ที่มา : https://www.thaigov.go.th/news/contents/details/22873
