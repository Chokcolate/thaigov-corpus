รัฐบาลไทย-ข่าวทำเนียบรัฐบาล-รมว.ยุติธรรม มอบผู้ช่วยรัฐมนตรีประจำกระทรวงยุติธรรม พร้อมคณะลงพื้นที่สร้างสุขจังหวัดหนองบัวลำภู พร้อมเยี่ยมและให้กำลังใจครอบครัวผู้เสียหายกรณีผู้นำครอบครัวฆาตกรรมสมาชิกในครอบครัว จ

วันศุกร์ที่ 10 มกราคม 2563
รมว.ยุติธรรม มอบผู้ช่วยรัฐมนตรีประจำกระทรวงยุติธรรม พร้อมคณะลงพื้นที่สร้างสุขจังหวัดหนองบัวลำภู พร้อมเยี่ยมและให้กำลังใจครอบครัวผู้เสียหายกรณีผู้นำครอบครัวฆาตกรรมสมาชิกในครอบครัว จ
รมว.ยุติธรรม มอบผู้ช่วยรัฐมนตรีประจำกระทรวงยุติธรรม พร้อมคณะลงพื้นที่สร้างสุขจังหวัดหนองบัวลำภู พร้อมเยี่ยมและให้กำลังใจครอบครัวผู้เสียหายกรณีผู้นำครอบครัวฆาตกรรมสมาชิกในครอบครัว จังหวัดอุดรธานี
ในวันพุธที่ ๘ มกราคม ๒๕๖๓ นายสมศักดิ์  เทพสุทิน รัฐมนตรีว่าการกระทรวงยุติธรรม ได้มอบหมายให้ นายสามารถ  เจนชัยจิตรวนิช ผู้ช่วยรัฐมนตรีประจำกระทรวงยุติธรรม ลงพื้นที่จังหวัดหนองบัวลำภู เพื่อเป็นประธานในพิธีเปิดโครงการกิจกรรมส่งเสริมอาชีพผู้ต้องขังเรือนจำชั่วคราวบ้านห้วยเตย ณ วัดพัชรกิติยาภาราม บ้านเฟ็กเฟื้อย ตำบลหนองหว้า อำเภอเมืองหนองบัวลำภู จังหวัดหนองบัวลำภู โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ นายธปภัค บูรณสิงห์ ผู้อำนวยการกองส่งเสริมการระงับข้อพิพาท ร่วมติดตามลงพื้นที่ดังกล่าว ในการนี้พระราชวชิรธาดา เจ้าคณะจังหวัดหนองบัวลำภู ในฐานะผู้รับผิดชอบโครงการ ร่วมกับมูลนิธิชัยพัฒนา นายเวียงชัย  แก้วพินิจ รองผู้ว่าราชการจังหวัดหนองบัวลำภู นายแพทย์ศราวุธ  สันตินันตรักษ์ นายกองค์การบริหารส่วนจังหวัดหนองบัวลำภู ดร.ศักดิ์พงศ์  หอมหวล ผู้แทนจากมูลนิธิชัยพัฒนา ผู้บริหารส่วนราชการสังกัดกระทรวงยุติธรรมในพื้นที่จังหวัดหนองบัวลำภู และอุดรธานี ประกอบด้วย นายมิตรารุณห์  พรมอินทร์ ผู้บัญชาการเรือนจำจังหวัดหนองบัวลำภู นางสาวสายพิรุณ  วัฒนวงศ์สันติ ผู้อำนวยการสำนักงานบังคับคดีจังหวัดหนองบัวลำภู นายชูชาติ  สนิท พนักงานคุมประพฤติชำนาญการ รักษาราชการแทนผู้อำนวยการสำนักงานคุมประพฤติจังหวัดหนองบัวลำภู นายธีรชัย  บัวเข็ม พนักงานคุมประพฤติชำนาญการ รักษาราชการแทนผู้อำนวยการสถานพินิจและคุ้มครองเด็กและเยาวชนจังหวัดหนองบัวลำภู นางสาวจักษณา ปัญญาสิทธิ์ ผู้อำนวยการสำนักงานยุติธรรมจังหวัดอุดรธานี ร่วมให้การต้อนรับ
ซึ่งได้มีการเยี่ยมชมสถานที่สำคัญภายในวัด พร้อมทั้งตรวจเยี่ยมฐานการฝึกอาชีพให้กับผู้ต้องขัง ประกอบด้วย ฐานเรียนรู้งานดิน ฐานเรียนรู้งานปูนปั้น ฐานเรียนรู้แปลงเกษตร ๑ ไร่ ๑ แสน ฐานการเรียนรู้การเลี้ยงไก่พันธุ์ไข่ และฐานการเรียนรู้การเลี้ยงแพะ และตรวจเยี่ยมเรือนจำชั่วคราวบ้านห้วยเตย สังกัดเรือนจำจังหวัดหนองบัวลำภู
จากนั้นในช่วงเวลา ๑๓.๐๐ - ๑๔.๐๐ น. เข้าตรวจเยี่ยมเรือนจำจังหวัดหนองบัวลำภู และร่วมประชุมกับหัวหน้าส่วนราชการในสังกัดกระทรวงยุติธรรม ณ ห้องประชุมเรือนจำจังหวัดหนองบัวลำภู
ต่อจากนั้นในเวลา ๑๕.๐๐ - ๑๖.๐๐ น. นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม พร้อมด้วยนายเรืองศักดิ์ สุวารี อธิบดีกรมคุ้มครองสิทธิและเสรีภาพ ได้ร่วมลงพื้นที่ติดตามนิเทศผลการดำเนินงานและให้กำลังใจคณะกรรมการศูนย์ไกล่เกลี่ยระงับข้อพาทภาคประชาชนตำบลกุดแห่ อำเภอนากลาง จังหวัดหนองบัวลำภู โดยมีผู้แทนส่วนราชการ ผู้นำชุมชน รวมทั้งประชาชนในพื้นที่ให้การต้อนรับ
และในเวลา ๑๘.๐๐ น. นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม และนายเรืองศักดิ์ สุวารี อธิบดีกรมคุ้มครองสิทธิและเสรีภาพ ร่วมกับหน่วยงานในพื้นที่ ตำรวจ ปกครอง อบต.ได้เดินทางลงพื้นที่ไปยังองค์การบริหารส่วนตำบลเชียงหวาง อำเภอเพ็ญ จังหวัดอุดรธานี เพื่อรุดเยี่ยมและให้กำลังใจกับครอบครัวของผู้เสียหาย จากกรณีเกิดเหตุสลดผู้นำครอบครัวฆาตกรรมสมาชิกในครอบครัวจากนั้นได้ฆ่าตัวตายตาม สาเหตุเนื่องจากเครียดเกี่ยวกับปัญหาหนี้สิน ในการนี้ ผู้ช่วยรัฐมนตรีประจำกระทรวงยุติธรรม ได้มอบเงินช่วยเหลือส่วนตัว จำนวน ๕,๐๐๐ บาทให้กับทายาทของผู้เสียชีวิต จำนวน ๓ ราย ทั้งนี้ กรมคุ้มครองสิทธิและเสรีภาพ ได้ร่วมกับสำนักงานยุติธรรมจังหวัดอุดรธานีเร่งดำเนินการนำเรื่องของผู้เสียหายเข้าประชุมคณะอนุกรรมการพิจารณาค่าตอบแทนผู้เสียหายและจำเลยในคดีอาญาประจำจังหวัดอุดรธานี เพื่อให้การเยียวยาทายาทผู้เสียหายต่อไป
อนึ่ง พลเอก ประยุทธ์ จันทร์โอชา นายกรัฐมนตรี  รวมทั้งพลเอก ประวิตร วงษ์สุวรรณ รองนายกรัฐมนตรี ได้ให้ความสำคัญกับการแก้ไขปัญหาความเดือดร้อนของประชาชน  และนายสมศักดิ์ เทพสุทิน รัฐมนตรีว่าการกระทรวงยุติธรรม ได้เน้นย้ำให้ดำเนินงานยุติธรรมเชิงรุก สร้างสุขให้ประชาชน เพื่อให้ความเป็นธรรมกับประชาชนอย่างเสมอภาคทุกชนชั้น

ที่มา : https://www.thaigov.go.th/news/contents/details/25712
