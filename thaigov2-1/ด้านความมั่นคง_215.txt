รัฐบาลไทย-ข่าวทำเนียบรัฐบาล-เครือข่ายสหภาพแรงงานธนาคารฯ พบ “หม่อมเต่า” หาแนวทางช่วยเหลือพนักงานธนาคาร จากกรณีการควบรวม ธ.ธนชาต กับ ธ.ทหารไทย

วันศุกร์ที่ 27 กันยายน 2562
เครือข่ายสหภาพแรงงานธนาคารฯ พบ “หม่อมเต่า” หาแนวทางช่วยเหลือพนักงานธนาคาร จากกรณีการควบรวม ธ.ธนชาต กับ ธ.ทหารไทย
เครือข่ายสหภาพแรงงานธนาคารและสถาบันการเงิน เข้าพบ รมว.แรงงาน เพื่อหารือประเด็นการควบรวมของธนาคารธนชาต จำกัด (มหาชน)  กับธนาคารทหารไทย จำกัด (มหาชน)  เนื่องจากพนักงานทั้งสองธนาคารมีความวิตกกังวลเกี่ยวกับกระแสเลิกจ้าง
วันที่ ๒๗ กันยายน ๒๕๖๒ เวลา ๑๐.๐๐ น. หม่อมราชวงศ์จัตุมงคล  โสณกุล รัฐมนตรีว่าการกระทรวงแรงงาน นายสุทธิ  สุโกศล ปลัดกระทรวงแรงงาน และคณะผู้บริหารกระทรวงแรงงาน ให้การต้อนรับนายไวทิต  ศิริสุวรรณ ประธานเครือข่ายสหภาพแรงงานธนาคารและสถาบันการเงิน BFUN และคณะ ที่มาขอเข้าพบและหารือผลกระทบจากกรณีการควบรวมธนาคารทหารไทย จำกัด (มหาชน)  กับธนาคารธนชาต จำกัด (มหาชน) ณ ห้องรับรองรัฐมนตรีว่าการกระทรวงแรงงาน ชั้น ๖ อาคารกระทรวงแรงงาน โดย นายไวทิตฯ กล่าวว่า จากการควบรวมของธนาคารธนชาต จำกัด (มหาชน) กับธนาคารทหารไทย จำกัด (มหาชน)  ทำให้พนักงานทั้งสองธนาคารมีความวิตกกังวลเกี่ยวกับอนาคต และความมั่นคงในการทำงาน ถึงสถานะความดำรงอยู่ในการเป็นพนักงาน หลังจากควบรวมกิจการแล้วเสร็จว่า พนักงานจะยังคงสถานภาพการเป็นพนักงานของธนาคารอยู่หรือไม่ รวมถึงสภาพการจ้างหลังควบรวมกิจการ เนื่องจากมีกระแสการเลิกจ้าง การลดอัตรากำลังลงทั้งสองธนาคาร จึงต้องขอเข้าพบหารือรัฐมนตรีว่าการกระทรวงแรงงาน เพื่อร่วมหาแนวทาง รวมถึงแก้ไขปัญหาที่กำลังจะเกิดขึ้นจากการควบรวมธนาคารธนชาต จำกัด (มหาชน) กับธนาคารทหารไทย จำกัด (มหาชน) และเพื่อป้องกันการละเมิดต่อพนักงาน การบีบพนักงานทั้งทางตรงและทางอ้อม
ทั้งนี้ รมว.แรงงาน ได้รับทราบ พร้อมทั้งสั่งการให้หน่วยงานในสังกัดที่เกี่ยวข้องตรวจสอบข้อเท็จจริงดังกล่าว เพื่อเตรียมความพร้อมหากเกิดกรณีการเลิกจ้างขึ้น
ด้าน ปลัดกระทรวงแรงงาน กล่าวว่า หากเกิดกรณีการเลิกจ้างขึ้นจริง จะเป็นอำนาจหน้าที่ของกระทรวงแรงงานในการดูแลพนักงานธนาคารที่ได้รับผลกระทบให้ได้รับสิทธิความคุ้มครองตามกฎหมายอย่างครบถ้วน รวมถึงเตรียมมาตรการการช่วยเหลือในด้านต่างๆ ตามภารกิจของกระทรวงแรงงาน นอกจากนี้จะดำเนินการประสานหารือร่วมกับผู้บริหารธนาคารฯ เพื่อรับทราบข้อมูลและแนวทางการปฏิบัติต่อพนักงานเกี่ยวกับสถานภาพความดำรงอยู่ของพนักงานต่อไป
--------------------------------

ที่มา : https://www.thaigov.go.th/news/contents/details/23446
