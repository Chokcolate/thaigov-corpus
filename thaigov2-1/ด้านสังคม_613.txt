รัฐบาลไทย-ข่าวทำเนียบรัฐบาล-พุทธิพงษ์ รมว.ดีอีเอส จับมือ Facebook พร้อมรุดหน้าแก้ปัญหาดิจิทัล 4 ด้าน

วันอาทิตย์ที่ 19 มกราคม 2563
พุทธิพงษ์ รมว.ดีอีเอส จับมือ Facebook พร้อมรุดหน้าแก้ปัญหาดิจิทัล 4 ด้าน
พุทธิพงษ์ รมว.ดีอีเอส จับมือ Facebook พร้อมรุดหน้าแก้ปัญหาดิจิทัล 4 ด้าน
นายพุทธิพงษ์ ปุณณกัณต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) และคณะฯ เดินหน้าโรดโชว์หารือบริษัทยักษ์ใหญ่ด้านดิจิทัล ที่ซิลิคอน วัลเล่ย์ ของสหรัฐอเมริกาอย่างต่อเนื่อง โดยเมื่อวันที่ 17 มกราคม 2563 กระทรวงดีอีเอส คณะผู้บริหารกระทรวงฯ และสำนักงานส่งเสริมเศรษฐกิจดิจิทัล (depa) ได้เข้าหารือความร่วมมือกับผู้บริหารระดับสูงของ Facebook
ทางผู้บริหาร Facebook แจ้งว่าเป็นครั้งแรกที่มีรัฐมนตรีจากประเทศไทยมาเข้าพบ ทาง Facebook จึงให้ความสำคัญมาก ซึ่งการพบกันคราวนี้ ทำให้ได้มีการหารือในประเด็นต่างๆ ที่ประเทศไทยได้เคยเสนอในเชิงลึกยิ่งขึ้นใน 4 ด้าน ดังนี้
ด้าน Privacy การร่วมมือกันระหว่าง Facebook และกระทรวงดีอีเอส เพื่อสร้างความตระหนักให้ประชาชน มีความรู้ความเข้าใจเรื่อง privacy ของตนเอง จะทำอย่างไรให้ปลอดภัยในโลกออนไลน์ และให้ความรู้ SMEs ในเรื่อง protocol ที่จำเป็น
ด้าน Digital Inclusion เน้นการใช้เทคโนโลยีเพื่อช่วยผู้พิการทางสายตา พิการทางการได้ยิน พิการทางร่างกาย และผู้ที่มีความยากลำบากในการเรียนรู้ ให้สามารถใช้เทคโนโลยีเป็น ซึ่งหลายโครงการประสบความสำเร็จเป็นอย่างสูงและกำลังอยู่ระหว่างการขยายผล และมีแนวคิดในการร่วมกันจัด hackathon เพื่อประดิษฐ์เทคโนโลยีเพื่อช่วยเหลือคนพิการ
ด้าน Commercial Experience โดยมีแนวทางในการทำงานร่วมกัน เช่น เรื่องการเก็บภาษีจาก Facebook สำหรับการซื้อขายโฆษณาในประเทศไทย เรื่องการควบคุมสินค้าปลอมหรือไม่ถูกกฎหมายที่ขายผ่านช่องทาง Facebook
ด้าน Fake news โดยได้หารือแนวทางความร่วมมือในการแก้ไขปัญหาข่าวปลอม กับเนื้อหาที่ไม่เหมาะสมบน Facebook รวมถึงการสร้างขั้นตอนในการทำงานร่วมกันอย่างชัดเจน และ timeline ของกระบวนการแจ้งลบแอ็คเค้าท์ปลอม หรือข้อมูลเท็จได้อย่างรวดเร็ว เพื่อให้สามารถอธิบายให้ประชาชนรับทราบได้
การเข้าพบ Facebook ในครั้งนี้ นอกจากจะได้แลกเปลี่ยนวิสัยทัศน์กันแล้ว นายพุทธิพงษ์ กล่าวอีกว่า “ผู้บริหาร Facebook ยังให้ข้อมูลกับผมว่า Market Place ของ Facebook นั้นได้รับแรงบันดาลจากคนไทย เนื่องจากคนไทยใช้ Facebook ในการขายของเป็นจำนวนมาก และเป็นชาติที่มีวิธีที่น่าสนใจและแปลกใหม่ในการประยุกต์ใช้ social media ในการขายของออนไลน์” รมว.ดีอีเอส กล่าว
นอกจากนี้ รมว.ดีอีเอส ยังได้พบกับกลุ่มคนไทยที่ทำงานใน Facebook และนักศึกษาในมหาวิทยาลัย Stanford ซึ่งท่านได้ในความเห็นว่า “คนไทยเหล่านี้ เป็นคนรุ่นใหม่ที่มีความคิดน่าสนใจ เป็นอีกหนึ่งความหวังของประเทศไทย เพราะนอกจากมีความสามารถแล้ว ยังได้มีโอกาสอยู่ในสภาพแวดล้อมของเทคโนโลยีและ network ระดับโลก ผมได้ฝากน้องๆ ไว้ว่าหากได้มีโอกาส ขอให้กลับมาช่วยประเทศไทย เพราะคนเหล่านี้มีศักยภาพสูงมาก หากได้รับการสนับสนุนอย่างเหมาะสมและมีโอกาส จะใช้ความสามารถที่มีอยู่สร้างประโยชน์ ช่วยพัฒนาอุตสาหกรรมดิจิทัลของประเทศได้เป็นอย่างมาก”
ทั้งนี้ นายพุทธิพงษ์ และคณะฯ ยังอยู่ระหว่างการเดินทางโรดโชว์ ณ ประเทศสหรัฐอเมริกา ในระหว่างวันที่ 14 – 22 มกราคม 2563 เพื่อเชิญชวนนักลงทุนมาลงทุนในประเทศไทย อาทิ เช่น plug and play Tech center, Seagate, Facebook, CISCO, Google, AWS, เป็นต้น

ที่มา : https://www.thaigov.go.th/news/contents/details/25900
