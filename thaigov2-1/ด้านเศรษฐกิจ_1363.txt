รัฐบาลไทย-ข่าวทำเนียบรัฐบาล-กรมสรรพากรแนะยื่นแบบ ภ.ง.ด.90 ภ.ง.ด.91 อินเทอร์เน็ต ยื่นเร็ว คืนทันใจ ผ่านพร้อมเพย์

วันพฤหัสบดีที่ 30 มกราคม 2563
กรมสรรพากรแนะยื่นแบบ ภ.ง.ด.90 ภ.ง.ด.91 อินเทอร์เน็ต ยื่นเร็ว คืนทันใจ ผ่านพร้อมเพย์
กรมสรรพากรใช้ Big Data เชื่อมโยงข้อมูลค่าลดหย่อน ช่วยให้ผู้เสียภาษีได้รับความสะดวกในการกรอกแบบฯ ภ.ง.ด.90 ภ.ง.ด.91 แนะให้ยื่นทางอินเทอร์เน็ต สะดวก ง่าย ได้ทั้งจ่ายและผ่อนภาษี ส่วนผู้ที่ได้ภาษีคืน ให้สมัครพร้อมเพย์ช่วยให้ได้ภาษีคืนเร็ว
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี ในฐานะโฆษกกรมสรรพากร เปิดเผยว่า “ขณะนี้ถึงกำหนดเวลาของการยื่นแบบแสดงรายการภาษีเงินได้บุคคลธรรมดา (ภ.ง.ด. 90 ภ.ง.ด. 91) ประจำปีภาษี 2562 ซึ่งสามารถยื่นแบบฯ ได้ภายในวันที่ 31 มีนาคม 2563 หรือผู้ที่ยื่นแบบทางอินเทอร์เน็ตจะได้ขยายเวลาออกไปอีก ๘ วัน (ถึงวันที่ 8 เมษายน 2563) จึงขอให้ผู้ที่มีเงินได้ถึงเกณฑ์ตามที่กฎหมายกำหนดยื่นแบบแสดงรายการ พร้อมใช้สิทธิหักค่าใช้จ่ายและค่าลดหย่อนต่างๆ ให้ถูกต้อง โดยกรมสรรพากรขอแนะนำให้ท่านยื่นแบบแสดงรายการภาษีผ่านเว็บไซต์กรมสรรพากร www.rd.go.th หรือจะยื่นผ่าน RD Smart Tax Application ทางโทรศัพท์มือถือเฉพาะแบบฯ ภ.ง.ด. 91 กรณีไม่ยื่นรวม ก็จะช่วยประหยัดเวลาได้รับคืนภาษีเร็วเข้ากับวิถีชีวิตคนไทยยุค 4.0”
โฆษกกรมสรรพากร กล่าวเพิ่มเติมว่า “ข้อมูลค่าลดหย่อนหลายรายการ ได้แก่ ข้อมูลเบี้ยประกันสุขภาพ ข้อมูลการบริจาคผ่านระบบอิเล็กทรอนิกส์ (e-Donation) และข้อมูลเงินสะสมเข้ากองทุนบำเหน็จบำนาญข้าราชการ (กบข.) ได้มีการเชื่อมโยงข้อมูลกับกรมสรรพากรแล้ว สำหรับข้อมูลการใช้สิทธิค่าลดหย่อนประเภทอื่น ผู้ยื่นแบบฯ เพียงกรอกยอดการใช้สิทธิและเก็บเอกสารไว้กับตัวเอง จากนั้นกรมสรรพากรจะใช้ Data Analytics ประมวลผลข้อมูลจากฐานข้อมูลภายในและภายนอกเพื่อสั่งคืนเงินแบบอัตโนมัติ (เว้นแต่กรณีมีประเด็นความผิดปกติหรือต้องขอเอกสารเพิ่มเติม) ผู้เสียภาษีจะได้รับเงินคืนภาษีเข้าบัญชีพร้อมเพย์ที่ลงทะเบียนด้วยเลขประจำตัวประชาชนของผู้มีเงินได้ โดยไม่ต้องรอหนังสือแจ้งคืนเงินภาษีช่วยให้ได้รับเงินคืนภาษีรวดเร็วยิ่งขึ้น นอกจากการคืนภาษีผ่านบัญชีพร้อมเพย์แล้วยังมีช่องทางการรับเงินคืนภาษีคือเข้าบัญชีเงินฝากธนาคาร หรือเข้าบัญชีบัตร e-Money/e-Wallet ซึ่งจะต้องนำหนังสือแจ้งคืนเงินภาษีเงินได้บุคคลธรรมดาพร้อมบัตรประจำตัวประชาชนไปติดต่อเพื่อขอรับคืนเงินภาษีได้ที่ธนาคารตามที่ระบุไว้ในหนังสือต่อไป”
หากมีข้อสงสัยสามารถสอบถามรายละเอียดได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. 1161
กรมสรรพากร สำนักงานเลขานุการกรม  ส่วนประชาสัมพันธ์
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/26164
