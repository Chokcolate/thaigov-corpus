รัฐบาลไทย-ข่าวทำเนียบรัฐบาล-วธ.จับมือสมาคมโฆษณาแห่งประเทศไทย และหน่วยงานภาครัฐและเอกชน 14 แห่ง ร่วมใจผลิตสื่อโฆษณาที่ปลอดภัยและสร้างสรรค์ ส่งผลเชิงบวกต่อสังคม

วันพุธที่ 12 กุมภาพันธ์ 2563
วธ.จับมือสมาคมโฆษณาแห่งประเทศไทย และหน่วยงานภาครัฐและเอกชน 14 แห่ง ร่วมใจผลิตสื่อโฆษณาที่ปลอดภัยและสร้างสรรค์ ส่งผลเชิงบวกต่อสังคม
วธ.จับมือสมาคมโฆษณาแห่งประเทศไทย และหน่วยงานภาครัฐและเอกชน 14 แห่ง ร่วมใจผลิตสื่อโฆษณาที่ปลอดภัยและสร้างสรรค์ ส่งผลเชิงบวกต่อสังคม
วธ.จับมือสมาคมโฆษณาแห่งประเทศไทย และหน่วยงานภาครัฐและเอกชน 14 แห่ง
ร่วมใจผลิตสื่อโฆษณาที่ปลอดภัยและสร้างสรรค์ ส่งผลเชิงบวกต่อสังคม
วันที่ 12 กุมภาพันธ์ 2563 ที่ศูนย์การประชุมกระทรวงวัฒนธรรม ชั้น 8 กระทรวงวัฒนธรรม นายอิทธิพล คุณปลื้ม รัฐมนตรีว่าการกระทรวงวัฒนธรรม(รมว.วธ) เป็นสักขีพยานในพิธีลงนามบันทึกความร่วมมือโครงการ “การผลิตสื่อโฆษณาที่ปลอดภัยและสร้างสรรค์” หวังกระตุ้นและส่งเสริมให้ผู้ที่เกี่ยวข้องผลิตสื่อโฆษณาที่มีความถูกต้อง มีคุณธรรม จริยธรรม และส่งผลในเชิงบวกต่อสังคม โดยมี นายกฤษศญพงษ์ ศิริ ปลัดกระทรวงวัฒนธรรม นายวสันต์ ภัยหลีกลี้ ผู้จัดการกองทุนพัฒนาสื่อปลอดภัยและสร้างสรรค์ นายรติ พันธุ์ทวี นายกสมาคมโฆษณาแห่งประเทศไทย และผู้แทนหน่วยงานภาครัฐและเอกชน ร่วมลงนามในบันทึกความร่วมมือฯ
ปัจจุบันการโฆษณามีบทบาทสำคัญต่อสังคมทั้งด้านความคิด และพฤติกรรมของคน กระทรวงวัฒนธรรม โดยกองทุนพัฒนาสื่อปลอดภัยและสร้างสรรค์ และสมาคมโฆษณาแห่งประเทศไทย จึงมีความมุ่งมั่นที่จะเผยแพร่ความรู้ความเข้าใจเกี่ยวกับจรรยาบรรณให้แก่ผู้ที่เกี่ยวข้องในการผลิตสื่อโฆษณามาโดยตลอด เพื่อให้ผลผลิตที่เกิดจากการสร้างสรรค์สื่อโฆษณามีความถูกต้อง มีคุณธรรม จริยธรรม และส่งผลในเชิงบวกต่อสุขภาวะของผู้รับสาร ซึ่งในปีนี้ได้วธ.ร่วมกับหน่วยงานภาครัฐและเอกชนจัดโครงการ “การผลิตสื่อโฆษณาที่ปลอดภัยและสร้างสรรค์” โดยมีการลงนามใน “บันทึกข้อตกลงความร่วมมือ (MOU) การส่งเสริมการผลิตสื่อโฆษณาอย่างสร้างสรรค์ และปลอดภัย ภายใต้กรอบการกำกับดูแลตนเองและจรรยาบรรณวิชาชีพโฆษณา” กับหน่วยงานที่ร่วมเป็นภาคี 14 แห่ง ได้แก่ กระทรวงวัฒนธรรม (วธ.) กองทุนพัฒนาสื่อปลอดภัยและสร้างสรรค์ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) สำนักงานคณะกรรมการอาหารและยา (อย.) สำนักงานคณะกรรมการคุ้มครองผู้บริโภค (สคบ.) ศูนย์คุณธรรม (องค์การมหาชน) ชมรมตรวจพิจารณาภาพยนตร์โฆษณาทางวิทยุโทรทัศน์ประเทศไทย สมาคมการตลาดแห่งประเทศไทย สมาคมโฆษณาดิจิทัล (ประเทศไทย) สมาคมมีเดียเอเยนซี่และธุรกิจสื่อแห่งประเทศไทย สมาคมผู้ผลิตข่าวออนไลน์ คณะนิเทศศาสตร์และนวัตกรรมการจัดการ สถาบันบัณฑิตพัฒนบริหารศาสตร์ คณะนิเทศศาสตร์จุฬาลงกรณ์มหาวิทยาลัย และสมาคมโฆษณาแห่งประเทศไทย โดยบันทึกความร่วมมือนี้จะมีระยะเวลาการดำเนินงานร่วมกันตั้งแต่วันที่ 12 กุมภาพันธ์ 2563 – 11 กุมภาพันธ์ 2564
ทั้งนี้ ภาคีเครือข่ายจะมีบทบาทร่วมกันในการให้ข้อมูลและแนะนำแนวทางปฏิบัติที่ถูกต้อง มีคุณธรรม จริยธรรม ในการผลิตสื่อโฆษณาแก่บุคลากรที่อยู่ในอุตสาหกรรมโฆษณาให้มีความรู้ความเข้าใจที่ถูกต้องและสร้างสรรค์ นอกจากนี้ จะร่วมกันสร้างความตระหนักในเรื่องจรรยาบรรณและให้เกิดการกำกับตนเองของนักโฆษณาในการผลิตสื่อโฆษณาที่ปลอดภัยและสร้างสรรค์
สำหรับกิจกรรมภายใต้โครงการ “การผลิตสื่อโฆษณาที่ปลอดภัยและสร้างสรรค์” ซึ่งได้รับการสนับสนุนจากกระทรวงวัฒนธรรม โดยกองทุนพัฒนาสื่อปลอดภัยและสร้างสรรค์ จะดำเนินการตลอดปี 2563 ซึ่งมีทั้งการวิจัยองค์ความรู้จรรยาบรรณวิชาชีพโฆษณา การพัฒนาร่างจรรยาบรรณวิชาชีพโฆษณา การจัดอบรมให้กับนักวิชาชีพโฆษณาในกรุงเทพจำนวน 5 ครั้ง และต่างจังหวัด 4 ครั้ง ที่เชียงใหม่ สิงห์บุรี กระบี่ ขอนแก่น นอกจากนี้ ยังมีการเผยแพร่ประชาสัมพันธ์หลักสูตรการผลิตสื่อโฆษณาที่ปลอดภัยและสร้างสรรค์ในระบบ Thai MOOC ซึ่งมี 4 หลักสูตร คือ การสื่อสารโฆษณา โฆษณาสร้างสรรค์ โฆษณาปลอดภัย และความคาดหวังของสังคมต่อโฆษณา ซึ่งผู้สนใจสามารถลงทะเบียนเรียนผ่านทางออนไลน์โดยไม่เสียค่าใช้จ่าย ได้ทาง https://thaimooc.org/courses
----------------------------

ที่มา : https://www.thaigov.go.th/news/contents/details/26473
