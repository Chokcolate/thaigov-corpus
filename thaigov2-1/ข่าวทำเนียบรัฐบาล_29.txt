รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมกิจกรรมก่อนการประชุมคณะรัฐมนตรี

วันอังคารที่ 6 สิงหาคม 2562
นายกรัฐมนตรีเยี่ยมชมกิจกรรมก่อนการประชุมคณะรัฐมนตรี
นายกรัฐมนตรีเยี่ยมชมกิจกรรมก่อนการประชุมคณะรัฐมนตรี
วันนี้ ( 6 สิงหาคม 2562) เวลา 08.30 น. ณ บริเวณด้านหน้าตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เยี่ยมชมกิจกรรมก่อนการประชุมคณะรัฐมนตรี 5 คณะ ได้แก่ 1) กิจกรรมรณรงค์ประชาสัมพันธ์ “ผ้าไทยสู่สากล เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยกระทรวงวัฒนธรรม 2) องค์การสหประชาชาติมอบรางวัลองค์กรภาครัฐยอดเยี่ยมประจำปี 2562 โดยสำนักปลัดสำนักนายกรัฐมนตรี 3) ประชาสัมพันธ์โครงการ เข็มวันอานันทมหิดล พ.ศ.2562 โดยคณะแพทยศาสตร์ จุฬาลงกรณ์มหาวิทยาลัย 4) ประชาสัมพันธ์และจำหน่ายดอกมะลิงานวันแม่แห่งชาติ ประจำปี 2562  โดย สภาสังคมสงเคราะห์แห่งประเทศไทย ในพระบรมราชูปถัมภ์ และ 5) รณรงค์ฉีดวัคซีนป้องกันโรคไข้หวัดใหญ่แก่บุคลากรกลุ่มเสี่ยง โดยกระทรวงสาธารณสุข รายละเอียด ดังนี้
นายอิทธิพล คุณปลื้ม รัฐมนตรีว่าการกระทรวงวัฒนธรรม นำคณะกิจกรรมรณรงค์ประชาสัมพันธ์ “ผ้าไทยสู่สากล เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เสนอผลงานการออกแบบผ้าไทยร่วมสมัย ผ่าน Tablet โดยใช้เทคโนโลยี AR (Augmented Reality) และได้นำมาแสดงแฟชั่นโชว์ให้นายกรัฐมนตรีและสื่อมวลชนได้ชม ซึ่งนายกรัฐมนตรีกล่าวชื่นชมความสามารถในการออกแบบประยุกต์ผ้าไทยร่วมสมัยที่ทำได้อย่างสวยงาม ตนเองรู้สึกภูมิใจที่เห็นผ้าไทยไปสู่สากล รัฐบาลพร้อมส่งเสริมให้มีการประชาสัมพันธ์เอกลักษณ์และความสวยงามของความเป็นไทย เป็นที่รู้จักยิ่งขึ้นไปในต่างประเทศ
นางพัชราภรณ์ อินทรียงค์ ปลัดสำนักนายกรัฐมนตรี นำคณะเข้าพบเพื่อประชาสัมพันธ์องค์การสหประชาชาติมอบรางวัลองค์กรภาครัฐยอดเยี่ยมประจำปี 2562 (United Nations Public Service Awards 2019) ในสาขาการพัฒนาประสิทธิภาพและความรับผิดรับชอบในหน่วยงานภาครัฐ แก่องค์การบริหารส่วนตำบลหนองตาแต้ม จังหวัดประจวบคีรีขันธ์ จากผลงานเรื่อง "ชุมชนพลังงานแสงอาทิตย์แบบพึ่งพาตนเอง (Self-reliant Solar Energy Community)" เมื่อวันที่ 24 มิถุนายน ที่ผ่านมา ณ กรุงบากู สาธารณรัฐอาเซอร์ไบจาน โดยประเทศไทยเป็น 1 ใน 11 ประเทศ ที่ได้รับรางวัลในปีนี้ รางวัล United Nations Public Service Awards ซึ่งเป็นรางวัลอันทรงเกียรติสำหรับหน่วยงานภาครัฐ ที่เป็นที่ยอมรับในระดับสากล  ซึ่งนายกรัฐมนตรีได้แนะนำนวัตกรรม “ชุมชนพลังงานแสงอาทิตย์แบบพึ่งพาตนเอง” นี้ ขยายไปยังชุมชนต่างๆ ด้วยเพื่อให้ประชาชนนำไปใช้ในครัวเรือน พึ่งพาตนเองอย่างมีประสิทธิภาพ ซึ่งรัฐบาลพร้อมผลักดันนวัตกรรมนี้ไปสู่ต่างประเทศอีกด้วย
จากนั้น นายกรัฐมนตรีได้เยี่ยมชม การรณรงค์การรับบริจาค “เข็มวันอานันทมหิดล” พ.ศ.2562 และประชาสัมพันธ์โครงการ เข็มวันอานันทมหิดล พ.ศ.2562 โดยรองศาสตราจารย์นายแพทย์พงศ์ศักดิ์ ยุกตะนันทน์ รองคณบดีฝ่ายกิจการนิสิต และศ.ดร.นพ.สิทธิศักดิ์ หรรษาเวก ผู้ช่วยคณบดีฝ่ายกิจการนิสิต คณะแพทยศาสตร์ จุฬาลงกรณ์มหาวิทยาลัย เพื่อสนับสนุนมูลนิธิอานันทมหิดลและมูลนิธิสงเคราะห์เด็ก สภากาชาดไทย เพื่อนำไปช่วยเหลือพระภิกษุอาพาธและผู้ป่วยยากไร้ ของโรงพยาบาลจุฬาลงกรณ์ สภากาชาดไทย รวมทั้งยังนำไปสนับสนุนการออกหน่วยเพื่อรับบริจาคโลหิต โดยนิสิตแพทย์จุฬาลงกรณ์ และศูนย์บริการโลหิตแห่งชาติ สภากาชาดไทย ซึ่งการบริจาคโลหิตยังเป็นการช่วยต่อชีวิตจากผู้ให้ไปสู่ผู้รับด้วย
พร้อมกันนี้ นางเพ็ญพักตร์ ศรีทอง ที่ปรึกษาคณะกรรมการอำนวยการ สภาสังคมสงเคราะห์ฯ และประธานคณะกรรมการฝ่ายผลิตและจำหน่ายดอกมะลิ งานวันแม่แห่งชาติ ประจำปี 2562 นำคณะกรรมการ เด็กและเยาวชนดีเด่น สภาสังคมสงเคราะห์ พร้อมด้วยเจ้าหน้าที่สภาสังคมสงเคราะห์ฯ เข้าพบนายกรัฐมนตรีเพื่อประชาสัมพันธ์และจำหน่ายดอกมะลิซึ่งเป็นสัญลักษณ์ของงานวันแม่แห่งชาติโดยรายได้จากการจำหน่ายจะนำขึ้นทูลเกล้าฯ ถวายสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อโดยเสด็จพระราชกุศลตามพระราชอัธยาศัย โอกาสนี้ นายกรัฐมนตรีได้เชิญชวนให้สนับสนุนผลิตภัณฑ์ดอกมะลิ เพื่อนำไปช่วยเหลือผู้ประสบปัญหาความทุกข์ยาก เดือดร้อน รวมทั้งจะได้มอบเป็นทุนการศึกษาแก่เด็กและเยาวชน ที่ยากจน และขาดแคลนทั่วประเทศ
ภายในงาน นายอนุทิน ชาญวีรกุล รองนายกรัฐมนตรีและรัฐมนตรีว่าการกระทรวงสาธารณสุข ยังนำคณะบุคลากรทางการแพทย์เข้าพบนายกรัฐมนตรี เพื่อรณรงค์ฉีดวัคซีนป้องกันโรคไข้หวัดใหญ่ แก่บุคลากรกลุ่มเสี่ยงเพื่อลดการป่วยด้วยโรคไข้หวัดใหญ่และการตายเนื่องจากภาวะแทรกซ้อนของโรคไข้หวัดใหญ่ โดยนายกรัฐมนตรีกล่าวชื่นชมและสนับสนุนการรณรงค์ให้มีการรณรงค์ฉีดวัคซีนป้องกันไข้หวัดใหญ่ เพราะจะช่วยให้ประชาชนสามารถป้องกันและดูแลตนเองไว้ก่อนได้ในระดับหนึ่ง
-----------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22015
