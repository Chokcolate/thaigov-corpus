รัฐบาลไทย-ข่าวทำเนียบรัฐบาล-นายกรัฐมนตรี ให้กำลังใจคนไทยที่กลับจากอู่ฮั่น ย้ำรัฐบาลเดินหน้าแก้ไขปัญหาทุกอย่าง อย่างเต็มที่เพื่อพี่น้องประชาชน

วันพฤหัสบดีที่ 6 กุมภาพันธ์ 2563
นายกรัฐมนตรี ให้กำลังใจคนไทยที่กลับจากอู่ฮั่น ย้ำรัฐบาลเดินหน้าแก้ไขปัญหาทุกอย่าง อย่างเต็มที่เพื่อพี่น้องประชาชน
นายกรัฐมนตรี ให้กำลังใจคนไทยที่กลับจากอู่ฮั่น ย้ำรัฐบาลเดินหน้าแก้ไขปัญหาทุกอย่าง อย่างเต็มที่เพื่อพี่น้องประชาชน
วันนี้ (5 กุมภาพันธ์ 2563) เวลา 18.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมพูดคุยกับ นพ.สมศักดิ์ อรรฆศิลป์ รศ.นพ สืบสาย คงแสงดาว และ นพ. เกรียงศักดิ์ อติพรวณิช คณะแพทย์จาก โรงพยาบาลราชวิถี ผู้หาวิธีรักษาเชื้อไวรัสโคโรนา สายพันธุ์ใหม่ 2019 เพื่อสร้างความเชื่อมั่นต่อวงการสาธารณสุขไทยในการรับมือกับโรคระบาด และ Video Call พูดคุยกับตัวแทนคนไทยที่กลับจากอู่ฮั่น ในรายการ Government Weekly สรุปประเด็นดังนี้
คณะแพทย์ได้รายงานสถานการณ์ล่าสุดของไวรัสโคโรนา สายพันธุ์ใหม่ 2019 ในประเทศไทยว่า  ขณะนี้อยู่ในระยะที่สามารถควบคุมได้ โดยรัฐบาลได้ดำเนินการอย่างบูรณาการ ป้องกันการแพร่เชื้อ ให้มีผู้ป่วยน้อยที่สุด ซึ่งเป็นที่น่าภูมิใจที่สาธารณสุขไทยถือเป็นอันดับต้นของโลก โดยเฉพาะอย่างยิ่งการแก้ไขปัญหาไข้อุบัติใหม่ และในขณะเดียวกัน ได้ให้กระทรวงพาณิชย์เข้าไปตรวจสอบและเร่งการผลิตหน้ากากอนามัย เนื่องจากมีความต้องการสูง โดยจะจัดให้มีการจำหน่ายในที่เหมาะสม หาซื้อได้สะดวก และผลิตให้เพียงพอต่อความต้องการของประชาชนทั้งในประเทศและต่างประเทศ ซึ่งอย่างไรก็ตามประชาชนต้องดูแล รักษาสุขภาพของตนเองในเบื้องต้น ติดตามข่าวสารจากทางราชการอย่าหลงเชื่อข่าวปลอม เพื่อป้องกันการรับรู้ข่าวสารที่อาจจะคลาดเคลื่อน หากมีข้อสงสัยสามารถโทรสายด่วน 1422
ทั้งนี้ นายกรัฐมนตรีฝากถึงประชาชนทุกภาคส่วน ร่วมมือกันแก้ไขปัญหา ไม่รังเกียจกัน ไม่ว่าจะในประเทศหรือต่างประเทศ เมื่อมีความร่วมมือกัน มีระบบคัดกรองที่ดีแล้ว จะสามารถยุติการแพร่ระบาดได้ในอนาคต เชื่อว่าเราจะแก้ปัญหาได้เร็วขึ้น และไปสู่การแก้ปัญหาอย่างยั่งยืนในวันข้างหน้า ทั้งนี้ขอขอบคุณบุคลากรทั้งการแพทย์ สาธารณสุข ตลอดจนภาคเอกชนที่ร่วมมือกันแก้ไขปัญหา ขอให้ประชาชนดูแลตนเองในเบื้องต้น สำรวจสุขภาพตนเองและคนรอบข้าง เรียนรู้ไปด้วยกัน ทำความเข้าใจอย่างถูกต้อง เพื่อป้องกันตนเองจากไวรัสโคโรนาหรือไข้หวัดอื่น ๆ
โดยก่อนหน้านั้น ช่วงเปิดรายการ นายกรัฐมนตรี Video Call พูดคุยและให้กำลังใจตัวแทนคนไทยที่กลับจากอู่ฮั่น พร้อมขอให้ประชาชนร่วมมือ ช่วยเหลือซึ่งกันและกัน และย้ำว่ารัฐบาลให้ความสำคัญกับทุกปัญหา และจะดำเนินการแก้ไขทุกปัญหาอย่างเต็มที่ เพื่อพี่น้องประชาชน
...............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/26329
