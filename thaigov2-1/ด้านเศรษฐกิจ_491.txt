รัฐบาลไทย-ข่าวทำเนียบรัฐบาล-รัฐมนตรีฯสุริยะ กล่าวปาฐกถาในงาน The Next Thailand 4.0

วันอังคารที่ 24 กันยายน 2562
รัฐมนตรีฯสุริยะ กล่าวปาฐกถาในงาน The Next Thailand 4.0
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ร่วมกล่าวปาฐกถาพิเศษ ในงาน "The Next Thailand 4.0 ทางออกเศรษฐกิจไทย ฝ่าวิกฤตเศรษฐกิจโลก" จัดโดย ธนาคารกรุงไทย ณ ห้องฉัตราบอลรูม โรงแรมสยามเคมปินสกี้ กรุงเทพฯ
23 กันยายน 2562 เวลา 15.45 น. นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ร่วมกล่าวปาฐกถาพิเศษ ในงาน "The Next Thailand 4.0 ทางออกเศรษฐกิจไทย ฝ่าวิกฤตเศรษฐกิจโลก" จัดโดย ธนาคารกรุงไทย โดยมี นายเอกนิติ นิติทัณฑ์ประภาศ ประธานกรรมการธนาคารกรุงไทย พร้อมด้วยคณะผู้บริหาร ให้การต้อนรับ ณ ห้องฉัตราบอลรูม โรงแรมสยามเคมปินสกี้ กรุงเทพฯ
รัฐมนตรีฯ สุริยะ กล่าวว่า จากสถานการณ์การแข่งขันทางการค้าและระบบเศรษฐกิจโลกในปัจจุบัน มีรูปแบบที่ซับซ้อนและเปลี่ยนแปลงไปอย่างรวดเร็ว ซึ่งส่งผลกระทบต่อเศรษฐกิจทั่วโลก ท่ามกลางความไม่แน่นอนในทุกมิติ ล้วนเป็นความท้าทายที่ภาคเศรษฐกิจอุตสาหกรรมไทยจะต้องเผชิญ แต่เราจะต้องมีเส้นทางเดินใหม่เพิ่มขึ้น เส้นทางที่การพัฒนาประเทศไทย ที่มีปลายทางอยู่ที่ “ประเทศไทย 4.0” ซึ่งในมิติของเศรษฐกิจ หมายถึงเป้าหมายสำคัญ 3 ประการ ได้แก่ 1.ประเทศไทยจะต้องเติบโตก้าวผ่านรายได้ขั้นกลางให้ได้ ก่อนที่จะเป็นประเทศสังคมผู้สูงอายุอย่างเต็มตัว 2. ประเทศไทยจะต้องเติบโตอย่างสมดุลทั้งในด้านเศรษฐกิจ สังคมชุมชน และสิ่งแวดล้อม 3. ประเทศไทยจะต้องเติบโตอย่างทั่วถึงทุกภูมิภาค ไม่ใช่รวยกระจุกจนกระจาย
จากเป้าประสงค์ 3 ประการข้างต้นนั้น กระทรวงอุตสาหกรรม ได้ถอดรหัสออกมาเป็นเส้นทาง “อุตสาหกรรม 4.0” เพื่อการพัฒนาภาคอุตสาหกรรมไทย โดยได้มอบนโยบายแก่หน่วยงานต่างๆ ของกระทรวงอุตสาหกรรม ให้เร่งปรับเปลี่ยนโครงสร้างอุตสาหกรรมจากเดิมที่ใช้แรงงานเข้มข้น และเทคโนโลยีอย่างง่าย ที่ผลิตสินค้าและบริการที่ไม่ซับซ้อน มาสู่อุตสาหกรรมที่มีความต้องการในอนาคต สามารถสร้างมูลค่าด้วยความรู้ มุ่งเน้นการใช้เทคโนโลยีและนวัตกรรมเพื่อเพิ่มมูลค่า ให้เกิดการยกระดับผลิตภาพการผลิต และผลักดันให้ประเทศไทย มีการขยายตัวทางเศรษฐกิจให้อยู่ในระดับที่สูงเพียงพอต่อการก้าวข้ามกับดักประเทศรายได้ปานกลาง ควบคู่ไปกับการกระจายรายได้ไปสู่เศรษฐกิจฐานราก และการพัฒนาที่เป็นมิตรกับสิ่งแวดล้อมอย่างยั่งยืน
ทั้งนี้ กระทรวงอุตสาหกรรม ยังได้เร่งการขับเคลื่อนนโยบายให้เกิดผลในทางปฏิบัติอย่างเป็นรูปธรรมในทุกมิติ ทุกสาขา ทุกระดับ และทุกพื้นที่ทั่วประเทศ ภายใต้ความร่วมมือระหว่างรัฐ เอกชน สถาบันการศึกษา สถาบันการเงิน รวมทั้งภาคประชาชน ใน 3 เรื่องหลัก คือ 1. การขับเคลื่อนอุตสาหกรรมเป้าหมาย 2. การขับเคลื่อน SMEs 3. การดึงดูดการลงทุน และการอำนวยความสะดวกในการดำเนินธุรกิจ

ที่มา : https://www.thaigov.go.th/news/contents/details/23362
