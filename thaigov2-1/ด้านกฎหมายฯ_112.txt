รัฐบาลไทย-ข่าวทำเนียบรัฐบาล-กระทรวงยุติธรรม ใช้มาตรการเชิงรุก เพื่อจัดการเรื่องราวร้องทุกข์ของประชาชน โดยบูรณาการร่วมกับหน่วยงานที่เกี่ยวข้อง ภายใต้การดำเนินงานของ "ศูนย์ยุติธรรมสร้างสุข" ตามนโยบายของรัฐมนตรี

วันพุธที่ 30 ตุลาคม 2562
กระทรวงยุติธรรม ใช้มาตรการเชิงรุก เพื่อจัดการเรื่องราวร้องทุกข์ของประชาชน โดยบูรณาการร่วมกับหน่วยงานที่เกี่ยวข้อง ภายใต้การดำเนินงานของ "ศูนย์ยุติธรรมสร้างสุข" ตามนโยบายของรัฐมนตรี
กระทรวงยุติธรรม ใช้มาตรการเชิงรุก เพื่อจัดการเรื่องราวร้องทุกข์ของประชาชน โดยบูรณาการร่วมกับหน่วยงานที่เกี่ยวข้อง ภายใต้การดำเนินงานของ "ศูนย์ยุติธรรมสร้างสุข" ตามนโยบายของรัฐมนตรีว่าการกระทรวงยุติธรรม
ในวันอังคารที่ ๒๙ ตุลาคม ๒๕๖๒ เวลา ๑๐.๐๐ น. ณ ห้องประชุมกระทรวงยุติธรรม ๒ ชั้น ๘ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม พร้อมด้วย พันตำรวจเอก สุชาติ วงศ์อนันต์ชัย หัวหน้าผู้ตรวจราชการกระทรวงยุติธรรม เป็นประธานการประชุมอนุกรรมการสืบสวนข้อเท็จจริงในคณะกรรมการจัดการเรื่องราวร้องทุกข์ประจำกระทรวงยุติธรรม ครั้งที่ ๑ ประจำปีงบประมาณ พ.ศ.๒๕๖๓ โดยมีคณะอนุกรรมการ และผู้แทนจากหน่วยงานที่เกี่ยวข้อง เข้าร่วมประชุม
ที่ประชุมรับทราบตามที่กระทรวงยุติธรรมได้ดำเนินการเปิด “ศูนย์ยุติธรรมสร้างสุข” ตามนโยบายของนายสมศักดิ์ เทพสุทิน รัฐมนตรีว่าการกระทรวงยุติธรรมที่ต้องการขับเคลื่อนยุทธศาสตร์ด้านการป้องกันปราบปรามอาชญากรรมด้านความมั่นคงให้สามารถแก้ไขปัญหาความเดือดร้อนของประชาชน หรือเหยื่ออาชญากรรมให้มีความรวดเร็ว ทันต่อสถานการณ์ความเปลี่ยนแปลงของสังคม และมีความสอดคล้องกับแผนยุทธศาสตร์ชาติ และแผนแม่บทต่างๆ ทั้งนี้ กระทรวงยุติธรรมได้แต่งตั้งอนุกรรมการสืบสวนข้อเท็จจริงในคณะกรรมการจัดการเรื่องราวร้องทุกข์ประจำกระทรวงยุติธรรม โดยบูรณาการการดำเนินงานร่วมกับหน่วยงานที่เกี่ยวข้อง ประกอบด้วย สำนักงานอัยการสูงสุด สำนักงานตำรวจแห่งชาติ สำนักงาน ปปง. กระทรวงทรัพยากรธรรมชาติและสิ่งแวดล้อม กรมการปกครอง กระทรวงมหาดไทย สำนักงานคณะกรรมการกำกับหลักทรัพย์และตลาดหลักทรัพย์ ธนาคารแห่งประเทศไทย สภาหอการค้าไทย และสภาอุตสาหกรรมแห่งประเทศไทย โดยมีอำนาจหน้าที่ในการรวบรวมข้อเท็จจริงและพยานหลักฐานที่เป็นประโยชน์ในการอำนวยความยุติธรรมตามคำร้องทุกข์ของประชาชน และมีหน้าที่ในการตรวจสอบ วิเคราะห์ปัญหาอาชญากรรมสำคัญที่ส่งผลกระทบต่อสังคมโดยรวม และปัญหาความเดือดร้อนของประชาชนในด้านต่างๆ ที่จำเป็นต้องแก้ไขโดยเร่งด่วนให้เกิดผลเป็นรูปธรรม
นอกจากนี้ ที่ประชุมได้รับทราบข้อคิดเห็น ข้อเสนอแนะจากคณะอนุกรรมการ และผู้แทนจากหน่วยงานที่เกี่ยวข้อง เพื่อนำมากำหนดรูปแบบ และวิธีการปฏิบัติงานในการขับเคลื่อนให้ศูนย์ยุติธรรมสร้างสุขเป็นหน่วยงานที่สามารถเชื่อมโยงเครือข่ายกับหน่วยงานที่เกี่ยวข้องในการอำนวยความยุติธรรมให้กับประชาชนทุกด้าน โดยเน้นการทำงานเชิงรุกในเรื่องที่มีความพิเศษ ซึ่งต้องอาศัยความรู้ ความเชี่ยวชาญของแต่ละหน่วยงานในการแก้ไขปัญหาให้ประชาชน โดยมีกรอบระยะเวลาการปฏิบัติงานที่ชัดเจน รวดเร็ว และมีประสิทธิภาพมากยิ่งขึ้น

ที่มา : https://www.thaigov.go.th/news/contents/details/24165
