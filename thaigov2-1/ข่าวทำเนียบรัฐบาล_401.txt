รัฐบาลไทย-ข่าวทำเนียบรัฐบาล-รอง.นรม.พล.อ ประวิตร ฯ เร่งขับเคลื่อนแผนงานอนุรักษ์เมืองเก่า ให้สอดคล้องกับคุณค่าทางประวัติศาสตร์ ส่งเสริมการท่องเที่ยว

วันพฤหัสบดีที่ 21 พฤศจิกายน 2562
รอง.นรม.พล.อ ประวิตร ฯ เร่งขับเคลื่อนแผนงานอนุรักษ์เมืองเก่า ให้สอดคล้องกับคุณค่าทางประวัติศาสตร์ ส่งเสริมการท่องเที่ยว
รอง.นรม.พล.อ ประวิตร ฯ เร่งขับเคลื่อนแผนงานอนุรักษ์เมืองเก่า ให้สอดคล้องกับคุณค่าทางประวัติศาสตร์ ส่งเสริมการท่องเที่ยว
วันนี้ ( 21 พฤศจิกายน 2562) เวลา 10.00น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการอนุรักษ์และพัฒนากรุงรัตนโกสินทร์และเมืองเก่า ครั้งที่ 3/2562 ร่วมกับหน่วยงานที่เกี่ยวข้อง
ที่ประชุมรับทราบความคืบหน้าการก่อสร้างอุโมงค์ทางเดินลอดถนนหน้าพระลาน และถนนมหาราชเพื่อปรับปรุงสภาพแวดล้อมบริเวณสนามหลวง ถนนหน้าพระลานและถนนมหาราชให้เป็นระเบียบเรียบร้อยมีศักยภาพรองรับนักท่องเที่ยว และให้เกิดความปลอดภัยในการสัญจร โดยมอบให้กรุงเทพมหานคร พิจารณาปรับปรุงรายละเอียดรูปแบบโครงการให้มีความเหมาะสม สอดคล้องกลมกลืนในพื้นที่ เช่น การเชื่อมต่ออุโมงค์ทางเดินลอดถนน ตำแหน่งทางขึ้น-ลง และการออกแบบใช้ประโยชน์ในลักษณะอารยสถาปัตย์ เพื่อทุกคนในสังคมสามารถใช้บริการได้อย่างสะดวกและปลอดภัย
นอกจากนี้ ที่ประชุมได้พิจารณาการปรับปรุงพื้นที่ของสำนักงานทรัพย์สินพระมหากษัตริย์ บริเวณถนนราชดำเนินกลางและสวนนาคราภิรมย์ โดยให้อาคารและที่ดินตลอดสองฝั่งถนนราชดำเนินกลางได้รับการปรับปรุงพัฒนาให้มีความสวยงามมีคุณค่าทางศิลปวัฒนธรรมและสถานที่ท่องเที่ยว โดยเบื้องต้นจะดำเนินการปรับปรุงภาพลักษณ์สถาปัตยกรรมภายนอกอาคารเป็นต้นแบบ2อาคาร (อาคารนิทรรศรัตนโกสินทร์ และอาคารเทเวศประกันภัย ส่วนพื้นที่บริเวณสวนนาคราภิรมย์ มีแนวคิดผสมผสาน เชื่อมโยงกับพื้นที่ตลาดท่าเตียนที่สอดคล้องกับบริบทพื้นที่และนักท่องเที่ยว โดยมอบให้สำนักงานทรัพย์สินพระมหากษัตริย์ นำแนวคิดการอนุรักษ์และพัฒนาพื้นที่สำคัญไปปรับปรุงให้สอดคล้องกับคุณค่าทางประวัติศาสตร์
พร้อมกันนี้ ที่ประชุมได้พิจารณาการจัดทำแผนแม่บทและผังแม่บทการอนุรักษ์และพัฒนาเมืองเก่า:เมืองเก่าระยอง และเมืองเก่าสุรินทร์ ซึ่งเป็นกลไกสำคัญให้กับหน่วยงาน ภาคส่วนที่เกี่ยวข้องและประชาชนในพื้นที่เมืองเก่าสามารถขับเคลื่อนงานอนุรักษ์และพัฒนาเมืองเก่าให้มีความสอดคล้องกับบริบทพื้นที่เพื่อดำรงคุณค่ามรดกทางวัฒนธรรมสืบต่อไป โดยกระบวนการมีส่วนร่วมของทุกภาคส่วน รวมทั้งงการปรับปรุงองค์ประกอบคณะอนุกรรมการการอนุรักษ์และพัฒนาเมืองเก่าน่าน เมืองเก่าลำพูน และเมืองเก่าราชบุรี ให้มีความสอดคล้องกับพื้นที่และเพิ่มผู้ทรงคุณวุฒิที่มีความเชี่ยวชาญที่เกี่ยวข้องมาร่วมเป็นเครือข่ายในการอนุรักษ์และพัฒนาเมืองเก่า
ทั้งนี้ รองนายกรัฐมนตรีได้เน้นย้ำให้หน่วยงานที่เกี่ยวข้องเร่งขับเคลื่อนตามแผนงานรวมทั้งประชาสัมพันธ์ให้ประชาชนรับทราบอย่างต่อเนื่อง
…………………………………………………………………………
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24724
