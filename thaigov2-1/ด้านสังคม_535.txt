รัฐบาลไทย-ข่าวทำเนียบรัฐบาล-อนุทิน โชว์บริการความเป็นเลิศ 6 ด้านการแพทย์ และนวดไทย ท่องเที่ยวเชิงสุขภาพ สร้างรายได้ กระตุ้นเศรษฐกิจไทย

วันศุกร์ที่ 27 ธันวาคม 2562
อนุทิน โชว์บริการความเป็นเลิศ 6 ด้านการแพทย์ และนวดไทย ท่องเที่ยวเชิงสุขภาพ สร้างรายได้ กระตุ้นเศรษฐกิจไทย
กระทรวงสาธารณสุข กระทรวงการท่องเที่ยวและกีฬา ส่งเสริมความเป็นเลิศบริการทางการแพทย์ 6 ด้าน  นวดไทย ผลิตภัณฑ์สุขภาพ และท่องเที่ยวเชิงสุขภาพ สร้างรายได้เข้าประเทศ กระตุ้นเศรษฐกิจ
วันนี้ (27 ธันวาคม 2562) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา ประธานการประชุมคณะกรรมการอำนวยการเพื่อพัฒนาประเทศไทยให้เป็นศูนย์กลางสุขภาพนานาชาติ (นโยบาย Medical Hub) ครั้งที่ 3/2562 โดยมีคณะกรรมการทั้งภาครัฐและภาคเอกชน ร่วมประชุม
นายอนุทินกล่าวว่า ที่ประชุมได้พิจารณามาตรการสร้างรายได้กระตุ้นเศรษฐกิจให้ประเทศไทยเป็นศูนย์กลางสุขภาพนานาชาติ และเห็นชอบในหลักการส่งเสริมบริการรักษาพยาบาลบริการเพื่อส่งเสริมสุขภาพ การศึกษา และผลิตภัณฑ์สุขภาพที่มีศักยภาพสูงและดึงดูดชาวต่างชาติ (Magnet) ได้แก่ การพัฒนาความเป็นเลิศบริการรักษาพยาบาล 6 ด้าน ได้แก่ ด้านความงาม การแปลงเพศ ข้อเข่า หัวใจ ผู้มีบุตรยาก และทันตกรรม เพื่อดึงดูดชาวต่างชาติให้มาใช้บริการรักษาพยาบาล รวมทั้งการยกระดับมาตรฐานนวดไทยจนเป็นที่ยอมรับในระดับสากล ให้เป็นมรดกโลก ในการประชุมคณะกรรมการร่วมระหว่างรัฐบาลตามภาคีอนุสัญญาว่าด้วยการสงวนรักษามรดกวัฒนธรรมที่จับต้องไม่ได้ของยูเนสโก ครั้งที่ 14 วันที่ 12 ธ.ค.2562 ณ กรุงโบโกตา สาธารณรัฐโคลอมเบีย
นายอนุทินกล่าวต่อว่า การส่งเสริมการท่องเที่ยวเชิงสุขภาพและการบริการทางการแพทย์ ได้ดำเนินการสอดรับกับนโยบายรัฐบาลที่จะพัฒนาประเทศไทยให้เป็นศูนย์กลางสุขภาพนานาชาติ ขับเคลื่อนเศรษฐกิจในอนาคต และผลักดันการเจริญเติบโตทางเศรษฐกิจ โดยต่อยอดอุตสาหกรรมที่มีศักยภาพ อาทิ อุตสาหกรรมการท่องเที่ยวกลุ่มรายได้ดีและการท่องเที่ยวเชิงสุขภาพ อุตสาหกรรมแห่งอนาคต อุตสาหกรรมการแพทย์ครบวงจร ซึ่งมีความสอดคล้องตามยุทธศาสตร์ชาติ 20 ปี ด้านการสร้างความสามารถในการแข่งขัน และแผนพัฒนาเศรษฐกิจและสังคมแห่งชาติ ฉบับที่ 12 ด้านการสร้างความเข้มแข็งทางเศรษฐกิจและแข่งขันได้อย่างยั่งยืน
นอกจากนี้ เพื่อกระตุ้นเศรษฐกิจ กระทรวงสาธารณสุข กระทรวงการท่องเที่ยวและกีฬา องค์กรระหว่างประเทศ และหน่วยงานที่เกี่ยวข้องทั้งภาครัฐและเอกชน จะจัดงานมหกรรมสินค้าและบริการสุขภาพ (Thailand Health Expo) ประจำปี 2563 ขึ้นระหว่างวันที่ 4 – 8 มีนาคม 2563 ณ ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี เพื่อแสดงศักยภาพในการเป็นศูนย์กลางการท่องเที่ยวเชิงสุขภาพของโลก รวมทั้งสร้างโอกาสให้ผู้ประกอบการด้านบริการสุขภาพของประเทศไทยได้ดำเนินกิจกรรมการตลาดต่างประเทศและการเจรจาธุรกิจ (Business Matching) เพื่อเพิ่มส่งเสริมศักยภาพธุรกิจด้านการท่องเที่ยวเชิงสุขภาพไทย
************************************** 27 ธันวาคม 2562

ที่มา : https://www.thaigov.go.th/news/contents/details/25532
