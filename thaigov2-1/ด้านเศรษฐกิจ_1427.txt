รัฐบาลไทย-ข่าวทำเนียบรัฐบาล- การผ่อนคลายหลักเกณฑ์ให้ผู้ส่งออกไม่ต้องนำเงินรายได้กลับเข้าประเทศ (Repatriation)

วันพฤหัสบดีที่ 6 กุมภาพันธ์ 2563
การผ่อนคลายหลักเกณฑ์ให้ผู้ส่งออกไม่ต้องนำเงินรายได้กลับเข้าประเทศ (Repatriation)
รมว.คลังได้ให้ความเห็นชอบและลงนามในประกาศกระทรวงการคลัง เรื่อง การควบคุมการแลกเปลี่ยนเงิน (ฉบับที่ 9) เมื่อวันที่ 4 กุมภาพันธ์ 2563 โดยมีสาระสำคัญคือ การอนุญาตให้มีการผ่อนคลายหลักเกณฑ์ให้ผู้ส่งออกไม่ต้องนำเงินรายได้ค่าของส่งออกสินค้ากลับเข้าประเทศ
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า รัฐมนตรีว่าการกระทรวงการคลังได้ให้ความเห็นชอบและลงนามในประกาศกระทรวงการคลัง เรื่อง การควบคุมการแลกเปลี่ยนเงิน (ฉบับที่ 9) เมื่อวันที่ 4 กุมภาพันธ์ 2563 โดยมีสาระสำคัญคือ การอนุญาตให้มีการผ่อนคลายหลักเกณฑ์ให้ผู้ส่งออกไม่ต้องนำเงินรายได้ค่าของส่งออกสินค้ากลับเข้าประเทศ โดยการขยายวงเงินค่าของส่งออกจาก ปัจจุบัน ที่มีมูลค่าต่ำกว่า 200,000 ดอลลาร์สหรัฐอเมริกา (สัดส่วนของมูลค่าการส่งออกที่ได้รับประโยชน์คิดเป็นร้อยละ 50) เป็น 1,000,000 ดอลลาร์สหรัฐอเมริกา (สัดส่วนของมูลค่าการส่งออกที่ได้รับประโยชน์เพิ่มเป็นร้อยละ 80) ซึ่งการผ่อนคลายหลักเกณฑ์ดังกล่าว จะมีส่วนช่วยลดต้นทุนของผู้ส่งออกในการนำเงินกลับเข้าประเทศและโอนเงินออกไปเพื่อชำระภาระในต่างประเทศ เพิ่มสภาพคล่องในการบริหารจัดการรายได้จากต่างประเทศ ตลอดจนการสร้างความสมดุลของเงินไหลเข้าออกนอกประเทศในระยะยาว
อนึ่ง กระทรวงการคลังจะได้ดำเนินการส่งประกาศกระทรวงการคลังฉบับดังกล่าว เพื่อนำลงประกาศ ในราชกิจจานุเบกษาเพื่อให้มีผลบังคับใช้โดยเร็ว และธนาคารแห่งประเทศไทยจะได้ดำเนินการออกประกาศเจ้าพนักงานที่เกี่ยวข้องต่อไป
สำนักนโยบายระบบการเงินและสถาบันการเงิน สำนักงานเศรษฐกิจการคลัง
โทร. 0 2273 9020 ต่อ 3232
โทรสาร 0 2618 3366

ที่มา : https://www.thaigov.go.th/news/contents/details/26346
