รัฐบาลไทย-ข่าวทำเนียบรัฐบาล-การประชุมคณะกรรมการป้องกันและปราบปรามยาเสพติด ครั้งที่ ๑/๒๕๖๒ เพื่อขับเคลื่อนการแก้ไขปัญหายาเสพติดตามยุทธศาสตร์ชาติ

วันเสาร์ที่ 7 ธันวาคม 2562
การประชุมคณะกรรมการป้องกันและปราบปรามยาเสพติด ครั้งที่ ๑/๒๕๖๒ เพื่อขับเคลื่อนการแก้ไขปัญหายาเสพติดตามยุทธศาสตร์ชาติ
การประชุมคณะกรรมการป้องกันและปราบปรามยาเสพติด ครั้งที่ ๑/๒๕๖๒ เพื่อขับเคลื่อนการแก้ไขปัญหายาเสพติดตามยุทธศาสตร์ชาติ
ในวันศุกร์ที่ ๖ ธันวาคม ๒๕๖๒ เวลา ๑๓.๓๐ น.​ ณ ห้องประชุม ๓๐๑ ชั้น ๓ ตึกบัญชาการ ทำเนียบรัฐบาล  นายวิษณุ เครืองาม รองนายกรัฐมนตรี เป็นประธานการประชุมคณะกรรมการป้องกันและปราบปรามยาเสพติด ครั้งที่ ๑/๒๕๖๒ โดยมีนายสมศักดิ์​ เทพ​สุ​ทิน​ รัฐมนตรี​ว่าการ​กระทรวง​ยุติธรรม​ พันตำรวจเอก​ ดุษฎี​ อารยวุฒิ​ รองปลัดกระทรวงยุติธรรม​ พันตำรวจตรี​ สุริยา สิงหกมล รองเลขาธิการ ป.ป.ส. ทำหน้าที่กรรมการและเลขานุการ นายวีรวัฒน์​ เต็งอำนวย รองเลขาธิการ​ ป.ป.ส.​ เป็นผู้ช่วย​เลขานุการ นายวิชัย ไชยมงคล ที่ปรึกษาการป้องกันและปราบปรามยาเสพติด​ พร้อมด้วยคณะกรรมการฯ​ เข้าร่วมประชุม
โดยที่ประชุมได้ร่วมกันพิจารณาร่างแผนปฏิบัติการด้านการป้องกันและปราบปรามยาเสพติด พ.ศ. ๒๕๖๓-๒๕๖๕ และร่างแผนปฏิบัติการด้านการป้องกันและปราบปรามยาเสพติด พ.ศ. ๒๕๖๓ ตามนโยบายของรัฐบาล พลเอก ประยุทธ์ จันทร์โอชา นายกรัฐมนตรี ภายใต้ข้อเน้นย้ำของนายสมศักดิ์ เทพสุทิน รัฐมนตรีว่าการกระทรวงยุติธรรม ที่กำหนดให้การป้องกันและแก้ไขปัญหายาเสพติดเป็นเรื่องเร่งด่วนที่ต้องดำเนินการตามนโยบายของรัฐบาล แผนดังกล่าวจะเป็นแผนที่ชี้นำการขับเคลื่อนการแก้ไขปัญหายาเสพติด และลดระดับความรุนแรงของปัญหา ตั้งแต่ต้นทาง กลางทางและปลายทาง ตามยุทธศาสตร์ชาติ โดยการบูรณาการนโยบายและแผนแต่ละระดับที่เกี่ยวข้อง เพื่อเป็นกรอบในการบริหารจัดการทรัพยากร ประสานการปฏิบัติ กำกับติดตาม ประเมินผลให้แก่หน่วยงานที่เกี่ยวข้องนำไปสู่การปฏิบัติได้อย่างชัดเจนและมีรูปธรรม
นอกจากนี้​ ที่ประชุมได้ให้ความเห็นชอบในการปรับปรุงหลักเกณฑ์วิธีการและเงื่อนไขการตรวจหรือทดสอบว่าบุคคลหรือกลุ่มบุคคลใด มีสารเสพติดอยู่ในร่างกายหรือไม่ โดยให้เพิ่ม “คีตามีน” ซึ่งเป็นวัตถุออกฤทธิ์ในประเภท ๒​ ตามพระราชบัญญัติวัตถุที่ออกฤทธิ์ต่อจิตและประสาท พ.ศ. ๒๕๕๙ มีแนวโน้มที่มีการแพร่ระบาดที่จะมีความรุนแรงมากขึ้น โดยเฉพาะในกลุ่มเด็กหรือเยาวชนและสถานบันเทิง ในประกาศคณะกรรมการป้องกันและปราบปรามยาเสพติด​ เรื่อง กำหนดหลักเกณฑ์ วิธีการและเงื่อนไขการตรวจหรือทดสอบว่าบุคคลหรือกลุ่มบุคคลใดมีสารเสพติดอยู่ในร่างกายหรือไม่ ลงวันที่ ๑๑ กรกฎาคม พ.ศ. ๒๕๕๓ เพื่อให้ได้รับโอกาสในการเข้ารับการบำบัด
พร้อมทั้งรับฟังสรุปสถานการณ์ยาเสพติด ปีงบประมาณ ๒๕๖๒ และผลการดำเนินงานตามแผนยุทธศาสตร์การป้องกันและแก้ไขปัญหายาเสพติด พ.ศ. ๒๕๕๘-๒๕๖๒ รวมถึงความคืบหน้าการใช้ประโยชน์กัญชาทางการแพทย์ และการศึกษาวิจัย และการดำเนินงานของคณะอนุกรรมการพิจารณาอนุมัติการแต่งตั้งเจ้าพนักงานตามกฎหมายว่าด้วยการป้องกันและปราบปรามยาเสพติด

ที่มา : https://www.thaigov.go.th/news/contents/details/25089
