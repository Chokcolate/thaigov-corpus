รัฐบาลไทย-ข่าวทำเนียบรัฐบาล-ไทย-อิหร่าน ยินดีที่ความร่วมมือด้านสาธารณสุขและการท่องเที่ยว มีความคืบหน้าเป็นรูปธรรมมากขึ้น

วันอังคารที่ 22 ตุลาคม 2562
ไทย-อิหร่าน ยินดีที่ความร่วมมือด้านสาธารณสุขและการท่องเที่ยว มีความคืบหน้าเป็นรูปธรรมมากขึ้น
ไทย-อิหร่าน ยินดีที่ความร่วมมือด้านสาธารณสุขและการท่องเที่ยว มีความคืบหน้าเป็นรูปธรรมมากขึ้น
วันนี้ (วันอังคารที่ 22 ตุลาคม 2562) เวลา 16.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายโมเซน มุฮัมมะดีย์ (H.E. Mr. Mohsen Mohammadi) เอกอัครราชทูตสาธารณรัฐอิสลามอิหร่านประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข สรุปสาระสำคัญการหารือดังนี้
รองนายกรัฐมนตรีกล่าวต้อนรับเอกอัครราชทูตฯ โดยเห็นว่าการหารือในครั้งนี้ เป็นโอกาสที่ดีในการพัฒนาความสัมพันธ์ระหว่างสองประเทศที่มีมาอย่างยาวนานและราบรื่น พร้อมขอให้มั่นใจว่า ความสัมพันธ์และความร่วมมือระหว่างไทยกับอิหร่านจะยังคงดำเนินต่อไปในสาขาที่ทั้งสองฝ่ายมีศักยภาพและความพร้อมร่วมกัน
เอกอัครราชทูตฯ ขอบคุณรองนายกรัฐมนตรีที่สละเวลาให้เข้าพบ พร้อมมอบสารแสดงความยินดีในโอกาสเข้ารับตำแหน่งรองนายกรัฐมนตรีและรัฐมนตรีว่าการกระทรวงสาธารณสุข โดยยืนยันความพร้อมในการสานต่อความร่วมมือกับไทยในด้านต่าง ๆ โดยเฉพาะด้านสาธารณสุข เภสัชกรรม และอุปกรณ์การแพทย์
ทั้งสองฝ่ายยินดีที่ความร่วมมือระหว่างกันมีความคืบหน้าอย่างเป็นรูปธรรม โดยด้านการแพทย์และสาธารณสุข ไทยกับอิหร่านได้ลงนามบันทึกความเข้าใจว่าด้วยความร่วมมือด้านสาธารณสุขระหว่างสองประเทศเมื่อปีที่ผ่านมา นอกจากนี้ ทั้งสองฝ่ายยังได้ส่งเสริมการเยือนของบุคลากรด้านการแพทย์และสาธารณสุขระหว่างกันมากขึ้น โดยขณะนี้ อิหร่านได้แต่งตั้งรัฐมนตรีว่าการกระทรวงสาธารณสุขคนใหม่เรียบร้อยแล้ว ซึ่งคาดว่าจะเดินทางเยือนประเทศไทยในไม่ช้า
สำหรับ ด้านการท่องเที่ยว รัฐบาลพยายามผลักดันให้ประเทศไทยเป็นศูนย์กลางการท่องเที่ยวเชิงสุขภาพที่หลากหลาย โดยขณะนี้มีนักท่องเที่ยวจากทั่วโลกเดินทางเข้ามาใช้บริการ พร้อมขอให้เอกอัครราชทูตฯ สนับสนุนให้นักท่องเที่ยวชาวอิหร่าน เข้ามาท่องเที่ยวในไทยมากขึ้นด้วย

ที่มา : https://www.thaigov.go.th/news/contents/details/24000
