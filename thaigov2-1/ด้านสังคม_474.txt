รัฐบาลไทย-ข่าวทำเนียบรัฐบาล-องคมนตรี ส่งมอบ “เรือนสุขใจ” โครงการเฉลิมราชย์ราชา

วันอังคารที่ 10 ธันวาคม 2562
องคมนตรี ส่งมอบ “เรือนสุขใจ” โครงการเฉลิมราชย์ราชา
องคมนตรีเป็นประธาน การส่งมอบพื้นที่พักคอย “เรือนสุขใจ” โครงการเฉลิมราชย์ราชา จิตอาสาพัฒนาโรงพยาบาลสมเด็จพระยุพราชทั่วไทย
วันนี้ (10 ธันวาคม 2562) ที่ จังหวัดอุดรธานี ศาสตราจารย์เกียรติคุณ นายแพทย์เกษม วัฒนชัย องคมนตรี ในฐานะประธานกรรมการมูลนิธิโรงพยาบาลสมเด็จพระยุพราช พร้อมด้วย พลเรือเอกพงษ์เทพ หนูเทพ องคมนตรี ในฐานะกรรมการมูลนิธิโรงพยาบาลสมเด็จพระยุพราช นายรุ่งโรจน์ รังสิโยภาส ประธานกรรมการมูลนิธิเอสซีจี นายแพทย์พิศิษฐ์ ศรีประเสริฐ รองปลัดกระทรวงสาธารณสุข และคณะผู้บริหาร ส่งมอบพื้นที่พักคอย “เรือนสุขใจ” สำหรับญาติและผู้ป่วย แก่โรงพยาบาลสมเด็จพระยุพราชนำร่อง 4 แห่ง
นายแพทย์พิศิษฐ์ ศรีประเสริฐ รองปลัดกระทรวงสาธารณสุข กล่าวว่า เนื่องในโอกาสพระราชพิธีบรมราชาภิเษกพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว มูลนิธิเอสซีจี ร่วมกับมูลนิธิโรงพยาบาลสมเด็จพระยุพราช กลุ่มวิจัยสิ่งแวดล้อมสรรค์สร้างเพื่อสุขภาวะ คณะสถาปัตยกรรมศาสตร์ มหาวิทยาลัยเกษตรศาสตร์ และธุรกิจซีเมนต์และผลิตภัณฑ์ก่อสร้างเอสซีจี และเครือข่ายจิตอาสาทั่วประเทศ จัดกิจกรรมจิตอาสาพัฒนาโรงพยาบาลสมเด็จพระยุพราชทั่วไทย เพื่อเฉลิมพระเกียรติ และประโยชน์สุขให้ประชาชนมีคุณภาพชีวิตที่ดี ปรับปรุงพื้นที่ให้บริการภายในโรงพยาบาล โดยเก็บข้อมูลจากบุคลากรและผู้รับบริการ ถึงความต้องการในการปรับปรุงโรงพยาบาล ออกแบบคล้ายกับชานหรือระเบียงยื่นออกมา จนได้รูปแบบพื้นที่พักคอยชื่อว่า “เรือนสุขใจ” เริ่มก่อสร้างโดยนำเทคโนโลยี Building Information Modeling หรือ BIM มาใช้ในการก่อสร้าง เพื่อลดการสูญเสีย ลดเวลา และลดค่าใช้จ่ายในการก่อสร้าง กำหนดแล้วเสร็จปี 2562 และส่งมอบในวันนี้ 4 แห่งได้แก่ รพร.กระนวน จ.ขอนแก่น รพร.นครไทย จ.พิษณุโลก รพร.เวียงสระ จ.สุราษฎร์ธานี และรพร.บ้านดุง จ.อุดรธานี จะขยายให้ครบทั้ง 21 แห่งทั่วประเทศ ในปี 2563 งบประมาณ 52 ล้านบาท
ทั้งนี้ พื้นที่ “เรือนสุขใจ” นอกจากเป็นพื้นที่พักคอยสำหรับญาติ หรือผู้ป่วย แล้วยังเป็นพื้นที่เอนกประสงค์สำหรับการให้ความรู้ผู้ป่วยญาติ และกิจกรรมจิตอาสาอื่น ๆ ด้วย เพื่ออำนวยความสะดวกให้ญาติผู้ป่วยที่มารอเป็นเวลานานมีที่พักคอยหรือทำกิจกรรมอื่น ๆ ได้
********************** 10 ธันวาคม 2562

ที่มา : https://www.thaigov.go.th/news/contents/details/25130
