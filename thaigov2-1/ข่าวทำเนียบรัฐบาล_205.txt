รัฐบาลไทย-ข่าวทำเนียบรัฐบาล-ไทย-รัสเซียพร้อมร่วมมือระหว่างกันอย่างรอบด้าน เพื่อความเป็นพลวัตมากขึ้นในทุกมิติ

วันจันทร์ที่ 23 กันยายน 2562
ไทย-รัสเซียพร้อมร่วมมือระหว่างกันอย่างรอบด้าน เพื่อความเป็นพลวัตมากขึ้นในทุกมิติ
ไทย-รัสเซียพร้อมร่วมมือระหว่างกันอย่างรอบด้าน เพื่อความเป็นพลวัตมากขึ้นในทุกมิติ
วันนี้ (วันจันทร์ที่ 23 กันยายน 2562) เวลา 15.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายเยฟเกนี โตมีฮิน (H.E. Mr. Evgeny Tomikhin) เอกอัครราชทูตสหพันธรัฐรัสเซียประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ในโอกาสเข้ารับหน้าที่ สรุปสาระสำคัญ ดังนี้
รองนายกรัฐมนตรีแสดงความยินดีกับเอกอัครราชทูตฯ ในโอกาสเข้ารับตำแหน่ง และเน้นย้ำความพร้อมของรัฐบาลไทยในการทำงานร่วมกัน เพื่อเสริมสร้างความสัมพันธ์และผลประโยชน์ร่วมกันของทั้งสองประเทศ นอกจากนี้ รองนายกรัฐมนตรีชื่นชมบทบาทการส่งเสริมความสัมพันธ์ไทย-รัสเซียของเอกอัครราชทูตฯ พร้อมหวังว่าจะมีโอกาสให้การต้อนรับผู้แทนระดับสูงสุดของรัสเซียในการประชุมสุดยอดผู้นำ East Asia Summit (EAS) ที่ไทยจะเป็นเจ้าภาพในปีนี้
เอกอัครราชทูตฯ ขอบคุณรองนายกรัฐมนตรีที่ให้การต้อนรับ และยินดีที่ความสัมพันธ์ระหว่างไทย-รัสเซียแน่นแฟ้นมากขึ้นในทุกมิติ มั่นใจว่าภายใต้การนำของรองนายกรัฐมนตรีจะทำให้ความสัมพันธ์ระหว่างสองประเทศแน่นแฟ้นและเป็นรูปธรรมมากยิ่งขึ้น โดยเฉพาะในด้านสาธารณสุข การท่องเที่ยวและกีฬา และด้านคมนาคม
ทั้งสองฝ่ายยินดีที่ความร่วมมือระหว่างไทยและรัสเซียมีพลวัต โดยเฉพาะด้านสาธารณสุขและเวชภัณฑ์ที่มีความใกล้ชิดกันมากขึ้น โดยทั้งสองประเทศจะเป็นเจ้าภาพร่วมในการจัดการประชุม Meeting on Strengthening the Preparedness for Infectious Diseases with Pandemic Potential among EAS Participating Countries ระหว่างวันที่ 16-17 ตุลาคม 2562 ที่กรุงเทพฯ
โอกาสนี้ ทั้งสองได้หารือเกี่ยวกับความร่วมมือด้านอื่น ๆ ที่สำคัญ ได้แก่ ความร่วมมือด้านคมนาคม ขณะนี้ไทยอยู่ระหว่างการพัฒนาโครงการระบบรางทั่วประเทศ ซึ่งเป็นสาขาที่รัสเซียมีความเชี่ยวชาญ รองนายกรัฐมนตรีจึงได้ใช้โอกาสนี้เชิญชวนภาคเอกชนของรัสเซียที่มีความเชี่ยวชาญด้านระบบรางและรถไฟฟ้าเข้ามาลงทุนในไทย ในด้านการท่องเที่ยว ไทยและรัสเซียยินดีที่ได้ทราบว่า ในปี 2561 มีนักท่องเที่ยวรัสเซียเดินทางมาเยือนไทยเป็นจำนวนกว่าล้านคน ซึ่งมากเป็นอันดับ 1 ของนักท่องเที่ยวจากยุโรป นอกจากนี้ นักท่องเที่ยวไทยที่เดินทางไปรัสเซียก็มีจำนวนเพิ่มขึ้นอีกด้วย

ที่มา : https://www.thaigov.go.th/news/contents/details/23338
