รัฐบาลไทย-ข่าวทำเนียบรัฐบาล-นายกรัฐมนตรี ตรวจติดตามสถานการณ์น้ำในอุบลราชธานี และการช่วยเหลือประชาชน

วันจันทร์ที่ 9 กันยายน 2562
นายกรัฐมนตรี ตรวจติดตามสถานการณ์น้ำในอุบลราชธานี และการช่วยเหลือประชาชน
โฆษกรัฐบาล เผยนายกรัฐมนตรี ตรวจติดตามสถานการณ์น้ำในอุบลราชธานี และการช่วยเหลือประชาชน
ศาตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี รายงานว่า วันนี้ (9 กันยายน 2562)   พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้เดินทางไปตรวจสถานการณ์อุทกภัยในพื้นที่จังหวัดอุบลราชธานีและยโสธร ซึ่งนายกรัฐมนตรีได้ตรวจเช็คสถานการณ์น้ำทางอากาศประกอบแผนที่ และเห็นความเสียหายส่วนใหญ่จากน้ำล้นตลิ่งไหลท่วมเป็นวงกว้าง ในพื้นที่ลุ่มต่ำซึ่งเกิดจากน้ำฝนตกเป็นปริมาณมากเกิน 300 มม. หรือฝนตกนานเป็นวัน นายกรัฐมนตรี จึงสั่งให้เร่งระบายน้ำหรือจูงน้ำไปหาที่กักเก็บไว้ใช้ในฤดูแล้ง
สำหรับพื้นที่น้ำท่วมส่วนใหญ่เป็นของประชาขน นายกรัฐมนตรี ได้สั่งการให้หน่วยงานในท้องถิ่นทำความเข้าใจกับพี่น้องประชาชน และหามาตรการช่วยเหลือทดแทน หากต้องใช้เป็นพื้นที่แก้มลิง อย่างที่เคยทำในจังหวัดอยุธยา และที่บางระกำ จังหวัดพิษณุโลก
นอกจากนั้น นายกรัฐมนตรี ยังได้สั่งการให้เพิ่มการขุดลอกลุ่มน้ำสาขา ทำพนังกันน้ำประตูน้ำเพิ่มอีก ซึ่งจะต้องใชัเวลาและงบประมาณสูงมากพอสมควร แต่ก็จะต้องทยอยทำไปเรื่อย ๆ ทั้งนี้ ขณะนี้ระดับน้ำอยู่ในสภาพทรงตัว หากไม่มีพายุเข้า หรือมีฝนตกเพิ่ม คาดว่าน้ำจะลดระดับได้โดยเร็ว หลังจากน้ำลด ขอให้ทางกระทรวงคมนาคม เร่งซ่อมเส้นทางเพื่อใช้งานชั่วคราวให้ได้ก่อนการซ่อมถาวร ซึ่งต้องรอให้ดินแห้งและน้ำลด
นายกรัฐมนตรี ได้ย้ำว่า เราไม่สามารถแก้ปัญหาทั้งหมดได้คราวเดียวเพราะสถานการณ์น้ำมีการเปลี่ยนแปลงได้ตลอดเวลา จึงขอความร่วมมือจากสื่อมวลชนและหน่วยราชการในท้องถิ่น รวมตลอดถึงผู้แทนราษฎรในพื้นที่ให้ความรู้ แจ้งเตือน กับประชาชน โดยทุกสิ่งที่สื่อสารกับประชาชนจะต้องเป็นไปตามกรอบกฎหมายด้วย
-----------------
สำนักโฆษก

ที่มา : https://www.thaigov.go.th/news/contents/details/22946
