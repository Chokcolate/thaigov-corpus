รัฐบาลไทย-ข่าวทำเนียบรัฐบาล-“อลงกรณ์”พอใจผลการประชุมอาเซียน-แปซิฟิก

วันศุกร์ที่ 27 กันยายน 2562
“อลงกรณ์”พอใจผลการประชุมอาเซียน-แปซิฟิก
“อลงกรณ์”พอใจผลการประชุมอาเซียน-แปซิฟิก เผยยูเอ็นชื่นชมรัฐบาลไทยเป็นแบบอย่างประมงยั่งยืนเตรียมชูผลงานต่อเอฟเอโอ. เผยไทยเนื้อหอมอินโดฯจีบร่วมลงทุนอุตสาหกรรมประมง
นายอลงกรณ์ พลบุตร ที่ปรึกษารัฐมนตรีว่าการกระทาวงเกษตรและสหกรณ์เปิดเผยผลการประชุมเรื่องความร่วมมือต่อต้านประมงผิดกฎหมายระหว่างอาเซียนและแปซิฟิกครั้งที่1ที่กรุงนิวยอร์กสหรัฐอเมริกาวันนี้ว่า รู้สึกพอใจผลการประชุมครั้งแรกระหว่างอาเซียน-แปซิฟิกที่เห็นพ้องต้องกันในการสร้างความร่วมมือทางด้านประมงยั่งยืนเพื่อความมั่นคงด้านอาหาร(food security)ในระดับภูมิภาคนับเป็นก้าวใหม่ที่สำคัญของอาเซียน10ประเทศและกลุ่มแปซิฟิก16ประเทศ นอกจากนี้ที่ประชุมเห็นควรให้เสนอประเด็นการทำประมงแบบยั่งยืนเป็นวาระการพิจารณาของเอเปคด้วย
ทางด้านนายปีเตอร์ ทอมสัน ฑูตพิเศษของเลขาธิการสหประชาชาติด้านกิจการทางทะเลและมหาสมุทรแสดงความยินดีที่อาเซียนพร้อมร่วมมือกับกลุ่มประเทศแปซิฟิกในการต่อต้านประมงผิดกฎหมายซึ่งสอดคล้องกับเป้าหมายSDGของสหประชาชาติว่าด้วยประมงยั่งยืน(Sustainable Fishery)พร้อมกับแสดงความชื่นชมรัฐบาลไทยในการต่อต้านการทำประมงผิดกฎหมาย(IUU Fishing)จนเป็นที่ยอมรับจากอียูและการที่ประเทศไทยในฐานะประธานอาเซียนริเริ่มนโยบายประมงอาเซียน (ASEAN General Fisheries Policy)และการจัดตั้งเครือข่าย อาเซียนในการต่อต้านการประมงผิดกฎหมาย(ASEAN Network for combating IUU fishing)
นอกจากนี้ฑูตพิเศษของเลขาธิการสหประชาชาติยังแสดงความตั้งใจที่จะนำผลงานดังกล่าวไปรายงานต่อที่ประชุมใหญ่ขององค์การอาหารและเกษตรแห่งสหประชาชาติที่กรุงโรมในปลายเดือนพฤศจิกายนนี้
นายอลงกรณ์กล่าวถึงการหารือกับนางซูสี ปูดเจียสตูตี รัฐมนตรีว่าการกระทรวงกิจการทางทะเลและประมงอินโดนีเซียว่าอินโดนีเซียเชิญชวนให้ไทยไปร่วมลงทุนในอุตสาหกรรมประมงกับอินโดนีเซียโดยมีสิทธิประโยชน์ด้านภาษีเป็นพิเศษซึ่งตนจะรายงานเรื่องนี้ต่อนายเฉลิมชัย ศรีอ่อนรมว.เกษตรฯ.และแจ้งให้สภาอุตสาหกรรมและสมาคมประมงได้ทราบต่อไป
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/23442
