รัฐบาลไทย-ข่าวทำเนียบรัฐบาล-“อนุทิน” เผย อุบัติเหตุ 2 วัน ช่วงเทศกาลปีใหม่จากดื่มแล้วขับมากที่สุด

วันอาทิตย์ที่ 29 ธันวาคม 2562
“อนุทิน” เผย อุบัติเหตุ 2 วัน ช่วงเทศกาลปีใหม่จากดื่มแล้วขับมากที่สุด
รองนายกรัฐมนตรีและรัฐมนตรีว่าการกระทรวงสาธารณสุขเผยอุบัติเหตุ 2 วันแรก ในช่วง 7 วันอันตรายเทศกาลปีใหม่ 2563  จากดื่มแล้วขับมากที่สุด หากตรวจพบปริมาณแอลกอฮอล์ในเลือด โทษจำคุก 10 ปี ปรับสูงสุด 2 แสนบาท เข้มกรณีเด็กอายุต่ำกว่า 18
รองนายกรัฐมนตรีและรัฐมนตรีว่าการกระทรวงสาธารณสุขเผยอุบัติเหตุ 2 วันแรก ในช่วง 7 วันอันตรายเทศกาลปีใหม่ 2563  จากดื่มแล้วขับมากที่สุด หากตรวจพบปริมาณแอลกอฮอล์ในเลือด โทษจำคุก 10 ปี ปรับสูงสุด 2 แสนบาท เข้มกรณีเด็กอายุต่ำกว่า 18 ผู้ขาย/ ผู้ให้ มีความผิดร่วม
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า ได้รับรายงานข้อมูลอุบัติเหตุ ในช่วง 7 วันอันตราย ปีใหม่ 2563 สาเหตุของอุบัติจากการดื่มแล้วขับสูงสุดถึงร้อยละ 33 จึงขอย้ำให้นายแพทย์สาธารณสุขจังหวัด โรงพยาบาลทุกแห่งร่วมมือกับตำรวจในพื้นที่บังคับใช้กฎหมายควบคุมเครื่องดื่มแอลกอฮอล์ในผู้ขับขี่อย่างเข้มงวด หากเกิดอุบัติเหตุหรือทำให้มีผู้บาดเจ็บมีโทษจำคุก 10 ปี และปรับสูงสุด 2 แสนบาท หรือทั้งจำทั้งปรับ โดยเฉพาะในเด็กอายุต่ำกว่า 18 ปี จะสืบถึงต้นตอ ผู้จำหน่าย ผู้ให้ หรือผู้ปกครองรู้เห็นเป็นใจ จะมีความผิดร่วม
นายอนุทินกล่าวต่อว่า สำหรับในกรณีที่จังหวัดน่านเด็กอายุต่ำกว่า 18 เกิดอุบัติเหตุ  โรงพยาบาลน่านได้รับรักษาพร้อมดำเนินการตรวจหาแอลกอฮอล์ในเลือด พบมีปริมาณแอลกอฮอล์เกินกฎหมายกำหนด จึงประสานเจ้าหน้าที่ตำรวจในการ ดำเนินคดีข้อหาเมาแล้วขับกับตัวเยาวชน รวมถึงผู้ที่ให้เยาวชนดื่มสุรา ตาม พ.ร.บ.คุ้มครองเด็ก
**************************************** 29 ธันวาคม 2562

ที่มา : https://www.thaigov.go.th/news/contents/details/25545
