รัฐบาลไทย-ข่าวทำเนียบรัฐบาล-มหาดไทย จัดพิธีมอบประกาศนียบัตร เข็มวิทยฐานะและโล่รางวัลแก่ผู้สำเร็จการอบรมหลักสูตรนักบริหารระดับกลางของกระทรวงมหาดไทย (บ.มท.) รุ่นที่ 32

วันศุกร์ที่ 13 กันยายน 2562
มหาดไทย จัดพิธีมอบประกาศนียบัตร เข็มวิทยฐานะและโล่รางวัลแก่ผู้สำเร็จการอบรมหลักสูตรนักบริหารระดับกลางของกระทรวงมหาดไทย (บ.มท.) รุ่นที่ 32
มหาดไทย จัดพิธีมอบประกาศนียบัตร เข็มวิทยฐานะและโล่รางวัลแก่ผู้สำเร็จการอบรมหลักสูตรนักบริหารระดับกลางของกระทรวงมหาดไทย (บ.มท.) รุ่นที่ 32
วันนี้ (13 ก.ย. 2562) เวลา 10.00 น. ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายพรพจน์ เพ็ญพาส รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทยเป็นประธานในพิธีมอบประกาศนียบัตร เข็มวิทยฐานะ และโล่รางวัลโครงการศึกษาอบรมหลักสูตรนักบริหารระดับกลางของกระทรวงมหาดไทย (บ.มท.) รุ่นที่ 32 โดยมีผู้บริหารระดับสูงกระทรวงมหาดไทย และผู้สำเร็จการศึกษาอบรมหลักสูตรนักบริหารระดับกลางของกระทรวงมหาดไทย (บ.มท.) รุ่นที่ 32 จำนวน 63 คนเข้าร่วมพิธี
ในโอกาสนี้ นายพรพจน์ เพ็ญพาส รองปลัดกระทรวงมหาดไทย ประธานในพิธีได้กล่าวแสดงความยินดีกับผู้สำเร็จการศึกษาอบรมหลักสูตรนักบริหารระดับกลางของกระทรวงมหาดไทย (บ.มท.) รุ่นที่ 32 โดยกล่าวว่า หลักสูตรที่ท่านเข้ารับการศึกษาอบรมหลักสูตรนี้ หน่วยงานมีวัตถุประสงค์หลัก 3 ประการ ได้แก่ การเสริมสร้างความรู้ความสามารถ ทักษะการทำงาน และสอดแทรกค่านิยม แนวทางการปฏิบัติตน ปฏิบัติงานให้ท่านได้นำไปใช้ปฏิบัติงานเพื่อให้เกิดผลสัมฤทธิ์ ตรงตามวัตถุประสงค์การทำงานให้มากที่สุด โดยความรู้ความสามารถที่ผู้เข้ารับการอบรมได้รับจากการอบรมนี้ จะทำให้สามารถนำความรู้ไปประยุกต์ใช้และต่อยอดไปสู่การค้นคว้าหาความรู้เพิ่มเติมระหว่างการปฏิบัติงานได้ การเสริมสร้างทักษะที่หน่วยงานคาดหวังให้บุคลากรซึ่งจะเป็นนักบริหารของหน่วยงานในอนาคตพึงมี และการสอดแทรก บ่มเพาะค่านิยมองค์กร “มุ่งมั่น มุ่งผลสัมฤทธิ์ทำงานเพื่อประชาชน”  ให้ประชาชนได้รับรู้รับทราบ ให้ปฏิบัติตน ให้ทั้งสังคมภายนอก ผู้บังคับบัญชา ผู้ร่วมงาน ตลอดจนผู้ใต้บังคับบัญชา เห็นถึงความมุ่งมั่น ซื่อสัตย์สุจริต ให้ปฏิบัติงานโดยยึดถือหลักการปฏิบัติราชการที่ถูกต้องตามข้อกฎหมาย ระเบียบ วินัยข้าราชการ ตรงตามกรอบระยะเวลา และตามรูปแบบการบริหารงานของผู้บังคับบัญชา สำหรับการวางตัวซึ่งจะเป็นเสน่ห์การปฏิบัติราชการให้มีความเอาใจใส่การแต่งกาย วางตัวให้เหมาะสมกับกาละเทศะและสัมมาคารวะผู้ที่ท่านติดต่อประสานงานและการปฏิบัติราชการในแต่ละพื้นที่ ซึ่งจะช่วยส่งเสริมสนับสนุนการทำงานและชีวิตส่วนตัว
ทั้งนี้ โครงการศึกษาอบรมหลักสูตรนักบริหารระดับกลางของกระทรวงมหาดไทย (บ.มท.) ได้ดำเนินการจัดอบรมบุคลากรในสังกัดสำนักงานกระทรวงมหาดไทยมาแล้วเป็นจำนวน 32 รุ่น มีผู้เข้ารับการศึกษาอบรมหลักสูตรนี้รวมทั้งสิ้น 86 คน  เป็นข้าราชการสำนักงานปลัดกระทรวงมหาดไทยจำนวน 64 คน และข้าราชการ พนักงานรัฐวิสาหกิจ จากหน่วยงานอื่น ๆ จำนวน 22 คน ศึกษาอบรมระหว่างวันที่ 28 มกราคม -  8 มีนาคม 2562 ณ วิทยาลัยมหาดไทย อำเภอบางละมุง จังหวัดชลบุรี รวมระยะเวลาการศึกษาอบรม 6 สัปดาห์ โครงการมีวัตถุประสงค์เพื่อเตรียมบุคลากรให้มีความพร้อมทำหน้าที่ในตำแหน่งนักบริหารระดับกลาง ได้แก่ ผู้อำนวยการกลุ่มงาน ผู้อำนวยการส่วน หรือผู้ที่ได้รับมอบหมายเป็นหัวหน้ารับผิดชอบโครงการต่าง ๆ ซึ่งจะต้องปฏิบัติหน้าที่ในสถานการณ์ที่มีการเปลี่ยนแปลงตลอดเวลา ทั้งด้านการเมือง เศรษฐกิจ สังคม และความมั่นคง เทคโนโลยีทั้งจากปัจจัยภายในประเทศและต่างประเทศที่ทวีความรุนแรงมากยิ่งขึ้น เพื่อให้การปฏิบัติราชการเกิดประโยชน์สุขต่อประชาชนตามหลักการบริหารกิจการบ้านเมืองที่ดี.
กองสารนิเทศ สป.มท.
ครั้งที่  146/2562
วันที่  13 ก.ย. 2562

ที่มา : https://www.thaigov.go.th/news/contents/details/23075
