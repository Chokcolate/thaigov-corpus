รัฐบาลไทย-ข่าวทำเนียบรัฐบาล-กรุงไทยขานรับแบงก์ชาติเปิดบัญชีเงินฝากออนไลน์พร้อมยืนยันตัวตนรูปแบบดิจิทัลผ่าน Krungthai NEXT

วันพฤหัสบดีที่ 6 กุมภาพันธ์ 2563
กรุงไทยขานรับแบงก์ชาติเปิดบัญชีเงินฝากออนไลน์พร้อมยืนยันตัวตนรูปแบบดิจิทัลผ่าน Krungthai NEXT
กรุงไทยพร้อมให้บริการเปิดบัญชีเงินฝากออนไลน์ และยืนยันตัวตนรูปแบบดิจิทัล (NDID)  ผ่าน Krungthai NEXT ในวันที่ 14 กุมภาพันธ์ 2563  ยกระดับการทำธุรกรรมให้มีความน่าเชื่อถือ  ลดขั้นตอนการพิสูจน์ตัวตน การตรวจสอบเอกสาร เพิ่มความรวดเร็วในการให้บริการ
กรุงไทยพร้อมให้บริการเปิดบัญชีเงินฝากออนไลน์ และยืนยันตัวตนรูปแบบดิจิทัล (NDID)  ผ่าน Krungthai NEXT ในวันที่ 14 กุมภาพันธ์ 2563  ยกระดับการทำธุรกรรมให้มีความน่าเชื่อถือ  ลดขั้นตอนการพิสูจน์ตัวตน การตรวจสอบเอกสาร เพิ่มความรวดเร็วในการให้บริการ มีความปลอดภัย ป้องกันการถูกปลอมแปลงเอกสารได้ดีมากขึ้น ขั้นตอนการสมัครง่าย ไม่ซับซ้อน และรวดเร็ว พร้อมทั้งธนาคารมีมาตรการรักษาความปลอดภัยของข้อมูลส่วนบุคคลที่หนาแน่น และรัดกุม
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ธนาคารมีความพร้อมในการเปิดบัญชีเงินฝากออนไลน์  และยืนยันตัวตนรูปแบบดิจิทัล (National Digital ID Platform :NDID) ผ่านระบบ Krungthai NEXT ในวันที่ 14 กุมภาพันธ์ 2563 เพื่อยกระดับกระบวนการพิสูจน์ยืนยันตัวตนให้มีความน่าเชื่อถือ และมีมาตรฐานตามหลักสากลมากยิ่งขึ้น เป็นการอำนวยความสะดวกให้แก่ประชาชนในการเข้าถึงบริการของหน่วยงานต่างๆ ได้อย่างสะดวกรวดเร็ว  มีประสิทธิภาพ ลดขั้นตอน และต้นทุนในการทำธุรกรรม รวมถึงเป็นการป้องกันมิจฉาชีพในการสวมสิทธิหรือปลอมแปลงเอกสารในการทำธุรกรรม
“ การยืนยันตัวตนผ่านแพลตฟอร์ม NDID บนระบบ Krungthai NEXT เป็นอีกหนึ่งทางเลือกให้แก่ผู้ใช้บริการ ทำให้ผู้ใช้บริการได้รับความสะดวก รวดเร็ว ประหยัดเวลาโดยผู้ใช้บริการไม่ต้องเดินทางมาแสดงตัวตนที่สาขา ลดการกรอกข้อมูล ลดการใช้ปริมาณเอกสารกระดาษ ช่วยยกระดับการทำธุรกรรมเปิดบัญชีเงินฝากให้มีความน่าเชื่อถือมากยิ่งขึ้น มีความปลอดภัยสูงกว่าการยืนยันตัวตนด้วยสำเนาบัตรประจำตัวประชาชน และสามารถให้บริการได้  24  ชั่วโมง  โดยไม่มีค่าใช้จ่าย  ”
ทั้งนี้ ระบบ NDID เป็นแพลตฟอร์มกลางที่เชื่อมโยงหน่วยงานที่เกี่ยวข้องเพื่อแลกเปลี่ยนข้อมูลระหว่างกัน ซึ่งการแลกเปลี่ยนข้อมูลทำได้เมื่อผู้ใช้บริการ ซึ่งเป็นเจ้าของข้อมูลให้ความยินยอม (Consent)  โดยจะไม่มีการเก็บข้อมูลของผู้ใช้บริการไว้ที่แพลตฟอร์ม แต่ข้อมูลจะถูกเก็บแบบกระจายศูนย์ภายใต้ธนาคารที่ให้บริการ โดยธนาคารให้ความสำคัญกับข้อมูลส่วนบุคคล การเปิดเผยข้อมูลจะต้องได้รับความยินยอมอย่างชัดเจนจากผู้ใช้บริการ และเป็นไปตามกฎหมายคุ้มครองข้อมูลส่วนบุคคล  นอกจากนี้  ธนาคารมีมาตรการในการรักษาความมั่นคงปลอดภัยของข้อมูลส่วนบุคคลที่แน่นหนารัดกุม และจำกัดการเข้าถึงเฉพาะผู้ที่เกี่ยวข้องกับการใช้ข้อมูลเท่านั้น
ลูกค้าใหม่ที่สนใจใช้บริการทำธุรกรรมผ่านออนไลน์ในการเปิดบัญชี สามารถเลือกใช้บริการการยืนยันตัวตนรูปแบบดิจิทัล โดยการดาวน์โหลด  Krungthai  NEXT จาก App Store และ Play Store หลังจากนั้น สมัครผ่านเมนู Digital  ID ใช้บริการง่ายไม่ซับซ้อน สะดวก และรวดเร็ว ผ่าน Krungthai NEXT ได้ตลอด 24 ชั่วโมง ซึ่งการให้บริการดังกล่าวอยู่ภายใต้การทดสอบใน Regulatory Sandbox ของธนาคารแห่งประเทศไทย

ที่มา : https://www.thaigov.go.th/news/contents/details/26342
