รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม รับเรื่องร้องขอความเป็นธรรม กรณีรถจักรยานยนต์ชนรถกระบะ เป็นเหตุให้ได้รับบาดเจ็บสาหัส

วันพฤหัสบดีที่ 14 พฤศจิกายน 2562
ผู้ช่วยรัฐมนตรีประจำกระทรวงยุติธรรม รับเรื่องร้องขอความเป็นธรรม กรณีรถจักรยานยนต์ชนรถกระบะ เป็นเหตุให้ได้รับบาดเจ็บสาหัส
ผู้ช่วยรัฐมนตรีประจำกระทรวงยุติธรรม รับเรื่องร้องขอความเป็นธรรม กรณีรถจักรยานยนต์ชนรถกระบะ เป็นเหตุให้ได้รับบาดเจ็บสาหัส
ในวันพฤหัสบดีที่ ๑๔ พฤศจิกายน ๒๕๖๒ ณ บริเวณหน้าศูนย์ยุติธรรมสร้างสุข กระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม  พร้อมด้วย นายเรืองศักดิ์ สุวารี อธิบดีกรมคุ้มครองสิทธิและเสรีภาพ  นางสุจิตรา แก้วไกร ผู้อำนวยการกองพิทักษ์สิทธิและเสรีภาพ และเจ้าหน้าที่เชิงรุกกรมคุ้มครองสิทธิและเสรีภาพ รับเรื่องจากนายสัมฤทธิ์ แทนทรัพย์ ส.ส.พรรคพลังประชารัฐ จังหวัดชัยภูมิ นำนายสมหวัง พื้นหัวสระ และครอบครัว ร้องขอความเป็นธรรมจากกรณีนายสามารถ พื้นหัวสระ (บุตรชาย) ขับรถจักรยานยนต์ชนรถกระบะ เมื่อวันที่ ๒๐ ตุลาคม ๒๕๖๒ ที่ผ่านมา เป็นเหตุให้ได้รับบาดเจ็บสาหัส และเข้ารับการรักษาตัวอยู่ที่โรงพยาบาลชัยภูมิ ตั้งแต่วันเกิดเหตุ โดยอ้างว่ายังไม่ได้รับการช่วยเหลือจากทางคู่กรณีแต่อย่างใด
จากการประสานขอข้อมูลเบื้องต้นกับทางพนักงานสอบสวนเจ้าของสำนวน แจ้งว่า เนื่องจากผู้ด้รับบาดเจ็บยังไม่รู้สึกตัว ซึ่งอยู่ระหว่างการรอสอบปากคำจากผู้ด้รับบาดเจ็บ จึงทำให้ยังไม่ได้แจ้งข้อกล่าวหา อีกทั้งทางคู่กรณีขอชดใช้ค่าเสียหาย จำนวน ๑๐,๐๐๐ บาท แต่ทางผู้เสียหายขอเรียกค่าเสียหายจำนวน ๖๐๐,๐๐๐ บาท ทำให้ไม่สามารถตกลงกันได้ และในส่วนของบริษัทประกันภัยรถยนต์คู่กรณียังไม่ชดใช้ค่าเสียหายประสงค์จะรอคำพิพากษาของศาล
นอกจากนี้ ได้ประสานไปยังโรงพยาบาลชัยภูมิทราบว่าขณะนี้ ผู้ป่วยมีอาการหัวใจหยุดเต้นเฉียบพลันไม่สามารถหายใจเองได้ต้องใช้เครื่องช่วยหายใจและค่าใช้จ่ายในการรักษาพยาบาลญาติผู้เสียหายได้สำรองจ่ายจำนวน ๒๓,๑๒๕.๒๕ บาท ส่วนที่เหลือใช้สิทธิ์บัตรประกันสุขภาพถ้วนหน้ เนื่องจากรถจักรยานยนต์ของผู้เสียหายไม่มี พ.ร.บ.คุ้มครองผู้ประสบภัยจากรถ
ทั้งนี้ ในส่วนของการรับเรื่องขอความเป็นธรรมในวันนี้ ทางศูนย์ยุติธรมสร้างสุขได้รับเรื่องจากญาติผู้ได้รับบาดเจ็บโดยได้มีการปรึกษาข้อกฎหมายกับทนายความ และอธิบายเกี่ยวกับการช่วยเหลือจากกองทุนยุติธรรมรวมถึงกรมคุ้มครองสิทธิและเสรีภาพ ได้แจ้งภารกิจในการช่วยเหลือพร้อมทั้งจะประสานไปยังหน่วยงานที่เกี่ยวข้องเพื่อรวบรวมข้อมูล ซึ่งได้แจ้งรายละเอียดเบื้องต้นกับทางญาติผู้ได้รับบาดเจ็บเรียบร้อยแล้ว โดยอยู่ระหว่างดำเนินการและหากได้ข้อมูลครบถ้วนจะประสานทางญาติเพื่อให้ความช่วยเหลือในด้านต่างๆ ที่เกี่ยวข้องอีกครั้งหนึ่ง
นายสามารถ ได้กล่าวเพิ่มเติม ว่าด้วยบัญชาท่านนายกรัฐมนตรี พลเอก ประยุทธ์ จันทร์โอชา ให้แต่ละกระทรวงมีการจัดตั้งศูนย์รับเรื่องร้องทุกข์ และให้เยื่อมโยงกับศูนย์ร้องทุกข์ของท่านนายกรัฐมนตรี เพื่อแก้ปัญหาแบบองค์รวมแบบบูรณาการทุกกระทรวงที่เกี่ยวข้องจะเห็นได้ว่าท่านนายกรัฐมนตรีให้ความสำคัญกับการแก้ปัญหาของพ่อแม่พี่น้องประชาชน ตลอดจนท่านสมศักดิ์ เทพสุทิน รัฐมนตรีว่าการกระทรวงยุติธรรมได้เน้นให้ทำยุติธรรมเชิงรุก สร้างสุขให้กับประชาชน เรื่องนี้เองท่านรัฐมนตรีได้มอบให้ผมในฐานะผู้ช่วยรัฐมนตรีประจำกระทรวงยุติธรรมมารับพร้อมกับท่านเรืองศักดิ์ สุวารี อธิบดีกรมคุ้มครองสิทธิฯ รวมถึงเจ้าหน้าที่กองทุนยุติธรรม ที่จะมาช่วยอำนวยความยุติธรรมให้กับผู้เสียหาย ดั่งนโยบายของท่านรัฐมนตรีได้เน้นย้ำ สร้างความยุติธรรมให้กับประชาชนทุกชนชั้นอย่างเท่าเทียม

ที่มา : https://www.thaigov.go.th/news/contents/details/24584
