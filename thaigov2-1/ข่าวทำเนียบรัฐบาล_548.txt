รัฐบาลไทย-ข่าวทำเนียบรัฐบาล-รอง นรม.จุรินทร์ฯ กำหนด12 มาตรการแก้ปัญหาคุกคามทางเพศในที่ทำงาน เตรียมชง ครม.เห็นชอบ

วันจันทร์ที่ 13 มกราคม 2563
รอง นรม.จุรินทร์ฯ กำหนด12 มาตรการแก้ปัญหาคุกคามทางเพศในที่ทำงาน เตรียมชง ครม.เห็นชอบ
นายจุรินทร์ ลักษณวิศิษฏ์ รองนายกรัฐมนตรี กำหนด 12 มาตรการแก้ปัญหาคุกคามทางเพศในที่ทำงาน เตรียมชง ครม.เห็นชอบ
วันนี้ (13 ม.ค. 63) เวลา 15.00 น. ณ ห้อง 301 ตึกบัญชาการ 1 ทำเนียบรัฐบาล นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยผลการประชุมคณะกรรมการส่งเสริมความเท่าเทียมระหว่างเพศ โดยมีนายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ เป็นประธาน ซึ่งที่ประชุมเห็นชอบ 12 มาตรการในการป้องกันและแก้ไขปัญหาการล่วงละเมิดหรือคุกคามทางเพศในที่ทำงาน ประกอบด้วย 1) หน่วยงานต้องประกาศเจตนารมณ์เป็นลายลักษณ์อักษรถึงการป้องกันและแก้ไขปัญหา 2) จัดทำแนวทางปฏิบัติเพื่อป้องกันและแก้ปัญหา 3) หน่วยงานต้องแสดงเจตนารมย์ในการส่งเสริมความเท่าเทียมระหว่างบุคคล 4)  หน่วยงานต้องสร้างสภาพแวดล้อมที่ดีโดยคำนึงถึงพื้นที่ปลอดภัยในหน่วยงานเช่นจัดห้องทำงานที่เปิดโล่ง มองเห็นกันได้ชัดเจน 5) กำหนดกลไกการร้องทุกข์ภายในหน่วยงาน เช่น ฝ่ายการเจ้าหน้าที่ฝ่ายกฎหมายหรือกลุ่มคุ้มครองคุณธรรมจริยธรรม 6) มีทางเลือกกระบวนการแก้ไขปัญหาอย่างไม่เป็นทางการ 7) การดำเนินการแก้ไขปัญหาต้องทำอย่างจริงจังและทันที 8) กรณีที่มีการร้องเรียนให้หัวหน้าหน่วยงานดำเนินการแต่งตั้งคณะทำงานทราบข้อเท็จจริง 9) หน่วยงานมีมาตรการคุ้มครองผู้ร้องเรียนและผู้เป็นพยาน 10) หน่วยงานต้องมีมาตรการคุ้มครองผู้ถูกกล่าวหา 11) หน่วยงานต้องรายงานผลการดำเนินงานตามแนวปฏิบัติป้องกันและแก้ไขปัญหาการล่วงละเมิดหรือคุกคามทางเพศในการทำงานอย่างต่อเนื่องสำหรับหน่วยงานภาครัฐให้รายงานต่อผู้บริหารด้านเสริมสร้างบทบาทหญิงชาย 12) ศูนย์ประสานการป้องกันและแก้ไขปัญหาการล่วงละเมิดหรือคุกคามทางเพศในการทำงาน (ศปคพ.) เพื่อทำหน้าที่เป็นศูนย์กลางในการประสานงานทั้งภาครัฐและเอกชนโดยรายงานต่อคณะกรรมการส่งเสริมความเท่าเทียมระหว่างเพศอย่างน้อยปีละหนึ่งครั้ง
มากไปกว่านั้น นายจุรินทร์ได้สั่งการให้เร่งดำเนินการรณรงค์ส่งเสริมความเข้าใจเรื่องความเสมอภาคระหว่างเพศ โดยจะผนึกกำลังรัฐเอกชนจัดกิจกรรมการยุติการเลือกปฏบัติด้วยเหตุแห่งเพศ ครอบคลุมประเด็น อาทิ การกีดกันการจ้างงาน การเลื่อนขั้นเลื่อนตำแหน่ง การล่วงละเมิดทางเพศในที่ทำงาน
.................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25768
