รัฐบาลไทย-ข่าวทำเนียบรัฐบาล-กระทรวงยุติธรรม  ประชุมชี้แจงแกนนำระดับตำบล เน้นสร้างความเข้มแข็งของหมู่บ้าน/ชุมชน ในพื้นที่จังหวัดนครสวรรค์

วันอังคารที่ 28 มกราคม 2563
กระทรวงยุติธรรม  ประชุมชี้แจงแกนนำระดับตำบล เน้นสร้างความเข้มแข็งของหมู่บ้าน/ชุมชน ในพื้นที่จังหวัดนครสวรรค์
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการประชุมชี้แจงแกนนำระดับตำบล พื้นที่จังหวัดนครสวรรค์ ภายใต้โครงการสร้างพื้นที่ปลอดภัยในหมู่บ้าน/ชุมชน จังหวัดตาก สุโขทัย พิษณุโลก พิจิตร และนครสวรรค์
ในวันอาทิตย์ที่ ๒๖ มกราคม ๒๕๖๓ เวลา ๑๒.๓๐ น. ณ มหาวิทยาลัยเจ้าพระยา อำเภอเมือง จังหวัดนครสวรรค์ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการประชุมชี้แจงแกนนำระดับตำบล พื้นที่จังหวัดนครสวรรค์ ภายใต้โครงการสร้างพื้นที่ปลอดภัยในหมู่บ้าน/ชุมชน จังหวัดตาก สุโขทัย พิษณุโลก พิจิตร และนครสวรรค์ โดยมีนายอรรถพร สิงหวิชัย ผู้ว่าราชการจังหวัดนครสวรรค์ นายนิยม เติมศรีสุข เลขาธิการคณะกรรมการป้องกันและปราบปรามยาเสพติด นายวิตถวัลย์ สุนทรขจิต อธิบดีกรมคุมประพฤติ พร้อมด้วยหัวหน้าส่วนราชการในจังหวัดนครสวรรค์ สมาชิกสภาผู้แทนราษฎ จังหวัดพิจิตร สุโขทัย พิษณุโลก ตาก นครสวรรค์ หน่วยงานในสังกัดกระทรวงยุติธรรมในจังหวัดนครสวรรค์ แกนนำหมู่บ้าน/ประชาชน จังหวัดนครสวรรค์ จำนวน ๑๒๙ หมู่บ้าน/ชุมชน จำนวน ๑,๓๕๐ คน เพื่อให้เกิดแนวทางป้องกันและเฝ้าระวังยาเสพติด โดยกระบวนการสร้างการมีส่วนร่วมของภาคประชาชน และส่งเสริมให้เกิดการสร้างพื้นที่ปลอดภัยในหมู่บ้าน/ชุมชน
โอกาสนี้ รัฐมนตรีว่าการกระทรวงยุติธรรม ได้เน้นย้ำว่า รัฐบาลให้ความสำคัญกับการแก้ไขปัญหายาเสพติด โดยให้มีการกำหนดแนวทางการดำเนินการป้องกันและปราบปรามยาเสพติด ตามนโยบายเร่งด่วนของรัฐบาล ปี ๒๕๖๓ โดยมุ่งเน้นในการเสริมสร้างพื้นที่ปลอดภัย ซึ่งพื้นที่จังหวัดนครสวรรค์ เป็นพื้นที่ขนส่งและลำเลียงยาเสพติดมาจากทางชายแดนภาคเหนือ และจุดนี้มีการจับกุมยาเสพติดได้จำนวนมาก จึงต้องมาสร้างโครงการเพื่อเรียนรู้ให้กับประชาชนทุกชุมชน/หมู่บ้าน เรามีแผนปฏิบัติการ ๓ ด้าน ทั้งการปราบปราม การป้องกันและการฟื้นฟู โดยเน้นการสร้างความเข็มแข็งของหมู่บ้าน/ชุมชน โดยการสร้างแนวป้องกันยาเสพติดในพื้นที่ ใช้หมู่บ้าน/ชุมชน เป็นฐานในการทำงาน ภายใต้แนวคิดพื้นที่ปลอดภัย ด้วยกระบวนการในการมีส่วนร่วมของผู้นำ และคนในหมู่บ้าน/ชุมชน การคิดวิเคราะห์ และดำเนินการป้องกันและเฝ้าระวังปัญหายาเสพติดจากหมู่บ้าน/ชุมชน นั้น ๆ พร้อมทั้งการหนุนเสริมบางประการของหน่วยงานภายนอก อาทิ ภาคราชการ เครือข่ายภาคประชาชน จะทำให้เกิดความยั่งยืนและต่อเนื่อง เน้นกระบวนการมีส่วนร่วม ดึงพลังชุมชนให้เข้ามามีบทบาทในการป้องกันและแก้ไขปัญหายาเสพติด และมีความเชื่อมั่นว่าท่านทั้งหลายจะร่วมมือกันทำประโยชน์เพื่อหมู่บ้าน/ชุมชนในการช่วยกันป้องกันเฝ้าระวังภัยจากยาเสพติดในพื้นที่ให้หมดไปจากสังคม ซึ่งตนมั่นใจว่าโครงการนี้จะเป็นจุดเริ่มต้นที่ทำให้ประเทศไทยปลอดจากยาเสพติดได้
จากนั้น รัฐมนตรีว่าการกระทรวงยุติธรรมได้ร่วมเป็นสักขีพยานในพิธีมอบเงินสนับสนุนการดำเนินงานป้องกันและเฝ้าระวังปัญหายาเสพติดให้กับเครือข่ายด้านการป้องกันและแก้ไขปัญหายาเสพติดระดับตำบล จำนวน ๑๒๙ แห่ง และเยี่ยมชมนิทรรศการของหน่วยงานในสังกัดกระทรวงยุติธรรมพื้นที่จังหวัดนครสวรรค์ ตามแนวทางชุมชนเข้มแข็ง ยุติธรรมสร้างสุข

ที่มา : https://www.thaigov.go.th/news/contents/details/26100
