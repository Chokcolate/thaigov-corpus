รัฐบาลไทย-ข่าวทำเนียบรัฐบาล-อนุทิน ร่วมประชุมรัฐมนตรีด้านความปลอดภัยทางถนน ครั้งที่ 3 ณ ประเทศสวีเดน

วันพฤหัสบดีที่ 20 กุมภาพันธ์ 2563
อนุทิน ร่วมประชุมรัฐมนตรีด้านความปลอดภัยทางถนน ครั้งที่ 3 ณ ประเทศสวีเดน
รองนายกรัฐมนตรีและรัฐมนตรีว่าการกระทรวงสาธารณสุข โชว์ความสำเร็จการทำงานด้านความปลอดภัยทางถนนของไทยในช่วง 10 ปีที่ผ่านมา ตั้งคณะกรรมการศูนย์อำนวยการความปลอดภัยทางถนน (คปถ.) รวมศูนย์ข้อมูล 3 ฐาน 3 หน่วยงาน เพื่อลดความซ้ำซ้อ
อนุทิน ร่วมประชุมรัฐมนตรีด้านความปลอดภัยทางถนน ครั้งที่ 3 ณ ประเทศสวีเดน
รองนายกรัฐมนตรีและรัฐมนตรีว่าการกระทรวงสาธารณสุข โชว์ความสำเร็จการทำงานด้านความปลอดภัยทางถนนของไทยในช่วง 10 ปีที่ผ่านมา ตั้งคณะกรรมการศูนย์อำนวยการความปลอดภัยทางถนน (คปถ.) รวมศูนย์ข้อมูล 3 ฐาน 3 หน่วยงาน เพื่อลดความซ้ำซ้อน
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ร่วมการประชุมนานาชาติรัฐมนตรีด้านความปลอดภัยทางถนน ครั้งที่ 3 (The 3rd Global Ministerial Conference on Road Safety) และร่วมอภิปรายหัวข้อ “เก็บเกี่ยวความสำเร็จจากการทำงานด้านความปลอดภัยทางถนนในช่วงทศวรรษ พ.ศ.2554-2563” (Harnessing the Successes of the Decade of Action for Road Safety 2011-2020)  โดยมีนพ.ศุภกิจ ศิริลักษณ์ รองปลัดกระทรวงสาธารณสุข และนายแพทย์สุวรรณชัย วัฒนายิ่งเจริญชัย อธิบดีกรมควบคุมโรค ร่วมประชุม และสมเด็จพระราชาธิบดีคาร์ลที่ 16 กุสตาฟ เป็นประธานเปิดการประชุม ณ กรุงสต็อกโฮล์ม ประเทศสวีเดน
นายอนุทินกล่าวว่า ประเทศไทยได้จัดตั้งคณะกรรมการศูนย์อำนวยการความปลอดภัยทางถนน (คปถ.) โดยความร่วมมือของหลายภาคส่วนที่เกี่ยวข้อง และขยายการดำเนินงานไปทุกระดับ ตั้งแต่ส่วนกลาง จนถึงระดับตำบล และจัดการรวบรวมข้อมูลเพื่อให้เกิดความถูกต้องและลดความซ้ำซ้อน โดยรวมศูนย์ข้อมูลจาก 3 หน่วยงาน ได้แก่ สำนักงานตำรวจแห่งชาติ บริษัทกลางคุ้มครองผู้ประสบภัยจากรถ จำกัด และทะเบียนราษฎร์ เข้าด้วยกัน และได้พูดถึงความท้าทายของการดำเนินงานด้วยหลัก 5 ด้าน (5Es) ประกอบด้วย การให้ความรู้เรื่องความปลอดภัยทางถนน (Education), วิศวกรรมจราจรที่ทำให้เกิดความปลอดภัย (Engineering) เช่น พาหนะ ถนน ฯลฯ, ด้านเศรษฐศาสตร์ (Economic) ช่วยลดภาษีอุปกรณ์ความปลอดภัย, การบังคับใช้กฎหมายอย่างจริงจัง (Enforcement) เช่น เมาแล้วขับ หมวกกันน็อค และการสร้างพลังของทุกๆฝ่ายในการสร้างความปลอดภัยทางถนน (Empowerment) เพื่อให้การศึกษาและปลูกจิตสำนึกของการขับขี่ด้วยความรับผิดชอบสูง เพื่อความปลอดภัยของทุกคนรวมทั้งผู้ใช้ทางเท้าด้วย และเน้นย้ำการบังคับใช้กฎหมายอย่างเคร่งครัด รวมทั้งลงทุนให้เกิดระบบคมนาคมและการขนส่งสาธารณะที่มีประสิทธิภาพ ปลอดภัย ในราคาที่จ่ายได้ พร้อมทั้งสนับสนุนให้ประชาชนใช้ระบบคมนาคมและการขนส่งสาธารณะให้มากที่สุด
“ความปลอดภัยบนท้องถนนเป็นเรื่องของทุกๆคน ความร่วมมือจากทุกภาคส่วนที่เกี่ยวข้องเป็นสิ่งที่จำเป็นอย่างยิ่ง หากร่วมมือร่วมใจกันจะทำให้สามารถลดการสูญเสียจากอุบัติเหตุบนท้องถนนได้มากถึง 10,000 คนต่อปีโดยประมาณ” นายอนุทินกล่าว
สำหรับการประชุมนานาชาติรัฐมนตรีด้านความปลอดภัยทางถนน ครั้งที่ 3 (The 3rd Global Ministerial Conference on Road Safety)ณ กรุงสต็อกโฮล์ม ประเทศสวีเดน มีผู้ร่วมอภิปรายจากองค์การอนามัยโลก รัฐมนตรีคมนาคมประเทศอินเดีย ประธานกรรมการเพื่อความปลอดภัยทางถนน ประเทศรัสเซีย ผู้อำนวยการบริหารสมาคมความปลอดภัยทางถนน ประเทศเคนย่า เลขาธิการคณะกรรมาธิการสหประชาชาติด้านเศรษฐกิจภาคพื้นยุโรป และผู้อำนวยการบริษัทมิชลิน
**************************** 20 กุมภาพันธ์ 2563
************************************

ที่มา : https://www.thaigov.go.th/news/contents/details/26643
