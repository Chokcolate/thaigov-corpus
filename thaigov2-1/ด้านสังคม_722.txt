รัฐบาลไทย-ข่าวทำเนียบรัฐบาล-นรม. และ รมว.กห. ซาบซึ้งในน้ำใจและการแสดงออกต่อกันและกันของชาวโคราชทุกคน หวังเป็นตัวอย่างความเป็นหนึ่งเดียวกันของทุกหมู่เหล่า

วันพฤหัสบดีที่ 13 กุมภาพันธ์ 2563
นรม. และ รมว.กห. ซาบซึ้งในน้ำใจและการแสดงออกต่อกันและกันของชาวโคราชทุกคน หวังเป็นตัวอย่างความเป็นหนึ่งเดียวกันของทุกหมู่เหล่า
พล.ท.คงชีพ ตันตระวาณิชย์ โฆษก กห. เปิดเผยหลังการเดินทางลงพื้นที่ จว.นครราชสีมา ของ นรม.และรมว.กห. ในการเยี่ยมให้กำลังใจผู้ที่ได้รับบาดเจ็บและครอบครัวผู้เสียชีวิต รวมทั้งการปฏิบัติงานของเจ้าหน้าที่ จากกรณีเหตุกราดยิงที่ผ่านมาว่า
พล.อ.ประยุทธ์ จันทร์โอชา นรม.และรมว.กห. ได้แสดงความขอบคุณชาวโคราชทุกคนที่ให้การต้อนรับเป็นอย่างดียิ่ง และมีความซาบซึ้งในนำ้ใจ ต่อการแสดงออก การช่วยเหลือและการให้กำลังใจกันและกัน ยามเมื่อต้องประสบเหตุร้ายที่กระทบจิตใจเป็นวงกว้างร่วมกัน
โดย นรม. และ รมว.กห. หวังเป็นอย่างยิ่งว่า ตัวอย่างความร่วมมือและความเป็นหนึ่งเดียวกันของชาวโคราชครั้งนี้ จะเป็นพลังและแรงจูงใจให้ประชาชนคนไทยทุกหมู่เหล่า สามารถผ่านความท้าทายและความยากลำบากร่วมกันไปได้ด้วยดีในทุกเรื่อง จากพลังแห่งความรัก ความสามัคคี และความเป็นหนึ่งเดียวกันในน้ำใจของทุกคนในชาติ ที่มีส่วนร่วมแสดงออก

ที่มา : https://www.thaigov.go.th/news/contents/details/26483
