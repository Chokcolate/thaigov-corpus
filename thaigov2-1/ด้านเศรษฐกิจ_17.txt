รัฐบาลไทย-ข่าวทำเนียบรัฐบาล-SME D Bank จับมือ HKTDC ติดปีกแฟชั่นไทยแจ้งเกิดเวทีโลก สุดปลื้มต่างชาติยกย่องคุณภาพ สั่งซื้อทันทีภายในงานทะลุล้าน

วันพุธที่ 24 กรกฎาคม 2562
SME D Bank จับมือ HKTDC ติดปีกแฟชั่นไทยแจ้งเกิดเวทีโลก สุดปลื้มต่างชาติยกย่องคุณภาพ สั่งซื้อทันทีภายในงานทะลุล้าน
SME D BANK จับมือ HKTDC ติดปีก 10 ผู้ประกอบการแฟชั่นไทยหน้าใหม่แจ้งเกิดผ่านงานมหกรรม HKTDC HK Fashion Week Spring/Summer 2019 ณ เขตปกครองพิเศษฮ่องกง
SME D BANK จับมือ HKTDC ติดปีก 10 ผู้ประกอบการแฟชั่นไทยหน้าใหม่แจ้งเกิดผ่านงานมหกรรม HKTDC HK Fashion Week Spring/Summer 2019 ณ เขตปกครองพิเศษฮ่องกง สุดปลื้มต่างชาติยกย่องสินค้าไทยคุณภาพเยี่ยม บ่งบอกอัตลักษณ์โดดเด่น เกิดมูลค่าซื้อขายทันทีทะลุล้านบาท และต่อเนื่องอีกอย่างน้อย 12 ล้านบาท ประกาศพร้อมสนับสนุนเงินทุนดอกเบี้ยถูกต่อยอดแฟชั่นไทยปักหมุดตลาดโลก
นายพงชาญ สำเภาเงิน รองกรรมการผู้จัดการ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว). หรือ SME D Bank เผยว่า ระหว่างวันที่ 8-11 กรกฎาคม 2562 ที่ผ่านมา SME D Bank ร่วมกับ องค์การสภาพัฒนาการค้าฮ่องกง (HKTDC) นำคณะผู้ประกอบการเอสเอ็มอีไทยหน้าใหม่ ที่มีศักยภาพโดดเด่นในกลุ่มธุรกิจสินค้าแฟชั่นและเครื่องนุ่งห่ม กระเป๋าและเครื่องประดับ จำนวน 10 ราย ที่ผ่านการคัดเลือกโครงการ Thai Designer to Global 2019 ซึ่งเป็นโครงการยกระดับพัฒนาผู้ประกอบการไทยสู่สากล ร่วมออกบูธแสดงสินค้าในโซน Thai Designer to Global 2019 Pavilion ภายในงาน “HKTDC HK Fashion Week Spring/Summer 2019” ซึ่งเป็นมหกรรมแสดงสินค้าในกลุ่มธุรกิจสินค้าแฟชั่นและเครื่องนุ่งห่ม กระเป๋าและเครื่องประดับ ยิ่งใหญ่ระดับโลก ณ Hong Kong Convention and Exhibition Centre เขตปกครองพิเศษฮ่องกง
“ธนาคารเล็งเห็นว่า กลุ่มธุรกิจแฟชั่น มีความสำคัญอย่างยิ่ง เนื่องจากผู้ประกอบการแทบทั้งหมด ล้วนเป็นกลุ่มเอสเอ็มอี อีกทั้ง เป็นประเภทสินค้าที่ผู้ประกอบการไทยมีพื้นฐานความสามารถสูงอยู่แล้ว  หากสามารถส่งเสริมให้ขยายตลาดส่งออกต่างประเทศได้ จะก่อประโยชน์อย่างสูง เชื่อมโยงไปสู่ผู้ประกอบรายเล็กๆ อีกมากมาย ดังนั้น ธนาคารจึงมีกระบวนการพัฒนาผู้ประกอบการ ยกระดับ และเพิ่มช่องทางตลาดให้ผู้ประกอบการไทยไปสู่สากล”  นายพงชาญ เสริม
ทั้งนี้ การเข้าร่วมงานดังกล่าว สินค้าจากผู้ประกอบการเอสเอ็มอีไทย ได้รับความสนใจจากผู้ซื้อนานาชาติอย่างสูง เนื่องจากจุดเด่นมีความคิดสร้างสรรค์ ฝีมือและเอกลักษณ์โดดเด่น ทันสมัย รวมถึง บ่งบอกอัตลักษณ์ความเป็นไทยได้อย่างดี ที่สำคัญ การผลิตได้มาตรฐานระดับสากล   โดยมีผู้ซื้อจากนานาประเทศเข้าเยี่ยมชมสินค้าในโซน Thai Designer to Global 2019 Pavilion อย่างคึกคัก รวมกว่า  1,134 ราย ประกอบด้วย VIP Buyer Guide Tour จาก 8 ประเทศ เช่น เวียดนาม สหรัฐอเมริกา คาซัคสถาน อินโดนิเชีย อิตาลี ออสเตรเลีย จีน และประเทศไทย จำนวนกว่า 100 ราย ผู้ซื้อ (Buyer) และผู้ชมงานทั่วไป จำนวน 1,034 ราย เกิดการจับคู่เจรจาทางธุรกิจ 45 ราย มีการตกลงซื้อขายทันทีในงานมูลค่ากว่า 1 ล้านบาท และคาดจะเกิดมูลค่าการเจรจาซื้อขายหลังจบงานในระยะเวลา  1 ปี อีกไม่ต่ำกว่า  12 ล้านบาท
สำหรับผู้ประกอบการแฟชั่นที่ได้รับคำสั่งซื้อ และต้องการเงินทุนเพิ่มเพื่อใช้หมุนเวียนผลิตสินค้า หรือขยายธุรกิจ ธนาคารได้จัดเตรียมเงินทุนดอกเบี้ยพิเศษไว้รองรับ เช่น  สินเชื่อเพื่อยกระดับเศรษฐกิจชุมชน  (Local Economy Loan)   คิดอัตราดอกเบี้ยพิเศษ ผ่อนนานถึงสูงสุด 7 ปี บุคคลธรรมดา 3 ปีแรกเพียง 0.42% ต่อเดือน ปีที่ 4-7 อัตราดอกเบี้ย MLR ต่อปี และหากเป็นนิติบุคคล อัตราดอกเบี้ยจะถูกลงไปอีก 3 ปีแรกเพียง 0.25% ต่อเดือน ปีที่ 4-7 อัตราดอกเบี้ย MLR ต่อปี เป็นต้น
นายพงชาญ กล่าวต่อว่า นอกเหนือจากมูลค่าของการซื้อขายและมีคู่ค้าเพิ่มขึ้นจากการเจรจาธุรกิจแล้ว ผู้ประกอบการที่ได้รับโอกาสเข้าร่วมกิจกรรมในครั้งนี้ ยังได้ประสบการณ์ใหม่ๆ ในการเปิดตลาด เรียนรู้ความต้องการของลูกค้า และเทรนด์แฟชั่นใหม่ๆ จากทั่วโลก อีกทั้ง ยังได้แลกเปลี่ยนประสบการณ์กับผู้ประกอบการรายอื่นๆ ซึ่งจะเป็นแนวทางเพื่อพัฒนาสินค้า หรือกลยุทธ์ในการทำการตลาดต่างประเทศต่อไป
สำหรับ 10 ผู้ประกอบการแฟชั่นไทย ได้รับโอกาสร่วมงาน “HKTDC HK Fashion Week Spring/Summer 2019”  ได้แก่
1.บจก .บุญอริยะ อิมปอร์ต แอนด์ เอ็กซ์ปอร์ต ผลิตภัณฑ์เครื่องหนัง ของที่ระลึกงานหัตถกรรมผ้าทอผสมหนัง แบรนด์ ZC acherie
2.บจก.เบสท์ บัทเทินส์ (ไทยแลนด์) ผลิตภัณฑ์หมวกที่พกเก็บสะดวกในกระเป๋าถือ แบรนด์ ATIPA
3.บจก. นิชพี  ชุดเจ้าสาวหรูหรา มีสไตล์เรียบง่าย น้อยแต่มาก แบรนด์ NICHP
4. ธุรกิจขาย เช่าชุดราตรี เครื่องประดับ ตัดเย็บด้วยช่างฝีมือคุณภาพ แบรนด์ ORAPIM
5.บจก.สมิทธี จิวเวลรี่ นําศาสตร์แห่งศิลปะ ผสานเข้ากับวิทยาศาสตร์ กลายเป็นมิติใหม่แห่งเครื่องประดับ แบรนด์  PONK SMITHI
6.บจก .พรทิพย์ สปอร์ตแวร์ CAPThai ผู้ผลิตหมวกทุกชนิด โดยเฉพาะหมวกกัน UV เหมาะแก่การใช้งาน
7.บจก.มาเจสทิค ไนน์  ผลิตภัณฑ์ชุดกีฬาสุดเท่ แบรนด์ spandex
8.หจก .อนุโรจน์แฮนด์เพนท์ เสื้อผ้าโดดเด่นด้วยลายเขียนมือ แบรนด์ Anuroj
9. เสื้อผ้ามัดย่อมด้วยสีธรรมชาติ มาพร้อมดีไซน์ทันสมัย แบรนด์ HOMRAK
และ 10.บจก.โรงงานสมิทธิ์การ์เมนท์ เสื้อผ้าสีสดใส สวมใส่ได้ทุกวัย ทันสมัยอยู่เสมอ แบรนด์ SAA-MU

ที่มา : https://www.thaigov.go.th/news/contents/details/21719
