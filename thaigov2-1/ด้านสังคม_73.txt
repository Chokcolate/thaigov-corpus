รัฐบาลไทย-ข่าวทำเนียบรัฐบาล-กระทรวงดิจิทัลฯ โชว์’เน็ตประชารัฐ’ โครงการ Best Practice ในเวทีประชุมโทรคมนาคมระดับโลก ณ ประเทศภูฏาน

วันศุกร์ที่ 16 สิงหาคม 2562
กระทรวงดิจิทัลฯ โชว์’เน็ตประชารัฐ’ โครงการ Best Practice ในเวทีประชุมโทรคมนาคมระดับโลก ณ ประเทศภูฏาน
กระทรวงดิจิทัลฯ โชว์’เน็ตประชารัฐ’ โครงการ Best Practice ในเวทีประชุมโทรคมนาคมระดับโลก ณ ประเทศภูฏาน
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม ในฐานะหัวหน้าคณะผู้แทนไทย ได้เข้าร่วมการประชุม APT Policy and Regulatory Forum ครั้งที่ 19 หรือ PRF-19 จัดโดยองค์การโทรคมนาคมแห่งเอเชียและแปซิฟิก (APT) ร่วมกับรัฐบาลภูฏาน ในระหว่างวันที่ 14 - 16 สิงหาคม 2562 ณ กรุงทิมพู ประเทศภูฏาน ในโอกาสนี้ ปลัดกระทรวงดิจิทัลฯ ได้เข้าร่วมการอภิปรายกับผู้แทนระดับสูงของประเทศสมาชิก APT ในช่วง Roundtable on Singapore Statement and its key takeaways เพื่อแลกเปลี่ยนประสบการณ์ และรายงานผลการดำเนินการตามแนวทางแถลงการณ์รัฐมนตรีด้าน ICT ของภูมิภาคเอเชียและแปซิฟิกที่ได้มีการรับรองเมื่อเดือนมิถุนายน 2562 ณ ประเทศสิงคโปร์ โดยปลัดกระทรวงดิจิทัลฯ ได้ยกตัวอย่างการดำเนินการของไทยในการพัฒนาส่งเสริมอนาคตด้านดิจิทัลของภูมิภาคเอเชียและแปซิฟิก ประกอบด้วยหัวข้อสำคัญ 5 หัวข้อ ดังนี้ 1) การเปลี่ยนแปลงเข้าสู่ยุคดิจิทัล (Digital Transformation) เช่น โครงการเน็ตประชารัฐ และโครงการเพิ่มประสิทธิภาพโครงข่ายอินเทอร์เน็ตระหว่างประเทศ 2) นวัตกรรมและการสร้างสรรค์ทางดิจิทัล (Digital Innovation and Creativity อาทิ โครงการ 5G Testbed โครงการ Digital Park Thailand และการจัดตั้งสถาบัน IoT 3) ชุมชนดิจิทัล (Digital Community) ได้แก่ โครงการใช้เทคโนโลยีดิจิทัลเพื่อพัฒนาชุมชนเช่น smart farming 4) ความเชื่อมั่นด้านดิจิทัล (Digital Trust) อาทิ การจัดตั้งหน่วยงานใหม่ภายใต้พระราชบัญญัติความมั่นคงปลอดภัยทางไซเบอร์ พ.ศ. 2562 ซึ่งมีผลบังคับใช้เมื่อเดือนพฤษภาคม 2562 เพื่อปกป้องโครงสร้างพื้นฐานสารสนเทศที่สำคัญของประเทศจากภัยคุกคามทางไซเบอร์ และ 5) ความเชี่ยวชาญด้านดิจิทัลและความร่วมมือในทุกภาคส่วน (Digital Skills and Partnerships) โดยปลัดกระทรวงดิจิทัลฯ ได้กล่าวถึงการความร่วมมือกับภาครัฐและเอกชนในการส่งเสริมความรู้และทักษะดิจิทัลแก่นักศึกษาและแรงงานทั่วไป
ทั้งนี้ ปลัดกระทรวงดิจิทัลฯ ได้เน้นย้ำถึงความสำคัญของความร่วมมือในภูมิภาคฯ เพื่อขับเคลื่อนทุกประเทศในภูมิภาคไปสู่เศรษฐกิจดิจิทัลและการพัฒนาที่ยั่งยืน และในช่วงบ่ายของวันที่ 14 สิงหาคม 2562 ปลัดกระทรวงดิจิทัลฯ ได้บรรยายพิเศษในหัวข้อ Connectivity initiatives for unserved or underserved เพื่อนำเสนอผลสำเร็จในการดำเนินการโครงการเน็ตประชารัฐ ให้เป็นกรณีศึกษาและแบบปฏิบัติที่ดี (best practice) แก่ประเทศกำลังพัฒนาในภูมิภาคเอเชียและแปซิฟิกในการพัฒนาการเข้าถึงอินเทอร์เน็ตในพื้นที่ห่างไกล อันก่อให้เกิดรายได้แก่ท้องถิ่นและการพัฒนาคุณภาพชีวิต ทั้งนี้ ไทยได้จัดทำรายงานรูปเล่มเป็นภาษาอังกฤษและมอบให้แก่ผู้แทนประเทศสมาชิกที่เข้าร่วมการประชุม PRF-19
สำหรับการประชุม PRF เป็นการประชุมประจำปีของ APT โดยมีผู้เข้าร่วมประชุมจากหน่วยงานกำหนดนโยบายด้าน ICT และโทรคมนาคม และหน่วยงานผู้กำกับดูแล เพื่ออภิปรายและแสดงความคิดเห็นในประเด็นที่เกี่ยวข้องกับแนวทางในการกำหนดนโยบายและการกำกับดูแล ICT และโทรคมนาคมสำหรับภูมิภาคเอเชียและแปซิฟิก การประชุม PRF ในครั้งนี้ มีผู้เข้าร่วมการประชุมฯ ประมาณ 100 คน จากประเทศสมาชิกจำนวน 20 ประเทศ สมาชิกสมทบ สมาชิกในเครือ และองค์การระหว่างประเทศ
********************

ที่มา : https://www.thaigov.go.th/news/contents/details/22284
