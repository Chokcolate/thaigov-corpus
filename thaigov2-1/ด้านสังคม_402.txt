รัฐบาลไทย-ข่าวทำเนียบรัฐบาล-รมว.พม. รับ 7 ข้อเสนอจากผู้แทนเครือข่ายสตรี เนื่องในวันยุติความรุนแรงต่อผู้หญิงสากล

วันอังคารที่ 19 พฤศจิกายน 2562
รมว.พม. รับ 7 ข้อเสนอจากผู้แทนเครือข่ายสตรี เนื่องในวันยุติความรุนแรงต่อผู้หญิงสากล
รมว.พม. รับ 7 ข้อเสนอจากผู้แทนเครือข่ายสตรี เนื่องในวันยุติความรุนแรงต่อผู้หญิงสากล
วันนี้ (19 พ.ย. 62) เวลา 09.00 น. ที่บริเวณประตู 4 ทำเนียบรัฐบาล กรุงเทพฯ พลเอกประยุทธ์ จันทร์โอชา นายกรัฐมนตรี มอบหมายให้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นผู้แทนรับมอบหนังสือรณรงค์ยุติความรุนแรงต่อสตรี จากผู้แทนเครือข่ายสตรี อาทิ มูลนิธิเพื่อนหญิง มูลนิธิพิทักษ์สตรีในประเทศไทย และเครือข่ายผู้หญิง 4 ภาค จำนวน 50 คน เพื่อการคุ้มครองสิทธิ ส่งเสริมบทบาท สร้างความเข้มแข็ง และความเป็นธรรมระหว่างเพศ เนื่องในวันยุติความรุนแรงต่อผู้หญิงสากล ตรงกับวันที่ 25 พฤศจิกายน ของทุกปี
นายจุติ กล่าวว่า สำหรับหนังสือรณรงค์ยุติความรุนแรงต่อสตรี ประกอบด้วยข้อเสนอที่มีสาระสำคัญ ดังนี้ 1) ขอให้รัฐบาลรณรงค์เชิญชวนประชาชน ลด ละ เลิกเครื่องดื่มแอลกอฮอล์ และไม่ขยายเวลาให้สถานบริการจำหน่ายเครื่องดื่มแอลกอฮอล์ รวมทั้งกำชับกระทรวงสาธารณสุขและกระทรวงมหาดไทย คณะกรรมการควบคุมเครื่องดื่มแอลกอฮอล์ในทุกจังหวัดให้มีการทำงานเชิงรุกในชุมชน 2) เรียกร้องให้กระทรวงศึกษาธิการจัดหลักสูตรการเรียนการสอนวิชาทักษะชีวิต เรื่องเพศ ครอบครัว และความเสมอภาคระหว่างเพศ  3) ขอให้มีหน่วยงานที่รับผิดชอบโดยตรงเพื่อสอบสวนประเด็นเกี่ยวกับเรื่องครอบครัว 4) ขอให้เจ้าหน้าที่ตำรวจเข้าระงับเหตุทันที เมื่อได้รับเรื่องร้องเรียนเกี่ยวกับแม่และเด็ก 5) สิทธิการครอบครองที่ดินของสตรี 6) สิทธิการฝากครรภ์และการคลอดฟรีทุกโรงพยาบาล และ 7) ขอให้มีหน่วยงานในการติดตามการแก้ไขปัญหาการค้ามนุษย์ขึ้นโดยตรงกับสำนักนายกรัฐมนตรี ทั้งนี้ กระทรวง พม. จะได้นำเสนอต่อที่ประชุมคณะรัฐมนตรีพิจารณาต่อไป
นายจุติ กล่าวต่อว่า สำหรับข้อเสนอดังกล่าว รัฐบาลได้ดำเนินงานในหลายเรื่องอยู่แล้ว เช่น การป้องกันและปราบปรามการค้ามนุษย์ การลดความรุนแรงในครอบครัว การส่งเสริมความเสมอภาคระหว่างเพศ และการให้ความเป็นธรรมต่อกันในกรณีการละเมิดสิทธิทั้งชายและหญิง เป็นต้น ทั้งนี้ กระทรวง พม. มีอาสาสมัครพัฒนาสังคมและความมั่นคงของมนุษย์ (อพม.) และภาคีเครือข่ายภาคประชาชนจำนวนมาก ที่บูรณาการทำงานร่วมกัน
นายจุติ กล่าวเพิ่มเติมว่า ตนเคารพสิทธิของสตรีอย่างเท่าเทียมกันทั้งในทางกฎหมายและทุกมิติของสังคม ซึ่งผู้แทนเครือข่ายสตรีที่มายื่นข้อเสนอครั้งนี้ จะมีการทำงานร่วมกันกับภาคีเครือข่ายทุกภาคส่วน ซึ่งกระทรวง พม. พร้อมสนับสนุนและเชิญชวนภาคีเครือข่ายทุกองค์กรเข้ามาช่วยกัน เพื่อรักษาสิทธิ คุ้มครองสิทธิ และส่งเสริมสิทธิให้สตรีมีความเข้มแข็งต่อไป

ที่มา : https://www.thaigov.go.th/news/contents/details/24678
