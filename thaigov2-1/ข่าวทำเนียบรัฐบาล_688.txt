รัฐบาลไทย-ข่าวทำเนียบรัฐบาล-นายกรัฐมนตรีมั่นใจ สส. ทุกคนหวังดีกับประเทศชาติทั้งสิ้น วอนร่วมมือเพื่อประโยชน์บ้านเมือง

วันอังคารที่ 25 กุมภาพันธ์ 2563
นายกรัฐมนตรีมั่นใจ สส. ทุกคนหวังดีกับประเทศชาติทั้งสิ้น วอนร่วมมือเพื่อประโยชน์บ้านเมือง
นายกรัฐมนตรีมั่นใจ สส. ทุกคนหวังดีกับประเทศชาติทั้งสิ้น วอนร่วมมือเพื่อประโยชน์บ้านเมือง
วันนี้ (25 ก.พ.63) เวลา 14.10 น. ณ อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชี้แจงยึดหลักกฎหมาย ไม่เคยบังคับเสรีภาพใคร ขอ สส. ร่วมมือกันพัฒนาประเทศ
นายกรัฐมนตรีกล่าวถึงเรื่องเสรีภาพว่า ตนไม่เคยไปบังคับเสรีภาพของใคร มีความจำเป็นในช่วงแรกที่เข้ามา เพราะมีความรุนแรงเกิดขึ้น มีบทเรียนอยู่แล้ว ประชาชนก็ไม่ชอบ การค้าขายก็ค้าขายไม่ได้ ดังนั้นจะมีเสรีภาพอย่างไร้ขีดจำกัดไม่ได้  ต้องดูกฎหมายด้วย และจะดูรัฐธรรมนูญฉบับเดียวไม่ได้ ต้องดูกฎหมายลูกอีกหลายพันฉบับด้วย ทั้งนี้ สิทธิการชุมนุมเสรีภาพต้องไม่เป็นผลกระทบกับผู้อื่น ทั้งปัญหาการจราจร ปัญหาเรื่องการพูดจาต่าง ๆ มีกฎหมายดูแลอยู่ทุกเรื่อง ฉะนั้นขอให้ระมัดระวังด้วย
สำหรับการแก้ปัญหาความเหลื่อมล้ำ นายกรัฐมนตรีกล่าวว่า จะต้องแก้ด้วยวิธีการ ด้วยกลไก ด้วยกฎหมาย ตนไม่ได้มีอำนาจแก้ปัญหา ไม่ว่าตนจะอยู่ตรงไหนเวลาไหนก็ตามไม่มีอำนาจแบบนั้น ทั้งนี้ มีอีกหลายเรื่องที่รัฐบาลต้องชี้แจงเพื่อให้ประชาชนได้รับทราบข้อมูลข้อเท็จจริง ตนเข้าใจความหวังดีของ สส. ถ้านำความหวังดีของ สส. และของตนมาผสมกัน แล้วนำปัญหามาคลี่คลายด้วย ก็จะเดินหน้าได้ด้วยดีในวันข้างหน้า ตนไม่อยากให้ใช้คำว่าวันก่อนดีกว่าวันนี้ วันนี้ดีกว่าวันก่อนนี้ ถ้าเริ่มอย่างนี้จะไม่เกิดความร่วมมือระหว่าง สส. ด้วยกัน ตนถือว่า สส. ทุกคนหวังดีกับประเทศชาติทั้งนั้น ต้องร่วมมือกันให้ได้มากกว่าในเรื่องของทางการเมืองอย่างเดียว ถ้ายังเป็นอย่างนี้อยู่ต่อไป จะกลายเป็นว่าต่างคนต่างช่วยกันทำให้ประเทศเกิดปัญหาไปเรื่อย ๆ ก็จะไม่เกิดประโยชน์ใดทั้งสิ้น
-----------------

ที่มา : https://www.thaigov.go.th/news/contents/details/26737
