รัฐบาลไทย-ข่าวทำเนียบรัฐบาล-มหาดไทย สัมมนาต่อต้านการทุจริต ย้ำคนมหาดไทยต้องยึดหลักธรรมาภิบาล ใช้มาตรการเชิงรุกเพื่อบรรลุภารกิจมหาดไทยใสสะอาด

วันพฤหัสบดีที่ 28 พฤศจิกายน 2562
มหาดไทย สัมมนาต่อต้านการทุจริต ย้ำคนมหาดไทยต้องยึดหลักธรรมาภิบาล ใช้มาตรการเชิงรุกเพื่อบรรลุภารกิจมหาดไทยใสสะอาด
มหาดไทย สัมมนาต่อต้านการทุจริต ย้ำคนมหาดไทยต้องยึดหลักธรรมาภิบาล ใช้มาตรการเชิงรุกเพื่อบรรลุภารกิจมหาดไทยใสสะอาด
วันนี้ (28 พ.ย. 2562) เวลา 09.00 น. ณ ห้องกษัตริย์ศึก 2 ชั้น 4 โรงแรมเดอะ ทวิน ทาวเวอร์ กรุงเทพฯ นายสมคิด จันทมฤก รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทยเป็นประธานเปิดโครงการสัมมนาเชิงปฏิบัติการต่อต้านการทุจริตกระทรวงมหาดไทยและจังหวัด ประจำปี 2563 เพื่อเสริมสร้างความรู้ ความเข้าใจ และแลกเปลี่ยนประสบการณ์เกี่ยวกับการจัดทำมาตรการในการบริหารจัดการความเสี่ยงของการดำเนินงานที่อาจก่อให้เกิดการทุจริต รวมถึงแนวทางในการจัดทำโครงการด้านการป้องกัน ปราบปรามการทุจริต ตลอดจนเพื่อส่งเสริมคุณธรรมจริยธรรมให้แก่บุคลากรในสังกัดกระทรวงมหาดไทย ทั้งในระดับกรม/หน่วยงานรัฐวิสาหกิจ และระดับจังหวัด มีผู้เข้าร่วมโครงการจากหน่วยงานที่เกี่ยวข้อง จำนวน 200 คน
ในการนี้ นายสมคิด จันทมฤก รองปลัดกระทรวงมหาดไทย ได้กล่าวว่า ปัญหาการทุจริตยังคงเป็นปัญหาสำคัญที่ส่งผลกระทบต่อการพัฒนาประเทศมาอย่างต่อเนื่องและยาวนาน แม้ว่าในปัจจุบันระบบราชการจะได้มีการพัฒนาระบบการตรวจสอบเพื่อป้องกันและแก้ไขปัญหาการทุจริตให้มีความเข้มข้นมากยิ่งขึ้นแล้วก็ตาม แต่ในขณะเดียวกันการทุจริตก็ได้มีการปรับเปลี่ยนรูปแบบ วิธีการ เพื่อหลบเลี่ยงการตรวจสอบออกไปในรูปแบบที่มีความหลากหลายยิ่งขึ้น ดังนั้นรัฐบาลจึงได้ให้ความสำคัญกับการใช้มาตรการเชิงรุกเพื่อแก้ปัญหาการทุจริตและประพฤติมิชอบ โดยได้กำหนดเป็นนโยบายหลัก และนโยบายเร่งด่วน โดยเฉพาะอย่างยิ่ง พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้เน้นย้ำหลักการทำงานของกระทรวงมหาดไทย ซึ่งจะต้องยึดหลักธรรมาภิบาล 6 ประการ ได้แก่ หลักนิติธรรม คุณธรรม ความโปร่งใส การมีส่วนร่วม ความรับผิดชอบ และความคุ้มค่า เพื่อแก้ปัญหาการทุจริตและประพฤติมิชอบ โดยมุ่งเน้นเรื่องการบริหารงบประมาณให้มีความโปร่งใส และเป็นไปตามขั้นตอน/ระเบียบต่าง ๆ ที่เกี่ยวข้อง เพื่อบรรลุภารกิจมหาดไทยใสสะอาด ด้วยเหตุนี้จึงจำเป็นอย่างยิ่งที่ทุกหน่วยงานต้องมีการพัฒนากลไก และการจัดทำมาตรการที่ส่งเสริมกระบวนงานด้านการต่อต้านการทุจริตตั้งแต่ต้นทาง ผ่านกลยุทธ์การประเมินความเสี่ยงต่อการทุจริตประพฤติมิชอบ และกลยุทธ์การส่งเสริมคุณธรรมจริยธรรมในระดับพื้นที่ เพื่อทำให้ปัญหาการทุจริตประพฤติมิชอบลดลง เพื่อบรรลุภารกิจมหาดไทยใสสะอาด และนำพาประเทศไทยปราศจากการทุจริตต่อไป
สำหรับ โครงการสัมมนาเชิงปฏิบัติการต่อต้านการทุจริตกระทรวงมหาดไทยและจังหวัด ประจำปี 2563 นี้ ได้รับเกียรติจากวิทยากรสำนักงาน ป.ป.ท. มาเป็นผู้ให้ความรู้และถ่ายทอดประสบการณ์ด้านการประเมินความเสี่ยงต่อการทุจริตประพฤติมิชอบ และการเพิ่มประสิทธิภาพการจัดทำแผนการประเมินความเสี่ยง พร้อมด้วยวิทยากรจากสำนักงาน ป.ป.ช. มาเป็นผู้ให้ความรู้เกี่ยวกับการจัดทำโครงการด้านการป้องกัน ปราบปรามการทุจริต และการส่งเสริมคุณธรรมจริยธรรม โดยโครงการจัดขึ้นระหว่างวันที่ 28-29 พฤศจิกายน 2562.
กองสารนิเทศ สป.มท.
ครั้งที่ 201/2562    วันที่ 28 พฤศจิกายน 2562

ที่มา : https://www.thaigov.go.th/news/contents/details/24904
