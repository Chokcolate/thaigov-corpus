รัฐบาลไทย-ข่าวทำเนียบรัฐบาล-สธ.เผยนักศึกษาจากกวางสี ที่ศรีสะเกษ ไม่เข้าข่ายผู้ป่วยปอดอักเสบสายพันธุ์ใหม่

วันอาทิตย์ที่ 26 มกราคม 2563
สธ.เผยนักศึกษาจากกวางสี ที่ศรีสะเกษ ไม่เข้าข่ายผู้ป่วยปอดอักเสบสายพันธุ์ใหม่
กระทรวงสาธารณสุข เผยนักศึกษาจากกวางสี ที่ จ.ศรีสะเกษ ไม่เข้าข่ายผู้ป่วยเฝ้าระวังโรคปอดอักเสบจากเชื้อไวรัสโคโรนาสายพันธุ์ใหม่ 2019  เนื่องจากเริ่มป่วยวันที่ 16 พ้นระยะฟักตัวของโรคแล้ว
นายแพทย์สุขุม  กาญจนพิมาย ปลัดกระทรวงสาธารณสุข ให้สัมภาษณ์ว่า จากการที่มีข่าวพบผู้ป่วยสงสัยติดเชื้อโรคปอดอักเสบจากเชื้อไวรัสโคโรนาสายพันธุ์ใหม่ 2019 ที่โรงพยาบาลศรีสะเกษ ได้รับรายงานจากผู้ตรวจราชการกระทรวงสาธารณสุข เขตสุขภาพที่ 10 ผู้ป่วยรายนี้เป็นนักศึกษาเดินทางมาจากประเทศจีน มณฑลกวางสี เมืองกุ้ยหลิน เข้ามาในประเทศไทยเมื่อวันที่ 7 มกราคม 2563 เริ่มป่วยวันที่ 25 มกราคม 2563 มีอาการหอบ เหนื่อย มีน้ำมูก มีไข้สูง ๆ ต่ำ ๆ จึงได้มาพบแพทย์ที่โรงพยาบาลชุมชนและถูกส่งตัวมารักษาตัวที่โรงพยาบาลจังหวัด
ทั้งนี้ เนื่องจากผู้ป่วยรายนี้ เริ่มป่วยหลังเดินทางกลับจากพื้นที่เสี่ยงได้ 16 วัน ซึ่งพ้นจากระยะฟักตัวของโรคปอดอักเสบจากเชื้อไวรัสโคโรนาสายพันธุ์ใหม่ 2019 แล้ว แต่เนื่องจากผู้ป่วยมีโรคประจำตัวคือโรคหอบหืด และเพื่อลดความวิตกกังวลของญาติ จึงได้รับตัวไว้รักษาตัวในโรงพยาบาล ขณะนี้อาการดีขึ้น ให้การรักษาตามอาการ โดยแพทย์ผู้รักษาได้ทำความเข้าใจกับผู้ป่วยและญาติเป็นที่เรียบร้อยแล้ว อย่างไรก็ตาม ได้ให้เจ้าหน้าที่สาธารณสุขเฝ้าระวังลงพื้นที่เยี่ยมบ้าน ดูแลจนแน่ใจว่าปลอดภัยดี
******************************* 26 มกราคม 2563

ที่มา : https://www.thaigov.go.th/news/contents/details/26057
