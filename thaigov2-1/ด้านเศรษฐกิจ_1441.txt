รัฐบาลไทย-ข่าวทำเนียบรัฐบาล-ออมสินยกหนี้ให้กับตำรวจและทหารที่เสียชีวิตจากการปฏิบัติหน้าที่และเป็นลูกค้าธนาคาร

วันจันทร์ที่ 10 กุมภาพันธ์ 2563
ออมสินยกหนี้ให้กับตำรวจและทหารที่เสียชีวิตจากการปฏิบัติหน้าที่และเป็นลูกค้าธนาคาร
ออมสินยกหนี้ให้กับตำรวจและทหารที่เสียชีวิตจากการปฏิบัติหน้าที่และเป็นลูกค้าธนาคาร พร้อมมอบเงิน 100,000 บาท ให้กับครอบครัว จัดมาตรการช่วยเหลือประชาชนผู้เสียชีวิตและบาดเจ็บจากเหตุกราดยิงที่โคราช
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า จากเหตุการณ์ความรุนแรงในพื้นที่จังหวัดนครราชสีมา ซึ่งส่งผลให้มีผู้เสียชีวิตและบาดเจ็บจำนวนมาก ธนาคารออมสิน ในฐานะสถาบันการเงินของรัฐจึงมีมาตรการบรรเทาความเดือดร้อนให้กับลูกค้าและไม่ใช่ลูกค้าของธนาคารเป็นกรณีเร่งด่วน ดังนี้ 1.กรณีเสียชีวิต หากเป็นเจ้าหน้าที่ตำรวจและทหารที่ปฏิบัติหน้าที่ และเป็นลูกค้าของธนาคาร ธนาคารจะยกหนี้ให้ทั้งหมด และจะมอบเงินจำนวน 100,000 บาท ให้กับครอบครัว เพื่อเป็นการช่วยเหลือในเบื้องต้น 2.กรณีเสียชีวิต สำหรับลูกค้าประชาชนทั่วไป ธนาคารจะลดอัตราดอกเบี้ยเหลือ 0.01% ตลอดสัญญา และ 3.กรณีบาดเจ็บ ไม่ว่าจะเป็นเจ้าหน้าที่ตำรวจ ทหาร หรือประชาชนทั่วไป ที่เป็นลูกค้าของธนาคาร ลดอัตราดอกเบี้ยเหลือ 0.01% ต่อปี คงที่เป็นระยะเวลา 5 ปีนอกจากนี้จะพิจารณาเร่งรัดให้บริษัทประกันจ่ายค่าสินไหมทดแทนอย่างเร่งด่วนเป็นกรณีพิเศษ เพื่อบรรเทาความเดือดร้อนดังกล่าว
"ธนาคารออมสิน ขอแสดงความเสียใจต่อความสูญเสียที่เกิดขึ้น และขอเป็นกำลังใจให้กับครอบครัวของผู้ที่เสียชีวิต ผู้ได้รับบาดเจ็บ และพี่น้องชาวโคราช จากเหตุการณ์ครั้งนี้" ดร.ชาติชาย กล่าว
ทั้งนี้ สามารถติดต่อสอบถามข้อมูลได้ที่ธนาคารออมสินสาขาในพื้นที่ หรือ ศูนย์ลูกค้าสัมพันธ์ธนาคารออมสิน โทร 1115

ที่มา : https://www.thaigov.go.th/news/contents/details/26403
