รัฐบาลไทย-ข่าวทำเนียบรัฐบาล-กบข. เผยผลตอบแทนกองทุนแตะระดับ 4.4% มั่นใจยังปรับตัวได้ดีตามสภาพตลาดทุนและเศรษฐกิจไทย

วันอังคารที่ 3 กันยายน 2562
กบข. เผยผลตอบแทนกองทุนแตะระดับ 4.4% มั่นใจยังปรับตัวได้ดีตามสภาพตลาดทุนและเศรษฐกิจไทย
กบข. เผยตัวเลขผลตอบแทนการลงทุน ณ วันที่ 31 สิงหาคม 2562 กองทุนสามารถทำผลตอบแทน 4.4% ปรับตัวดีตามผลตอบแทนตลาดหุ้นไทย และตลาดหุ้นประเทศพัฒนาแล้ว เชื่อมั่นตลาดทุนยังไปได้ และเศรษฐกิจยังเติบโตได้ดีกว่าหลายประเทศแม้จะอยู่ในช่วงชะลอตัวบ้าง
นายวิทัย รัตนากร เลขาธิการคณะกรรมการ กองทุนบำเหน็จบำนาญข้าราชการ (กบข.) เปิดเผยตัวเลขการลงทุนของ กบข. ณ วันที่ 31 สิงหาคม 2562 กบข. บริหารสินทรัพย์ลงทุน (ส่วนของเงินกองสำรองรวมกับเงินกองสมาชิก) เป็นจำนวนเงินกว่า 9.5 แสนล้านบาท สามารถทำผลตอบแทนการลงทุน (ส่วนสมาชิก) ได้ 4.4% ซึ่งเป็นผลจากการที่ตลาดหุ้นปรับตัวให้ผลตอบแทนดีขึ้นนับตั้งแต่ช่วงต้นปีที่ผ่านมา โดยตลาดหุ้นไทยให้ผลตอบแทนอยู่ที่ 7.4% ส่วนตลาดหุ้นประเทศพัฒนาแล้วให้ผลตอบแทนถึง 15.2%
สำหรับปัจจัยแวดล้อมที่สำคัญด้านสภาพเศรษฐกิจของประเทศที่ส่งผลต่อการลงทุนนั้น กบข. ยังมั่นใจเศรษฐกิจไทยเติบโตได้ถึง 3% ซึ่งเป็นการได้รับอานิสงส์โดยตรงจากมาตรการกระตุ้นเศรษฐกิจของรัฐบาล  งบประมาณ 3.16 แสนล้านบาท ที่จะเริ่มส่งผลดีในไตรมาสที่ 3/2562 ที่จะช่วยกระตุ้นเศรษฐกิจให้เติบโตเพิ่มขึ้นได้อีกประมาณ 0.3% ซึ่งดีกว่าประเทศอื่นท่ามกลางบรรยากาศเศรษฐกิจโลกช่วงขาลงนี้ โดยจากรายงานการเติบโตทางเศรษฐกิจพบว่าหลายประเทศมีตัวเลขเศรษฐกิจติดลบ ณ ไตรมาส 2/2562 อาทิ สิงคโปร์มีอัตราการเติบโตทางเศรษฐกิจติดลบที่ - 3.3% ส่วนเยอรมนีติดลบ - 0.1%
ทั้งนี้ การลงทุนของ กบข. มีการกระจายความเสี่ยงไปลงทุนในสินทรัพย์ที่หลากหลายใน 15 สินทรัพย์ลงทุน และมีการเฝ้าระวังติดตามสภาพเศรษฐกิจและตลาดทุนอย่างใกล้ชิด สำหรับตลาดหุ้นไทยนั้นคาดว่า Downside Risk ของตลาดน่าจะจำกัดบริเวณแนวรับอยู่ที่ 1,600 – 1,620 จุด ซึ่งหากไม่มีปัจจัยลบใหม่ ๆ ที่มีความรุนแรง และเมื่อผ่านพ้นช่วงเวลาการปรับลดคาดการณ์ผลกำไรของบริษัทจดทะเบียน รวมถึงสภาพเศรษฐกิจที่ผ่อนคลายมากขึ้นจากมาตรการต่าง ๆ ด้วยแล้ว เชื่อว่าตลาดหุ้นไทยจะค่อย ๆ ทยอยปรับตัวดีขึ้นได้ในระยะถัดไป อย่างไรก็ตาม ยังคงมีปัจจัยที่ต้องติดตาม คือ สถานการณ์สงครามการค้าสหรัฐ - จีน ซึ่งเป็นปัจจัยกดดันตลาดทุนอย่างต่อเนื่องมาตลอดตั้งแต่ช่วงกลางปี 2561 ที่ผ่านมา รวมถึงประเด็นที่ต้องจับตามองคือ ค่าเงินบาทที่แข็งค่าขึ้นถึง 6.3% ตั้งแต่ต้นปี 2562 ซึ่งเป็นการแข็งค่าที่สุดในภูมิภาค ปัจจุบัน เงินบาทไทยมีลักษณะการแข็งค่าคล้ายกับเงินเยนของญี่ปุ่น ซึ่งถูกใช้เป็นแหล่งหลบภัยเมื่อตลาดการเงินมีความผันผวน ทำให้มีเงินต่างชาติโยกเข้ามาลงทุนในตลาดหุ้น และพันธบัตรทั้งระยะสั้นและระยะยาวสลับกันไป ซึ่งการที่เงินบาทแข็งค่ามากนั้นจะส่งผลกระทบต่ออัตราการเติบโตด้านการส่งออกของประเทศได้
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , มือถือ 099-465-6249, raviwan@gpf.or.th
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.1 ล้านคน มีมูลค่าสินทรัพย์สุทธิประมาณ 9.5 แสนล้านบาท (ข้อมูล ณ 31 ส.ค. 2562)

ที่มา : https://www.thaigov.go.th/news/contents/details/22757
