รัฐบาลไทย-ข่าวทำเนียบรัฐบาล-มอบนโยบายสถาบันอาชีวศึกษา​

วันจันทร์ที่ 25 พฤศจิกายน 2562
มอบนโยบายสถาบันอาชีวศึกษา​
นายณัฏฐพล  ทีปสุวรรณ รัฐมนตรีว่าการกระทรวงศึกษาธิการ เป็นประธานการประชุมสัมมนาผู้บริหารสถานศึกษา สังกัดสำนักงานคณะกรรมการการอาชีวศึกษา เพื่อขับเคลื่อนการอาชีวศึกษา ประจำปีงบประมาณ พ.ศ. 2563
เมื่อวันศุกร์ที่ 22 พฤศจิกายน​ 2562 นายณัฏฐพล  ทีปสุวรรณ รัฐมนตรีว่าการกระทรวงศึกษาธิการ เป็นประธานการประชุมสัมมนาผู้บริหารสถานศึกษา สังกัดสำนักงานคณะกรรมการการอาชีวศึกษา เพื่อขับเคลื่อนการอาชีวศึกษา ประจำปีงบประมาณ พ.ศ. 2563 และมอบนโยบาย “การอาชีวศึกษากับการพัฒนาประเทศ” โดยมีคุณหญิงกัลยา โสภณพนิช รัฐมนตรี​ช่วยว่าการ​กระทรวงศึกษาธิการ, นายประเสริฐ​ บุญ​เรือง​ ปลัด​กระทรวง​ศึกษาธิการ, นายณรงค์​ แผ้วพลสง เลขาธิการ​คณะกรรมการ​การอาชีวศึกษา, นายอำนาจ วิชยานุวัติ เลขาธิการ​คณะกรรมการ​การศึกษา​ขั้นพื้นฐาน​ และผู้บริหารสถาบันการอาชีวศึกษา​ทั้งภาครัฐและภาคเอกชน เข้าร่วมประชุม ณ หอประชุมวิทยาลัยการอาชีวศึกษาปทุมธานี จังหวัดปทุมธานี
รมว.ศึกษาธิการ​ กล่าวว่า การประชุมในครั้งนี้ถือเป็นโอกาสดีที่ผู้บริหารกระทรวง​ศึกษาธิการ​ ได้มาพบปะกับผู้บริหารสถาบันการอาชีวศึกษาทั่วประเทศ เพื่อสร้างความเข้าใจการดำเนินนโยบายให้เป็นไปในทิศทางเดียวกัน โดยกระทรวงศึกษาธิการ​ให้ความสำคัญกับการจัดการเรียนการสอนอาชีวศึกษา​อย่างมาก อีกทั้ง รัฐบาล​ก็มีนโยบายที่จะพัฒนาประเทศให้เป็นผู้นำในเอเชียและสามารถแข่งขันได้ระดับโลก ด้วยการลงทุนด้านเศรษฐกิจ​ที่เข้มแข็ง ซึ่งต้องอาศัยกำลังคนที่มีสมรรถนะและทักษะการทำงานอย่างมีคุณภาพ การอาชีวศึกษา​จึงมีบทบาท​สำคัญในการสร้างแรงงานในสาขาต่าง ๆ ให้กับประเทศ เนื่องจากในปัจจุบันยังไม่สามารถผลิตกำลังคนได้เพียงพอต่อความต้องการของตลาดแรงงาน
รมว.ศึกษาธิการ กล่าวยืนยันว่าจะสนับสนุนการดำเนินงานของอาชีวศึกษาทุกด้าน ตามศักยภาพ​และความเหมาะสมภายใต้กรอบของกฎหมาย โดยคำนึงถึงประโยชน์ของนักเรียนอาชีวศึกษา​เป็นสำคัญ รวมทั้งมุ่งเน้นพัฒนาทักษะภาษาอังกฤษอย่างเข้มข้น เพราะเป็นทักษะสำคัญในทุกสาขาอาชีพในยุคปัจจุบัน และฝึกฝนอาชีพในส่วนที่เป็นความต้องการจำเป็นเฉพาะในแต่ละสาขา พร้อม ๆ กับเน้นดำเนินการโครงการต่าง ๆ ให้มีประสิทธิภาพ​และมีความยืดหยุ่น ตามความต้องการและความจำเป็นของภาคธุรกิจในแต่ละด้านด้วย
นอกจากนี้ กระทรวงศึกษาธิการ​ยังมีแนวทางในการจัดตั้งศูนย์ความเป็นเลิศการอาชีวศึกษา (Excellent Center) เพื่อพัฒนาทักษะเฉพาะด้านให้กับนักเรียนได้อย่างตรงจุด และสามารถทำงานได้ทันทีหลังจบการศึกษา​ พร้อมสร้างเครือข่ายกับภาคเอกชนที่มีศักยภาพ ในการช่วยสนับสนุนการจัดการเรียนการสอน และการฝึกประสบการณ์ทำงานในสถานที่จริงให้กับเด็กอาชีวะ พร้อมทั้งผลักดันให้เกิดการแลกเปลี่ยนข้อมูลระหว่างสำนักงาน​คณะกรรมการ​การศึกษา​ขั้นพื้นฐาน​ (สพฐ.) กับสำนักงาน​คณะกรรมการ​การอาชีวศึกษา​ (สอศ.) เพื่อให้มีความเชื่อมโยงมากยิ่งขึ้น ตลอดจนเน้นการแนะแนวการศึกษาต่อตามศักยภาพ​ของผู้เรียน ส่งผลให้ผู้เรียนรู้ความสามารถของตนเองและตัดสินใจเลือกเรียนสายสามัญกับสายอาชีพได้อย่างเหมาะสม
รมว.ศึกษาธิการ​ กล่าวด้วยว่า สอศ. ต้องฉีดยาแรง คือ การเร่งดำเนินการด้านต่่าง ๆ เพื่อเปลี่ยนแปลง พัฒนา และยกระดับการจัดการศึกษา​อาชีวศึกษา​ครั้งใหญ่ โดยหากติดปัญหาด้านใดขอให้ผู้บริหารเร่งแก้ไข รวมทั้งวางแผนระยะยาว เพื่อวางรากฐานด้านอาชีวศึกษา​ให้มีความยั่งยืนในอนาคตด้วย จึงขอเชิญชวนชาวอาชีวศึกษา​เข้ามาร่วมกันพลิกอาชีวศึกษา​ไทย ที่เปรียบเสมือนกระดูกสันหลังของชาติ ให้เป็นกำลังคนที่มีศักยภาพ และเป็นกำลังหลักในการพัฒนาประเทศต่อไป
อรพรรณ​ ฤทธิ์​มั่น​: สรุป
นวรัตน์​ ราม​สูต​: เรียบเรียง
ยุทธ​พงศ์​ เลือก​กลั่น​ดี​: ถ่ายภาพ
กลุ่มประชา​สัมพันธ์​ สร.: รายงาน

ที่มา : https://www.thaigov.go.th/news/contents/details/24810
