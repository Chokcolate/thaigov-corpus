รัฐบาลไทย-ข่าวทำเนียบรัฐบาล-“สุริยะ”นำทัพลุยญี่ปุ่น เยี่ยมชมระบบเกษตรอัจฉริยะ (Smart Agriculture) พร้อมหารือความร่วมมือด้านการพัฒนาอุตสาหกรรม และศักยภาพ SMEs รองรับความผันผวนเศรษฐกิจโลก

วันศุกร์ที่ 8 พฤศจิกายน 2562
“สุริยะ”นำทัพลุยญี่ปุ่น เยี่ยมชมระบบเกษตรอัจฉริยะ (Smart Agriculture) พร้อมหารือความร่วมมือด้านการพัฒนาอุตสาหกรรม และศักยภาพ SMEs รองรับความผันผวนเศรษฐกิจโลก
รัฐมนตรีว่าการกระทรวงอุตสาหกรรม นำทัพผู้บริหารกระทรวงอุตสาหกรรม เยี่ยมชมการใช้ระบบเกษตรอัจฉริยะ (Smart Agriculture) ณ จังหวัดฮอกไกโด ประเทศญี่ปุ่น
กระทรวงอุตสาหกรรม 7 พ.ย.62 : รัฐมนตรีว่าการกระทรวงอุตสาหกรรม นำทัพผู้บริหารกระทรวงอุตสาหกรรม เยี่ยมชมการใช้ระบบเกษตรอัจฉริยะ (Smart Agriculture) พร้อมหารือแนวทางการพัฒนาระบบเกษตรอัจฉริยะ และความร่วมมือด้านการพัฒนาศักยภาพอุตสาหกรรม และ SMEs รองรับความผันผวนของเศรษฐกิจโลก รวมทั้งเยี่ยมชมโรงงานรีไซเคิลซากรถยนต์ ณ จังหวัดฮอกไกโด ประเทศญี่ปุ่น
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า ในระหว่างวันที่ 8 -10 พฤศจิกายน 2562 ตนเองพร้อมด้วยคณะผู้บริหารกระทรวงอุตสาหกรรม ประกอบด้วย ปลัดกระทรวงอุตสาหกรรม อธิบดีกรมส่งเสริมอุตสาหกรรม อธิบดีกรมโรงงานอุตสาหกรรม เลขาธิการสำนักงานมาตรฐานผลิตภัณฑ์อุตสาหกรรม  ผู้ว่าการการนิคมอุตสาหกรรมแห่งประเทศไทย จะเดินทางไปยังประเทศญี่ปุ่นโดยมีจุดประสงค์หลักเพื่อหารือแนวทางความร่วมมือด้านการพัฒนาศักยภาพภาคอุตสาหกรรมเกษตรแปรรูป อุตสาหกรรมอาหาร และการพัฒนา SMEs ซึ่งประเทศไทยและประเทศญี่ปุ่นถือเป็นประเทศที่มีศักยภาพทั้ง 2 ด้าน เนื่องจากมีความอุดมสมบูรณ์ในด้านทรัพยากรธรรมชาติ และความแตกต่างทางวัฒนธรรม ทำให้มีความหลากหลายในเรื่องของอุตสาหกรรมอาหาร สามารถสร้างรายได้ให้กับประเทศเป็นจำนวนมาก
โดยภารกิจแรกของคณะเดินทางในครั้งนี้ คือ การหารือแนวทางการพัฒนาระบบเกษตรอัจฉริยะ และเยี่ยมชมระบบเกษตรอัจฉริยะ ณ Tomakomai Smart Agriculture Plant ที่จังหวัดฮอกไกโด ซึ่งเป็นบริษัทที่ผลิตสินค้าเกษตร และพื้นที่ทำการสาธิตและการตลาดธุรกิจเกษตรอัจฉริยะ ที่เป็นการร่วมทุนระหว่างบริษัท JFE Engineering Corporation และ บริษัท Add-One Farm โดยเป็นการผลิตมะเขือเทศพันธ์เชอรี่และต้นอ่อน ทั้งนี้ ระบบการเกษตรดังกล่าวสามารถช่วยให้การเพาะปลูกมีประสิทธิภาพตอบสนองสภาพภูมิอากาศในภูมิภาคและสถานการณ์ด้านพลังงานต่างๆ จึงทำให้มีการเพาะปลูกที่มั่นคงทุกที่ทุกเวลาโดยใช้วิธีออกแบบและควบคุมสภาพแวดล้อมที่เหมาะสมสำหรับพืชหลากหลายชนิด
จากนั้นรัฐมนตรีว่าการกระทรวงอุตสาหกรรม จะเข้าร่วมประชุมหารือกับนักธุรกิจญี่ปุ่น จำนวน 30 ราย เพื่อชี้แจงนโยบายการพัฒนาศักยภาพอุตสาหกรรม และชักจูงนักลงทุนจากประเทศญี่ปุ่นให้สนใจมาลงทุนในประเทศไทย
รัฐมนตรีว่าการกระทรวงอุตสาหกรรม กล่าวว่า กระทรวงอุตสาหกรรม มีนโยบายในการให้ความสำคัญและมุ่งเน้นพัฒนาความร่วมมือทั้งกับรัฐบาลกลางและรัฐบาลท้องถิ่นของประเทศญี่ปุ่น ซึ่งที่ผ่านมากระทรวงอุตสาหกรรม โดยกรมส่งเสริมอุตสาหกรรม ได้มีการลงนามบันทึกความเข้าใจ (MOU) กับรัฐบาลท้องถิ่นของประเทศญี่ปุ่นจำนวน 21 จังหวัด เพื่อพัฒนาความร่วมมือในด้านการส่งและพัฒนาศักยภาพภาคอุตสาหกรรมร่วมกัน ทั้งนี้ ในประเทศไทยมีผู้ประกอบการจากจังหวัดฮอกไกโดที่มาลงทุนอยู่ จำนวน 5 บริษัท ประกอบด้วย 1.บริษัท HBA 2. บริษัท Gear 8 3. บริษัท E – Style Hokkaido 4. บริษัท Wakimizu no Sato และ 5. บริษัท Hokkaido Wine
นอกจากนี้ รัฐมนตรีว่าการกระทรวงอุตสาหกรรม ยังจะเดินทางไปเยี่ยมชมบริษัท IHI Agri – Tech Corporation ซึ่งเป็นบริษัทที่ควบรวมธุรกิจระหว่าง IHI STAR Machinery Corporation และ IHI Shibaura Machinery Corporation โดย IHI Agri – Tech Corporation เป็นผู้ผลิตเครื่องจักรกลการเกษตรที่มีความหลากหลายและครอบคลุมในทุกประเภท ตั้งแต่การเพาะปลูกข้าว พืชผักต่าง ๆ รวมไปถึงการผสมพันธุ์สัตว์ โดยมีเครื่องจักรกลหลากหลายประเภทตั้งแต่การตัด การหว่าน การพรวน การเก็บเกี่ยว การบรรจุ และการกลบหญ้า
ขณะที่ภารกิจสุดท้ายของการเดินทางไปหารือความร่วมมือด้านการพัฒนาอุตสาหกรรมคือ การไปเยี่ยมชมบริษัท MATEC Inc. ซึ่งเป็นบริษัทรีไซเคิลรถยนต์ (ELV Total Recycling Challenge) ซึ่งกระทรวงอุตสาหกรรม โดยกรมโรงงานอุตสาหกรรม (กรอ.) ได้มีการลงนาม MOU กับองค์การพัฒนาพลังงานใหม่และเทคโนโลยีอุตสาหกรรมแห่งประเทศญี่ปุ่น (NEDO) เกี่ยวกับแนวทางการพัฒนาความร่วมมือในด้านการถ่ายทอดเทคโนโลยีด้านการประหยัดพลังงานผ่านโครงการต่างๆ อาทิ โครงการสาธิตการรีไซเคิลซากรถยนต์ที่คำนึงถึงสิ่งแวดล้อมอุตสาหกรรม เป็นต้น
7 พฤศจิกายน 2562

ที่มา : https://www.thaigov.go.th/news/contents/details/24432
