รัฐบาลไทย-ข่าวทำเนียบรัฐบาล-วธ.จัดกิจกรรมเฉลิมพระเกียรติ “สมเด็จพระบรมราชชนนีพันปีหลวง” น้อมสำนึกในพระมหากรุณาธิคุณ-เผยแพร่พระราชกรณียกิจด้านศิลปวัฒนธรรม

วันพุธที่ 14 สิงหาคม 2562
วธ.จัดกิจกรรมเฉลิมพระเกียรติ “สมเด็จพระบรมราชชนนีพันปีหลวง” น้อมสำนึกในพระมหากรุณาธิคุณ-เผยแพร่พระราชกรณียกิจด้านศิลปวัฒนธรรม
วธ.จัดกิจกรรมเฉลิมพระเกียรติ “สมเด็จพระบรมราชชนนีพันปีหลวง” น้อมสำนึกในพระมหากรุณาธิคุณ-เผยแพร่พระราชกรณียกิจด้านศิลปวัฒนธรรม                                                                     หนุนคนไทยอนุรักษ์โขน แต่งผ้าไทย-ใช้ผลิตภัณฑ์ไทย
วธ.จัดกิจกรรมเฉลิมพระเกียรติ “สมเด็จพระบรมราชชนนีพันปีหลวง” น้อมสำนึกในพระมหากรุณาธิคุณ-เผยแพร่พระราชกรณียกิจด้านศิลปวัฒนธรรม หนุนคนไทยอนุรักษ์โขน แต่งผ้าไทย-ใช้ผลิตภัณฑ์ไทย
วันที่ 11 สิงหาคม 2562 ที่บริเวณด้านหน้าอาคารวัฒนธรรมวิศิษฎ์ กระทรวงวัฒนธรรม นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เป็นประธานในพิธีเปิดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ประจำปี พ.ศ.2562 ระหว่างวันที่ 11-12 สิงหาคม 2562   โดยรมว.วธ.เปิดกรวยถวายเครื่องราชสักการะหน้าพระฉายาลักษณ์ กล่าวราชสดุดีเฉลิมพระเกียรติ ร่วมร้องเพลงสรรเสริญพระบารมี และเพลงสดุดีพระแม่ไทย พร้อมชมการแสดงโขนเฉลิมพระเกียรติ โดยมีนายกฤษศญพงษ์ ศิริ ปลัดกระทรวงวัฒนธรรม ผู้บริหารกระทรวงวัฒนธรรม ผู้แทนหน่วยงานที่เกี่ยวข้องและเครือข่ายด้านวัฒนธรรม เข้าร่วม
นายอิทธิพล กล่าวว่า กระทรวงวัฒนธรรม(วธ.) มีนโยบายและยุทธศาสตร์ในการเทิดทูนสถาบันชาติ ศาสนาและพระมหากษัตริย์ และเสริมสร้างค่านิยม อัตลักษณ์ไทยและความเป็นไทย รวมทั้งอนุรักษ์สืบทอดและต่อยอดมรดกทางศิลปวัฒนธรรมของไทย จึงได้ร่วมกับหน่วยงานรัฐ เอกชน เครือข่ายทางวัฒนธรรมและภาคประชาชนจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนี พันปีหลวง เนื่องในโอกาสมหามงคลเฉลิมพระชนมพรรษา 87 พรรษา 12 สิงหาคม 2562 เพื่อเทิดพระเกียรติและน้อมสำนึกในพระมหากรุณาธิคุณอันหาที่สุดมิได้ที่พระองค์ทรงปฏิบัติพระราชกรณียกิจนานัปการเพื่อความร่มเย็นเป็นสุข และความเจริญรุ่งเรืองของประชาชนและประเทศชาติมาโดยตลอด โดยเฉพาะการอนุรักษ์มรดกศิลปวัฒนธรรมไทยหลากหลายสาขาให้คงอยู่คู่ชาติ อาทิ ผ้าไทย งานศิลปหัตถกรรมท้องถิ่นจากภูมิปัญญาไทย ทรงพระกรุณาโปรดเกล้าฯ ให้ตั้งศูนย์ศิลปาชีพ เพื่อการฝึกอาชีพหัตถศิลป์แขนงต่างๆ ทั้งยังทรงเป็นแบบอย่างในการใช้ผลิตภัณฑ์ของไทย จนเกิดความนิยมอย่างแพร่หลายทั้งในประชาชนชาวไทยและต่างประเทศ กล่าวได้ว่าทรงเป็นผู้เผยแพร่ศิลปวัฒนธรรมไทยให้เป็นที่ประจักษ์แก่สายตาของชาวโลกดังพระราชสมัญญา “อัคราภิรักษศิลปิน” นับเป็นพระมหากรุณาธิคุณอันยิ่งใหญ่หาที่สุดมิได้
รัฐมนตรีว่าการกระทรวงวัฒนธรรม กล่าวอีกว่า สำหรับกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ประจำปี พ.ศ.2562 ที่สำนักงานปลัดกระทรวงวัฒนธรรมจัดขึ้น ระหว่างวันที่ 11-12 สิงหาคม 2562 ณ บริเวณอาคารที่ทำการกระทรวงวัฒนธรรม ประกอบด้วย กิจกรรมลงนามถวายพระพร นิทรรศการเผยแพร่พระราชประวัติและพระราชกรณียกิจสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง การแสดงแบบผ้าไทย “จากภูมิปัญญาสู่อาภรณ์ ลวดลายศิลป์แห่งแผ่นดินสยาม” โดยนางงามและดารานักแสดงที่มีชื่อเสียง อาทิ อรอนงค์ ปัญญาวงศ์ ปนัดดา วงษ์ผู้ดี และบงกช คงมาลัย กิจกรรมเดินแบบแฟชั่นผ้าไทย “แม่ลูก ผูกใยรัก กิจกรรม “ถูกใจ ใช่เลย” มอบรางวัลให้แก่ผู้ที่แต่งกายผ้าไทยสวยงาม การแสดงคอนเสิร์ตจากศิลปินดารา นักร้อง อาทิ ตูมตามเดอะสตาร์ 7 ไวพจน์ เพชรสุพรรณ ผ่องศรี วรนุช ขวัญจิต ศรีประจันต์ และปอยฝ้าย มาลัยพร เป็นต้น การประกวดร้องเพลงวันแม่ การแสดงโขนเยาวชน การแสดงศิลปวัฒนธรรม 4 ภาค การแสดงจากชุมชนคุณธรรม กิจกรรมฐานการเรียนรู้ 6 ฐาน ได้แก่ การถักพวงมาลัยโครเซต์ การทำกระเป๋าใส่โทรศัพท์ลายผ้าขาวม้า การทำกำไลข้อมือจากผ้าไทย การทำปลอกผ้าครอบกุญแจ การทำกระเป๋าผ้า DIY และผลิตภัณฑ์จากรังไหม กิจกรรมร่วมสนุกร่วมเก็บความประทับใจภาพถ่าย 3 มิติ และการจำหน่ายอาหาร สินค้าทางวัฒนธรรม และสินค้าชุมชนคุณธรรม ทั้งนี้ มีการแจกคูปองส่วนลดให้กับผู้ที่ร่วมกิจกรรมเพื่อซื้อสินค้า ของใช้ เครื่องแต่งกายภายในงาน
นอกจากนี้ สำนักงานปลัดกระทรวงวัฒนธรรมร่วมกับมูลนิธิข้าวไทย ในพระบรมราชูปถัมภ์ ข้าวตราฉัตร และไอคอนสยาม จัดงาน “ทรัพย์แผ่นดิน ศิลป์สยาม:Thai Treasures” ระหว่างวันที่ 8-12 สิงหาคม 2562 ณ ไอคอนสยาม มีกิจกรรมประกอบด้วย นิทรรศการเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง การสาธิตและจำหน่ายผ้าไหมคุณภาพเยี่ยมจาก 5 ชุมชน นอกจากนี้ มีกิจกรรมที่หาชมได้ยากเกี่ยวกับผ้าไหม อาทิ การสาธิตวิธีเก็บผ้าไหมแบบโบราณ เสวนาให้ความรู้เกี่ยวกับผ้าเบญจภาคี(5 นางพญาผ้าซิ่น) เทคนิคการปักซิ่นไหมคำซิ่น(ซิ่นบัว) ขณะเดียวกันยังได้ร่วมกับกรมการพัฒนาชุมชนจัดงานศิลปาชีพ ประทีปไทย OTOP ก้าวไกลด้วยพระบารมี โดยนำสินค้าทางวัฒนธรรม ได้แก่ ผ้าไทย เครื่องประดับและของใช้ ไปร่วมจำหน่ายในงานดังกล่าวระหว่างวันที่ 10-18 สิงหาคม 2562 ณ อาคารชาเลนเจอร์ 1-3 อิมแพคเมืองทองธานี
กรมส่งเสริมวัฒนธรรม จัดการแสดงนานาชาติเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง “Romantic Piano Celebration for the Queen Mother” ระหว่างวันที่ 21-22 สิงหาคม 2562 ณ หอประชุมใหญ่ ศูนย์วัฒนธรรมแห่งประเทศไทย กรมการศาสนา จัดกิจกรรมพิธี 5 ศาสนามหามงคล และจำหน่ายสินค้าชุมชนคุณธรรม วันที่ 15 สิงหาคม 2562 ณ ศูนย์วัฒนธรรมแห่งประเทศไทย พร้อมกันนี้สำนักงานวัฒนธรรมจังหวัดได้จัดกิจกรรมพิธี 5 ศาสนามหามงคลในส่วนภูมิภาค สำนักงานศิลปวัฒนธรรมร่วมสมัย จัดโครงการหลากศิลป์ร่วมสมัย โดยมีกิจกรรมการเดินแบบและนิทรรศการผ้าไทยร่วมสมัย การเสวนา “จากรากเดิมสู่ศิลป์ร่วมสมัย สร้างมูลค่าเพิ่มอย่างไร” การแสดงดนตรีบทเพลง “พระมารดาของแผ่นดิน” และเพลง “จะเดินไปพร้อมเธอ” ที่ชนะการประกวดจากโครงการเลือดใหม่ดนตรีร่วมสมัย เป็นบทเพลงเพื่อแม่เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในวันที่ 20 สิงหาคม 2562 ณ หอศิลป์ร่วมสมัยราชดำเนิน กรุงเทพฯ
สถาบันบัณฑิตพัฒนศิลป์ จัดกิจกรรมการแสดงนาฏศิลป์ทั้งส่วนกลางและภูมิภาค ระหว่างวันที่ 9-15 สิงหาคม 2562 โดยส่วนกลางมีกิจกรรมการแสดงรำถวายพระพรเฉลิมพระเกียรติฯ และการแสดงโขนเฉลิมพระเกียรติ เรื่อง “กษิธารา” ณ โรงละครแห่งชาติ (วังหน้า) ศูนย์มานุษยวิทยาสิรินธร(องค์การมหาชน) จัดการแสดงลิเกทรงเครื่องเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เรื่อง อิเหนา วันที่ 16 สิงหาคม 2562 ณ ศูนย์มานุษยวิทยาสิรินธร (องค์การมหาชน) หอภาพยนตร์(องค์การมหาชน) จัดกิจกรรมเฉลิมพระเกียรติ ระหว่างวันที่ 25 กรกฎาคม-15 สิงหาคม 2562 ประกอบด้วย กิจกรรมฉายภาพยนตร์เฉลิมพระเกียรติฯ ณ โรงภาพยนตร์ศรีศาลายา จ.นครปฐม และรถโรงหนังเคลื่อนที่(โรงหนังเฉลิมทัศน์) ฉายภาพยนตร์เฉลิมพระเกียรติในส่วนภูมิภาค ได้แก่ จ.ตรัง และจ.สงขลา

ที่มา : https://www.thaigov.go.th/news/contents/details/22148
