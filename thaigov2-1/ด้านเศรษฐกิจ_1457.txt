รัฐบาลไทย-ข่าวทำเนียบรัฐบาล-ธ.ก.ส. ออกมาตรการช่วยเหลือครอบครัวผู้เสียชีวิตและผู้บาดเจ็บจากความรุนแรงที่นครราชสีมา

วันพุธที่ 12 กุมภาพันธ์ 2563
ธ.ก.ส. ออกมาตรการช่วยเหลือครอบครัวผู้เสียชีวิตและผู้บาดเจ็บจากความรุนแรงที่นครราชสีมา
ธ.ก.ส.มอบเงินช่วยเหลือ 100,000 บาท ให้ครอบครัวผู้เสียชีวิต และ 50,000 บาท แก่ผู้บาดเจ็บจากเหตุการณ์รุนแรงที่ จ.นครราชสีมา ทั้งลูกค้าผู้กู้ เจ้าหน้าที่ตำรวจทหารที่ปฏิบัติงาน โดยยกหนี้ให้ลูกค้าผู้กู้ที่เสียชีวิตและลดดอกเบี้ยเหลือร้อยละ 0.01 ต่อปี
ธ.ก.ส. มอบเงินช่วยเหลือ 100,000 บาท ให้ครอบครัวผู้เสียชีวิต และ 50,000 บาท แก่ผู้บาดเจ็บจากเหตุการณ์รุนแรงที่จังหวัดนครราชสีมา ทั้งที่เป็นลูกค้าผู้กู้ เจ้าหน้าที่ตำรวจทหารที่ปฏิบัติงานในวันเกิดเหตุ โดยยกหนี้ให้ลูกค้าผู้กู้ที่เสียชีวิตและลดดอกเบี้ยเหลือร้อยละ 0.01 ต่อปี พร้อมเร่งรัดประกันชีวิตจ่ายค่าสินไหมทดแทนเพื่อบรรเทาความเดือดร้อน
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากเหตุกราดยิงที่ จังหวัดนครราชสีมา ซึ่งส่งผลให้มีผู้เสียชีวิตและบาดเจ็บจำนวนมาก ธ.ก.ส.ในฐานะสถาบันการเงินของรัฐ ได้มอบหมายให้สาขาในพื้นที่เร่งสำรวจข้อมูลแล้ว พบว่า สำหรับผู้เสียชีวิตจำนวน 30 ราย เป็นลูกค้าผู้กู้ จำนวน 1 รายและในส่วนของผู้บาดเจ็บ จำนวน 58 ราย เป็นลูกค้าผู้กู้ 2 ราย ซึ่ง ธ.ก.ส.ได้ดำเนินมาตรการช่วยเหลือ ดังนี้
กรณีเสียชีวิต สำหรับลูกค้าผู้กู้ ธ.ก.ส.มอบเงินช่วยเหลือให้กับครอบครัว จำนวน 100,000 บาท จัดพวงหรีดเคารพศพ และนำน้ำดื่มไปร่วมในงาน หากมีภาระหนี้สินธนาคารยกหนี้ให้ทั้งหมด ส่วนลูกค้าผู้กู้ที่บาดเจ็บสาหัส ธนาคารมอบเงินช่วยเหลือจำนวน 50,000 บาท และลดอัตราดอกเบี้ยเหลือร้อยละ 0.01 ต่อปี เป็นระยะเวลา 5 ปี กรณีมีเหตุจำเป็นธนาคารพร้อมให้บริการสินเชื่อฉุกเฉิน นอกจากนี้ จะพิจารณาเร่งรัดให้บริษัทประกันจ่ายค่าสินไหมทดแทนอย่างเร่งด่วนเป็นกรณีพิเศษเพื่อบรรเทาความเดือดร้อนดังกล่าว  สำหรับเจ้าหน้าที่ตำรวจทหารที่ปฏิบัติงานในวันเกิดเหตุ กรณีเสียชีวิต ธ.ก.ส.มอบเงินจำนวน 100,000 บาท กรณีบาดเจ็บสาหัสมอบเงินช่วยเหลือ 50,000 บาท
ธ.ก.ส.ขอแสดงความเสียใจต่อความสูญเสียที่เกิดขึ้นและขอเป็นกำลังใจให้กับครอบครัวผู้เสียชีวิต ผู้ที่ได้รับบาดเจ็บเจ้าหน้าที่ที่ปฏิบัติงาน รวมถึงพี่น้องชาวจังหวัดนครราชสีมา ให้ก้าวผ่านเหตุการณ์ครั้งนี้ไปด้วยความเข้มแข็งร่วมกัน

ที่มา : https://www.thaigov.go.th/news/contents/details/26436
