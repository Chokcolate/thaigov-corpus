รัฐบาลไทย-ข่าวทำเนียบรัฐบาล-รมต. นร. นายเทวัญ ฯ เป็นประธานการประชุมคณะกรรมการคุ้มครองผู้บริโภค เร่งเคลียร์คดีสร้างความเดือดร้อนแก่ประชาชน  ช่วยผู้เสียหาย ตามนโยบาย สคบ. เชิงรุก

วันพุธที่ 30 ตุลาคม 2562
รมต. นร. นายเทวัญ ฯ เป็นประธานการประชุมคณะกรรมการคุ้มครองผู้บริโภค เร่งเคลียร์คดีสร้างความเดือดร้อนแก่ประชาชน  ช่วยผู้เสียหาย ตามนโยบาย สคบ. เชิงรุก
รมต. นร. นายเทวัญ ฯ เป็นประธานการประชุมคณะกรรมการคุ้มครองผู้บริโภค เร่งเคลียร์คดีสร้างความเดือดร้อนแก่ประชาชน  ช่วยผู้เสียหาย ตามนโยบาย สคบ. เชิงรุก
วันนี้ (30 ต.ค.62) นายเทวัญ ลิปตพัลลภ รัฐมนตรีประจำสำนักนายกรัฐมนตรี  เป็นประธานการประชุมคณะกรรมการคุ้มครองผู้บริโภค ครั้งที่ 5/2562 ณ ห้องประชุม 109 สำนักงานปลัดสำนักนายกรัฐมนตรี ทำเนียบรัฐบาล โดยที่ประชุมได้พิจารณาร่างระเบียบคณะกรรมการคุ้มครองผู้บริโภค และร่างคำสั่งคณะกรรมการคุ้มครองผู้บริโภค เพื่อขับเคลื่อนงานด้านการคุ้มครองผู้บริโภคให้มีประสิทธิภาพมากยิ่งขึ้น
ที่ประชุมยังได้พิจารณาการดำเนินคดีด้านอสังหาริมทรัพย์ จำนวน 29 เรื่อง ซึ่งส่วนมากเป็นคดีที่เกี่ยวข้องกับการเช่าซื้อห้องชุดและบ้านที่อยู่อาศัยก่อสร้างไม่แล้วเสร็จ โดยขอให้มีการดำเนินคดีทางแพ่งและเร่งรัดให้ดำเนินการยุติโดยเร็ว  นอกจากนี้ ที่ประชุมมีการพิจาณาดำเนินคดีด้านสินค้าและบริการ จำนวน 18 เรื่อง โดยส่วนมากเป็นเรื่องของการซื้อสินค้าและบริการแล้วไม่ได้ตามที่โฆษณาไว้ โดยอาจมีสินค้าชำรุด บกพร่อง เสียหาย
รัฐมนตรีประจำสำนักนายกรัฐมนตรี เน้นย้ำให้ สำนักงานคณะกรรมการคุ้มครองผู้บริโภค (สคบ.)  เร่งประชาสัมพันธ์ข้อมูลให้ประชาชนรับทราบ ทั้งเรื่องการดำเนินคดีกรณีการจำหน่ายบุหรี่ไฟฟ้า ที่มีการลักลอบจำหน่ายเป็นวงกว้าง แม้ที่ผ่านมา สคบ. ร่วมกับสำนักงานตำรวจแห่งชาติสามารถจับกุมการลักลอบจำหน่ายบุหรี่ไฟฟ้าออนไลน์รายใหญ่ได้ก็ตาม  และย้ำให้มีการประชาสัมพันธ์ข้อมูลและรายละเอียดการขอสินเชื่อบ้าน ที่ครอบคลุมถึงการทำสัญญาระหว่างผู้ซื้อกับผู้ขาย  เพราะมีผ่านมามีกลุ่มผู้บริโภคต้องการซื้อบ้าน มีการวางมัดจำแต่สินเชื่อไม่ผ่าน และไม่สามารถเรียกเงินคืนจากโครงการขายได้  รัฐมนตรีประจำสำนักนายกรัฐมนตรี ขอให้แต่ละคณะตรวจสอบเรื่องตกค้างที่ร้องมาเป็นระยะเวลานาน  หรือเรื่องที่ค้างการพิจารณา ให้รีบดำเนินการนำเรื่องต่างๆ อย่างเร่งด่วนที่สุด เพราะมีบางเรื่องที่ร้องเรียนมานานแล้วยังไม่ได้รับการพิจารณา
..................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24153
