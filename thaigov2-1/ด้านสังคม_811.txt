รัฐบาลไทย-ข่าวทำเนียบรัฐบาล-รมว.พม. สั่งหน่วยงานเร่งช่วยผู้ประสบภัยพายุฤดูร้อนถล่ม ในพื้นที่จังหวัดอุดรธานี

วันพฤหัสบดีที่ 5 มีนาคม 2563
รมว.พม. สั่งหน่วยงานเร่งช่วยผู้ประสบภัยพายุฤดูร้อนถล่ม ในพื้นที่จังหวัดอุดรธานี
รมว.พม. สั่งหน่วยงานเร่งช่วยผู้ประสบภัยพายุฤดูร้อนถล่ม ในพื้นที่จังหวัดอุดรธานี
วันที่ 4 มี.ค. 63 เวลา 17.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงกรณีเกิดเหตุพายุฤดูร้อนฝนฟ้าคะนองพัดอย่างรุนแรง ถล่มบ้านเรือนประชาชนในพื้นที่จังหวัดอุดรธานี จำนวน 5 อำเภอ ได้แก่ อำเภอโนนสะอาด อำเภอกุมภวาปี อำเภอหนองหาน อำเภอประจักษ์ศิลปาคม และอำเภอกู่แก้ว ว่า ตนได้รับทราบข่าวและมีความเป็นห่วงใยพี่น้องประชาชนในพื้นที่จังหวัดอุดรธานีที่ได้รับผลกระทบจากเหตุการณ์ดังกล่าวเป็นอย่างมาก ซึ่งขณะนี้ ได้สั่งการไปยังสำนักงานพัฒนาสังคมและความมั่นคงของมนุษย์จังหวัดอุดรธานี (พมจ.อุดรธานี) เร่งลงพื้นที่เพื่อช่วยเหลือบรรเทาทุกข์ตามภารกิจของกระทรวง พม.ให้กับประชาชนที่ได้รับผลกระทบ ส่วนกรณีบ้านเรือนที่ได้รับความเสียหายนั้น ตนได้ประสานไปยังสถาบันพัฒนาองค์กรชุมชน (องค์การมหาชน) หรือ พอช. เพื่อเข้าไปช่วยซ่อมแซมความเสียหายจากเหตุการณ์ดังกล่าวแล้ว
นายจุติ กล่าวเพิ่มเติมว่า ทั้งนี้ ขอให้ประชาชนในพื้นที่ติดตามข่าวสารจากกรมอุตุนิยมวิทยาและช่วยกันดูแลสมาชิกในครอบครัว โดยเฉพาะเด็ก ผู้สูงอายุ และคนพิการ สำหรับพี่น้องประชาชนที่มีบ้านไม่แข็งแรง ปลอดภัย และต้องการความช่วยเหลือหรือมีข้อสงสัยสามารถโทรแจ้งศูนย์ช่วยเหลือสังคม สายด่วน พม. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและดำเนินการช่วยเหลืออย่างเต็มที่

ที่มา : https://www.thaigov.go.th/news/contents/details/26920
