รัฐบาลไทย-ข่าวทำเนียบรัฐบาล-ไทย-IOM พร้อมยกระดับความร่วมมือให้ครอบคลุมในทุกมิติ

วันศุกร์ที่ 8 พฤศจิกายน 2562
ไทย-IOM พร้อมยกระดับความร่วมมือให้ครอบคลุมในทุกมิติ
ไทย-IOM พร้อมยกระดับความร่วมมือให้ครอบคลุมในทุกมิติ
วันนี้ (8 พฤศจิกายน 2562) เวลา 09.00 น. ณ ห้องนารี 2 ตึกนารีสโมสร ทำเนียบรัฐบาล นายอันโตนิโอ วิตอริโน (Mr. António Vitorino) ผู้อำนวยการใหญ่องค์การระหว่างประเทศเพื่อการโยกย้ายถิ่นฐาน (IOM) เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข สรุปสาระสำคัญดังนี้
รองนายกรัฐมนตรีกล่าวขอบคุณองค์การระหว่างประเทศเพื่อการโยกย้ายถิ่นฐาน (IOM) สำหรับความร่วมมือกับรัฐบาลไทยในด้านต่าง ๆ โดยเฉพาะด้านสุขภาพของผู้โยกย้ายถิ่นฐาน ซึ่งจะช่วยยกระดับด้านสาธารณสุขแก่ผู้โยกย้ายถิ่นฐานให้มีประสิทธิภาพมากยิ่งขึ้น โดยไทยพร้อมร่วมมือและเสริมสร้างความเป็นหุ้นส่วนกับองค์การระหว่างประเทศเพื่อการโยกย้ายถิ่นฐานทั้งภายในและภายนอกภูมิภาคในประเด็นต่างๆ
ผู้อำนวยการใหญ่ IOM ยินดีและขอบคุณรัฐบาลไทยที่ให้ความสำคัญในด้านการโยกย้ายถิ่นฐาน และด้านสาธารณสุข โดยเฉพาะกับแรงงานต่างด้าว ซึ่งถือเป็นปัจจัยหนึ่งที่ทำให้ผู้โยกย้ายถิ่นฐานมีความเป็นอยู่ที่ดีขึ้น ทั้งนี้ IOM พร้อมสนับสนุนการทำงานและให้ความร่วมมือแก่รัฐบาลไทย เพื่อให้บรรลุผลเป็นรูปธรรมยิ่งขึ้น
โอกาสนี้ ทั้งสองฝ่ายเห็นพ้องกระชับความร่วมมือในด้านการพัฒนาปรับปรุงความรู้ การตระหนักขีดความสามารถนโยบายและวิธีปฏิบัติด้านสุขภาพ รวมทั้งการสนับสนุนให้มีการเข้ารับการบริการสาธารณสุขขั้นพื้นฐานและการให้ความช่วยเหลือด้านมนุษยธรรมแก่ผู้โยกย้ายถิ่นฐาน โดยทั้งสองฝ่ายจะร่วมลงนามในบันทึกความเข้าใจระหว่างองค์การระหว่างประเทศเพื่อการโยกย้ายถิ่นฐานกับกระทรวงสาธารณสุขสำหรับความร่วมมือในอีกสามปีถัดไป ครั้งที่ 3 ในวันที่ 14 พฤศจิกายน 2562
โดยรองนายกรัฐมนตรี เชื่อมั่นว่า การลงนามในครั้งนี้จะเสริมสร้างและเพิ่มพูนความร่วมมือของทั้งสองฝ่ายให้เป็นไปอย่างครอบคลุมในทุกมิติ พร้อมกล่าวให้ความมั่นใจว่า ไทย ในฐานะประธานอาเซียน และรัฐบาลไทยมุ่งมั่นที่จะยกระดับและพัฒนาระบบการจัดการด้านสาธารสุขของไทย โดยเฉพาะผู้โยกย้ายถิ่นฐาน โดยไม่ทิ้งใครไว้ข้างหลัง

ที่มา : https://www.thaigov.go.th/news/contents/details/24419
