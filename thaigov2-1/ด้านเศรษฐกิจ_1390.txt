รัฐบาลไทย-ข่าวทำเนียบรัฐบาล-“กอช. จัดส่งใบแจ้งยอดเงินออมปี 62 ให้สมาชิกทั่วประเทศ ก.พ. นี้”

วันจันทร์ที่ 3 กุมภาพันธ์ 2563
“กอช. จัดส่งใบแจ้งยอดเงินออมปี 62 ให้สมาชิกทั่วประเทศ ก.พ. นี้”
กอช. เริ่มจัดส่งใบแจ้งยอดเงินออม ประจำปี 2562 ให้สมาชิกทั่วประเทศ ใช้เป็นหลักฐานแสดงการเป็นสมาชิก กอช. รวมทั้งรู้ยอดรวมเงินออมจนถึงปี 2562 และใช้เป็นหลักฐานยื่นขอลดหย่อนภาษี สอบถามข้อมูลเพิ่มเติม สายด่วนเงินออม โทร. 02-049-9000
กองทุนการออมแห่งชาติ หรือ กอช. เริ่มจัดส่งใบแจ้งยอดเงินออม ประจำปี 2562 ให้สมาชิกทั่วประเทศ ใช้เป็นหลักฐานแสดงการเป็นสมาชิก กอช. รวมทั้งรู้ยอดรวมเงินออมจนถึงปี 2562 และใช้เป็นหลักฐานยื่นขอลดหย่อนภาษี สอบถามข้อมูลเพิ่มเติม สายด่วนเงินออม โทร. 02-049-9000
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า กอช. จัดส่งใบแจ้งยอดเงินสมาชิก (Statement) ประจำปี 2562 ให้สมาชิกกว่า 2,335,085 คนทั่วประเทศทางไปรษณีย์ ตามที่อยู่ที่สมาชิกได้แจ้งไว้ ภายในเดือนกุมภาพันธ์ 2563 ซึ่งใบแจ้งยอดนับเป็นเอกสารแสดงว่าผู้ได้รับนั้น เป็นสมาชิก กอช. รับสิทธิรัฐสมทบเงินออมเพื่อบำนาญ พร้อมแจ้งรายละเอียดยอดเงินออมสะสมของสมาชิก ยอดเงินที่รัฐสมทบ และผลประโยชน์จากการลงทุน จนถึงสิ้นปี 2562 โดยการส่งใบแจ้งยอดเป็นรายปี เพื่อให้สมาชิกได้รับข้อมูลของบัญชีที่ครบถ้วนตลอดทั้งปี เป็นข้อมูลที่มีประสิทธิภาพสำหรับสมาชิกประกอบการวางแผนออมกับ กอช. ให้ได้รับประโยชน์สูงสุด เพราะการออมกับ กอช. นับเป็นการลงทุนระยะยาว โดยมีรัฐสมทบเงินออม เพื่อมีโอกาสรับเงินบำนาญตลอดชีพหลังอายุ 60 ปี
สำหรับใบแจ้งยอดยังสามารถใช้เป็นเอกสารหลักฐานในการคำนวณและยื่นเสียภาษีเงินได้บุคคลธรรมดา ภ.ง.ด.90 หรือ ภ.ง.ด.91 ซึ่งสมาชิก กอช. สามารถขอยกเว้นภาษีเงินได้บุคคลธรรมดาตามที่สมาชิกส่งเงินออมสะสมเข้า กอช. เฉพาะภายในปี 2562 ได้เต็มจำนวน สูงสุดไม่เกิน 13,200 บาท หากสมาชิกต้องการข้อมูลเพิ่มเติมสามารถติดต่อสอบถามได้ที่ กอช. สายด่วนเงินออม โทร. 02-049-9000 ในวันและเวลาทำการ ตั้งแต่วันจันทร์ - วันศุกร์ เวลา 08.30-17.30 น.
ทั้งนี้ สมาชิก กอช. สามารถตรวจสอบสิทธิรัฐสมทบเงินออมเพื่อบำนาญได้ที่แอปพลิเคชัน “กอช.” หรือ เว็บไซต์ กอช. www.nsf.or.th หรือสอบถามข้อมูลเพิ่มเติมได้ที่ Facebook : กองทุนการออมแห่งชาติ-กอช. / Line: @nsf.th และสมัครเป็นสมาชิก กอช. รับสิทธิรัฐสมทบเงินออมเพื่อบำนาญ เพียงนำบัตรประจำตัวประชาชนไปติดต่อสมัครได้ที่หน่วยบริการของ กอช. อาทิ ที่ว่าการอำเภอทั่วประเทศ ธนาคารของรัฐบาลทั้ง 4 แห่ง ได้แก่ ธนาคาร ธ.ก.ส. ธอส. ธนาคารออมสิน และธนาคารกรุงไทย ทุกสาขา เคาน์เตอร์เซอร์วิส เทสโก้โลตัส ตู้บุญเติมทั่วประเทศ รวมทั้งสำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศ
กอช. “คุณออม รัฐช่วยออม คุณได้บำนาญ”

ที่มา : https://www.thaigov.go.th/news/contents/details/26237
