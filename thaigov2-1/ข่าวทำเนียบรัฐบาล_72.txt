รัฐบาลไทย-ข่าวทำเนียบรัฐบาล-นายกรัฐมนตรีเชิญชวนเยาวชนนำความรู้คณิตศาสตร์และวิทยาศาสตร์ ร่วมพัฒนาประเทศชาติให้ก้าวทันต่อการเปลี่ยนแปลงโลก

วันจันทร์ที่ 19 สิงหาคม 2562
นายกรัฐมนตรีเชิญชวนเยาวชนนำความรู้คณิตศาสตร์และวิทยาศาสตร์ ร่วมพัฒนาประเทศชาติให้ก้าวทันต่อการเปลี่ยนแปลงโลก
นายกรัฐมนตรีเชิญชวนเยาวชนนำความรู้คณิตศาสตร์และวิทยาศาสตร์ ร่วมพัฒนาประเทศชาติให้ก้าวทันต่อการเปลี่ยนแปลงโลก
วันนี้ (16 สิงหาคม 2562) เวลา 13.30 น. ณ ห้องสีม่วง ทำเนียบรัฐบาล นายณัฏฐพล ทีปสุวรรณ รัฐมนตรีว่าการกระทรวงศึกษาธิการ    ศ.ดร.ชูกิจ ลิมปิจำนง  ผู้อำนวยการ สสวท.นำคณะผู้แทนประเทศไทยไปแข่งขันคณิตศาสตร์ วิทยาศาสตร์โอลิมปิกระหว่างประเทศ ประจำปี 2562  พร้อมคณาจารย์ จำนวน 51 คน เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี เพื่อรายงานผลการแข่งขันฯ พร้อมรับโอวาท
โดยผู้อำนวยการ สสวท. กล่าวรายงานถึงผลการแข่งขันโอลิมปิกวิชาการ ประจำปี  2562 เยาวชนไทยประสบความสำเร็จได้รับรางวัลรวม  6 เหรียญทอง  12 เหรียญเงิน 4 เหรียญทองแดง ในสาขาวิชาต่างๆ ได้แก่ วิชาคณิตศาสตร์ รับรางวัล 3 เหรียญทอง และ 3 เหรียญเงิน วิชาคอมพิวเตอร์  1  เหรียญเงิน และ 2 เหรียญทองแดง วิชาเคมี 1 เหรียญทอง และ 3 เหรียญเงิน  วิชาชีววิทยา 1 เหรียญทอง 2 เหรียญเงิน และ 1  เหรียญทองแดง  และวิชาฟิสิกส์  1 เหรียญทอง  3 เหรียญเงิน และ 1 เหรียญทองแดง
โอกาสนี้ นายกรัฐมนตรีกล่าวมอบโอวาทแก่คณะผู้แทนประเทศไทยฯ ความตอนหนึ่งว่า  ความสำเร็จของเยาวชนสะท้อนว่าประเทศไทยของเราไม่หมดสิ้นคนดีและคนเก่ง  รัฐบาลต้องหาแนวทางเพื่อส่งเสริมให้มีคนเก่งมากยิ่งขึ้น  การที่จะสร้างคนให้เก่งขึ้นมาต้องเริ่มต้นตั้งแต่พื้นฐานระดับประถม มัธยมศึกษา จึงต้องเริ่มตั้งแต่ข้างล่างเพื่อผลักจากฐานขึ้นสู่ยอด เหมือนปิระมิด  ดังนั้น จึงต้องเปลี่ยนระบบการศึกษาให้ทันต่อการเปลี่ยนแปลงของโลก วันนี้รัฐบาลกำลังแก้ปัญหาต่าง ๆ จึงต้องการคนรุ่นใหม่ในหลายๆ สาขา ทั้ง STEM นักวิจัย วิศวกร  คอมพิวเตอร์ โปรแกรมเมอร์ วันนี้ต้องใช้คนเหล่านี้จำนวนมากพร้อมทั้งรองรับให้คนเหล่านี้สามารถต่อยอดการทำงานให้ตรงกับสาขาที่ได้เรียนมา  ขอยืนยันว่ารัฐบาลพร้อมสนับสนุนการปฏิรูปการศึกษาอย่างเต็มที่ แต่อาจใช้เวลาเหมือนกับความก้าวหน้าโครงการโอลิมปิกระหว่างประเทศที่เดินทางมายาวนาน ทั้งนี้ ขอให้เยาวชนรักษาความดี คุณธรรม ตามพระบรมราโชวาทของในหลวงรัชกาลที่ 9 และในหลวงรัชกาลที่ 10 นายกรัฐมนตรีกล่าวว่า ประเทศไทยมีความพร้อมในเชิงภูมิรัฐศาสตร์ เป็นศูนย์กลางของภูมิภาค ซึ่งจึงต้องเร่งรัดพัฒนาคนขึ้นมา เพื่อความเจริญก้าวหน้าของประเทศชาติ
ในตอนท้าย นายกรัฐมนตรียังได้มอบหมายให้รัฐมนตรีว่าการกระทรวงศึกษาธิการพิจารณาหาแนวทางให้เยาวชนเหล่านี้ เดินสายสร้างแรงบันดาลใจแก่เด็ก นักเรียน เยาวชนตามภูมิภาคต่างๆ เพราะเจตนารมณ์ของรัฐบาลวันนี้ ต้องการสร้างเยาวชนคนรุ่นใหม่ ที่ดำรงตนเป็นคนดี มีคุณธรรม  เพื่อเพราะเป็นอนาคตของประเทศ
…………………….
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/22291
