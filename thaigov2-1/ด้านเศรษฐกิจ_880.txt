รัฐบาลไทย-ข่าวทำเนียบรัฐบาล-ธพว. ประกาศลดอัตราดอกเบี้ยเงินกู้ ช่วยผู้ประกอบการเอสเอ็มอีลดภาระต้นทุนธุรกิจ

วันอังคารที่ 19 พฤศจิกายน 2562
ธพว. ประกาศลดอัตราดอกเบี้ยเงินกู้ ช่วยผู้ประกอบการเอสเอ็มอีลดภาระต้นทุนธุรกิจ
ธพว. ขานรับนโยบายส่งเสริมเศรษฐกิจของรัฐบาล และช่วยผู้ประกอบการเอสเอ็มอีลดภาระต้นทุนธุรกิจ ประกาศปรับลดอัตราดอกเบี้ยเงินกู้ยืมสำหรับลูกค้ารายย่อยชั้นดี MRR  ลง 0.125% มีผลตั้งแต่วันที่ 15 พฤศจิกายน 2562 ที่ผ่านมา
นางสาวนารถนารี รัฐปัตย์ รองกรรมการผู้จัดการ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank กล่าวว่า  ธพว. ในฐานะสถาบันการเงินเฉพาะกิจของรัฐ พร้อมเป็นส่วนหนึ่งในการช่วยส่งเสริมเศรษฐกิจเติบโตตามนโยบายรัฐบาล  อีกทั้งช่วยลดภาระต้นทุนการประกอบธุรกิจให้แก่ผู้ประกอบการเอสเอ็มอีที่ต้องเผชิญกับความเสี่ยงจากภาวะความผันผวนทางเศรษฐกิจ  ธพว.จึงได้ปรับลดอัตราดอกเบี้ยเงินกู้ยืมสำหรับลูกค้ารายย่อยชั้นดี (Minimum Retail Rate : MRR) ลง 0.125% จากอัตรา 8.925% ต่อปี  เหลืออัตรา 8.800% ต่อปี โดยมีผลตั้งแต่วันที่ 15 พฤศจิกายน 2562 ที่ผ่านมา
นอกจากนี้  ธพว. ได้ปรับลดอัตราดอกเบี้ยใบรับเงินฝากประจำ (Receipt of Deposit) และอัตราดอกเบี้ยเงินฝากประจำ ประเภทสมุดคู่ฝาก ลง 0.100% ทุกระยะเวลาฝาก

ที่มา : https://www.thaigov.go.th/news/contents/details/24676
