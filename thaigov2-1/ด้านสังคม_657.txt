รัฐบาลไทย-ข่าวทำเนียบรัฐบาล-สธ. เพิ่มการคัดกรองคนไทยที่ทำงานสัมผัส ใกล้ชิดกับคนจีน

วันพฤหัสบดีที่ 30 มกราคม 2563
สธ. เพิ่มการคัดกรองคนไทยที่ทำงานสัมผัส ใกล้ชิดกับคนจีน
ปลัดกระทรวงสาธารณสุข เพิ่มการคัดกรองคนไทยที่มีอาชีพสัมผัสใกล้ชิดกับคนจีน อาทิ ไกด์ พนักงานโรงแรม คนขับรถแท็กซี่ หากมีอาการไข้ ไอ จาม มีน้ำมูก ให้โทรปรึกษาสายด่วน 1422 เพื่อเข้าระบบป้องกันควบคุมโรค
ปลัดกระทรวงสาธารณสุข เพิ่มการคัดกรองคนไทยที่มีอาชีพสัมผัสใกล้ชิดกับคนจีน อาทิ ไกด์ พนักงานโรงแรม คนขับรถแท็กซี่ หากมีอาการไข้ ไอ จาม มีน้ำมูก ให้โทรปรึกษาสายด่วน 1422 เพื่อเข้าระบบป้องกันควบคุมโรค
บ่ายวันนี้ (30 มกราคม 2563) ที่สำนักงานปลัดกระทรวงสาธารณสุข จ.นนทบุรี นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า เพื่อให้การเฝ้าระวังควบคุมป้องกัน มีความครอบคลุม กระทรวงสาธารณสุขได้เพิ่มการคัดกรองคนไทยที่มีอาชีพทำงานสัมผัสใกล้ชิดกับคนจีนที่เดินทางเข้ามาท่องเที่ยวในประเทศไทย อาทิ ไกด์ พนักงานโรงแรม คนขับรถแท็กซี่ เจ้าหน้าที่สนามบิน ทำให้ช่วงนี้จำนวนผู้ป่วยเข้าเกณฑ์สอบสวนโรค ต้องเฝ้าระวังเพิ่มขึ้น โดยวานนี้ (29 มกราคม 2563) มีผู้ป่วยเข้าเกณฑ์รายใหม่ 44 ราย จนถึงวันนี้มีผู้ป่วยสะสม 202 ราย มีทั้งที่คัดกรองได้ที่ด่าน ขอเข้ารับการรักษาที่โรงพยาบาลด้วยตนเองและได้รับแจ้งจากที่พัก โรงแรม มัคคุเทศก์ ขอประชาชนอย่าตื่นตระหนก การเพิ่มจำนวนแสดงถึงประสิทธิภาพของการเฝ้าระวังควบคุมป้องกันของไทย ทั้งนี้การที่จะประกาศว่าผู้ป่วยเข้าเกณฑ์สอบสวนโรค เป็นผู้ป่วยยืนยัน จะประกอบด้วย 1. มีประวัติการเดินทางจากประเทศระบาด (จีน) 2. มีอาการระบบทางเดินหายใจ ไข้  ไอ จาม น้ำมูก 3. ผลการตรวจทางห้องปฏิบัติการจาก 2 แห่ง ยืนยันตรงกัน 4. ผ่านการพิจารณาจากแพทย์ผู้เชี่ยวชาญ
“ณ วันนี้ ยังไม่มีผู้ป่วยยืนยันเพิ่มเติม หากได้ผลการตรวจยืนยัน เราจะรีบแจ้งให้ทราบทันที ไม่มีปิดบังข้อมูล ซึ่งผู้ที่สัมผัสกับผู้ป่วย เราได้ติดตามผู้สัมผัสผู้ป่วยทุกราย เข้ามาอยู่ในระบบตามมาตรฐานระดับสากล ประเทศไทยยังไม่พบการระบาด ประชาชนไม่ต้องตื่นตระหนก ให้ติดตามข่าวสารจากกระทรวงสาธารณสุข ขอให้ใช้ชีวิตประจำวันปกติ แต่ให้เพิ่มการระมัดระวัง ”
นายแพทย์สุขุม กล่าวต่อว่า ขณะนี้ได้มีการบูรณาการการทำงาน จากบุคลากรสังกัดกระทรวงสาธารณสุข รวมทั้งทหาร ตำรวจ ช่วยให้การคัดกรองมีความครอบคลุมมากยิ่งขึ้น คนจีนทุกคนที่เดินทางเข้าประเทศ ต้องผ่านการตรวจวัดอุณหภูมิ สิ่งสำคัญประชาชนควรปฏิบัติตัวเหมือนเป็นโรคหวัดทั่วไป คือต้องทำให้ร่างกายแข็งแรง พักผ่อนให้เพียงพอ กินร้อน ช้อนกลาง ล้างมือด้วยน้ำสบู่หรือเจลล้างมือ และสวมหน้ากากอนามัย โดยประชาชนทั่วไปแนะนำให้ใช้หน้ากากอนามัยที่ทำจากผ้า ซักทำความสะอาดและนำกลับมาใช้ได้อีก ส่วนผู้ป่วยโรคระบบทางเดินหายใจที่ใช้หน้ากากอนามัยทางการแพทย์ สวมให้ถูกวิธี นำด้านสีเขียวหรือด้านที่มีความมันไว้ด้านนอก
ขณะนี้ ได้พัฒนาห้องปฏิบัติการรับรองเพิ่มจากเดิม 2 แห่ง คือ โรงพยาบาลราชวิถี และห้องปฏิบัติการ จุฬาลงกรณ์มหาวิทยาลัย เพิ่มเติมจาก กรมวิทยาศาสตร์การแพทย์ และโรงพยาบาลจุฬาลงกรณ์ ทำให้ขณะนี้มีห้องปฏิบัติการที่ผ่านการรับรอง 4 แห่ง นอกจากนี้กรมวิทยาศาสตร์การแพทย์
ยังได้พัฒนาเครือข่ายศูนย์วิทยาศาสตร์การแพทย์ 14 แห่งทั่วประเทศ รองรับการตรวจวินิจฉัยโรคติดเชื้อปอดอักเสบจากโคโรนาไวรัส 2019 ในพื้นที่และจังหวัดใกล้เคียง เป็นมาตรฐานเดียวกัน เชื่อถือได้ ไม่จำเป็นต้องส่งมายังส่วนกลางทั้งหมด
*************************** 30 มกราคม 2563

ที่มา : https://www.thaigov.go.th/news/contents/details/26187
