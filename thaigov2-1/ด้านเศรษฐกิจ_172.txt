รัฐบาลไทย-ข่าวทำเนียบรัฐบาล-ถูกสุดๆ!! ธอส. ลดราคา NPA สูงสุด 60% เริ่มต้นต่ำสุดแค่ 25,000 บาท ในงานประมูลขายทรัพย์ฯ ครั้งที่ 2 เสาร์ที่ 17 ส.ค.นี้ ระบุบ้านมือสองยังเป็นที่นิยม 6 เดือนแรก ขายได้แล้วถึง 2,484.5

วันพฤหัสบดีที่ 15 สิงหาคม 2562
ถูกสุดๆ!! ธอส. ลดราคา NPA สูงสุด 60% เริ่มต้นต่ำสุดแค่ 25,000 บาท ในงานประมูลขายทรัพย์ฯ ครั้งที่ 2 เสาร์ที่ 17 ส.ค.นี้ ระบุบ้านมือสองยังเป็นที่นิยม 6 เดือนแรก ขายได้แล้วถึง 2,484.5
ธอส.เพิ่มทางเลือกให้กับประชาชนมีที่อยู่อาศัยเป็นของตนเอง จัดงานประมูลขายทรัพย์สินธนาคาร ครั้งที่ 2/2562 วันเสาร์ที่ 17 สิงหาคม 2562
ธนาคารอาคารสงเคราะห์ (ธอส.) เพิ่มทางเลือกให้กับประชาชนมีที่อยู่อาศัยเป็นของตนเอง จัดงานประมูลขายทรัพย์สินธนาคาร ครั้งที่ 2/2562 วันเสาร์ที่ 17 สิงหาคม 2562 คัดทรัพย์ NPA คุณภาพดี ทำเลเด่น จำนวน 4,629 รายการ ทั้งประเภท บ้านเดี่ยว ทาวน์เฮ้าส์ บ้านแฝด อาคารพาณิชย์ ห้องชุด แฟลต และที่ดินเปล่า มาเปิดประมูลในราคาพิเศษ มอบส่วนลดพิเศษสูงสุดถึง 60% ราคาเริ่มต้นประมูลต่ำสุดเพียง 25,000 บาท ผู้ชนะการประมูลมีสิทธิ์เลือกใช้มาตรการพิเศษ อาทิ ผ่อนดาวน์นานสูงสุดถึง 60 เดือน โดยไม่เสียดอกเบี้ย หรือเลือกเทดาวน์ทันทีรับสินเชื่ออัตราดอกเบี้ย 0% นานสูงสุด 2 ปีแรก พร้อมมั่นใจยอดขายทรัพย์ NPA ปี 2562 ยังเป็นไปตามเป้าหมาย 3,900 ล้านบาท หลัง 6 เดือนแรก จำหน่ายได้แล้วถึง 2,484.50 ล้านบาท
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) กล่าวว่า เพื่อเป็นการเพิ่มทางเลือกให้กับประชาชนที่ต้องการมีที่อยู่อาศัยเป็นของตนเองในราคาที่คุ้มค่า ธอส. ในฐานะสถาบันการเงินเฉพาะกิจของรัฐที่มีพันธกิจ “ทำให้คนไทยมีบ้าน” จึงได้จัดงานประมูลขายทรัพย์สินธนาคาร ครั้งที่ 2/2562 วันเสาร์ที่ 17 สิงหาคม 2562 โดยคัดทรัพย์ NPA คุณภาพดี ทำเลเด่น จำนวน 4,629 รายการ ทั้งประเภท บ้านเดี่ยว ทาวน์เฮ้าส์ บ้านแฝด อาคารพาณิชย์ ห้องชุด แฟลต และที่ดินเปล่า มาเปิดประมูลในราคาพิเศษ แบ่งเป็น ทรัพย์ในกรุงเทพฯ และปริมณฑล จำนวน 836 รายการ ซึ่งให้ส่วนลดสูงสุด 50% จากราคาปกติ จำนวน 55 รายการ ราคาเริ่มต้นประมูลต่ำสุด 33,000 บาท ได้แก่ ห้องชุดเนื้อที่ 26.25 ตารางเมตร ในโครงการปลาทอง 33 อ.เมือง จ.ปทุมธานี รวมถึงยังมีทรัพย์ที่ตั้งอยู่ในพื้นที่ใกล้เคียงกับทางรถไฟฟ้าส่วนต่อขยายทั้งสายสีแดงอ่อน สายสีเขียว สายสีชมพู และทรัพย์ที่เป็นโครงการขนาดใหญ่ซึ่งสามารถนำไปพัฒนาต่อได้มาออกประมูลอีกด้วย ส่วนทรัพย์ในภูมิภาค    นำออกประมูลทั่วประเทศจำนวน 3,793 รายการ เป็นทรัพย์ที่ให้ส่วนลดราคาสูงสุดถึง 60% จากราคาปกติถึง 136 รายการ อาทิ ที่ดินเปล่าเนื้อที่ประมาณ 200 ตารางวา ในโครงการชงโคแลนด์ จ.กาญจนบุรี ราคาเริ่มต้นประมูล 60,000 บาท และที่ดินเปล่า เนื้อที่ประมาณ 150 ตารางวา ในโครงการหัวหินริมธาร จ.ประจวบคีรีขันธ์ ราคาเริ่มต้นประมูลที่ 60,000 บาท ส่วนทรัพย์ในภูมิภาคที่ราคาเริ่มต้นประมูลต่ำสุดอยู่ที่เพียง 25,000 บาทเท่านั้น!! โดยเป็นทรัพย์ประเภทที่ดินเปล่าเนื้อที่ 48 ตารางวา ตั้งอยู่บริเวณ ถ.เพชรเกษม ต.กุยบุรี อ.กุยบุรี จ.ประจวบคีรีขันธ์
สำหรับผู้ชนะการประมูลทรัพย์ NPA ธอส. สามารถเลือกใช้มาตรการพิเศษ แบ่งเป็น มาตรการผ่อนดาวน์ อาทิ ผ่อนเงินดาวน์ไม่ต่ำกว่า 50% ของราคาที่ประมูลซื้อได้ ไม่เสียดอกเบี้ยนานถึง 60 เดือน (เฉพาะทรัพย์ที่ประมูลซื้อได้ในราคาไม่เกิน 2 ล้านบาท และผู้ซื้อมีรายได้ไม่เกิน 25,000 บาทเท่านั้น) หรือ ผ่อนเงินดาวน์ไม่ต่ำกว่า 40% ของราคาที่ประมูลซื้อได้ ไม่เสียดอกเบี้ยนาน 48 เดือน และสามารถเข้าอยู่อาศัยในช่วงผ่อนดาวน์ได้ทันทีเพียงชำระเงินประกันไม่ต่ำกว่า 1.5% ของราคาประมูลซื้อ มาตรการสินเชื่อดอกเบี้ย 0% กรณีชำระเงินดาวน์ทันทีไม่ต่ำกว่า 10% ของราคาที่ประมูลซื้อได้ ธนาคารจะพิจารณาให้สินเชื่ออัตราดอกเบี้ยพิเศษ 0% นาน 1 ปีแรก หรือ กรณีชำระเงินดาวน์ทันทีไม่ต่ำกว่า 20% ของราคาที่ประมูลซื้อได้ ธนาคารจะพิจารณาให้สินเชื่ออัตราดอกเบี้ย 0% นาน 2 ปีแรก โดยไม่เสียค่าประเมินราคาทรัพย์สิน ผ่อนชำระได้นานสูงสุดถึง 40 ปี
“ทรัพย์ NPA หรือ บ้านมือสอง ของ ธอส. ยังคงเป็นที่ต้องการของประชาชนมาอย่างต่อเนื่อง เพราะธนาคารเปิดจำหน่ายให้แก่ประชาชนทั่วไปในราคาที่ทุกคนมีโอกาสเป็นเจ้าของได้ง่ายขึ้น รวมถึงยังมีการจัดทำมาตรการต่าง ๆ ที่ช่วยลดภาระค่าใช้จ่ายให้กับผู้ซื้อทรัพย์ จึงคาดว่าการจัดงานประมูลทรัพย์ครั้งที่ 2 จะต้องได้รับความสนใจจากลูกค้าประชาชนมาเข้าร่วมประมูลเป็นจำนวนมากไม่น้อยกว่าการจัดงานประมูลครั้งที่ 1 เมื่อวันที่ 27 เมษายน 2562 ซึ่งธนาคารจำหน่ายทรัพย์ทั่วประเทศได้ถึง 942 รายการ คิดเป็นมูลค่ารวม 799.44 ล้านบาท ขณะที่ในช่วง 6 เดือนแรกของปี 2562 สามารถจำหน่ายทรัพย์ได้แล้วคิดเป็นมูลค่า 2,484.50 ล้านบาท และมั่นใจว่ายอดการจำหน่ายทรัพย์ NPA ในปีนี้จะเป็นไปตามเป้าหมายที่ 3,900 ล้านบาท”นายฉัตรชัย กล่าว
ทั้งนี้ การประมูลขายทรัพย์ฯ ในเขตกรุงเทพฯ และปริมณฑล จัดประมูล ณ ห้องพิมานมาศ อาคารจอดรถ ชั้น 11 ธอส. สำนักงานใหญ่ พระราม 9 ส่วนทรัพย์ในภูมิภาคจัดประมูล ณ ที่ทำการสาขาของ ธอส. ทั่วประเทศ ติดต่อสอบถามรายละเอียดเพิ่มเติมได้ที่ ฝ่ายบริหาร NPA ชั้น 8 อาคาร 1 สำนักงานใหญ่ โทร .0-2202-1822, 0-2202-1582, 0-2202-1016 หรือที่ทุกสาขาทั่วประเทศ ศูนย์ลูกค้าสัมพันธ์ (Call Center) โทร 0-2645-9000 ส่วนช่องทางออนไลน์ที่ www.ghbank.co.th หรือ www.ghbhomecenter.com และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/22263
