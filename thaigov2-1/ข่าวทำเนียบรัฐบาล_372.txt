รัฐบาลไทย-ข่าวทำเนียบรัฐบาล-นายกรัฐมนตรีเป็นประธานเปิดโครงการบ้านพัก 60 หลัง จ.กาญจนบุรี ขอคนไทยช่วยกันสร้างความเข้มแข็งให้ประเทศไทย อยู่กันด้วยความรักความสามัคคี

วันจันทร์ที่ 11 พฤศจิกายน 2562
นายกรัฐมนตรีเป็นประธานเปิดโครงการบ้านพัก 60 หลัง จ.กาญจนบุรี ขอคนไทยช่วยกันสร้างความเข้มแข็งให้ประเทศไทย อยู่กันด้วยความรักความสามัคคี
นายกรัฐมนตรีเป็นประธานเปิดโครงการบ้านพัก 60 หลัง จ.กาญจนบุรี และมอบกุญแจบ้านให้ผู้เข้าอาศัย ขอคนไทยช่วยกันสร้างความเข้มแข็งให้ประเทศไทย อยู่กันด้วยความรักความสามัคคี
วันนี้ (11 พ.ย.62) เวลา 16.40 น. ณ บริเวณบ้านพัก 60 หลัง (บ้านแม่ลำใย) เกาะรัตนกาญจน์ ต.ปากแพรก อ.เมืองกาญจนบุรี จ.กาญจนบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตรวจเยี่ยมโครงการจัดระเบียบแพ พร้อมเป็นประธานเปิดโครงการบ้านพัก 60 หลัง มอบกุญแจบ้านให้ผู้เข้าอาศัย และเยี่ยมชมบริเวณบ้านพัก โดยมีหน่วยงานภาครัฐ ภาคเอกชน และประชาชน 500 คนให้การต้อนรับ ซึ่งมีนายสมยศ ศิลปีโยดม รองผู้ว่าราชการจังหวัดกาญจนบุรีกล่าวต้อนรับและรายงานความเป็นมาของโครงการ
โอกาสนี้ นายกรัฐมนตรีเปิดโครงการบ้านพัก 60 หลังและมอบกุญแจบ้านให้ตัวแทนผู้เข้าพักอาศัย ตามโครงการแก้ไขปัญหาความเดือดร้อนผู้ที่ได้รับผลกระทบจากที่อยู่อาศัย บริเวณริมแม่น้ำแควใหญ่ จ.กาญจนบุรี และมอบของที่ระลึกให้กับคุณแม่ลำใย สิริเวชชภัณฑ์ อดีตผู้อำนวยการโรงเรียนกาญจนานุเคราะห์ ผู้นำจิตอาสาสนับสนุนการก่อสร้างบ้านพัก 60 หลัง
จากนั้น นายกรัฐมนตรีกล่าวกับประชาชนที่มาให้การต้อนรับ โดยนายกฯ แสดงความยินดีกับผู้ที่ได้เข้าพักอาศัยในบ้านทั้ง 60 หลัง ซึ่งนายกฯ ต้องการให้มีการแก้ไขปัญหาในลักษณะเช่นนี้อย่างต่อเนื่อง ขอให้ผู้ที่ได้เข้าพักอาศัยแล้ว ไปพูดคุยบอกต่อชวนผู้ที่ยังไม่ได้มา ให้ขึ้นมาอยู่ด้วยกัน โดยนายกฯ และภาครัฐพร้อมให้การสนับสนุนแก้ไขปัญหาให้ผู้ที่จอดแพอยู่ในแม่น้ำ เพราะหากยังแก้ปัญหาในลักษณะเดิม ๆ เช่นที่ผ่านมาก็จะทำให้เกิดความทรุดโทรม เกิดปัญหาคุณภาพชีวิตและสิ่งแวดล้อม ซึ่งขณะนี้โลกกำลังให้ความสำคัญกับการแก้ไขปัญหาสิ่งแวดล้อม โดยเฉพาะปัญหาขยะในทะเล และนายกฯ จะทำทุกอย่างให้เกิดความสมดุล ให้เกิดความเท่าเทียมเป็นธรรมกับผู้ที่ปฏิบัติถูกต้องตามกฎหมาย ดังนั้น ขอให้ประชาชนฟังในสิ่งที่รัฐบาลชี้แจงบ้าง เพราะประเทศไทยจะเดินหน้าได้ต้องอาศัยกฎ ระเบียบ กติกา ทั้งนี้ ยังมีอีกหลายอย่างที่ภาครัฐจะต้องทำร่วมกับชาวกาญจนบุรีอีก
นายกรัฐมนตรีกล่าวด้วยว่า ทุกคนต้องช่วยกันสร้างความเข้มแข็งให้กับประเทศไทย ร่วมสร้างความเข้มแข็งไปด้วยกัน Stronger together ไม่ให้มีใครถูกทิ้งไว้ข้างหลัง ซึ่งเป็นสิ่งที่รัฐบาลทำมาตลอด 5 ปีที่ผ่านมา รวมทั้งคนไทยต้องอยู่กันด้วยความรักความสามัคคีให้มากขึ้นกว่าเดิม ประเทศไทยจะไม่เป็นรองใคร ขอให้เวลานี้เป็นเวลาแห่งความร่วมมือร่วมใจซึ่งกันและกัน ทั้งนี้ นายกรัฐมนตรีได้ร้องเพลงบ้านเรา ร่วมกับประชาชนที่มารอให้การต้อนรับด้วย
ต่อจากนั้น นายกรัฐมนตรีชมนิทรรศการและเยี่ยมชมบริเวณบ้านพัก ก่อนออกเดินทางไปปฏิบัติภารกิจต่อไปที่โรงงานกระดาษไทย ต.บ้านเหนือ อ.เมืองกาญจนบุรี จ.กาญจนบุรี
ทั้งนี้ โครงการจัดระเบียบแพ สืบเนื่องจากปัญหาที่เกิดขึ้นจากการขาดความเป็นระเบียบเรียบร้อย และการปลูกบ้านเรือนรุกล้ำบริเวณริมแม่น้ำแควใหญ่ รวมทั้งปัญหาการบดบังทัศนียภาพจุดบรรจบของ แม่น้ำแควน้อย แม่น้ำแควใหญ่ และแม่น้ำแม่กลองในพื้นที่อำเภอเมืองกาญจนบุรี และเพื่อให้เป็นไปตามบัญชาของนายกรัฐมนตรีเมื่อคราวตรวจราชการในพื้นที่จังหวัดกาญจนบุรีเมื่อวันที่ 7 พ.ย.61 ที่ให้หน่วยงานที่เกี่ยวข้องเร่งแก้ไขปัญหาดังกล่าว จังหวัดกาญจนบุรีจึงได้ดำเนินการก่อสร้างที่พักอาศัยบนพื้นที่ราชพัสดุ เพื่อรองรับผู้ที่อาศัยอยู่ในบ้านเรือนที่รุกล้ำริมแม่น้ำแควใหญ่ มีลักษณะเป็นที่พักอาศัย อาคารชั้นเดียว จำนวน 6 คูหา ๆ ละ 10 ห้อง รวม 60 ห้อง พร้อมทั้งจัดให้มีสาธารณูปโภคต่าง ๆ โดยได้รับความร่วมมือจากหน่วยงานภาครัฐและเอกชนหลายแห่ง โดยเฉพาะการก่อสร้างที่ไม่คิดค่าแรงงาน และการสนับสนุนอาหารน้ำดื่มจากผู้มีจิตศรัทธา นอกจากนี้ จังหวัดยังได้เตรียมจัดหาจุดจอดแพใหม่ สำหรับผู้ประกอบการและเตรียมพัฒนาเป็นแหล่งท่องเที่ยวแห่งใหม่ด้วย
--------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/24492
