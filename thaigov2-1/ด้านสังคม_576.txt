รัฐบาลไทย-ข่าวทำเนียบรัฐบาล-พม. จัดงานวันเด็กแห่งชาติ 2563 มุ่งส่งเสริมเป็นพลเมืองเด็กดี เด็กยุคดิจิตอล และเด็กรักสิ่งแวดล้อม สู่สุดยอดเด็กไทย

วันเสาร์ที่ 11 มกราคม 2563
พม. จัดงานวันเด็กแห่งชาติ 2563 มุ่งส่งเสริมเป็นพลเมืองเด็กดี เด็กยุคดิจิตอล และเด็กรักสิ่งแวดล้อม สู่สุดยอดเด็กไทย
พม. จัดงานวันเด็กแห่งชาติ 2563 มุ่งส่งเสริมเป็นพลเมืองเด็กดี เด็กยุคดิจิตอล และเด็กรักสิ่งแวดล้อม สู่สุดยอดเด็กไทย
วันนี้ (11 ม.ค. 63) เวลา 09.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานวันเด็กแห่งชาติ ประจำปี 2563 ภายใต้แนวคิด สุดยอดเด็กไทย พร้อมมอบโอวาทเนื่องในวันเด็กแห่งชาติประจำปี 2563 อีกทั้งมอบเกียรติบัตรเด็กดีเด่นให้กับเด็กในอุปการะการดูแลของกระทรวง พม. และจับฉลากมอบของรางวัลพิเศษให้เด็กที่เข้าร่วมกิจกรรมภายในงาน นอกจากนี้ ได้เดินเยี่ยมชมบูธกิจกรรมต่างๆ โดยมีของขวัญสำหรับเด็กที่เข้าร่วมกิจกรรมกว่า 1,500 ชิ้น ทั้งนี้ มีนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารกระทรวง พม. เด็กในความอุปการะการดูแลของกรมกิจการเด็กและเยาวชน (ดย.) เด็กและผู้ปกครองในพื้นที่ใกล้เคียง เข้าร่วมงาน ณ บริเวณสถานสงเคราะห์เด็กหญิงบ้านราชวิถี กรุงเทพฯ
นายจุติ กล่าวว่า ด้วยมติคณะรัฐมนตรี เมื่อวันที่ 5 กุมภาพันธ์ 2507 กำหนดให้วันเสาร์ที่สองของเดือนมกราคมของทุกปีเป็นวันเด็กแห่งชาติ โดยมีหน่วยงานต่างๆ ทั้งภาครัฐ ภาคเอกชน และภาคประชาสังคม ร่วมจัดกิจกรรมในวันดังกล่าว สำหรับวันเด็กแห่งชาติ ปี 2563 พลเอกประยุทธ์ จันทร์โอชา นายกรัฐมนตรี ได้ให้คำขวัญว่า "เด็กไทยยุคใหม่ รู้รักสามัคคี รู้หน้าที่พลเมืองไทย" โดยใช้ "ฮีโร่ตัวจิ๋ว" เป็นตราสัญลักษณ์ในการจัดงานวันเด็กแห่งชาติอย่างต่อเนื่อง ตั้งแต่ปี 2561 - 2565 ซึ่งกระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) เป็นเจ้าภาพในการจัดงานวันเด็กแห่งชาติเป็นประจำทุกปีในภาพรวมของกระทรวง พม. ร่วมกับหน่วยงานสังกัดกระทรวง พม. ได้แก่ สำนักงานปลัดกระทรวง พม. กรมส่งเสริมและพัฒนาคุณภาพชีวิตคนพิการ (พก.) กรมกิจการสตรีและสถาบันครอบครัว (สค.) กรมพัฒนาสังคมและสวัสดิการ (พส.) กรมกิจการผู้สูงอายุ (ผส.) การเคหะแห่งชาติ (กคช.) สถาบันพัฒนาองค์กรชุมชน (องค์การมหาชน) และสำนักงานธนานุเคราะห์ (สธค.) รวมทั้งหน่วยงานภาคเอกชน จัดกิจกรรมต่างๆ ในงานวันเด็กแห่งชาติ ประจำปี 2563 ภายใต้แนวคิด "สุดยอดเด็กไทย" ประกอบด้วย 3 เรื่อง คือ 1) พลเมืองเด็กดี 2) เด็กยุคดิจิตอล และ3) เด็กรักสิ่งแวดล้อม ซึ่งสอดคล้องกับการเปลี่ยนแปลงของโลก และสังคมในปัจจุบัน โดยมีวัตถุประสงค์เพื่อส่งเสริมให้เด็กได้พัฒนาตนเอง ผ่านการเรียนรู้จากกิจกรรมควบคู่ไปกับความสนุกสนานเพลิดเพลิน ส่งผลให้เด็กกล้าคิด กล้าแสดงออกอย่างสร้างสรรค์ และเหมาะสมตามวัย
นายจุติ กล่าวต่อไปว่า สำหรับกิจกรรมภายในงาน แบ่งออกเป็น 5 โซน ได้แก่ 1) โซนกิจกรรมสร้างสรรค์ (KID THINK) ประกอบด้วยกิจกรรมจากหน่วยงานสังกัดกระทรวง พม. การแสดงความสามารถของนักฟุตบอลเยาวชนชาย - หญิง จากสถานสงเคราะห์เยาวชนมูลนิธิมหาราชและสถานสงเคราะห์เด็กหญิงบ้านราชวิถี 2) โซนกิจกรรมภาคเอกชนและองค์กรเครือข่าย ประกอบด้วย กิจกรรมจาก บริษัท ซี พี แรม จำกัด บริษัท ธนชาติโบรกเกอร์ จำกัด บริษัท ไทยน้ำทิพย์ จำกัด มูลนิธิลมหายใจ ไร้มลทิน บริษัท แลคตาซอย จำกัด และสำนักงานคณะกรรมการกำกับหลักทรัพย์และตลาดหลักทรัพย์ 3) โซนกิจกรรมกลางแจ้ง (HAPPY KID) ประกอบด้วยเครื่องเล่นสำหรับเด็ก ได้แก่ ผาจำลองบ้านลม รถไฟเด็ก และปีนผาจำลอง 4) โซนกิจกรรมบนเวที (KID STAGE) ประกอบด้วย การแสดงบนเวทีของเด็กในสถานรองรับสังกัดกระทรวง พม. สภาเด็กและเยาวชนแห่งประเทศไทย ตัวแทนเครือข่ายเด็กและเยาวชน และศิลปินนักร้อง อาทิ ใบเฟิร์น ไมค์ทองคำ และเอ อภิรักษ์ ไมค์ทองคำ และ 5) โซนอาหารและเครื่องดื่ม บริการฟรีสำหรับเด็กและผู้ปกครอง เช่น ไส้กรอก เฟรนฟราย ลูกชิ้นทอด และข้าวผัด เป็นต้น
นายจุติ กล่าวเพิ่มเติมว่า เนื่องในวันเด็กแห่งชาติ นับเป็นโอกาสอันดีที่ผู้ใหญ่ทุกคน ครอบครัว และสังคมได้ร่วมมือกันในการส่งเสริมให้เด็กและเยาวชนมีความขยันหมั่นเพียร มุ่งมั่นศึกษาหาความรู้ใช้เวลาอย่างเป็นประโยชน์ ประพฤติ และปฏิบัติตนอยู่ในศีลธรรมอันดีงาม ตั้งใจปฏิบัติหน้าที่ของตนด้วยความรับผิดชอบ ยึดมั่นในความซื่อสัตย์สุจริต มีความเอื้อเฟื้อต่อผู้อื่นมีจิตใจที่เสียสละ มุ่งบำเพ็ญประโยชน์เพื่อส่วนรวมตามกำลังความสามารถของตนเอง ทั้งนี้ ขอให้เด็กทุกคนมีความพยายามที่จะเปลี่ยนแปลง และพัฒนาตนเอง ให้ก้าวทันต่อการเปลี่ยนแปลงของเทคโนโลยี และสังคมโลก เพื่อให้ประเทศชาติเจริญรุ่งเรืองต่อไป

ที่มา : https://www.thaigov.go.th/news/contents/details/25719
