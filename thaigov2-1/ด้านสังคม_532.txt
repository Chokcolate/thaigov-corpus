รัฐบาลไทย-ข่าวทำเนียบรัฐบาล-อนุทิน ย้ำ ดื่มไม่ขับ เข้มมาตรการตามกฎหมายควบคุมเครื่องดื่มแอลกอฮอล์

วันพฤหัสบดีที่ 26 ธันวาคม 2562
อนุทิน ย้ำ ดื่มไม่ขับ เข้มมาตรการตามกฎหมายควบคุมเครื่องดื่มแอลกอฮอล์
รองนายกรัฐมนตรีและรัฐมนตรีว่าการกระทรวงสาธารณสุข ย้ำประชาชน “ดื่มไม่ขับ” เข้มมาตรการตามกฎหมายควบคุมเครื่องดื่มแอลกอฮอล์ ไม่ขายให้เด็กต่ำกว่า 20 ปี เอาผิดกับร้านที่จำหน่าย ตรวจหาแอลกอฮอล์ในเลือดผู้ขับขี่ที่ทำให้มีผู้บาดเจ็บทุกราย
รองนายกรัฐมนตรีและรัฐมนตรีว่าการกระทรวงสาธารณสุข ย้ำประชาชน “ดื่มไม่ขับ” เข้มมาตรการตามกฎหมายควบคุมเครื่องดื่มแอลกอฮอล์ ไม่ขายให้เด็กต่ำกว่า 20 ปี เอาผิดกับร้านที่จำหน่าย ตรวจหาแอลกอฮอล์ในเลือดผู้ขับขี่ที่ทำให้มีผู้บาดเจ็บทุกราย
บ่ายวันนี้ (26 ธันวาคม 2562) ที่สถานีขนส่งหมอชิต กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลังร่วมพิธีเปิดงานรณรงค์ลดอุบัติเหตุปีใหม่ปลอดภัย เมาไม่ขับ จัดโดยมูลนิธิเมาไม่ขับ โดยมีพลเอก ประยุทธ์ จันทร์โอชา นายกรัฐมนตรีเป็นประธาน ว่า กระทรวงสาธารณสุขสนับสนุนมาตรการป้องปรามผู้ดื่มแล้วขับ โดยให้โรงพยาบาลทุกแห่งสนับสนุนการตรวจวัดปริมาณแอลกอฮอล์ในเลือดของผู้ขับขี่ทุกรายตามที่ตำรวจร้องขอ กรณีที่เหตุนั้นทำให้มีผู้บาดเจ็บหรือเสียชีวิต และไม่สามารถตรวจวัดทางลมหายใจได้ เพื่อให้เกิดการดำเนินคดีกับผู้ที่ขับขี่รถในขณะเมาสุราทุกราย และเข้มข้นการดำเนินงานตามพระราชบัญญัติควบคุมเครื่องดื่มแอลกอฮอล์ พ.ศ.2551 ไม่จำหน่ายเครื่องดื่มแอลกอฮอล์ให้แก่เด็กอายุต่ำกว่า 20 ปี ผู้ที่มีอาการเมาสุราจนครองสติไม่ได้ การขายสุราในเวลาที่ห้ามขาย คือหลัง 24.00 - 11.00 น. และ 14.00 - 17.00 น. การเร่ขาย การโฆษณาหรือส่งเสริมการขาย (ลด แลก แจก แถม) ห้ามดื่มและจำหน่ายในบริเวณกำหนดเช่น ปั๊มน้ำมัน ทางเท้า วัด สถานที่ราชการ โรงเรียน เป็นต้น กรณีที่พบเด็กอายุต่ำกว่า 20 ปี เกิดอุบัติเหตุได้รับบาดเจ็บ มีการดื่มสุรา ตำรวจจะสอบสวนหาร้านค้าที่จำหน่ายให้กับเด็ก และจะดำเนินคดีตามกฎหมายทุกราย เนื่องจากอุบัติเหตุในช่วงเทศกาลปีใหม่ที่ผ่านมา สาเหตุเกินครึ่งมาจากการดื่มแล้วขับ ผู้ขับขี่มีปริมาณแอลกอฮอล์เกินกฎหมายกำหนด สูงถึงร้อยละ 58 พบเด็กอายุต่ำกว่า 20 ปีที่มีปริมาณแอลกอฮอล์เกิน 20 mg% สูงถึงร้อยละ 44
“ขอความร่วมมือประชาชน โดยเฉพาะคนในครอบครัว ช่วยกันป้องกันผู้ที่ดื่ม ไม่ให้ขับรถ เพื่อลดความสูญเสียและการบาดเจ็บที่เกิดขึ้นจากอุบัติเหตุ กรณีบาดเจ็บ เจ็บป่วยฉุกเฉินวิกฤต ให้เข้ารับบริการที่โรงพยาบาลใกล้ที่สุด โดยไม่ต้องสำรองจ่ายภายใน 72 ชั่วโมงแรก ตามนโยบายเจ็บป่วยฉุกเฉินวิกฤต มีสิทธิทุกที่” (Universal Coverage for Emergency Patients : UCEP) โทร 1669”  นายอนุทินกล่าว

ที่มา : https://www.thaigov.go.th/news/contents/details/25508
