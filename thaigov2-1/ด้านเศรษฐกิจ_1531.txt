รัฐบาลไทย-ข่าวทำเนียบรัฐบาล-โควิด -19 ฉุดธุรกิจท่องเที่ยวซบหนัก !  บสย. - ททท. -ท่องเที่ยว ถกด่วน เร่งอัดฉีด สภาพคล่อง ผู้ประกอบการ

วันพฤหัสบดีที่ 20 กุมภาพันธ์ 2563
โควิด -19 ฉุดธุรกิจท่องเที่ยวซบหนัก !  บสย. - ททท. -ท่องเที่ยว ถกด่วน เร่งอัดฉีด สภาพคล่อง ผู้ประกอบการ
บสย. ททท. และหน่วยงานที่เกี่ยวข้องด้านการท่องเที่ยว ร่วมประชุมหารือ เพื่อออกมาตรการให้ความช่วยเหลือผู้ประกอบการท่องเที่ยว ที่กำลังได้รับผลกระทบทางธุรกิจจากการแพร่ระบาดของ ไวรัส โควิด -19
ดร.รักษ์ วรกิจโภคาทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) นายยุทธศักดิ์ สุภสร ผู้ว่าการท่องเที่ยวแห่งประเทศไทย พร้อมด้วย ประธานสภาอุตสาหกรรมท่องเที่ยวแห่งประเทศไทย นายกสมาคมไทยธุรกิจการท่องเที่ยว  นายกสมาคมไทยบริการท่องเที่ยว (TTAA) นายกสมาคมโรงแรมไทย (THA)  และทีมผู้บริหารระดับสูงจาก บสย. ได้แก่ นางดุสิดา ทัพวงษ์ รองผู้จัดการทั่วไป สายงานกลยุทธ์และผลิตภัณฑ์   และ นายกิตติพงษ์ บุรณศิริ ผู้อำนวยการอาวุโส ฝ่ายพัฒนาและบริหารผลิตภัณฑ์  ร่วมประชุมหารือ เพื่อออกมาตรการให้ความช่วยเหลือผู้ประกอบการท่องเที่ยว ที่กำลังได้รับผลกระทบทางธุรกิจจากการแพร่ระบาดของ ไวรัส โควิด -19
โดยสาระสำคัญของการประชุมประกอบด้วย  การรับฟังปัญหาและผลกระทบที่เกิดขึ้นกับผู้ประกอบการและธุรกิจท่องเที่ยว  การรับฟังความคิดเห็นจากตัวแทนผู้ประกอบการ และการหารือแนวทางให้ความช่วยเหลือร่วมกัน โดย บสย.ได้เสนอแนะ มาตรการ “ต่อเติม เสริมทุน SMEs สร้างไทย” ซึ่งให้ความช่วยเหลือผู้ประกอบการด้านการค้ำประกันสินเชื่อ โดยขยายระยะเวลาค้ำประกันออกไป 5 ปี เพื่อให้ผู้ประกอบการตัวเบาขึ้น และเติมทุนใหม่ด้วยการค้ำประกันสินเชื่อแบบฟรีค่าธรรมเนียม 2 ปี  เพื่อนำไปใช้เป็นเงินทุนหมุนเวียน และเสริมสภาพคล่อง ขณะนี้ บสย.ได้บูรณาการความร่วมมือกับธนาคารพันธมิตรของรัฐ ในการปล่อยสินเชื่ออัตราดอกเบี้ยพิเศษมาช่วยเหลือผู้ประกอบการเอสเอ็มอีอย่างเต็มที่ ณ ห้องประชุม การท่องเที่ยวแห่งประเทศไทย ถนนเพชรบุรีตัดใหม่ เมื่อวันที่ 19 กุมภาพันธ์ 2562

ที่มา : https://www.thaigov.go.th/news/contents/details/26645
