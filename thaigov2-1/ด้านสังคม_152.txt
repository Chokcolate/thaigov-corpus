รัฐบาลไทย-ข่าวทำเนียบรัฐบาล-พม. รับข้อเสนอการป้องกันและแก้ไขปัญหาเด็กแว้น จากองค์กรด้านเด็ก เยาวชนและครอบครัว

วันพฤหัสบดีที่ 5 กันยายน 2562
พม. รับข้อเสนอการป้องกันและแก้ไขปัญหาเด็กแว้น จากองค์กรด้านเด็ก เยาวชนและครอบครัว
พม. รับข้อเสนอการป้องกันและแก้ไขปัญหาเด็กแว้น จากองค์กรด้านเด็ก เยาวชนและครอบครัว
วันที่ 4 ก.ย. 62 เวลา 10.00 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้ นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นผู้แทนรับข้อเสนอต่อการป้องกันและแก้ไขปัญหาเด็กแว้น โดยนางสาวเครือมาศ ศรีจันทร์ ผู้ประสานงานเครือข่ายพัฒนาคุณภาพชีวิต พร้อมด้วยแกนนำ เครือข่ายนักกฎหมายเพื่อเด็กและเยาวชน เครือข่ายปกป้องเด็กและเยาวชนลดปัจจัยเสี่ยงทางสังคม เครือข่ายครอบครัว มูลนิธิเพื่อนเยาวชนเพื่อการพัฒนา เครือข่ายเยาวชนป้องกันนักดื่มหน้าใหม่ เครือข่ายบางกอกนี้ดีจัง จำนวนกว่า 40 คน เข้ายื่นจดหมายเปิดผนึกต่อ รมว.พม. เพื่อแสดงจุดยืนและข้อเสนอต่อกรณีการป้องกันและแก้ไขปัญหาเด็กแว้น ซึ่งล่าสุดพบว่ามีการจับกุม ปราบปรามอย่างเข้มข้นทั่วประเทศ แต่ยังพบช่องว่างที่ภาครัฐยังขาดกลไกในการบูรณาการทำงานตาม พ.ร.บ.คุ้มครองเด็ก พ.ศ. 2546 รวมถึงขาดการสนับสนุนพื้นที่สร้างสรรค์ให้เด็กและเยาวชนได้แสดงออก ปลดปล่อยพลังในทางบวกและรับผิดชอบสังคม
นายสากล กล่าวว่า เครือข่ายฯ มีจุดยืนและได้ยื่นข้อเสนอเพื่อให้กระทรวง พม.พิจารณา ดังนี้ 1. ขอให้กระทรวงบังคับใช้และเร่งประชาสัมพันธ์พระราชบัญญัติคุ้มครองเด็ก 2546 มาตรา 26 ภายใต้บังคับบทบัญญัติแห่งกฎหมายอื่น ไม่ว่าเด็กจะยินยอมหรือไม่ห้ามมิให้ผู้ใดกระทําการ ดังต่อไปนี้ (3) บังคับ ขู่เข็ญ ชักจูง ส่งเสริม หรือยินยอมให้เด็กประพฤติตนไม่สมควรหรือน่าจะทําให้เด็กมี ความประพฤติเสี่ยงต่อการกระทําผิด มาตรา 78 ผู้ใดฝ่าฝืนมาตรา 26 ต้องระวางโทษจําคุกไม่เกินสามเดือน หรือปรับไม่เกินสามหมื่น บาท หรือทั้งจำทั้งปรับ เพื่อให้ประชาชนได้รับทราบและทำความเข้าใจร่วมกัน หากเกินการกระทำผิดของบุตรหลานภายใต้การดูแล และเพื่อเป็นเครื่องมือให้ผู้ปกครองทำความเข้าใจกับลูกหลานที่จะไม่ทำผิดกฎหมายและส่งผลกระทบถึงครอบครัว 2. ขอให้เน้นไปที่กลไกการทำงานกับครอบครัวในกรณีที่เด็กและเยาวชนถูกจับดำเนินคดี ต้องมีคณะทำงานติดตามช่วยเหลือ รวบรวมข้อมูลเพื่อให้เกิดการทำงานร่วมกันทั้งกระทรวง กรม ท้องถิ่น ชุมชนและครอบครัว เพื่อไม่ให้เกิดการกระทำผิดซ้ำและเป็นการร่วมกันแก้ไขปัญหาเด็กแว้นอย่างยั่งยืนทุกภาคส่วน ทั้งนี้ อาจประสานความร่วมมือกับองค์กรภาคประชาชนเพื่อทำงานหนุนเสริมไปด้วยกัน 3. ขอให้มีการสนับสนุนการเปิดพื้นที่สร้างสรรค์ ที่เข้าถึงเด็กและเยาวชนกลุ่มนี้อย่างแท้จริง มีการ บูรณาการร่วมกับหน่วยงานอื่นๆที่เกี่ยวข้องเพื่อให้เกิดพื้นที่และกิจกรรมแก่เด็กเยาวชนอย่างต่อเนื่อง โดยเครือข่ายใคร่ขอให้เริ่มต้นจากการจัดพื้นที่รับฟัง ทำความเข้าใจเด็กและเยาวชนกลุ่มนี้อย่างเป็นมิตร เพื่อนำมาออกแบบกระบวนการและกิจกรรมที่ตรงตามความต้องการ ซึ่งมิใช่การคิดจากบนลงล่างที่ไม่สอดคล้องกับความเป็นจริง และ 4. นับเป็นโอกาสดีที่เจ้าหน้าที่ตำรวจ ฝ่ายปกครองเอาจริงเอาจังในเรื่องนี้ แต่ก็ไม่ควรเน้นการปราบปรามเพียงเดียว เพราะท้ายที่สุดจะขาดความยั่งยืน จำเป็นอย่างยิ่งที่ต้องทำงานทุกมิติ และที่สำคัญประชาชน ชุมชน ต้องช่วยกันหันมาเอาธุระกับเรื่องเด็กและเยาวชนให้มากขึ้น การช่วยกันเฝ้าระวัง แจ้งเบาะแส เพื่อระงับเหตุก่อนมีส่วนสำคัญอย่างยิ่ง อย่าฝากทุกอย่างไว้กับเจ้าหน้าที่ตำรวจ หรือฝ่ายใดฝ่ายหนึ่ง
"สำหรับปัญหาเด็กวัยรุ่นมีความเสี่ยงด้านการเกิดอุบัติเหตุทางถนน โดยเฉพาะปัญหาเด็กแว้น ส่วนใหญ่เกิดจากความคึกคะนอง และวัยรุ่นจะชอบอยู่กันเป็นกลุ่มใหญ่ รวมตัวกันตอนกลางคืน สร้างการยอมรับในทางที่ผิดมีผลกระทบต่อสังคม สร้างความรำคาญให้กับประชาชน และสิ่งที่ส่งผลเสียมากที่สุดคือ แข่งกันขับรถเร็ว และมีจำนวนไม่น้อยที่ประสบอุบัติเหตุบาดเจ็บจนถึงขั้นเสียชีวิต ซึ่งภาครัฐ ตำรวจ ฝ่ายปกครองได้มีการจับกุมดำเนินคดีกันอย่างต่อเนื่อง ทั้งนี้ กระทรวง พม. ในฐานะหน่วยงานที่มีภารกิจดูแลด้านเด็กและเยาวชน รวมถึงสถาบันครอบครัว ขอขอบคุณเครือข่ายฯ ที่มายื่นข้อเสนอฯในวันนี้ เพื่อร่วมกันแก้ไขปัญหาดังกล่าว โดยจะได้นำข้อเสนอต่างๆไปให้หน่วยงานที่เกี่ยวข้อง เพื่อดำเนินการให้เป็นรูปธรรมต่อไป” นายสากล กล่าวในตอนท้าย

ที่มา : https://www.thaigov.go.th/news/contents/details/22836
