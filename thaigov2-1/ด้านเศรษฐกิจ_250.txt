รัฐบาลไทย-ข่าวทำเนียบรัฐบาล-จุรินทร์ รุดตรวจเยี่ยมความร่วมมือโหลดผลไม้สดขึ้นเครื่องฟรี  มีกล่องกระทรวงพาณิชย์บริการได้ทุกสนามบิน

วันอังคารที่ 27 สิงหาคม 2562
จุรินทร์ รุดตรวจเยี่ยมความร่วมมือโหลดผลไม้สดขึ้นเครื่องฟรี  มีกล่องกระทรวงพาณิชย์บริการได้ทุกสนามบิน
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์ พร้อมคณะได้เข้าตรวจเยี่ยมโครงการช่วยเหลือชาวสวนผลไม้
โดยกระทรวงพาณิชย์กับความร่วมมือของสายการบิน นายจุรินทร์ กล่าวว่า ขณะนี้ทุกสนามบินจะมีจุดบริการกล่องบรรจุผลไม้จากกรมการค้าภายใน กระทรวงพาณิชย์ เพื่อให้ประชาชนสามารถนำไปบรรจุผลไม้เพื่อนำส่งหรือโหลดนำขึ้นเครื่องบินได้ ซึ่งจะเป็นการช่วยระบายผลไม้ให้กับชาวสวนได้อีกช่องทางหนึ่ง และจะสามารถทำให้ผู้บริโภคสามารถซื้อผลไม้ตรงจากชาวสวนได้ทันที
โดยกระทรวงพาณิชย์ได้จัดขนาดกล่องบรรจุผลไม้ไว้ 2 ขนาดคือ 5 กก. และ 10 กก. แต่เปิดโอกาสให้ประชาชนสามารถนำผลไม้ขึ้นเครื่องได้ฟรี 20 กก. ต่อคน โดยกระทรวงพาณิชย์ ได้ทำ MOU กับสายการบินทั้ง 4 บริษัทได้แก่ ไทยสมายล์ บางกอกแอร์เวย์ นกแอร์ แอร์เอเชีย ซึ่งขณะนี้ราคาผลไม้ถือว่าอยู่ในเกณฑ์พอใช้ได้ ตรงนี้จึงเป็นโมเดลทดลองหากเป็นที่พอใจ
กระทรวงพาณิชย์จะดำเนินนโยบายนี้ต่อไปในทุกฤดูกาลผลิตผลไม้ ซึ่งอีกประมาณ 1 เดือน ทางกระทรวงพาณิชย์จะมีการประเมินตัวเลข จำนวนและปริมาณผลไม้ที่สามารถกระจายได้ด้วยช่องทางนี้ นอกจากนี้กระทรวงพาณิชย์ ยังได้ประสานไปยังไปรษณีย์ไทย ให้มีการออกแอปพลิเคชั่น เพื่อเป็นช่องการทางการกระจายผลไม้ จากชาวสวนไปสู่ผู้บริโภคอีกช่องทางหนึ่งด้วย
รัฐมนตรีว่าการกระทรวงพาณิชย์ยังกล่าวอีกด้วยกว่า ในวันที่ 31 ส.ค. – 1 ก.ย. นี้ ตนจะนำคณะลงพื้นที่เพื่อไปดูลองกองในพื้นที่จังหวัดชายแดนภาคใต้ และจะนำโมเดลนี้ไปใช้กับสนามบินหาดใหญ่และนราธิวาสเพื่อระบายลองกองของชาวสวนในพื้นที่จังหวัดชายแดนภาคใต้ไปสู่ผู้บริโภคอย่างมีคุณภาพและรวดเร็วที่สุด
ผู้สื่อข่าวรายงานว่า สำหรับแนวทางการนำผลไม้ขึ้นเครื่องบินคือตามบันทึกข้อตกลงความร่วมมือการบริหารจัดการด้านการตลาดเพื่อรองรับผลไม้ปี 2562 ผลไม้ที่ให้สิทธิ์พิเศษสามารถนำขึ้นเครื่องต้องเป็นผลไม้สดได้แก่ มังคุด เงาะ ลองกองและผลไม้สดอื่น แต่ต้องบรรจุกล่องที่กรมการค้าภายใน กระทรวงพาณิชย์จัดเตรียมไว้ให้บริการและต้องปิดผนึกให้เรียบร้อยตามมาตรฐานหรือกฎการบินที่กำหนดโดยเคร่งครัด
สิทธิพิเศษการโหลดน้ำหนักเพิ่มขึ้นจากที่เคยให้บริการปกติโดยไม่คิดค่าใช้จ่ายของแต่ละสายการบิน เช่น ไทยสมายล์ให้ฟรี  20 กิโลกรัม สมายพลัส ฟรี 20 กิโลกรัม สายการบินนกแอร์ แบบนกไลท์ ให้ 10 กิโลกรัม ส่วนนกเอ็กซ์ตร้าให้ 20 กิโลกรัม นกแมคให้ 20 กิโลกรัม แอร์เอเชียให้ 20 กิโลกรัม ด้านบางกอก  แอร์เวให้ 20 กิโลกรัมฟรี โดยทั้งหมดไม่เกี่ยวกับน้ำหนักของใช้อื่นปกติที่โหลดขึ้นเครื่องซึ่งผู้โดยสารสามารถเข้าไปขอรับกล่อง ใส่ผลไม้ของกรมการค้าภายในกระทรวงพาณิชย์ฟรีได้ที่จุดประชาสัมพันธ์สนามบินทุกแห่ง
โดยวันนี้นายจุรินทร์ พร้อมคณะ ร่วมด้วย ดร.สรรเสริญ สมะลาภา  ผู้ช่วยกระทรวงพาณิชย์ , นางมัลลิกา บุญมีตระกุล มหาสุข ที่ปรึกษารมว.พาณิชย์ พร้อมด้วยอธิบดีกรมการค้าภายใน และมีคณะส.ส.สุราษฎร์ธานี พรรคประชาธิปัตย์ ตัวแทนประชาชนและชาวสวนผลไม้ ให้การต้อนรับ ประกอบด้วย นายภานุ ศรีบุยกาญจ์  ส.ส.สุราษฎร์ธานี เขต1 ,นายวิวรรธน์ นิลวัชรมณ ส.ส.สุราษฎร์ธานี เขต2, น.ส.วชิราภรณ์ กาญจนะ  ส.ส.สุราษฎร์ธานี เขต3 ,นายสมชาติ ประดิษฐพร ส.ส.สุราษฎร์ธานี เขต4, นายสินิตย์ เลิศไกร  ส.ส.สุราษฎร์ธานี เขต5 และนายธีรภัทร พริ้งศุลกะ ส.ส.สุราษฎร์ธานี เขต6
เยี่ยมชมการดำเนินกิจกรรมเชื่อมโยงผลผลิตโดยการอำนวยความสะดวกให้กับผู้โดยสารบรจุผลไม้  เพื่อนำขึ้นเครื่องบินพร้อมเดินทาง  ตามนโยบายรัฐบาล

ที่มา : https://www.thaigov.go.th/news/contents/details/22536
