รัฐบาลไทย-ข่าวทำเนียบรัฐบาล-กรุงไทยผนึก ขสมก. รับชำระค่าโดยสารรถเมล์ทุกคันแบบไร้เงินสด

วันพุธที่ 2 ตุลาคม 2562
กรุงไทยผนึก ขสมก. รับชำระค่าโดยสารรถเมล์ทุกคันแบบไร้เงินสด
ธนาคารกรุงไทยร่วมกับ ขสมก.เปิดให้บริการรับชำระค่าโดยสารประจำทาง แบบไร้เงินสด (ส่วนต่อขยาย) ในทุกเส้นทางเดินรถทั่วกรุงเทพฯ และปริมณฑล ด้วยบัตรโดยสารอิเล็กทรอนิกส์ร่วม ขสมก. สแกน  QR Code เพื่อชำระเงินผ่าน กรุงไทย NEXT หรือ Mobile  Banking
วันนี้ (1 ตุลาคม 2562) ธนาคารกรุงไทยร่วมกับ ขสมก.เปิดให้บริการรับชำระค่าโดยสารประจำทาง แบบไร้เงินสด (ส่วนต่อขยาย) ในทุกเส้นทางเดินรถทั่วกรุงเทพฯ และปริมณฑล ด้วยบัตรโดยสารอิเล็กทรอนิกส์ร่วม ขสมก. สแกน  QR Code เพื่อชำระเงินผ่าน กรุงไทย NEXT หรือ Mobile  Banking รวมทั้งบัตรเดบิตหรือบัตรเครดิตของทุกธนาคาร ที่มีสัญลักษณ์ Contactless และบัตรสวัสดิการแห่งรัฐ ผ่านเครื่อง EDC โดยมี นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม เป็นประธาน พร้อมด้วย นายสุระชัย เอี่ยมวชิรสกุล ผู้อำนวยการองค์การขนส่งมวลชนกรุงเทพ (ขสมก.) นายกิตติพัฒน์ เพียรธรรม ผู้ช่วยกรรมการผู้จัดการใหญ่อาวุโส สายงานธุรกิจภาครัฐ ธนาคารกรุงไทย ร่วมงาน ที่องค์การขนส่งมวลชนกรุงเทพ ถนนวัฒนธรรม ห้วยขวาง
นายสุระชัย เอี่ยมวชิรสกุล เปิดเผยว่า ขสมก.ได้ขยายผลการดำเนินโครงการรับชำระค่าโดยสารแบบไร้เงินสดบนรถโดยสารของ ขสมก.ทุกคัน ตั้งแต่วันที่ 1 ตุลาคม 2562 เป็นต้นไป  ผู้ใช้บริการสามารถชำระค่าโดยสาร ผ่านเครื่อง EDC ด้วยบัตรโดยสารอิเล็กทรอนิกส์ (ชำระค่าโดยสารเป็นรายเที่ยว) บัตรโดยสารล่วงหน้าอิเล็กทรอนิกส์ (ไม่จำกัดจำนวนเที่ยว) บัตรนักเรียน นักศึกษาอิเล็กทรอนิกส์ บัตรเดบิต-เครดิตที่มีสัญลักษณ์ Contactless ของทุกธนาคาร และบัตรสวัสดิการแห่งรัฐ รวมทั้งสแกน QR CODE เพื่อชำระค่าโดยสารผ่านกรุงไทย NEXT หรือ Mobile Banking ของทุกธนาคาร โดยไม่เสียค่าธรรมเนียม  เพื่ออำนวยความสะดวกให้กับประชาชนในการชำระค่าโดยสาร  ผู้ใช้บริการสามารถเติมเงินในบัตรผ่าน Mobile Banking และตู้ ATM ของทุกธนาคาร  เคาน์เตอร์ธนาคารกรุงไทยทุกสาขา และตู้บุญเติม (ยกเว้นตู้บุญเติมหน้าร้านสะดวกซื้อ 7 – 11)
นายกิตติพัฒน์ เพียรธรรม เปิดเผยว่า ธนาคารกรุงไทยได้รับความไว้วางใจจาก ขสมก. ให้ดำเนินการนำระบบรับชำระเงินด้วย QR Code มาติดตั้งบนรถโดยสาร ขสมก. สาย Airport Bus ที่ให้บริการในสนามบินดอนเมือง 4 เส้นทาง สาย A1 ดอนเมือง-หมอชิต 2 และ A2 ดอนเมือง-อนุสาวรีย์ชัยสมรภูมิ สาย A3 ดอนเมือง-สวนลุมพินี และสาย A4 ดอนเมือง-สนามหลวง รวมทั้งติดตั้งเครื่อง EDC เพื่อรับชำระเงินในรถบัส สาย 510 ม. ธรรมศาสตร์ศูนย์รังสิต –  อนุสาวรีย์ชัยสมรภูมิ ซึ่งได้รับการตอบรับที่ดี มีผู้สนใจใช้บริการจำนวนมาก และล่าสุด ได้ขยายการให้บริการไปยังรถโดยสาร ขสมก. ทุกเส้นทาง เดินรถ ทั่วกรุงเทพฯ และปริมณฑล ตั้งแต่วันที่ 1 ตุลาคม 2562 เป็นต้นไป เพื่ออำนวยความสะดวกให้กับประชาชน และส่งเสริมสังคมไร้เงินสด
“ธนาคารได้ติดตั้งเครื่อง EDC เพื่อรับชำระเงินในรถ ขสมก. ทุกคัน เรียบร้อยแล้ว ซึ่งพนักงานเก็บค่าโดยสารสามารถตรวจสอบและยืนยันการทำรายการชำระเงินของผู้โดยสารในเครื่อง EDC ประจำตัวพนักงาน และ ขสมก. สามารถตรวจสอบการทำรายการชำระเงินของรถโดยสารแต่ละคันผ่านเว็บไซต์ ช่วยเพิ่มศักยภาพด้านการบริหารจัดการเงินสด และลดต้นทุนการจัดการระบบโลจิสติกส์”

ที่มา : https://www.thaigov.go.th/news/contents/details/23554
