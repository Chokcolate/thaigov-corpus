รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ ร่วมหารือกับผู้แทนสภาดิจิทัลเพื่อเศรษฐกิจและสังคมแห่งประเทศไทย หวังสร้างความร่วมมือด้านดิจิทัลของไทย

วันศุกร์ที่ 23 สิงหาคม 2562
รมว.กระทรวงดิจิทัลฯ ร่วมหารือกับผู้แทนสภาดิจิทัลเพื่อเศรษฐกิจและสังคมแห่งประเทศไทย หวังสร้างความร่วมมือด้านดิจิทัลของไทย
รมว.กระทรวงดิจิทัลฯ ร่วมหารือกับผู้แทนสภาดิจิทัลเพื่อเศรษฐกิจและสังคมแห่งประเทศไทย หวังสร้างความร่วมมือด้านดิจิทัลของไทย
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วยนางสาวอัจฉรินทร์ พันฒพันธ์ชัย ปลัดกระทรวงดิจิทัลเพื่อเศรษฐกิจและสังคม และนางปิยนุช วุฒิสอน เลขาธิการคณะกรรมการดิจิทัลเพื่อเศรษฐกิจและสังคมแห่งชาติ เข้าร่วมประชุมหารือกับผู้แทนสภาดิจิทัลเพื่อเศรษฐกิจและสังคมแห่งประเทศไทย เมื่อวันที่ 22 สิงหาคม 2562 ณ อาคาร เอไอเอ แคปปิตอล เซ็นเตอร์ กรุงเทพฯ สำหรับการประชุมดังกล่าว จัดขึ้นเพื่อหารือความร่วมมือระหว่างภาครัฐและภาคเอกชนในการพัฒนาประเทศ โดย รมว.กระทรวงดิจิทัลฯ กล่าวถึงการขับเคลื่อนดิจิทัลเพื่อเศรษฐกิจและสังคม ซึ่งที่ผ่านมา กระทรวงฯ ได้วางโครงสร้างพื้นฐานต่างๆ ไว้เรียบร้อยแล้ว และมุ่งมั่นเพื่อพัฒนาต่อยอดให้ประชาชนได้ใช้ประโยชน์ เช่น การพัฒนาเกษตรกร​ให้สามารถใช้ดิจิทัลในการพัฒนากระบวนการปลูกพืชได้ เป็นต้น นอกจากนี้ ยังตั้งเป้าที่จะพัฒนาเทคโนโลยี ​5G ให้สามารถใช้งานพร้อมกันทั้งประเทศได้ภายในปี 2020 ซึ่งกระทรวงฯ ยังจะสนับสนุนให้ไทยเป็น Digital Hub ของ ASEAN​ และพัฒนากำลังคนด้านดิจิทัล โดยโครงการเร่งด่วนที่จะทำต่อไป เช่น การจัดทำ Big Data ของภาครัฐในภาคส่วนต่างๆ เช่น บูรณาการ Big Data ด้านการท่องเที่ยวกับหน่วยงานที่เกี่ยวข้อง เพื่อเป็นข้อมูลให้แก่ภาคเอกชน ประกอบการวางแผนทำธุรกิจในอนาคต ทางด้านสภาดิจิทัล​ฯ ก็ได้จัดทำแนวทางความร่วมมือที่สอดคล้องกับแผนของกระทรวงฯ แสดงให้เห็นถึงมุมมองของรัฐและเอกชนในการพัฒนาประเทศเป็นไปในทิศทางเดียวกัน
************************

ที่มา : https://www.thaigov.go.th/news/contents/details/22474
