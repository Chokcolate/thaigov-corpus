รัฐบาลไทย-ข่าวทำเนียบรัฐบาล-การดำเนินงานตามนโยบาย ศธ.

วันพฤหัสบดีที่ 26 ธันวาคม 2562
การดำเนินงานตามนโยบาย ศธ.
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานการประชุมเพื่อนำเสนอผลการดำเนินงานของหน่วยงานสังกัดกระทรวงศึกษาธิการ
เมื่อวันที่ 23 ธันวาคม 2562 เวลา 13.00 น. คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานการประชุมเพื่อนำเสนอผลการดำเนินงานของหน่วยงานสังกัดกระทรวงศึกษาธิการ โดยมี นายณรงค์ ดูดิง ที่ปรึกษารัฐมนตรีช่วยว่าการกระทรวงศึกษาธิการ ดร.ศุภชัย ศรีหล้า ที่ปรึกษาและประธานคณะทำงานติดตามแผนงานและงบประมาณ รมช.ศธ. นายพิเชษฐ์ พันธุ์วิชาติกุล ประธานคณะที่ปรึกษา รมช.ศธ. นายภูมิสรรค์ เสนีวงค์ ณ อยุธยา ที่ปรึกษาและประธานคณะกรรมการยุทธศาสตร์และนโยบาย รมช.ศธ. ศาสตราจารย์ ศรีราชา วงศารยางกูร ที่ปรึกษาและประธานคณะทำงานประสานงานการปฏิรูปและติดตามนโยบาย รมช.ศธ. ดร.พันธ์ศักดิ์ ศิริรัชตพงษ์ ที่ปรึกษาและประธานคณะทำงานด้านการพัฒนาการสอนและการเรียนรู้วิทยาการคำนวณ (Coding) รมช.ศธ. รศ.ดร.วินัย วีระวัฒนานนท์ ประธานคณะทำงานขับเคลื่อนนโยบายจิตอาสา รมช.ศธ. เข้าร่วม ณ ห้องประชุมราชวัลลภ กระทรวงศึกษาธิการ
รมช.ศึกษาธิการ กล่าวขอบคุณและถือโอกาสนี้อวยพรปีใหม่ผู้ร่วมประชุมที่ได้ร่วมทำงานมาด้วยกัน โดยขอให้ทุกคนมีจิตใจร่างกายที่แข็งแรง มีความสุขกับครอบครัว ทำงานอย่างมีความสุข เพื่อกระทรวง บ้านเมือง และร่วมมือกันทำให้กระทรวงศึกษาธิการ (ศธ.) เป็นหัวหอกในการนำพาประเทศก้าวพ้นวิกฤตต่าง ๆ โดยสร้างคนที่มีคุณภาพเต็มร้อยเข้าสู่ศตวรรษที่ 21 ร่วมกัน
นับว่าเป็นประวัติศาสตร์หน้าใหม่ ที่ทำมาได้ถึงวันนี้ด้วยความร่วมมือร่วมใจจากทุกหน่วยงาน ที่ตั้งใจช่วยกันคิดและทำให้เกิดขึ้น จนกระทั่งนโยบายหลักทั้ง 4 ข้อ ประสบความสำเร็จเกินครึ่ง อาจจะ 60-70% ด้วยได้แก่ 1) การผลักดันหลักสูตรโค้ดดิ้ง (Coding) เพื่อไปสู่การพัฒนาผู้เรียนให้มีความรู้ความสามารถให้การคิดวิเคราะห์ 2) การยกระดับวิทยาลัยเกษตรและเทคโนโลยี เพื่อมุ่งจัดการศึกษาเพื่อการมีงานทำและสร้างนวัตกรรมตามความต้องการของพื้นที่ชุมชน ภูมิภาคหรือประเทศ รวมทั้งการเป็นผู้ประกอบการเอง ทั้งยังเตรียมความพร้อมก้าวเข้าสู่การจัดการฟาร์มที่ทันสมัย (Smart – Farming) 3) การส่งเสริมการอ่าน การเขียน การเรียนประวัติศาสตร์ผ่านการสื่อสารร่วมสมัย พึ่งเปิดตัวไปเมื่อวันที่ 16 ธันวาคม 2562 ที่ผ่านมา โดยจะทำต้นแบบ 10 เรื่อง ในรูปดิจิทัลเป็นคลังข้อมูล เพื่อให้โรงเรียนต่างๆ ทุกระดับชั้น นำไปเป็นต้นแบบหรือนำไปต่อยอดการเรียนการสอนให้กับนักเรียนได้เรียนอย่างสนุก มีความสุข เรียนอย่างใกล้ตัว และ 4) การส่งเสริมให้เด็กและบุคลากร ศธ. มีจิตอาสาตามแนวพระราชดำริของพระบาทสมเด็จพระเจ้าอยู่หัว (รัชกาลที่ 10) เพื่อสร้างบรรยากาศของคนไทยที่เกื้อหนุนซึ่งกันและกัน
รมช.ศึกษาธิการ กล่าวต่อด้วยว่า 4 นโยบายหลัก ในช่วงระยะ 3-4 เดือนที่ผ่านมา ที่ทุกหน่วยงานได้ช่วยกันขับเคลื่อนนโยบายเหล่านี้ไปไกลมาก รู้สึกดีใจที่ ศธ. มีทิศทางที่จะดำเนินการตามนโยบายดังกล่าว โดยเกิดได้จากทุกหน่วยงานที่เป็นหน่วยเชื่อมต่อและกระจายไปในส่วนที่รับผิดชอบ และขณะนี้มีผู้ตรวจราชการ มีหน่วยงานต่างๆ ในพื้นที่ วันนี้จึงอยากจะขอความร่วมมือต่อเนื่อง โดยให้ทุกหน่วยงานประสานทำงานร่วมกับกับผู้ตรวจราชการ ตามภารกิจของแต่ละหน่วยงาน เพื่อจะได้กระจายผลงานไปได้ทั่วถึงเวลาท่านเดินทางไปที่จังหวัดหรือหน่วยงานต่างๆ ในต่างจังหวัด ด้วยการจับคู่กันทำงานร่วมกันให้มีประสิทธิภาพประสิทธิผลมากขึ้น สิ่งนี้คือที่เพิ่มเติมจากที่ทำดีอยู่แล้ว
ทั้งนี้ แน่นอนที่สุดว่าบางหน่วยงานอาจจะยากที่จะมีผลงานเป็นที่ประจักษ์ เช่น สทศ. และ สมศ. ซึ่งเป็นงานยากที่จะไปประเมินและทดสอบคุณภาพการศึกษาตามมาตรฐานที่กำหนด ต้องใช้เวลานาน แต่ก็มีความสำคัญอย่างยิ่งยวดที่จะทำให้ การศึกษามีคุณภาพตามที่รัฐบาลและรัฐมนตรีว่าการกระทรวงศึกษาธิการ (รมว.ศึกษาธิการ) ต้องการเห็น การสร้างทรัพยากรมนุษย์ในอนาคต ฉะนั้นจะต้องไม่หยุดยั้งและต้องมาคุยกันในรายละเอียดว่าจะทำอย่างไรให้ได้ผลชัดเจนมากยิ่งขึ้น
“รมว.ศึกษาธิการ มีแนวความคิดว่าในปีนี้ ศธ. ควรจะสร้างดิจิทัล แพลตฟอร์ม (Digital Learning Platform) เพื่อให้บูรณาการการทำงานร่วมกันได้อย่างมีประสิทธิภาพ และรัฐมนตรีทั้ง 3 คน สามารถทำงานได้กับทุกหน่วยงานถึงจะไม่ได้กำกับดูแลก็ตาม เพียงแต่รับผิดชอบกำกับอะไรก็ให้สั่งการเป็นพิเศษ เพื่อให้สอดคล้องกับนโยบายของรัฐบาลและ รมว.ศึกษาธิการ ที่ต้องการให้การบริหารงานกระทรวงศึกษาธิการเป็นหนึ่งเดียวไม่แยกแท่งอีกต่อไป ทั้งนี้ตนได้รับมอบหมายให้กำกับดูแลเพิ่มอีก 1 หน่วยงาน คือ สำนักบริหารงานการศึกษาพิเศษ สังกัดสำนักงานคณะกรรมการการศึกษาขั้นพื้นฐาน และเรื่องที่เกี่ยวกับวิทยาศาสตร์ เทคโนโลยีทั้งหมด จึงอยากให้บูรณาการการทำงานร่วมกันกับหน่วยงานภายในและภายนอก ทั้งภาครัฐและเอกชน เพื่อกระจายเผยแพร่ให้นโยบายที่ทำไว้ดีอยู่แล้วประสบความสำเร็จอย่างทั่วถึงมากยิ่งขึ้นต่อไป” รมช.ศึกษาธิการ กล่าว
สำหรับการประชุมครั้งนี้มีผู้บริหารหน่วยงานที่นำเสนอผลงาน ประกอบด้วย นายสุภัทร จำปาทอง เลขาธิการสภาการศึกษา นายสุเทพ แก่งสันเทียะ รองเลขาธิการคณะกรรมการการอาชีวศึกษา รศ.ดร.วิวัฒน์ เรืองเลิศปัญญากุล ผู้อำนวยการโรงเรียนมหิดลวิทยานุสารณ์ ศ.ดร.ชูกิจ ลิปปิจำนงค์ ผู้อำนวยการสถาบันส่งเสริมการสอนวิทยาศาสตร์และเทคโนโลยี นางสาวขนิษฐา ตั้งวรสิทธิชัย รักษาการผู้อำนวยการสำนักงานรับรองมาตรฐานและประเมินคุณภาพการศึกษา (องค์การมหาชน) และ ผศ.ดร.ศิริดา บุรชาติ ผู้อำนวยการสถาบันทดสอบทางการศึกษาแห่งชาติ (องค์การมหาชน)
นอกจากนี้ ที่ประชุมได้แลกเปลี่ยนเรียนรู้และให้ข้อเสนอแนะการดำเนินงานตามนโยบายในระยะต่อไป อีกทั้งยังร่วมหารือในประเด็นที่เกี่ยวข้องกับการตรวจราชการและติดตามประเมินผลการดำเนินงานตามนโยบายฯ ในสถาบันการศึกษาสังกัด ศธ. ปีงบประมาณ พ.ศ. 2563 โดยมี นางสาวดุริยา อมตวิวัฒน์ รองปลัดกระทรวงศึกษาธิการ นายพีระ รัตนวิจิตร ผู้ตรวจราชการกระทรวงศึกษาธิการ และนายทวีสิทธิ์ ใจห้าว ผู้อำนวยการสำนักตรวจราชการและติดตามประเมินผล สป. พร้อมด้วยเจ้าหน้าที่ที่เกี่ยวข้อง เข้าร่วมด้วย
ณรีรัตน์ บุญหลัง: สรุป/เรียบเรียง
ทิพย์สุดา ศรีษะแก้ว: ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/25505
