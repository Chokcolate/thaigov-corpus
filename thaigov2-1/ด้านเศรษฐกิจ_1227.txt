รัฐบาลไทย-ข่าวทำเนียบรัฐบาล-รมว.คลังเดินทางเยือนเขตบริหารพิเศษฮ่องกง เพื่อกระชับความสัมพันธ์ทางเศรษฐกิจและการเงิน

วันจันทร์ที่ 13 มกราคม 2563
รมว.คลังเดินทางเยือนเขตบริหารพิเศษฮ่องกง เพื่อกระชับความสัมพันธ์ทางเศรษฐกิจและการเงิน
รมว.คลังเดินทางเยือนเขตบริหารพิเศษฮ่องกง ระหว่างวันที่ 12-14 ม.ค.2563 เพื่อกระชับความสัมพันธ์ทางเศรษฐกิจและการเงินระหว่างไทยและฮ่องกง ซึ่งจะเป็นโอกาสอันดีในการเสริมสร้างความมั่นใจในเศรษฐกิจของประเทศไทยแก่ภาครัฐและเอกชนของฮ่องกง
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า ดร. อุตตม สาวนายน รัฐมนตรีว่าการกระทรวงการคลัง มีกำหนดจะเดินทางเยือนเขตบริหารพิเศษฮ่องกง ในระหว่างวันที่ 12-14 มกราคม 2563 เพื่อกระชับความสัมพันธ์ทางเศรษฐกิจและการเงินระหว่างประเทศไทยและเขตบริหารพิเศษฮ่องกง ซึ่งจะเป็นโอกาสอันดีในการเสริมสร้างความมั่นใจในเศรษฐกิจของประเทศไทยแก่ภาครัฐและเอกชนของเขตบริหารพิเศษฮ่องกง
การเยือนครั้งนี้เป็นการสานต่อความร่วมมือระหว่างรัฐบาลของทั้งสองฝ่ายตามบันทึกความเข้าใจว่าด้วยการเสริมสร้างความสัมพันธ์ทางเศรษฐกิจ ที่ ดร. สมคิด จาตุศรีพิทักษ์ รองนายกรัฐมนตรี และนางแคร์รี หล่ำ ผู้บริหารสูงสุดเขตบริหารพิเศษฮ่องกงได้ร่วมกันลงนามเมื่อวันที่ 29 พฤศจิกายน 2562
ในโอกาสนี้ รัฐมนตรีว่าการกระทรวงการคลังมีกำหนดเข้าพบหารือทวิภาคีกับนาย Paul Chan รัฐมนตรีว่าการกระทรวงการคลังเขตบริหารพิเศษฮ่องกง และนาย Peter K N Lam ประธานสภาพัฒนาการค้าฮ่องกง (Hong Kong Trade Development Council: HKTDC) รวมถึงผู้บริหารระดับสูงจากภาคการเงินการธนาคารและนักลงทุนสถาบันในเขตบริหารพิเศษฮ่องกงเพื่อหารือเกี่ยวกับนโยบายด้านเศรษฐกิจ การค้า และการลงทุน รวมทั้งแนวทางการส่งเสริมความร่วมมือด้านเศรษฐกิจและการเงินระหว่างกัน
นอกจากนี้ รัฐมนตรีว่าการกระทรวงการคลังมีกำหนดร่วมกล่าวปาฐกถาในการประชุม Asian Financial Forum (AFF) ครั้งที่ 13 ซึ่งจัดขึ้นภายใต้หัวข้อ “Redefining Growth: Innovation, Breakthrough, Inclusiveness” ระหว่างวันที่ 13 - 14 มกราคม 2563 ณ ศูนย์การประชุมและนิทรรศการ เขตบริหารพิเศษฮ่องกง ตามคำเชิญของรัฐมนตรีว่าการกระทรวงการคลังเขตบริหารพิเศษฮ่องกงด้วย
สำนักงานเศรษฐกิจการคลัง
โทร. 0-2273-9020 ต่อ 3613

ที่มา : https://www.thaigov.go.th/news/contents/details/25730
