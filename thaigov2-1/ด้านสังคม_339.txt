รัฐบาลไทย-ข่าวทำเนียบรัฐบาล-พม. จับมือ กก. ร่วมพัฒนาศักยภาพคนทุกช่วงวัยสู่ความเป็นเลิศและมืออาชีพด้านกีฬา

วันจันทร์ที่ 28 ตุลาคม 2562
พม. จับมือ กก. ร่วมพัฒนาศักยภาพคนทุกช่วงวัยสู่ความเป็นเลิศและมืออาชีพด้านกีฬา
พม. จับมือ กก. ร่วมพัฒนาศักยภาพคนทุกช่วงวัยสู่ความเป็นเลิศและมืออาชีพด้านกีฬา
วันนี้ (28 ต.ค. 62) เวลา 09.00 น. ที่ห้องประชุม ชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา (รมว.กก) เป็นสักขีพยานในพิธีบันทึกข้อตกลงความร่วมมือ การพัฒนาศักยภาพคนทุกช่วงวัยด้านการออกกำลังกายและด้านกีฬา ระหว่างกระทรวงการพัฒนาสังคมและความมั่นคงของมนุษย์ (พม.) กับกระทรวงการท่องเที่ยวและกีฬา (กก.) โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายโชติ ตราชู ปลัดกระทรวงการท่องเที่ยวและกีฬา (ปลัด กก.) นายธัชพล กาญจนกูล ผู้ว่าการการเคหะแห่งชาติ และนายก้องศักดิ์ ยอดมณี ผู้ว่าการการกีฬาแห่งประเทศไทย ร่วมลงนามบันทึกข้อตกลงความร่วมมือฯ
นายจุติ กล่าวว่า บันทึกข้อตกลงความร่วมมือ การพัฒนาศักยภาพคนทุกช่วงวัยด้านการออกกำลังกายและด้านกีฬา เป็นความร่วมมือระหว่างกระทรวง พม. และกระทรวง กก. ซึ่งสอดคล้องกับยุทธศาสตร์ชาติ 20 ปี (พ.ศ. 2561 - 2580) แผนพัฒนาเศรษฐกิจและสังคมแห่งชาติ ฉบับที่ 12 และแผนพัฒนาการกีฬาแห่งชาติ ฉบับที่ 6 (พ.ศ. 2560 - 2564) ที่มุ่งให้ความสำคัญกับการพัฒนาทรัพยากรมนุษย์ในทุกช่วงวัยในการเสริมสร้างให้คนมีสุขภาวะและคุณภาพชีวิตที่ดี ซึ่งกระทรวง พม. มีภารกิจสำคัญในการพัฒนาสังคม ด้วยการสร้างความเป็นธรรมและความเสมอภาคในสังคม อีกทั้งส่งเสริมและพัฒนาคุณภาพและความมั่นคงในชีวิต ครอบครัว และชุมชน โดยมุ่งเน้นการพัฒนาศักยภาพคนทุกช่วงวัยให้มีศักยภาพ ด้วยการดำรงชีวิตอยู่ในสังคมได้อย่างปกติสุข ในขณะที่กระทรวง กก. มีภารกิจสำคัญในการส่งเสริมและสนับสนุนการเสริมสร้างสุขภาพพลานามัยของประชาชนให้มีสุขภาพร่างกายแข็งแรง อีกทั้งพัฒนากีฬาเพื่อความเป็นเลิศสู่ระดับนานาชาติ และต่อยอดสู่ระดับอาชีพเพื่อสร้างมูลค่าทางเศรษฐกิจให้กับประเทศ
นายจุติ กล่าวต่อไปว่า บันทึกข้อตกลงความร่วมมือ การพัฒนาศักยภาพคนทุกช่วงวัยด้านการออกกำลังกายและด้านกีฬา ระหว่างกระทรวง พม. และกระทรวง กก. เป็นการสร้างความร่วมมือในการส่งเสริมให้กลุ่มเป้าหมายของกระทรวง พม. มีสุขภาวะ และคุณภาพชีวิตที่ดี อีกทั้งเป็นการพัฒนาทักษะการเล่นกีฬา และส่งเสริมผู้มีความสามารถพิเศษทางด้านกีฬาสู่ความเป็นเลิศ โดยกระทรวง กก. ให้การสนับสนุนภายใต้กรอบแนวทางความร่วมมือ ดังนี้ 1) ด้านการส่งเสริมการออกกำลังกายและการเล่นกีฬา ซึ่งกระทรวง กก. โดยกรมพลศึกษา และสำนักงานการท่องเที่ยวและกีฬาจังหวัด ให้การสนับสนุนวิทยากรด้านการออกกำลังกาย และเล่นกีฬา องค์ความรู้ และสื่อด้านการออกกำลังกายและเล่นกีฬา สนับสนุนการฝึกอบรมด้านการออกกำลังกายและเล่นกีฬา ให้แก่เจ้าหน้าที่ในสถาบัน พร้อมประสานความร่วมมือกับภาครัฐและภาคเอกชน เพื่อเป็นเครือข่ายสนับสนุนการดำเนินงานด้านการออกกำลังกายและเล่นกีฬา ให้กับหน่วยงานในสังกัดกระทรวง พม. รวมทั้งผู้ใช้บริการ
นายจุติ กล่าวเพิ่มเติมว่า และ 2) ด้านการพัฒนาศักยภาพผู้ใช้บริการในสถาบันด้วยกีฬาสู่ความเป็นเลิศและอาชีพ โดยการกีฬาแห่งประเทศไทย ให้การสนับสนุนและส่งเสริมการสร้างระบบการคัดเลือกนักกีฬา การฝึกซ้อม และการแข่งขันเพื่อพัฒนาเด็กและเยาวชนในสถาบันของกรมกิจการเด็กและเยาวชน (ดย.) และกรมส่งเสริมและพัฒนาคุณภาพชีวิตคนพิการ (พก.) เข้าสู่การเป็นนักกีฬาอาชีพ พร้อมทั้งสนับสนุนอุปกรณ์กีฬา การให้คำปรึกษาในการพัฒนาและปรับปรุงสนามกีฬาในสถาบันของ ดย. และ พก. ให้ได้มาตรฐาน สนับสนุนผู้เชี่ยวชาญเพื่อการพัฒนาให้แก่เจ้าหน้าที่ที่ดูแลเด็ก และสนับสนุนองค์ความรู้ด้านวิทยาศาสตร์การกีฬา เพื่อพัฒนาศักยภาพทางร่างกายและทักษะความสามารถด้านกีฬาของเด็กและเยาวชนในสถาบันของ ดย. และ พก. อีกทั้งขอรับการสนับสนุนงบประมาณจากภาคีเครือข่ายภาครัฐ ภาคเอกชน และภาคประชาสังคม เพื่อส่งเสริมเด็ก เยาวชน และคนพิการทางด้านกีฬา รวมถึงการสร้างช่องทางและโอกาสแก่เด็ก เยาวชน และคนพิการ ในการเข้าร่วมการแข่งขันระดับจังหวัด ภูมิภาค ประเทศ และนานาชาติ และสนับสนุนให้เด็กในสถาบัน ได้มีโอกาสเข้าศึกษาในสถาบันการศึกษา ด้านกีฬา และได้เข้าคัดเลือกเป็นนักกีฬาในสโมสรชั้นนำของประเทศไทยต่อไป

ที่มา : https://www.thaigov.go.th/news/contents/details/24107
