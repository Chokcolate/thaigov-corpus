รัฐบาลไทย-ข่าวทำเนียบรัฐบาล-ศุลกากรจับมือ 2 ธนาคาร และตัวแทนรับชำระ ขยายการให้บริการชำระค่าภาษีอากรผ่านระบบ Bill Payment เพิ่มความสะดวก ลดต้นทุน ลดเวลา และค่าใช้จ่าย ด้วยบริการทุกที่ ทุกเวลา ทั่วไทย

วันอังคารที่ 27 สิงหาคม 2562
ศุลกากรจับมือ 2 ธนาคาร และตัวแทนรับชำระ ขยายการให้บริการชำระค่าภาษีอากรผ่านระบบ Bill Payment เพิ่มความสะดวก ลดต้นทุน ลดเวลา และค่าใช้จ่าย ด้วยบริการทุกที่ ทุกเวลา ทั่วไทย
กรมศุลกากร จัดพิธีลงนามบันทึกข้อตกลง (MOU) การให้บริการรับชำระค่าภาษีอากรทางอิเล็กทรอนิกส์ (Bill Payment) ร่วมกับ ธนาคารออมสิน ธนาคารกรุงศรีอยุธยา จำกัด (มหาชน) และบริษัท บิ๊กซี ซูเปอร์เซ็นเตอร์ จำกัด (มหาชน) ณ ห้องโถง ชั้น 1 อาคาร 1 กรมศุลกากร
กรมศุลกากร จัดพิธีลงนามบันทึกข้อตกลง (MOU) การให้บริการรับชำระค่าภาษีอากรทางอิเล็กทรอนิกส์ (Bill Payment) ร่วมกับ ธนาคารออมสิน ธนาคารกรุงศรีอยุธยา จำกัด (มหาชน) และบริษัท บิ๊กซี ซูเปอร์เซ็นเตอร์ จำกัด (มหาชน) ณ ห้องโถง ชั้น 1 อาคาร 1 กรมศุลกากร เมื่อวันที่ 27 สิงหาคม 2562 เพื่อเป็นการอำนวยความสะดวกเพิ่มความสะดวก ลดต้นทุน ลดเวลา และค่าใช้จ่าย ด้วยบริการทุกที่ ทุกเวลา ให้กับผู้ประกอบการมากยิ่งขึ้น กรมศุลกากรจึงพัฒนาระบบการรับชำระเงินทางอิเล็กทรอนิกส์ โดยผ่านระบบ Bill Payment ซึ่งผู้ประกอบการสามารถชำระผ่านช่องทางการให้บริการของธนาคารได้หลายช่องทาง อาทิ Internet Banking, Mobile Banking, ATM, การชำระผ่านเคาน์เตอร์ของธนาคาร รวมทั้งการชำระผ่านตัวแทนรับชำระ (Non-bank)
นายกฤษฎา จีนะวิจารณะ อธิบดีกรมศุลกากร กล่าวว่า ด้วยรัฐบาลมีนโยบายในการขับเคลื่อนให้ประเทศไทยเข้าสู่สังคมไร้เงินสด  (Cashless Society) ทั้งในด้านการเบิกจ่าย และการรับชำระเงิน อย่างเต็มประสิทธิภาพ และปรับปรุงแก้ไขระบบกฎหมายเกี่ยวกับการเงินการคลังภาครัฐเพื่อให้รองรับการรับชำระเงินอิเล็กทรอนิกส์ หรือ  e-payment  ตาม ข้อ 78 ของระเบียบกระทรวงการคลัง ว่าด้วยการเบิกเงินจากคลัง การรับเงิน การจ่ายเงิน การเก็บรักษาเงิน และการนำเงินส่งคลัง พ.ศ. 2562 โดยประกาศลงในหนังสือราชกิจจานุเบกษาเมื่อวันที่ 13 พฤษภาคม 2562
สำหรับกรมศุลกากรได้มีประกาศกรมศุลกากร ที่ 9/2562 ลงวันที่ 10 มกราคม 2562 เปิดใช้ระบบการรับชำระเงินอิเล็กทรอนิกส์ผ่านธนาคารหรือตัวแทนรับชำระ หรือ “ระบบ Bill Payment” โดยมีธนาคารเข้าร่วมโครงการในระยะแรก 4 ธนาคาร ได้แก่  ธนาคารกรุงไทย ธนาคารกสิกรไทย ธนาคารกรุงเทพ ธนาคารไทยพาณิชย์ และมีตัวแทนรับชำระที่เข้าร่วมโครงการ คือ บริษัท เคาน์เตอร์เซอร์วิส จำกัด (7-eleven) และในวันนี้ กรมศุลกากรมีความยินดีเป็นอย่างยิ่งที่โครงการของเราได้รับความสนใจจากธนาคารออมสิน ธนาคารกรุงศรีอยุธยา จำกัด (มหาชน) และบริษัท บิ๊กซี ซูเปอร์เซ็นเตอร์ จำกัด (มหาชน)  ที่จะร่วมสร้างสังคมไร้เงินสดและมอบความสะดวกสบายให้ ผู้ประกอบการ สามารถชำระเงินค่าภาษีอากรผ่านช่องทางต่างๆ ของธนาคารและตัวแทนรับชำระที่เข้าร่วมโครงการกับกรมศุลกากรได้ทุกที่ ทุกเวลา ทั่วไทย โดยผู้ชำระอากรสามารถใช้ใบขนสินค้า ที่มี QR Code Barcode หรือเลขที่อ้างอิง ไปชำระผ่านช่องทางต่างๆ ของธนาคาร ได้แก่ Internet Banking, Mobile Banking, ATM, การชำระผ่านเคาน์เตอร์ของธนาคาร รวมทั้งการชำระผ่านตัวแทนรับชำระ (Non-bank)
นอกจากนี้ ผู้ประกอบการยังสามารถพิมพ์ใบเสร็จรับเงินได้ด้วยตนเอง ผ่านระบบ e-Tracking  ซึ่งจะช่วยลดค่าใช้จ่ายในการใช้เช็คธนาคาร และการเดินทางเพื่อมาติดต่อราชการกับกรมศุลกากร ได้ถึง 334.37 บาท ต่อ 1 ใบขนสินค้า หรือปีละ 286 ล้านบาท และจากสถิติการใช้ระบบ Bill Payment ในรอบ 6 เดือนที่ผ่านมา มีผู้ประกอบการพิมพ์ใบเสร็จรับเงินด้วยตนเอง เป็นจำนวน 1,373,988 ฉบับ คิดเป็นร้อยละ  99.91  ของจำนวนใบเสร็จรับเงินที่รับชำระด้วยระบบอิเล็กทรอนิกส์ทั้งหมด
ด้านธนาคารออมสิน โดยนายอนุรักษ์ เสงี่ยมจิตร ผู้ช่วยผู้อำนวยการธนาคารออมสิน สายงานบริหารธุรกิจลูกค้าบุคคล กลุ่มลูกค้าบุคคล ธนาคารออมสิน กล่าวว่า ธนาคารออมสินมีความยินดีที่เป็นส่วนหนึ่งในการให้บริการรับชำระภาษีอากรทางอิเล็กทรอนิกส์ (Bill Payment) ที่จะสนับสนุนกับนโยบายรัฐบาลที่ให้ทุกภาคส่วนก้าวสู่สังคมไร้เงินสด (Cashless Society) ซึ่งสอดรับกับธนาคารออมสินมีนโยบายมุ่งสู่การเป็น “GSB NEW Century : Digi-Thai Banking - Digital for All Thais” และยังเป็นการอำนวยความสะดวกแก่ผู้ประกอบการในการชำระภาษีอากร อาทิ ค่าใบขนสินค้า ค่าใบแจ้งหนี้ และค่าใบเก็บสินค้า ซึ่งเป็นการรับชำระแบบ Online Real Time ที่จะช่วยให้สามารถตรวจสอบผลการรับชำระได้ทันที  ทั้งนี้ ผู้ประกอบการสามารถเริ่มชำระภาษีอากรทางอิเล็กทรอนิกส์ ผ่านระบบรับชำระเงินทางอิเล็กทรอนิกส์ (Bill Payment) ในช่องทางบริการ Mobile Banking (MyMo) ของธนาคารได้ภายในไตรมาส 4 ปี 2562 นี้
นอกจากนี้ ทุกธุรกรรมบน Mobile Banking (MyMo) ของคุณมีค่ามากขึ้น แลกส่วนลดและสิทธิประโยชน์ต่างๆ กับ GSB Money! เช่น ชำระค่าสินค้าและบริการ ได้รับ GSB Money 2 Points ทั้งนี้ การได้รับ Point เป็นไปตามเงื่อนไขที่ธนาคารกำหนด สอบถามรายละเอียดเพิ่มเติมได้ที่ www.gsb.or.th หรือ MyMo Call Center โทร. 1143 สะสมแต้ม สะสมความสุข GSB Money ยิ่งใช้ยิ่งคุ้ม
สำหรับ ธนาคารกรุงศรีอยุธยา จำกัด (มหาชน) นางยิ่งลักษณ์ คงคาสัย ผู้ช่วยกรรมการผู้จัดการใหญ่ ประธานคณะเจ้าหน้าที่ด้านธุรกรรมการเงิน ธนาคารกรุงศรีอยุธยา จำกัด (มหาชน) กล่าวว่า กรุงศรีมีความยินดีที่ได้ร่วมกับกรมศุลกากรในการให้บริการรับชำระค่าภาษีอากรทางอิเล็กทรอนิกส์ (Bill Payment Online) เพื่ออำนวยความสะดวกและเพิ่มความคล่องตัวให้แก่ผู้ประกอบการ โดยสามารถชำระค่าภาษีอากร ค่าธรรมเนียมและรายได้อื่นๆ ตามใบขนส่งสินค้า และใบสั่งเก็บเงิน ผ่านช่องทางต่างๆ เช่น Internet Banking, Mobile Banking, เคาน์เตอร์ธนาคาร หรือช่องทางอื่นๆ ของธนาคาร ความร่วมมือครั้งนี้แสดงถึงความมุ่งมั่นของกรุงศรีในการพัฒนาระบบชำระเงินทางอิเล็กทรอนิกส์อย่างต่อเนื่องเพื่อให้สอดคล้องกับนโยบายรัฐบาลที่ให้ทุกภาคส่วนทั้งหน่วยงานราชการ ภาคเอกชน ก้าวสู่สังคมไร้เงินสด (Cashless Society) ตามแผนยุทธศาสตร์การพัฒนาโครงสร้างพื้นฐานระบบการชำระเงินแห่งชาติ (National e-Payment) เพื่อร่วมขับเคลื่อนการเติบโตของเศรษฐกิจไทย
ส่วน บิ๊กซี ซูเปอร์เซ็นเตอร์ ห้างคนไทย หัวใจคือลูกค้า มีความยินดีเป็นอย่างยิ่งที่ได้ร่วมมือกับภาครัฐในโครงการนี้ เพื่ออำนวยความสะดวกในการขยายช่องทางรับชำระเงิน สำหรับการจับจ่ายใช้สอยที่คล่องตัวของลูกค้า โดย ดร.ปิยะวรรณ ปิยะพงษ์ รองประธานฝ่ายธุรกิจบริการและพาณิชย์อิเล็กทรอนิกส์ บริษัท บิ๊กซี ซูเปอร์เซ็นเตอร์ จำกัด (มหาชน) ห้างค้าปลีกในกลุ่ม บีเจซี กล่าวว่า “บิ๊กซี จะเริ่มเปิดให้บริการรับชำระค่าภาษีอากรทางอิเล็กทรอนิกส์ (E-Payment) ตั้งแต่วันที่ 1 กันยายน 2562 เป็นต้นไป ผ่านทางบริการ BIG C BIG Service (บิ๊กซี บิ๊กเซอร์วิส) ได้ทุกเคาน์เตอร์แคชเชียร์ บิ๊กซี กว่า 1,200 สาขา ที่จะสามารถรองรับความต้องการของลูกค้าได้อย่างครอบคลุมทั่วทั้งประเทศ พร้อมกันนี้ยังมีบริการจ่ายบิลค่าน้ำ ค่าไฟ ค่าบัตรเครดิต ค่าสินเชื่อ และอื่นๆ อีกกว่า 200 รายการ บริการฝากเงินเข้าบัญชีธนาคาร บริการส่งพัสดุด่วนทั่วไทย บริการโอนเงินข้ามประเทศ บริการเติมเงินเกม-มือถือ บริการซื้อตั๋วเดินทางเครื่องบินและรถทัวร์  ตั๋วการแสดงต่างๆ รวมทั้งตั๋วคอนเสิร์ตจากต่างประเทศอีกด้วย มาที่บิ๊กซีที่เดียวตอบโจทย์ทุกการใช้ชีวิต”
พิเศษสุด เฉพาะสมาชิกบัตรบิ๊กการ์ด รับคะแนนบิ๊กการ์ด 5 คะแนนต่อใบเสร็จ เมื่อชำระบิลที่บิ๊กซีทุกสาขา สะสมคะแนนครบตามเงื่อนไข สามารถแลกเป็นส่วนลดในการซื้อสินค้า และส่วนลดค่าบริการต่างๆ แลกคะแนนเริ่มต้น 2,000 คะแนน พร้อมค่าธรรมเนียมจ่ายบิลเพียง 5 บาท ตั้งแต่วันนี้ – 31 ธันวาคม 2562

ที่มา : https://www.thaigov.go.th/news/contents/details/22539
