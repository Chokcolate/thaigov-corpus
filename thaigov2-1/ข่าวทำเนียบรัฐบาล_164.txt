รัฐบาลไทย-ข่าวทำเนียบรัฐบาล-รมต.เทวัญ พบปะพี่น้องประชาชนกลุ่ม P-move ผลเป็นที่พอใจทุกฝ่าย  หลังนายกรัฐมนตรีลงนามคำสั่งแต่งตั้งคณะกรรมการแก้ไขปัญหาของขบวนการประชาชนเพื่อสังคมที่เป็นธรรม

วันพฤหัสบดีที่ 12 กันยายน 2562
รมต.เทวัญ พบปะพี่น้องประชาชนกลุ่ม P-move ผลเป็นที่พอใจทุกฝ่าย  หลังนายกรัฐมนตรีลงนามคำสั่งแต่งตั้งคณะกรรมการแก้ไขปัญหาของขบวนการประชาชนเพื่อสังคมที่เป็นธรรม
รมต.เทวัญ พบปะพี่น้องประชาชนกลุ่ม P-move ผลเป็นที่พอใจทุกฝ่าย  หลังนายกรัฐมนตรีลงนามคำสั่งแต่งตั้งคณะกรรมการแก้ไขปัญหาของขบวนการประชาชนเพื่อสังคมที่เป็นธรรม
ประชาชนกลุ่ม P-move หรือ ขบวนการประชาชนเพื่อสังคมที่เป็นธรรม ปักหลักบริเวณทำเนียบรัฐบาล  เพื่อเรียกร้องให้รัฐบาลแต่งตั้งคณะกรรมการแก้ไขปัญหาของขบวนการประชาชนเพื่อสังคมที่เป็นธรรม (ขปส.) พร้อมออกแถลงการณ์ฉบับที่ 1 รวมพลังประชาชน แก้สังคมเชิงโครงสร้าง ตั้งแต่วันที่ 9 กันยายน 2562 ที่ผ่านมา
สถานการณ์ล่าสุด เมื่อช่วงบ่ายที่ผ่านมา พลเอก ประยุทธ์ จันทร์โอชา นายกรัฐมนตรี ได้ลงนามในคำสั่งแต่งตั้งคณะกรรมการแก้ไขปัญหาของขบวนการประชาชนเพื่อสังคมที่เป็นธรรม (ขปส.) เป็นที่เรียบร้อยแล้ว โดยได้แต่งตั้งรองนายกรัฐมนตรี (นายวิษณุ เครืองาม) เป็นประธาน  รัฐมนตรีประจำสำนักนายกรัฐมนตรี (นายเทวัญ ลิปตพัลลภ) เป็นรองประธาน และกรรมการประกอบด้วย รองเลขาธิการนายกรัฐมนตรีฝ่ายการเมือง อัยการสูงสุด ผู้อำนวยการสำนักงบประมาณ เลขาธิการคณะกรรมการกฤษฎีกา  ผู้ดำรงตำแหน่งระดับปลัดกระทรวงที่เกี่ยวข้อง ผู้บัญชาการตำรวจแห่งชาติ เลขาธิการกองอำนวยการรักษาความมั่นคงภายในราชอาณาจักร ผู้อำนวยการสถาบันพัฒนาองค์กรชุมชน รวมถึงตัวแทนขบวนการเพื่อสังคมที่เป็นธรรม จำนวน 18 คน  ทั้งนี้ ในคำสั่งดังกล่าวได้มอบหมายให้สำนักงานปลัดสำนักนายกรัฐมนตรีทำหน้าที่สนับสนุนและอำนวยความสะดวกในการปฏิบัติงานของคณะกรรมการ คณะอนุกรรมการ และคณะทำงานที่ได้รับการแต่งตั้ง
ภายหลังจากที่ตัวแทนขบวนการประชาชนเพื่อสังคมที่เป็นธรรมได้อ่านประกาศเป็นที่เรียบร้อย รัฐมนตรีประจำสำนักนายกรัฐมนตรีได้กล่าวขอโทษถึงเมื่อวานที่เกิดการเข้าใจผิดพลาด และจากนี้ไปคณะกรรมการที่ได้รับแต่งตั้งจะทำหน้าที่แก้ไขปัญหา ซึ่งนายกรัฐมนตรีได้ฝากความห่วงใยมายังพี่น้องประชาชนและขอให้ทุกท่านเดินทางกลับบ้านโดยสวัสดิภาพ

ที่มา : https://www.thaigov.go.th/news/contents/details/23054
