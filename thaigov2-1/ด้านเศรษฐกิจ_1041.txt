รัฐบาลไทย-ข่าวทำเนียบรัฐบาล-รมช.มนัญญา เปิดงานวันมรดกโลกห้วยขาแข้ง ประจำปี 2562

วันพุธที่ 11 ธันวาคม 2562
รมช.มนัญญา เปิดงานวันมรดกโลกห้วยขาแข้ง ประจำปี 2562
รมช.มนัญญา เปิดงานวันมรดกโลกห้วยขาแข้ง ประจำปี 2562
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเปิดงานวันมรดกโลกห้วยขาแข้ง ประจำปี 2562 ณ สนามที่ว่าการอำเภอบ้านไร่ จังหวัดอุทัยธานี ว่า การจัดงานดังกล่าว มีวัตถุประสงค์ เพื่อฟื้นฟูและอนุรักษณ์ทรัพยากรธรรมชาติและสิ่งแวดล้อม เพื่อส่งเสริมและพัฒนาการท่องเที่ยวเชิงนิเวศวัฒนธรรมแบบยั่งยืน เพื่อปลูกจิตสำนึกของประชาชนให้เห็นความสำคัญในการรักษาธรรมชาติและสิ่งแวดล้อม รวมถึงการจัดสรรทรัพยากรธรรมชาติให้มีคุณภาพสูงสุด และเพื่อส่งเสริมการอนุรักษณ์วัฒนธรรมท้องถิ่น
นางสาวมนัญญา กล่าวต่อไปว่า เขตรักษาพันธุ์สัตว์ป่าห้วยขาแข้งได้ผ่านการรับรองจากองค์การ UNESCO ให้ขึ้นทะเบียนเป็นมรดกทางธรรมชาติของโลก จึงเป็นเรื่องที่น่าภาคภูมิใจของชาวจังหวัดอุทัยธานีเป็นอย่างยิ่ง ซึ่งเขตรักษาพันธุ์สัตว์ป่าห้วยขาแข้งเป็นป่าอนุรักษ์เพียงแห่งเดียวในประเทศไทยที่ไม่มีราษฎรตั้งบ้านเรือนอยู่อาศัยและทำกิน อีกทั้งยังเป็นผืนป่าตะวันตกที่รายล้อมด้วยป่าอนุรักษ์ผืนอื่น ๆ เช่น อุทยานแห่งชาติแม่วงก์ - แม่เปิน อุทยานแห่งชาติน้ำตกคลองลาน อุทยานแห่งชาติคลองวังเจ้า อุทยานแห่งชาติศรีนครินทร์ และเขตรักษาพันธุ์สัตว์ป่าทุ่งใหญ่นเรศวร จึงเป็นป่าอนุรักษ์ผืนใหญ่ที่สุดของแผ่นดินในภูมิภาคเอเชียตะวันออกเฉียงใต้ นอกจากนี้ เขตรักษาพันธุ์สัตว์ป่าห้วยขาแข้ง ยังเป็นแหล่งป่าไม้ที่สำคัญที่สุดแห่งหนึ่งของประเทศไทยที่มีความหลากหลายทางชีวภาพ สภาพป่าอุดมสมบูรณ์และมีสัตว์ป่าชุกชุม มีสภาพทางนิเวศวิทยาที่สำคัญแห่งหนึ่งของโลก
"ปัจจุบันป่าไม้ได้ถูกทำลายลงอย่างรวดเร็ว ทำให้เกิดผลกระทบต่อการดำรงชีวิตของมนุษย์และสัตว์ เช่น ปัญหาความแห้งแล้ง การเกิดภัยพิบัติทางธรรมชาติ ปัญหาการลักลอบตัดไม้และล่าสัตว์ป่า จึงเป็นหน้าที่ที่พวกเราทุกคนจะต้องช่วยกันหาวิธีแก้ไขปัญหาดังกล่าวอย่างจริงจัง เพื่อรักษาพื้นที่ป่าที่ยังสมบูรณ์มิให้ถูกทำลายอีกต่อไป เพื่อคงสภาพให้เป็นที่อยู่อาศัยของสัตว์ป่าอย่างปลอดภัยสมกับเป็นมรดกทางธรรมชาติของชาวจังหวัดอุทัยธานีและชาวโลกตลอดไป การจัดงานมรดกโลกห้วยขาแข้ง จึงนับเป็นวิธีการหนึ่งที่จะกระตุ้นให้ประชาชนในท้องถิ่นได้ตระหนักว่ามรดกทางธรรมชาติเป็นสิ่งที่มีคุณค่าและมีความสำคัญต่อวิถีชีวิตของคน จึงต้องร่วมกันในการดูแลรักษามรดกอันมีค่าที่ทุกคนเป็นเจ้าของให้รอดพ้นจาการทำลายลงให้ได้" นางสาวมนัญญา กล่าว
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/25145
