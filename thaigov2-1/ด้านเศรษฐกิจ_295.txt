รัฐบาลไทย-ข่าวทำเนียบรัฐบาล-ครึกครื้น! จุรินทร์ ดันเด็กใต้สร้างแรงบันดาลใจ เป็นนักขายออนไลน์ ต่อยอดธุรกิจ

วันจันทร์ที่ 2 กันยายน 2562
ครึกครื้น! จุรินทร์ ดันเด็กใต้สร้างแรงบันดาลใจ เป็นนักขายออนไลน์ ต่อยอดธุรกิจ
นายจุรินทร์ ลักษณวิศิษฏ์  หัวหน้าพรรคประชาธิปัตย์ รองนายกรัฐมนตรี และ รัฐมนตรีว่าการกระทรวงพาณิชย์ พร้อมคณะเดินทางไปพบปะ กับยุวชน 5 จังหวัดชายแดนภาคใต้  ในการจัดสัมมนา หลักสูตรการค้าออนไลน์รุ่นใหม่ ( Young Digital Warrior) ที่โรงแรม ลี การ์เดน พลาซ่า
โดยนายจุรินทร์  ได้ปาฐกถา ตอนหนึ่งว่า เป้าหมายของกระทรวงพาณิชย์อยากเห็นเยาวชนคนไทย คนรุ่นใหม่ก้าวเข้าสู่การทำธุรกิจและการค้ามากขึ้น และต้องเป็นการค้าโลกปัจจุบัน คือทันสมัย เชื่อมปัจจุบันและอนาคต โดยการนำเทคโนโลยีเข้ามาช่วย นั่นคือ E-Commerce (การพาณิชย์อิเล็กทรอนิกส์) โดยเป้าหมายในการพัฒนาสินค้าและบริการให้มีคุณภาพและสอดคล้องกับความต้องการของผู้ซื้อในปัจจุบันและอนาคต
รองนายกฯ กล่าวด้วยว่า ในพื้นที่จังหวัดชายแดนภาคใต้ไม่มีเพียงมิติด้านเศรษฐกิจเท่านั้น แต่มีมิติด้านคาวมมั่นคงและความมั่นคงในจังหวัดชายแดนภาคใต้จะเกิดขึ้นได้ ก็คือ วิธีการทำให้เศรษฐกิจในพื้นที่ดี ซึ่งจะยังผลให้ประชาชนอยู่ดีกินดีมีความมั่นคงในชีวิต ภายใต้การบริหารราชการของรัฐบาล ของพระบาทสมเด็จพระเจ้าอยู่หัวของเรา เพราะฉะนั้น กระทรวงพาณิชย์ จึงมีเป้าหมายจะทำงานร่วมกับ ศอ.บต. ในการช่วยให้นักศึกษาเรียนจบมีงานทำมีอนาคตที่ดีทุกคน
โดยในช่วงหนึ่งของงานสัมนานั้น กรมพัฒนาธุรกิจการค้าได้เชิญเน็ตไอดอลคนดังที่เป็นชายขายสินค้าอาหารทะเลอินไลน์ผ่าน live คือ นายอนุรักษ์ สรรฤทัย หรือ บังฮาซัน ได้มีโอกาสแลกเปลี่ยนให้ความรู้กับเยาวชนใต้ในการขายของออนไลน์และไฮไลท์คือภายในเวลา 20 นาทีสามารถนำเงินเข้าบัญชีได้ 200,000 บาทเป็นตัวอย่าง ขณะเดียวกันก็มีโอกาสแลกเปลี่ยนกับรองนายกรัฐมนตรีและรัฐมนตรีว่าการกระทรวงพาณิชย์ ถึงแนวทางการขายสินค้าออนไลน์ผ่าน Facebook live อย่างมีสีสันและมีมูลค่าทางธุรกิจด้วย

ที่มา : https://www.thaigov.go.th/news/contents/details/22682
