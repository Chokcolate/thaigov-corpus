รัฐบาลไทย-ข่าวทำเนียบรัฐบาล-นายกรัฐมนตรีอวยพรสื่อมวลชนประสบความสุข และร่วมกันทำงานเพื่อชาติ

วันพุธที่ 18 ธันวาคม 2562
นายกรัฐมนตรีอวยพรสื่อมวลชนประสบความสุข และร่วมกันทำงานเพื่อชาติ
นายกรัฐมนตรีอวยพรสื่อมวลชนประสบความสุข และร่วมกันทำงานเพื่อชาติ
วันนี้ (18 ธันวาคม 62) เวลา 11.30 น. ณ ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย นายสมคิด จาตุศรีพิทักษ์ รองนายกรัฐมนตรี นายวิษณุ เครืองาม รองนายกรัฐมนตรี นายจุรินทร์ ลักษณวิศิษฐ์ รองนายกรัฐมนตรีและรัฐมนตรีว่าการกระทรวงพาณิชย์  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข     และนายศักดิ์สยาม ชิดชอบ รัฐมนตรีว่าการกระทรวงคมนาคม ร่วมรับประทานอาหารกลางวันและถ่ายภาพร่วมกับสื่อมวลชนแบบเป็นกันเอง รวมทั้งนำของขวัญมาร่วมจับสลากกับสื่อมวลชนด้วย
โอกาสนี้ นายกรัฐมนตรีได้กล่าวรู้สึกเป็นเกียรติที่ได้เป็นผู้แทนรัฐบาล อวยพรกับสื่อมวลชนในวันขึ้นปีใหม่นี้ ซึ่งประเทศไทยเรามีความหลากหลายเช่นเดียวกับรัฐบาลที่มาจากพรรคการเมืองต่าง ๆ ถึง 18 พรรค ซึ่งทุกคนล้วนเป็นคนไทย ทำงานด้วยกันอย่างมีจุดมุ่งหมายเดียวกัน คือการทำงานเพื่อประชาชน ขณะนี้บางอย่างก็ได้รับการแก้ไขแล้ว บางอย่างก็กำลังดำเนินการอยู่ โดยเฉพาะการแก้ปัญหาเศรษฐกิจ ดูแลผู้มีรายได้น้อย เศรษฐกิจฐานราก ขอเพียงคนไทยต้องรู้จักหน้าที่และความรับผิดชอบ มีจิตสำนึกที่ดี เชื่อว่าสื่อทุกคนมีจรรยาบรรณ มีจิตสำนึกที่ดีเช่นเดียวกับรัฐบาล รองนายกรัฐมนตรีทุกคน และนายกรัฐมนตรี ในฐานะที่เป็นหัวหน้าก็จะประคับประคองและทำงานให้ดีที่สุด
พร้อมกันนี้ นายกรัฐมนตรีได้กล่าวในนามรัฐบาล คณะรัฐมนตรี อวยพรแก่สื่อมวลชนและประชาชน ขอให้ทุกคนประสบความสุข ความเจริญ โดยเฉพาะทุกคนที่ร่วมกันทำงานเพื่อประเทศชาติ ทุกคนที่ทำเพื่อประชาชน ขอให้กุศลหนุนนำให้ประสบความสำเร็จความเจริญรุ่งเรือง ทั้งตลอดปี 2563 และตลอดไป ด้วยสองมือและหนึ่งใจ คณะรัฐมนตรีพร้อมเดินหน้าร่วมกับประชาชนเพื่อก้าวสู่ศตวรรษที่ 21 ต่อไป
ภายในงาน นายกรัฐมนตรียังร่วมร้องเพลง “ศรัทธา” ของ โป่ง หินเหล็ก ไฟ จากนั้น นายกรัฐมนตรียังเชิญรองนายกรัฐมนตรี นายจุรินทร์ฯ และรองนายกรัฐมนตรี นายอนุทินฯ  ร่วมร้องเพลง “คนดี ไม่มีวันตาย”  ซึ่งรองนายกรัฐมนตรีทั้งสองยังร่วมร้องเพลง “รางวัลแด่คนช่างฝัน และ จับมือกันไว้” เพื่อมอบให้กับนายกรัฐมนตรีในโอกาสนี้อีกด้วย
--------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/25307
