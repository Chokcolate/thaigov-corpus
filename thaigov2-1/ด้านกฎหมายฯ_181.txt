รัฐบาลไทย-ข่าวทำเนียบรัฐบาล-รมว.ยุติธรรม มอบเงินเยียวยาเหยื่ออาชญากรรม คดีชิงทองจังหวัดลพบุรี คดีลัลลาเบล และคดีฆ่ายัดหีบเหล็กฝังดิน

วันศุกร์ที่ 24 มกราคม 2563
รมว.ยุติธรรม มอบเงินเยียวยาเหยื่ออาชญากรรม คดีชิงทองจังหวัดลพบุรี คดีลัลลาเบล และคดีฆ่ายัดหีบเหล็กฝังดิน
นายสมศักดิ์ เทพสุทิน รัฐมนตรีว่าการกระทรวงยุติธรรม มอบเงินเยียวยาเหยื่ออาชญากรรม คดีชิงทองจังหวัดลพบุรี คดีลัลลาเบล และคดีฆ่ายัดหีบเหล็กฝังดิน
ในวันพุธที่ ๒๒ มกราคม ๒๕๖๓ เวลา ๑๓.๐๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ฯ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีมอบเงินเยียวยาเหยื่ออาชญากรรมหรือผู้เสียหายในคดีอาญา ตามโครงการคุ้มครองสิทธิ : เพื่อสร้างวิถีชีวิตแห่งความเป็นธรรม ครั้งที่ ๕ ประจำปี พ.ศ.๒๕๖๓ โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ดร.วีริศ อัมระปาล ที่ปรึกษารัฐมนตรีว่าการกระทรวงยุติธรรม ด้านวิชาการ นายเรืองศักดิ์ สุวารี อธิบดีกรมคุ้มครองสิทธิและเสรีภาพ คณะผู้บริหารระดับสูงในสังกัดกระทรวงยุติธรรม ข้าราชการ เจ้าหน้าที่ และทายาทผู้เสียหายในคดีอาญา เข้าร่วม
สำหรับการจัดพิธีมอบเงินเยียวยาแก่ผู้เสียหายในคดีอาญาครั้งนี้ เป็นกรณีที่ประชาชนทั่วไปและสาธารณชนให้ความสนใจ อาทิ กรณีเหตุการณ์คนร้ายชิงทองที่จังหวัดลพบุรี กรณีคดีลัลลาเบล และกรณีฆ่ายัดหีบเหล็กฝังดิน โดยมอบเงินให้กับทายาทผู้เสียชีวิต จำนวน ๕ ราย รวมเป็นเงินทั้งสิ้น  ๕๘๐,๐๐๐ บาท ประกอบด้วย
๑. กรณีคนร้ายชิงทองร้านทองออโรร่าภายในห้างโรบินสัน จังหวัดลพบุรี มอบเงินเยียวยาให้กับทายาท ประกอบด้วย นายวัลลภ นิ่มมา ทายาทของ นายธีรฉัตร นิ่มมา (รปภ.) (ผู้เสียชีวิต) ได้รับค่าตอบแทนจำนวนทั้งสิ้น ๑๑๐,๐๐๐ บาท นายสุรกิต ทองทิพย์ ทายาทของนางสาวธิดารัตน์ ทองทิพย์ (พนักงานร้านทองออโรร่า) (ผู้เสียชีวิต) ได้รับค่าตอบแทนจำนวนทั้งสิ้น ๑๑๐,๐๐๐ บาท และนางสาววิไลวรรณ ยังรอด ทายาทของ ด.ช.ภาณุวิชญ์ วงศ์อยู่ (น้องไทตัล) (ผู้เสียชีวิต) ได้รับค่าตอบแทนจำนวนทั้งสิ้น ๑๑๐,๐๐๐ บาท (โอนเข้าบัญชีเงินฝากทายาทเนื่องจากทายาทติดภารกิจไม่สามารถมาร่วมงานได้)
๒. กรณีลัลลาเบล มอบเงินเยียวยาให้กับนางศุภมาศ นรพันธ์พิพัฒน์ ทายาทของนางสาวธิติมา  นรพันธ์พิพัฒน์ (น้องลัลลาเบล) (ผู้เสียชีวิต) ได้รับค่าตอบแทนจำนวนทั้งสิ้น ๑๑๐,๐๐๐ บาท
และ ๓. กรณีฆ่ายัดหีบเหล็กฝังดิน มอบเงินเยียวยาให้กับ นางสาวศึกษาพร ไชยเชษฐ ทายาทของนางสาววรินทร์ธรณ์ ไชยเชษฐ (ผู้เสียชีวิต) ได้รับค่าตอบแทนจำนวนทั้งสิ้น ๑๔๐,๐๐๐ บาท
ทั้งนี้ หากประชาชนตกเป็นผู้เสียหายในคดีอาญา (เหยื่ออาชญากรรม) และจำเลยในคดีอาญา (แพะ) มีสิทธิขอรับการช่วยเหลือเยียวยาได้ หรือ ติดต่อสอบถามเพิ่มเติมได้ที่สายด่วนยุติธรรม โทร. ๑๑๑๑ กด ๗๗ ตลอด ๒๔ ชั่วโมง

ที่มา : https://www.thaigov.go.th/news/contents/details/26023
