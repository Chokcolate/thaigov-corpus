รัฐบาลไทย-ข่าวทำเนียบรัฐบาล-รัฐมนตรีร่วมชี้แจงต่อสภาฯ เพื่อร่วมสร้างการรับรู้ ให้ประชาชนติดตามงานรัฐบาลอย่างครบถ้วน

วันอังคารที่ 25 กุมภาพันธ์ 2563
รัฐมนตรีร่วมชี้แจงต่อสภาฯ เพื่อร่วมสร้างการรับรู้ ให้ประชาชนติดตามงานรัฐบาลอย่างครบถ้วน
รัฐมนตรีร่วมชี้แจงต่อสภาฯ เพื่อร่วมสร้างการรับรู้ ให้ประชาชนติดตามงานรัฐบาลอย่างครบถ้วน
วันนี้ (25 ก.พ.63) เวลา 09.50 น. ณ อาคารรัฐสภา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ชี้แจงถึงการชี้แจงของรัฐบาลว่า จำเป็นต้องเกี่ยวข้องกับหลายกระทรวง เพราะเป็นผู้ปฏิบัติ ซึ่งแต่ละกระทรวงก็มีแนวหลักกฎหมายของตนเอง นายกรัฐมนตรีในฐานะหัวหน้ารัฐบาล เป็นผู้กำหนดนโยบายและกำหนดแนวทางในการทำงาน นายกฯ ไม่ได้สั่งทั้งหมดได้แต่เพียงผู้เดียว ตนไม่ใช่นายกฯ แบบนั้น ไม่เคยทำแบบนั้น แม้ในช่วง คสช. ก็มีคณะทำงานมาทั้งหมด ฉะนั้นเมื่อมีการกล่าวหาลงในรายละเอียด จึงจำเป็นต้องให้ชี้แจงด้วย ไม่ถือว่าพาดพิง แต่เป็นการกล่าวในรายละเอียดที่จะต้องเข้าใจอย่างถูกต้อง และต้องการให้ประชาชนที่อยู่ทางบ้านได้รับฟังข้อเท็จจริง คำตอบของคำอภิปราย เพื่อสร้างความรับรู้และความปรองดอง ไม่ต้องการให้แบ่งฝ่าย สิ่งผิดกลายเป็นถูก โดยไม่มีหลักการและเหตุผล
นายกรัฐมนตรีกล่าวถึงกรณีการให้เกียรติซึ่งกันและกัน ว่า ในส่วนของพลเรือนด้วยกันนั้นตนไม่ห่วงว่าจะเรียกใครว่าอะไร แต่ในส่วนของทหาร ตำรวจ ทั้งหลายที่เข้าร่วมพิธีถวายสัตย์ปฏิญาณมาด้วยกัน รับพระราชทานยศมาด้วยกัน ก็กรุณารักษาศักดิ์ศรีของตนเองไว้ด้วย
สำหรับ 3 ประเด็นได้แก่ หอประชุมเมือง รถไฟความเร็วสูงเชื่อม 3 สนามบิน และ การเอื้อประโยชน์ของ กสทช. นั้น จะได้มอบให้รัฐมนตรีที่รับผิดชอบดูแล โดยกรณีหอประชุมเมืองนั้น นายกรัฐมนตรีชี้แจงว่า เป็นโครงการของภาคเอกชนที่จะก่อสร้างเพื่อรวบรวมเป็นภูมิสถานให้คงอยู่คู่แผ่นดิน และไม่ได้ใช้งบประมาณของภาครัฐเลย เมื่อก่อสร้างแล้วเสร็จทั้งหมดจะมอบให้กรมธนารักษ์ ซึ่งเท่ากับได้ทรัพย์สินที่มีมูลค่าเฉพาะสิ่งปลูกสร้างประมาณ 4,423 ล้านบาท โดยรัฐมนตรีว่าการกระทรวงการคลังและรัฐมนตรีว่าการกระทรวงมหาดไทยจะเป็นผู้ชี้แจงรายละเอียดเพิ่มเติม
สำหรับเรื่องรถไฟความเร็วสูงเชื่อมสามสนามบิน ที่มีการกล่าวว่าไม่ทันเวลา ช้า เอื้อประโยชน์ นั้น รัฐมนตรีว่าการกระทรวงคมนาคมจะเป็นผู้ชี้แจงในโอกาสต่อไป สำหรับที่ว่า กสทช. ใช้อำนาจเอื้อประโยชน์ให้กับตัวเองและพวกพ้องนั้น พาดพิงหลายส่วน โดยในส่วนของเหตุผล ได้มีหนังสือขอผ่อนผันการชำระเงินทั้ง 3 วาระ ซึ่งได้มีการแก้ไขปัญหาดังกล่าว และไม่ได้เอื้อประโยชน์ให้กับเอกชน แต่ต้องมีการให้ความเป็นธรรม ให้การเยียวยา โดยรัฐมนตรีว่าการกระทรวงดิจิทัลเพื่อเศรษฐกิจและสังคมจะเป็นผู้ชี้แจง
-------------------

ที่มา : https://www.thaigov.go.th/news/contents/details/26721
