รัฐบาลไทย-ข่าวทำเนียบรัฐบาล-“สาธิต” แนะนำแอปพลิเคชัน “CBH PLUS” เข้าถึงบริการรวดเร็ว ลดรอคอย ลดแออัด

วันจันทร์ที่ 9 กันยายน 2562
“สาธิต” แนะนำแอปพลิเคชัน “CBH PLUS” เข้าถึงบริการรวดเร็ว ลดรอคอย ลดแออัด
รัฐมนตรีว่าการกระทรวงสาธารณสุขแนะนำแอปพลิเคชัน "CBH PLUS" ผู้รับบริการ เช็คสิทธิการรักษา-จองคิว-บอกคิวเรียลไทม์-ชำระเงินผ่านแอป แห่งแรกของไทย ช่วยลดแออัด ลดรอคอย
รัฐมนตรีว่าการกระทรวงสาธารณสุขแนะนำแอปพลิเคชัน "CBH PLUS" ผู้รับบริการ เช็คสิทธิการรักษา-จองคิว-บอกคิวเรียลไทม์-ชำระเงินผ่านแอป แห่งแรกของไทย ช่วยลดแออัด ลดรอคอย
วันนี้ (9 กันยายน 2562) ที่โรงพยาบาลชลบุรี จ.ชลบุรี ดร.สาธิต ปิตุเตชะ รัฐมนตรีช่วยว่าการกระทรวง สาธารณสุข ให้สัมภาษณ์ภายหลังเปิดตัวแอปพลิเคชั่น “CBH PLUS” เป็นความร่วมมือระหว่างโรงพยาบาลชลบุรีและธนาคารกสิกรไทย จำกัด ว่า โรงพยาบาลชลบุรี ได้นำนวัตกรรมและเทคโนโลยีมาใช้เพิ่มประสิทธิภาพการให้บริการ สู่ยุค Thailand 4.0 ตามนโยบายของกระทรวงสาธารณสุข ความร่วมมือในการพัฒนาแอปพลิเคชั่น “CBH PLUS”นี้ ช่วยเพิ่มความสะดวกประชาชนผู้รับบริการ อาทิ ระบบจองคิวและบอกคิวที่อัพเดทสถานะแบบเรียลไทม์ ทำให้ผู้ป่วยใช้เวลาไปทำภารกิจอื่นก่อนถึงเวลาตรวจได้ แจ้งเตือนนัดหมายพบแพทย์ ระบบชำระเงิน ข่าวสารทางสุขภาพ ระเบียนสุขภาพเข้าถึงประวัติทางการแพทย์ได้ทุกที่ทุกเวลา และเป็นแอปพลิเคชันโรงพยาบาลแห่งแรกที่เชื่อมต่อฐานข้อมูลของสำนักงานหลักประกันสุขภาพแห่งชาติ (สปสช.) ซึ่งผู้ป่วยตรวจสอบสิทธิ์การรักษาพยาบาล ได้ทั้ง 3 ระบบ ได้แก่ สิทธิ์หลักประกันสุขภาพ (บัตรทอง) สิทธิ์ประกันสังคม และสิทธิ์สวัสดิการ การรักษาพยาบาลของข้าราชการ
ดร.สาธิต กล่าวต่อว่า ขอชื่นชมทุกท่านทั้งภาครัฐและเอกชน ที่ร่วมมือกันพัฒนาระบบคิวนี้ ทำให้ผู้ป่วยสามารถจองคิวการรักษาได้ด้วยตนเอง ใช้งานได้จริง ผ่านช่องทางแอพพลิเคชั่นบนมือถือ ตอบโจทย์ปัญหาลดความแออัด ลดระยะเวลารอคอยของผู้ป่วยที่มารับบริการ ช่วยเพิ่มประสิทธิภาพการจัดการ สนับสนุนการทำงานของบุคคลากร และเพิ่มคุณภาพบริการซึ่งเป็นประโยชน์ในการดูแลรักษาและส่งต่อ ตั้งเป้าให้โรงพยาบาลชลบุรีเป็นโรงพยาบาลต้นแบบ
สำหรับ แอปพลิเคชัน “CBH PLUS” เป็นแอปพลิเคชันนำร่องในโรงพยาบาลชลบุรี ซึ่งเป็นโรงพยาบาลชั้นนำของภาคตะวันออก มีผู้ป่วยเข้ารับบริการ จำนวน 1,050,297 คนต่อปี ผู้ป่วยนอกเข้ารับบริการเฉลี่ยมากกว่า 4,000 รายต่อวัน และอนาคตจะสามารถเชื่อมต่อเพื่อรองรับการให้บริการที่ครอบคลุมโรงพยาบาลทุกแห่งในจังหวัดชลบุรีต่อไป
****************************************  9 กันยายน 2562

ที่มา : https://www.thaigov.go.th/news/contents/details/22948
