รัฐบาลไทย-ข่าวทำเนียบรัฐบาล-สรุปข่าวการประชุมคณะรัฐมนตรี  27 สิงหาคม 2562

วันพฤหัสบดีที่ 29 สิงหาคม 2562
สรุปข่าวการประชุมคณะรัฐมนตรี  27 สิงหาคม 2562
พลเอก ประยุทธ์  จันทร์โอชา นายกรัฐมนตรี เป็นประธานการประชุมคณะรัฐมนตรี
http://www.thaigov.go.th
วันนี้ (27 สิงหาคม 2562)  เวลา 09.00 น. ณ ห้องประชุม 501 ตึกบัญชาการ 1 ทำเนียบรัฐบาล  พลเอก ประยุทธ์  จันทร์โอชา นายกรัฐมนตรี เป็นประธานการประชุมคณะรัฐมนตรี  ซึ่งสรุปสาระสำคัญดังนี้
กฎหมาย
1.       เรื่อง     ร่างระเบียบว่าด้วยหลักเกณฑ์และวิธีการได้มาซึ่งกรรมการสภานโยบายผู้ทรงคุณวุฒิในสภานโยบายการอุดมศึกษา วิทยาศาสตร์ วิจัยและนวัตกรรม               แห่งชาติ พ.ศ. ….
2.       เรื่อง     ร่างกฎกระทรวงการออกและขายสลากออมทรัพย์ของธนาคารอาคารสงเคราะห์  พ.ศ. ....
เศรษฐกิจ - สังคม
3.       เรื่อง     การแก้ไขและบรรเทาปัญหาความเดือดร้อนของประชาชนในพื้นที่อันเนื่องมาจากปัญหาภัยแล้งและอุทกภัยในจังหวัด
4.       เรื่อง     (ร่าง) นโยบายและยุทธศาสตร์การอุดมศึกษา วิทยาศาสตร์  วิจัยและนวัตกรรม พ.ศ. 2563 – 2570 และแผนด้านวิทยาศาสตร์ วิจัยและนวัตกรรม พ.ศ. 2563 –   2565 กรอบวงเงินงบประมาณด้านวิทยาศาสตร์ วิจัย และนวัตกรรมของประเทศ  ประจำปีงบประมาณ พ.ศ. 2563 และระบบการจัดสรรและบริหารงบประมาณแบบบูรณาการที่มุ่งผลสัมฤทธิ์
5.       เรื่อง     โครงการประกันรายได้เกษตรกรผู้ปลูกข้าว ปี 2562/63 รอบที่ 1
6.       เรื่อง     โครงการสนับสนุนต้นทุนการผลิตให้เกษตรกรผู้ปลูกข้าวนาปี ปีการผลิต 2562/63
7.       เรื่อง     ขออนุมัติดำเนินการตามโครงการประกันรายได้เกษตรกรชาวสวนปาล์มน้ำมัน  ปี 2562 – 2563
ต่างประเทศ
8.       เรื่อง     ขอความเห็นชอบคณะรัฐมนตรีต่อร่างปฏิญญาการประชุมรัฐมนตรีแรงงานและการจ้างงาน G20 ค.ศ. 2019
9.       เรื่อง     ร่างบันทึกความเข้าใจระหว่างสำนักงานพัฒนาวิทยาศาสตร์และเทคโนโลยีแห่งชาติและศูนย์พลังงานอาเซียน (Memorandum of Understanding on   Education, Research, and Community Development between  National Science and Technology Development Agency and ASEAN  Center for Energy)
10.      เรื่อง     การขอขยายระยะเวลาบันทึกความตกลงการขยายการดำเนินงานตามยุทธศาสตร์การพัฒนาอย่างยั่งยืนในทะเลเอเชียตะวันออกในประเทศไทย
(พ.ศ. 2558 – 2562)
11.      เรื่อง     ร่างความตกลงระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐเกาหลีว่าด้วยการคุ้มครองข่าวสารทางทหารที่มีชั้นความลับร่วมกัน
12.      เรื่อง     ร่างบันทึกความเข้าใจว่าด้วยความร่วมมือในสาขาการพัฒนาเมืองอัจฉริยะระหว่างกระทรวงดิจิทัล เพื่อเศรษฐกิจและสังคมของไทย และ  The Ministry of Land, Infrastructure and Transport  ของสาธารณรัฐเกาหลี
13.      เรื่อง     ร่างบันทึกความเข้าใจ (MOU) ระหว่างกระทรวงการค้า อุตสาหกรรมและพลังงานแห่งสาธารณรัฐเกาหลีและกระทรวงอุตสาหกรรมแห่งราชอาณาจักรไทย ด้วย ความร่วมมืออุตสาหกรรมเพื่อตอบสนองต่ออุตสาหกรรม 4.0
14.      เรื่อง     การจัดทำบันทึกความเข้าใจว่าด้วยความร่วมมือด้านการศึกษาภาษาเกาหลีระหว่างกระทรวงศึกษาธิการแห่งราชอาณาจักรไทยและกระทรวงศึกษาธิการแห่ง สาธารณรัฐเกาหลี
15.      เรื่อง     ร่างบันทึกความเข้าใจว่าด้วยความร่วมมือด้านการบริหารจัดการทรัพยากรน้ำแห่งชาติแห่งราชอาณาจักรไทยและกระทรวงสิ่งแวดล้อมแห่งสาธารณรัฐเกาหลี
16.      เรื่อง     ขอความเห็นชอบร่างความตกลงว่าด้วยการต่ออายุบันทึกความเข้าใจว่าด้วยความร่วมมือระบบรางระหว่างกระทรวงคมนาคมแห่งราชอาณาจักรไทยและกระทรวงที่ดิน โครงสร้างพื้นฐาน และการขนส่งแห่งสาธารณรัฐเกาหลี
17.      เรื่อง     กรอบการเจรจาของประเทศไทยและองค์ประกอบคณะผู้แทนไทยเพื่อเข้าร่วมการประชุมภาคีอนุสัญญาสหประชาชาติว่าด้วยการต่อต้านการแปรสภาพเป็น       ทะเลทราย สมัยที่ 14
แต่งตั้ง
18.      เรื่อง     การแต่งตั้งข้าราชการให้ดำรงตำแหน่งเลขาธิการสภาความมั่นคงแห่งชาติ
19.      เรื่อง     การแต่งตั้งข้าราชการ (สำนักงานคณะกรรมการส่งเสริมการลงทุน)
20.      เรื่อง     การแต่งตั้งข้าราชการพลเรือนสามัญ (กระทรวงการต่างประเทศ)
21.      เรื่อง     การแต่งตั้งข้าราชการให้ดำรงตำแหน่งประเภทบริหารระดับสูง (กระทรวงเกษตรและสหกรณ์)
22.      เรื่อง     การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง    (กระทรวงยุติธรรม)
23.      เรื่อง     การแต่งตั้งข้าราชการการเมือง (สำนักเลขาธิการนายกรัฐมนตรี)
24.      เรื่อง     การแต่งตั้งข้าราชการการเมือง (สำนักเลขาธิการนายกรัฐมนตรี)
25.      เรื่อง     การแต่งตั้งกรรมการผู้ช่วยรัฐมนตรี
26.      เรื่อง     แต่งตั้งข้าราชการการเมือง (กระทรวงเกษตรและสหกรณ์)
27.      เรื่อง     การมอบหมายอำนาจหน้าที่ให้รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย
28.      เรื่อง     การแต่งตั้งข้าราชการการเมือง (สำนักเลขาธิการนายกรัฐมนตรี)
29.      เรื่อง     การแต่งตั้งข้าราชการการเมือง (สำนักเลขาธิการนายกรัฐมนตรี)
30.      เรื่อง     การแต่งตั้งข้าราชการการเมือง (กระทรวงการคลัง)
31.  เรื่อง    คำสั่งสำนักนายกรัฐมนตรี ที่  207/2562 เรื่อง  แก้ไขเพิ่มเติมคำสั่งมอบหมายและ มอบอำนาจให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติ หน้าที่ประธานกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี และคำสั่งมอบหมายให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการ รองประธานกรรมการและกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี
******************
สำนักโฆษก   สำนักเลขาธิการนายกรัฐมนตรี โทร. 0 2288-4396
กฎหมาย
1. เรื่อง ร่างระเบียบว่าด้วยหลักเกณฑ์และวิธีการได้มาซึ่งกรรมการสภานโยบายผู้ทรงคุณวุฒิในสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ พ.ศ. ….
คณะรัฐมนตรีมีมติอนุมัติในหลักการร่างระเบียบว่าด้วยหลักเกณฑ์และวิธีการได้มาซึ่งกรรมการสภานโยบายผู้ทรงคุณวุฒิในสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ พ.ศ. …. ตามที่กระทรวงการอุดมศึกษา วิทยาศาสตร์ วิจัยและนวัตกรรมเสนอ และให้ส่งคณะกรรมการตรวจสอบร่างกฎหมายและร่างอนุบัญญัติที่เสนอคณะรัฐมนตรีตรวจพิจารณา แล้วดำเนินการต่อไปได้
สาระสำคัญของร่างระเบียบ
1. กำหนดให้รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรมแต่งตั้งคณะกรรมการสรรหาขึ้นคณะหนึ่ง ประกอบด้วยประธานกรรมการสรรหาและกรรมการสรรหา จำนวนไม่เกิน 6 คน ซึ่งเป็นผู้ทรงคุณวุฒิที่มีความรู้ ความสามารถ ความเชี่ยวชาญ และประสบการณ์เป็นที่ประจักษ์ที่เกี่ยวข้องกับการอุดมศึกษา วิทยาศาสตร์  วิจัยและนวัตกรรม ดำเนินการสรรหาบุคคลที่มีความรู้ความเชี่ยวชาญ และความสามารถเป็นที่ประจักษ์ ซึ่งต้องมีคุณสมบัติและไม่มีลักษณะต้องห้ามตามที่กำหนดให้แล้วเสร็จภายใน 90 วัน นับแต่วันที่มีคำสั่งแต่งตั้งคณะกรรมการสรรหา
2. กำหนดให้คณะกรรมการสรรหารวบรวมและจัดทำบัญชีรายชื่อบุคคลผู้มีความรู้ความเชี่ยวชาญและความสามารถเป็นที่ประจักษ์ด้านการอุดมศึกษา ด้านวิทยาศาสตร์ เทคโนโลยี และด้านสังคมศาสตร์หรือมนุษยศาสตร์ อย่างน้อยด้านละ 6 คน และให้ที่ประชุมอธิการบดีแห่งประเทศไทย ที่ประชุมคณะกรรมการอธิการบดีมหาวิทยาลัยเทคโนโลยีราชมงคล ที่ประชุมอธิการบดีมหาวิทยาลัยราชภัฏ และสมาคมสถาบันอุดมศึกษาเอกชน ร่วมกันเสนอรายชื่อผู้สมควรได้รับการแต่งตั้งเป็นกรรมการสภานโยบายผู้ทรงคุณวุฒิ ด้านการอุดมศึกษา               ด้านวิทยาศาสตร์ เทคโนโลยี และด้านสังคมศาสตร์หรือมนุษยศาสตร์ ตามมาตรา 6 (5) จำนวนด้านละ 2 คน โดยจะพิจารณาเลือกจากบัญชีรายชื่อที่คณะกรรมการสรรหาจัดทำหรือไม่ก็ได้
3. กำหนดให้หน่วยงานในระบบวิจัยและนวัตกรรมที่มิใช่สถาบันอุดมศึกษา ร่วมกันเสนอชื่อผู้สมควรได้รับการแต่งตั้งเป็นกรรมการสภานโยบายผู้ทรงคุณวุฒิตามมาตรา 6 (6) จำนวน 2 คน โดยจะพิจารณาเลือกจากบัญชีรายชื่อที่คณะกรรมการสรรหาจัดทำหรือไม่ก็ได้ และให้คณะกรรมการสรรหาคัดเลือกบุคคลผู้สมควรได้รับการแต่งตั้งเป็นกรรมการสภานโยบายผู้ทรงคุณวุฒิตามมาตรา 6 (5) จากบัญชีรายชื่อที่คณะกรรมการสรรหาจัดทำ จำนวนไม่เกินด้านละ 2 คน พร้อมรายชื่อสำรองอีกไม่เกิน 4 คน
4. กำหนดให้คณะกรรมการสรรหาคัดเลือกผู้ที่สมควรได้รับการแต่งตั้งเป็นกรรมการสภานโยบายผู้ทรงคุณวุฒิ จากรายชื่อซึ่งที่ประชุมอธิการบดีแห่งประเทศไทย ที่ประชุมคณะกรรมการอธิการบดีมหาวิทยาลัยเทคโนโลยีราชมงคล ที่ประชุมอธิการบดีมหาวิทยาลัยราชภัฏ และสมาคมสถาบันอุดมศึกษาเอกชนเสนอ จำนวน ด้านละ 1 คน พร้อมรายชื่อสำรองอีกด้านละ 1 คน และจากรายชื่อซึ่งหน่วยงานในระบบวิจัยและนวัตกรรมเสนอ จำนวน 1 คน พร้อมรายชื่อสำรองอีก 1 คน
5. กำหนดให้คณะกรรมการสรรหาสรุปผลการสรรหาและคัดเลือกบุคคล และให้จัดทำบัญชีรายชื่อสำรอง เพื่อใช้ในกรณีที่มีกรรมการสภานโยบายผู้ทรงคุณวุฒิพ้นจากตำแหน่งก่อนวาระและให้ดำเนินการตรวจสอบคุณสมบัติ ลักษณะต้องห้าม และเสนอรายชื่อผู้ที่สมควรได้รับการแต่งตั้งเป็นกรรมการสภานโยบายผู้ทรงคุณวุฒิต่อรัฐมนตรีเพื่อพิจารณานำเสนอต่อคณะรัฐมนตรีเพื่อแต่งตั้งเป็นกรรมการสภานโยบายผู้ทรงคุณวุฒิต่อไป
2. เรื่อง ร่างกฎกระทรวงการออกและขายสลากออมทรัพย์ของธนาคารอาคารสงเคราะห์ พ.ศ. ....
คณะรัฐมนตรีมีมติเห็นชอบร่างกฎกระทรวงการออกและขายสลากออมทรัพย์ของธนาคารอาคารสงเคราะห์ พ.ศ. .... ซึ่งสำนักงานคณะกรรมการกฤษฎีกา (สคก.) ได้ตรวจพิจารณาแล้วตามที่กระทรวงการคลังเสนอและให้ดำเนินการเพื่อประกาศใช้เป็นกฎหมายต่อไปได้
สาระสำคัญของเรื่อง
ร่างกฎกระทรวงการออกและขายสลากออมทรัพย์ฯ มีหลักการและเหตุผลและสาระสำคัญสรุปได้ ดังนี้
1. หลักการ
กำหนดหลักเกณฑ์และวิธีการในการออกและขายสลากออมทรัพย์ของธนาคารอาคารสงเคราะห์  (ธ.อ.ส.)
2. เหตุผล
โดยที่ ธอส. มีอำนาจออกสลากออมทรัพย์ในการจัดหาเงินทุนเพื่อใช้ในการดำเนินงานของ ธอส. ตามหลักเกณฑ์และวิธีการที่กำหนดในกฎกระทรวง และเพื่อให้ ธอส. มีช่องทางในการระดมทุนและสามารถบริหารจัดการแหล่งเงินทุนได้อย่างมีประสิทธิภาพ ธอส. จึงประสงค์ที่จะออกสลากออมทรัพย์ในลักษณะของตราสารชนิดผู้ถือหรือชนิดระบุชื่อเป็นผู้มีกรรมสิทธิ์ ซึ่งอาจได้รับผลตอบแทนเป็นเงินจากการถูกรางวัลขึ้น จึงจำเป็นต้องออกกฎกระทรวงนี้
3. สาระสำคัญ
3.1 กำหนดให้สลากออมทรัพย์ หมายถึง หนังสือตราสารชนิดผู้ถือหรือชนิดระบุชื่อ ซึ่ง ธอส. ออกให้โดยมีข้อสัญญาว่า ถ้าหนังสือตราสารนั้นถูกรางวัล ธอส. จะจ่ายเงินรางวัลให้แก่ผู้ถือหรือผู้มีชื่อในหนังสือตราสารเป็นจำนวนเงินที่กำหนดไว้ และเมื่อหนังสือตราสารนั้นมีอายุครบกำหนด ธอส. จะจ่ายเงินคืนตามราคาสลากออมทรัพย์พร้อมดอกเบี้ยในอัตราที่กำหนดให้แก่ผู้ถือหรือผู้ที่มีชื่อในหนังสือตราสาร
3.2 สลากออมทรัพย์จะออกจำหน่ายเป็นชุด ๆ สลากออมทรัพย์ในชุดใดจะมีลักษณะราคา จำนวนหน่วยออมทรัพย์ เลขหมาย และอายุและอัตราดอกเบี้ย (ถ้ามี) การจ่ายเงิน สถานที่จ่ายเงิน ลำดับรางวัล จำนวนเงินรางวัล และเงื่อนไขอื่นใด ตามที่ ธอส. ประกาศกำหนดโดยความเห็นชอบของคณะกรรมการ ธอส.
3.3 สลากออมทรัพย์อย่างน้อยต้องแสดงราคา จำนวนหน่วยออมทรัพย์ เลขหมายและอายุและดอกเบี้ย (ถ้ามี) โดยสลากออมทรัพย์แต่ละฉบับอาจถูกรางวัลในการออกรางวัลแต่ละครั้งได้มากกว่าหนึ่งรางวัล และสลากออมทรัพย์ฉบับที่เคยถูกรางวัลแล้วสามารถถูกรางวัลในการออกรางวัลครั้งต่อ ๆ ไปได้ตลอดอายุของสลากออมทรัพย์ฉบับนั้น
3.4 กำหนดให้ ธอส. สามารถเรียกเก็บค่าธรรมเนียมสำหรับการดำเนินการใด ๆ เกี่ยวกับสลากออมทรัพย์ได้ตามอัตราที่ ธอส. กำหนดโดยความเห็นชอบของคณะกรรมการ ธอส.
3.5 สลากออมทรัพย์สามารถโอนได้ กรณีของสลากออมทรัพย์ชนิดผู้ถือ สามารถโอนกันได้ด้วยการส่งมอบ สำหรับสลากออมทรัพย์ชนิดระบุชื่อ สามารถโอนได้โดยให้ผู้มีชื่อบนสลากออมทรัพย์ลงลายมือชื่อในสลากและแจ้งการโอนให้ ธอส. ทราบ
3.6 กำหนดให้ ธอส. ออกรางวัลสลากออมทรัพย์อย่างน้อยทุกสามเดือน โดย ธอส. ไม่จำเป็นต้องประกาศวันที่ออกรางวัลให้ทราบล่วงหน้า ทั้งนี้ การออกรางวัลในแต่ละครั้งให้ ธอส. กระทำโดยเปิดเผยและมีบุคคลภายนอกร่วมเป็นสักขีพยาน และประกาศผลการออกรางวัลแก่สาธารณชนโดยเร็ว
เศรษฐกิจ - สังคม
3. เรื่อง  การแก้ไขและบรรเทาปัญหาความเดือดร้อนของประชาชนในพื้นที่อันเนื่องมาจากปัญหาภัยแล้งและอุทกภัยในจังหวัด
คณะรัฐมนตรีมีมติอนุมัติในหลักการให้กระทรวงมหาดไทยใช้จ่ายจากงบประมาณรายจ่ายประจำปีงบประมาณ พ.ศ. 2562 งบกลาง รายการเงินสำรองจ่ายเพื่อกรณีฉุกเฉินหรือจำเป็น  ภายในกรอบวงเงิน 15,800,000,000 บาท  แยกเป็นสำหรับ 74 จังหวัด จังหวัดละ 200 ล้านบาท และสำหรับจังหวัดสุรินทร์และจังหวัดบุรีรัมย์ จังหวัดละ 500 ล้านบาท  โดยจังหวัดเป็นหน่วยรับงบประมาณ ซึ่งนายกรัฐมนตรีเห็นชอบแล้ว  เพื่อเป็นค่าใช้จ่ายในการแก้ไขและบรรเทาปัญหาความเดือดร้อนของประชาชนในพื้นที่อันเนื่องมาจากปัญหาภัยแล้งและอุทกภัยในจังหวัด โดยให้เป็นไปตามหลักเกณฑ์  แนวทางการจัดทำ และกลั่นกรองโครงการ ตามที่กระทรวงมหาดไทยเสนอ สำหรับจังหวัดซึ่งเป็นหน่วยรับงบประมาณตามกฎหมายวิธีการงบประมาณ ให้เสนอแผนงาน/โครงการให้กองจัดทำงบประมาณเขตพื้นที่ 18 เขต  (CBO)  พิจารณาจัดสรรงบกลาง  ตามขั้นตอนของระเบียบว่าด้วยการบริหารงบประมาณรายจ่ายงบกลาง รายการเงินสำรองจ่ายเพื่อกรณีฉุกเฉินหรือจำเป็น พ.ศ. 2561 ต่อไป
ทั้งนี้ การดำเนินการแก้ไขและบรรเทาปัญหาความเดือดร้อนของประชาชนดังกล่าวจะต้องเป็นไปอย่างโปร่งใส คุ้มค่าและประหยัด โดยพิจารณาเป้าหมาย  ประโยชน์ที่จะได้รับ เพื่อให้เกิดประสิทธิภาพและเกิดผลสัมฤทธิ์กับประชาชน  ตามนัยพระราชบัญญัติวินัยการเงินการคลังของรัฐ พ.ศ. 2561 ด้วย ตามความเห็นของสำนักงบประมาณ
4. เรื่อง (ร่าง) นโยบายและยุทธศาสตร์การอุดมศึกษา วิทยาศาสตร์  วิจัยและนวัตกรรม พ.ศ. 2563 – 2570 และแผนด้านวิทยาศาสตร์ วิจัยและนวัตกรรม พ.ศ. 2563 – 2565 กรอบวงเงินงบประมาณด้านวิทยาศาสตร์ วิจัย และนวัตกรรมของประเทศ ประจำปีงบประมาณ พ.ศ. 2563 และระบบการจัดสรรและบริหารงบประมาณแบบบูรณาการที่มุ่งผลสัมฤทธิ์
คณะรัฐมนตรีมีมติเห็นชอบและอนุมัติตามที่สภานโยบายการอุดมศึกษา  วิทยาศาสตร์ วิจัยและนวัตกรรมแห่งชาติเสนอ ดังนี้
เห็นชอบให้สภานโยบายการอุดมศึกษา  วิทยาศาสตร์ วิจัยและนวัตกรรมแห่งชาติ
ได้รับยกเว้นการดำเนินการตามมติคณะรัฐมนตรี เมื่อวันที่ 6 ธันวาคม 2560 เรื่อง แนวทางการเสนอแผนเข้าสู่การพิจารณาของคณะรัฐมนตรี
อนุมัติหลักการ (ร่าง) นโยบายและยุทธศาสตร์การอุดมศึกษา วิทยาศาสตร์ วิจัยและนวัตกรรม
พ.ศ. 2563 – 2570 และแผนด้านวิทยาศาสตร์ วิจัยและนวัตกรรม พ.ศ. 2563 – 2565
และให้ส่งสำนักงานสภาพัฒนาการเศรษฐกิจและสังคมแห่งชาติ พิจารณาในรายละเอียดต่อไป
สาระสำคัญ
(ร่าง) นโยบายและยุทธศาสตร์การอุดมศึกษา  วิทยาศาสตร์ วิจัยและนวัตกรรม พ.ศ. 2563 –
2570 และแผนด้านวิทยาศาสตร์ วิจัยและนวัตกรรม พ.ศ. 2563 – 2565 ได้กำหนดเป้าหมายเพื่อการพัฒนาใน 4 มิติ ได้แก่ 1) ความสามารถการแข่งขัน 2) การลดความเหลื่อมล้ำ  3) การพัฒนาอย่างยั่งยืนและสิ่งแวดล้อม และ 4) การสร้างคนและองค์ความรู้ โดยมีกลไกขับเคลื่อนผ่าน 4 แพลตฟอร์ม  และ 16 โปรแกรม ประกอบด้วย
1. แพลตฟอร์มที่ 1 การพัฒนากำลังคนและสถาบันความรู้
1) สร้างระบบผลิตและพัฒนากำลังคนให้มีคุณภาพ
2) ผลิตกำลังคนระดับสูงรองรับระเบียงเศรษฐกิจพิเศษภาคตะวันออก (Eastern Economic Corridor)
3) ส่งเสริมการเรียนรู้ตลอดชีวิตและพัฒนาทักษะเพื่ออนาคต
4) ส่งเสริมปัญญาประดิษฐ์เป็นฐานขับเคลื่อนประเทศในอนาคต (AI for All)
5) ส่งเสริมการวิจัยขั้นแนวหน้า และการวิจัยพื้นฐานที่ประเทศไทยมีศักยภาพ
6) พัฒนาโครงสร้างพื้นฐานทางวิทยาศาสตร์ที่สำคัญ
2. แพลตฟอร์มที่ 2 การวิจัยและสร้างนวัตกรรมเพื่อตอบโจทย์ท้าทายของสังคม
7) โจทย์ท้าทายด้านทรัพยากร  สิ่งแวดล้อม และการเกษตร
8) สังคมสูงวัย
9) สังคมคุณภาพและความมั่นคง
3. แพลตฟอร์มที่ 3 การวิจัยและสร้างนวัตกรรมเพื่อเพิ่มขีดความสามารถการแข่งขัน
10) ยกระดับความสามารถการแข่งขันและวางรากฐานทางเศรษฐกิจ
11) พัฒนาระบบนิเวศนวัตกรรม และเขตเศรษฐกิจนวัตกรรม
12) โครงสร้างพื้นฐานทางคุณภาพและบริการ
4. แพลตฟอร์มที่ 4 การวิจัยและสร้างนวัตกรรมเพื่อการพัฒนาเชิงพื้นที่และลดความเหลื่อมล้ำ
13) นวัตกรรมสำหรับเศรษฐกิจฐานรากและชุมชนนวัตกรรม
14) ขจัดความยากจนแบบเบ็ดเสร็จและแม่นยำ
15) เมืองน่าอยู่ (Smart/Livable City)
รวมถึงโปรแกรมที่ 16 การปฏิรูประบบการพัฒนาด้านการอุดมศึกษา  วิทยาศาสตร์  วิจัยและนัวตกรรม (อววน.) ซึ่งเป็นประเด็นคาบเกี่ยว (Coss  Cutting)  ของทั้ง 4 แพลตฟอร์ม
5. เรื่อง โครงการประกันรายได้เกษตรกรผู้ปลูกข้าว ปี 2562/63 รอบที่ 1
คณะรัฐมนตรีมีมติอนุมัติในหลักการโครงการประกันรายได้เกษตรกรผู้ปลูกข้าว ปี 2562/63 รอบที่ 1 ตามที่กระทรวงพาณิชย์เสนอ วงเงินรวมทั้งสิ้น 21,495.74 ล้านบาท โดยให้กระทรวงพาณิชย์  กระทรวงการคลัง สำนักงบประมาณหารือในรายละเอียดเรื่องอัตราค่าชดเชยและค่าบริหารจัดการของธนาคารเพื่อการเกษตรและสหกรณ์การเกษตร (ธ.ก.ส.)
สาระสำคัญ
กระทรวงพาณิชย์โดยกรมการค้าภายใน สำนักงบประมาณ กระทรวงการคลัง และ ธ.ก.ส. ได้หารือร่วมกันเมื่อวันที่ 22 สิงหาคม 2562 เพื่อจัดทำรายละเอียดโครงการประกันรายได้เกษตรกรผู้ปลูกข้าว ปี 2562/63 รอบที่ 1 สรุปรายละเอียดได้ ดังนี้
1. ชนิดข้าวและพื้นที่ดำเนินการ ประกันรายได้ข้าวเปลือกหอมมะลิ ข้าวเปลือกหอมมะลินอกพื้นที่ ข้าวเปลือกเจ้า ข้าวเปลือกหอมปทุมธานี และข้าวเปลือกเหนียว ในพื้นที่เพาะปลูกข้าวทั่วประเทศ
2. ราคาและปริมาณประกันรายได้ กำหนดราคาและปริมาณประกันรายได้เกษตรกรผู้ปลูกข้าว ปีการผลิต 2562/63 ณ ราคาความชื้นไม่เกิน 15% ไม่เกินครัวเรือนละ 40 ไร่ โดยชดเชยเป็นจำนวนตัน ในแต่ละชนิดข้าว ดังนี้
ชนิดข้าว                   ราคาประกันรายได้ (บาท/ตัน)     ครัวเรือนละไม่เกิน (ตัน)
ข้าวเปลือกหอมมะลิ                      15,000                                     14
ข้าวเปลือกหอมมะลินอกพื้นที่           14,000                                       16
ข้าวเปลือกเจ้า                            10,000                                      30
ข้าวเปลือกหอมปทุมธานี                 11,000                                      25
ข้าวเปลือกเหนียว                        12,000                                      16
กรณีเกษตรกรเพาะปลูกข้าวมากกว่า 1 ชนิด ใช้สิทธิ์ได้ไม่เกินจำนวนขั้นสูงของข้าวแต่ละชนิดและเมื่อรวมกันต้องไม่เกินขั้นสูงของชนิดข้าวที่กำหนดไว้สูงสุด
3. ข้าวอายุสั้น (คุณภาพต่ำ) ที่ไม่สามารถเข้าร่วมโครงการฯ ได้ จำนวน 18 พันธุ์ ได้แก่ พันธุ์ 75 พันธุ์ซี – 75 พันธุ์ราชินี พันธุ์พวงทอง พันธุ์พวงเงิน พันธุ์พวงเงินพวงทอง พันธุ์พวงแก้ว พันธุ์ขาวปทุม พันธุ์สามพราน 1 พันธุ์ 039 (อีกชื่อหนึ่งว่าพันธุ์เจ้าพระยา และพันธุ์ PSLC02001 – 240) พันธุ์โพธิ์ทอง พันธุ์ขาวคลองหลวง พันธุ์มาเลเซีย พันธุ์เตี้ยมาเล พันธุ์ขาวมาเล พันธุ์มาเลแดง พันธุ์เบตง และพันธุ์อีเล็ป รวมทั้งสายพันธุ์อื่นซึ่งพบว่ามีคุณลักษณะเช่นเดียวกับข้าวอายุสั้นที่ระบุนี้
4. เกษตรกรผู้มีสิทธิได้รับการชดเชย เป็นเกษตรกรที่ขึ้นทะเบียนผู้ปลูกข้าวปีการผลิต 2562/63 (รอบที่ 1) กับกระทรวงเกษตรและสหกรณ์ ที่ปลูกข้าวระหว่างวันที่ 1 เมษายน – 31 ตุลาคม 2562 ยกเว้นภาคใต้ ระหว่างวันที่ 16 มิถุนายน 2562 – 28 กุมภาพันธ์ 2563 ทั้งนี้ กรอบระยะเวลาการขึ้นทะเบียนในแต่ละพื้นที่ให้เป็นไปตามระเบียบของกระทรวงเกษตรและสหกรณ์
5. การคำนวณปริมาณผลผลิตของเกษตรกรที่จะได้รับสิทธิในการชดเชย ให้ใช้ปริมาณผลผลิตเฉลี่ยต่อไร่ ตามที่คณะอนุกรรมการกำกับดูแลและกำหนดเกณฑ์กลางอ้างอิงโครงการประกันรายได้เกษตรกรผู้ปลูกข้าวกำหนด
6. การกำหนดเกณฑ์กลางอ้างอิง รายละเอียด วิธีการกำหนดเกณฑ์กลางอ้างอิงและระยะเวลาที่จะใช้สิทธิขอชดเชยระหว่างวันที่ 15 ตุลาคม 2562 – 28 กุมภาพันธ์ 2563 ยกเว้นภาคใต้ตั้งแต่วันที่ 1 กุมภาพันธ์ – 31 พฤษภาคม 2563 โดยสามารถใช้สิทธิได้ตั้งแต่วันที่เก็บเกี่ยวเป็นต้นไป ยกเว้นเกษตรกรที่เก็บเกี่ยวก่อนวันที่กำหนดให้ใช้สิทธิได้ตั้งแต่วันที่เริ่มโครงการ  ทั้งนี้ มอบหมายให้คณะอนุกรรมการกำกับดูแลและกำหนดเกณฑ์กลางอ้างอิงโครงการประกันรายได้เกษตรกรผู้ปลูกข้าวเป็นผู้พิจารณากำหนดรายละเอียดการดำเนินการนำเสนอ นบข. ต่อไป
7. การทำสัญญาและชดเชยส่วนต่าง
1) เกษตรกรต้องจัดทำสัญญาประกันราคากับ ธ.ก.ส. สาขาในพื้นที่ภูมิลำเนา (ตามทะเบียนบ้าน) ของเกษตรกร สำหรับเกษตรกรที่ทำการเพาะปลูกข้าวคนละจังหวัดที่เป็นภูมิลำเนาและมีความจำเป็นไม่สามารถเดินทางไปทำสัญญาประกันราคาที่จังหวัดที่เป็นภูมิลำเนาได้ อนุโลมให้เกษตรกรทำสัญญาประกันรายได้กับ ธ.ก.ส. สาขาในพื้นที่เพาะปลูกได้ตามความจำเป็นเป็นราย ๆ ไป
2) ธ.ก.ส. ชดเชยส่วนต่างระหว่างราคาประกันรายได้กับราคาเกณฑ์กลางอ้างอิงเข้าบัญชีเกษตรกรโดยตรง
6. เรื่อง โครงการสนับสนุนต้นทุนการผลิตให้เกษตรกรผู้ปลูกข้าวนาปี ปีการผลิต 2562/63
คณะรัฐมนตรีมีมติอนุมัติหลักการโครงการสนับสนุนต้นทุนการผลิตให้เกษตรกรผู้ปลูกข้าวนาปี ปีการผลิต 2562/63 และอนุมัติงบประมาณในการดำเนินโครงการดังกล่าวเป็นวงเงินไม่เกิน 25,482.06 ล้านบาทตามที่กระทรวงการคลังเสนอ  โดยให้กระทรวงการคลังและสำนักงบประมาณ หารือในรายละเอียดค่าใช้จ่ายต่อไป
สาระสำคัญของเรื่อง
กระทรวงการคลังเสนอโครงการสนับสนุนต้นทุนการผลิตให้เกษตรกรผู้ปลูกข้าวนาปี ปีการผลิต 2562/63 มีรายละเอียดดังนี้
1. วัตถุประสงค์ เพื่อบรรเทาความเดือดร้อนให้เกษตรกรสามารถดำรงชีพอยู่ได้และลดต้นทุนการผลิตให้เกษตรกรมีรายได้เพิ่มมากขึ้น เพื่อให้เกษตรกรมีความสามารถในการเพิ่มประสิทธิภาพการผลิตข้าว
2. กลุ่มเป้าหมาย เกษตรกรที่ขึ้นทะเบียนเกษตรกรผู้ปลูกข้าวปีการผลิต 2562   กับกรมส่งเสริมการเกษตร จำนวนประมาณ 4.31 ล้านครัวเรือน โดยจะได้รับเงินช่วยเหลือไร่ละ 500 บาท ครัวเรือนละไม่เกิน 20 ไร่
3. วิธีดำเนินโครงการ กรมส่งเสริมการเกษตรนำข้อมูลรายชื่อเกษตรกรที่ผ่านการขึ้นทะเบียนเกษตรกรผู้ปลูกข้าวปี 2562 กับกรมส่งเสริมการเกษตร ส่งให้ ธ.ก.ส. สำนักงานใหญ่ เพื่อดำเนินการจ่ายเงินให้เกษตรกร โดยผู้มีสิทธิ์ต้องเป็นเกษตรกรผู้ปลูกข้าวนาปี ปีการผลิต 2562/63 ที่ขึ้นทะเบียนเกษตรกรผู้ปลูกข้าวปี 2562 (รอบที่ 1) กับกรมส่งเสริมการเกษตร
4. งบประมาณ วงเงินงบประมาณรวม 25,482.06 ล้านบาท
7. เรื่อง ขออนุมัติดำเนินการตามโครงการประกันรายได้เกษตรกรชาวสวนปาล์มน้ำมัน ปี 2562 – 2563
คณะรัฐมนตรีมีมติอนุมัติตามที่กระทรวงพาณิชย์เสนอ ดังนี้
1. อนุมัติในหลักการโครงการประกันรายได้เกษตรกรชาวสวนปาล์มน้ำมัน ปี 2562 -2563
2. อนุมัติวงเงินงบประมาณเพื่อดำเนินโครงการประกันรายได้เกษตรกรชาวสวนปาล์มน้ำมันปี 2562 – 2563 จำนวน 13,378,990,000 บาท
โดยให้กระทรวงพาณิชย์ กระทรวงการคลัง สำนักงบประมาณ หารือในรายละเอียดเรื่องอัตราค่าชดเชยและค่าบริหารจัดการของธนาคารเพื่อการเกษตรและสหกรณ์การเกษตร
3. มอบหมายกระทรวงพาณิชย์ กระทรวงเกษตรและสหกรณ์ ธนาคารเพื่อการเกษตรและสหกรณ์การเกษตร กระทรวงมหาดไทย ร่วมกับกระทรวงการคลัง สำนักงบประมาณ ดำเนินโครงการตามอำนาจหน้าที่รับผิดชอบเพื่อให้บรรลุวัตถุประสงค์ เป้าหมายของโครงการ และเจตนารมณ์ของรัฐบาลต่อไป
สาระสำคัญของเรื่อง
กระทรวงพาณิชย์ได้จัดทำโครงการประกันรายได้เกษตรกรชาวสวนปาล์มน้ำมัน ปี 2562 – 2563 เพื่อช่วยบรรเทาความเดือดร้อนของเกษตรกรอันเนื่องจากปัญหาผลผลิตล้นตลาดและราคาผลผลิตตกต่ำ โดยกำหนดกรอบรายละเอียดโครงการตามสถานการณ์ข้อเท็จจริงรวมทั้งบทบาทหน้าที่และอำนาจของหน่วยงานที่เกี่ยวข้องกับการดำเนินโครงการ โดยมีสาระสำคัญสรุปดังนี้
1. วัตถุประสงค์ เพื่อให้ความช่วยเหลือด้านรายได้ของเกษตรกรชาวสวนปาล์มน้ำมันและบรรเทาความเดือดร้อนของเกษตรกรจากปัญหาผลผลิตล้นตลาดและราคาผลผลิตตกต่ำ
2. เป้าหมาย เกษตรกรชาวสวนปาล์มน้ำมันที่ขึ้นทะเบียนเกษตรกรไว้กับกรมส่งเสริมการเกษตรทุกครัวเรือน โดยให้ความช่วยเหลือครัวเรือนละไม่เกิน 25 ไร่ และเป็นพื้นที่ปลูกต้นปาล์มที่ให้ผลผลิตแล้ว (อายุไม่น้อยกว่า 3 ปี)
3. อัตราการช่วยเหลือ
3.1 กำหนดรายได้ที่เหมาะสมที่เกษตรกรควรได้รับจากการขายผลปาล์มทะลาย (คุณภาพน้ำมัน 18%) ที่กิโลกรัมละ 4.00 บาท ณ หน้าโรงงานสกัดน้ำมันปาล์ม (ใช้เกณฑ์ต้นทุนการผลิตเฉลี่ยทั้งประเทศ กิโลกรัมละ 3.00 บาท บวกค่าขนส่ง กิโลกรัมละ 0.25 บาท และผลตอบแทนให้เกษตรกรร้อยละ 23 หรือกิโลกรัมละ 0.75 บาท)
3.2 รัฐจ่ายเงินชดเชยส่วนต่างระหว่างอัตราประกันรายได้กับราคาตลาดอ้างอิงให้แก่เกษตรกร
3.3 ผลผลิตเฉลี่ยต่อไร่ต่อปี ที่ใช้คำนวณวงเงินช่วยเหลือที่เกษตรกรแต่ละรายจะได้รับใช้ข้อมูลผลผลิตเฉลี่ยทั้งประเทศย้อนหลัง 3 ปี (ปี 2559 - 2561) ที่สำนักงานเศรษฐกิจการเกษตรเผยแพร่
4. การกำหนดหลักเกณฑ์ เงื่อนไข วิธีการ และราคาตลาดอ้างอิง
คณะกรรมการนโยบายปาล์มน้ำมันแห่งชาติ (กนป.) แต่งตั้งคณะอนุกรรมการบริหารโครงการประกันรายได้เกษตรกรชาวสวนปาล์มน้ำมัน ปี 2562 – 2563 เพื่อทำหน้าที่พิจารณาหลักเกณฑ์ เงื่อนไข วิธีการการดำเนินโครงการประกันรายได้ ระยะเวลาการจ่ายเงิน รวมทั้งการกำหนดราคาตลาดอ้างอิง เพื่อใช้ในการคำนวณเงินชดเชยส่วนต่างระหว่างอัตราประกันรายได้กับราคาตลาดอ้างอิงที่จะให้ความช่วยเหลือแก่เกษตรกร โดยให้กำหนดราคาตลาดอ้างอิงเท่ากันสำหรับทุกจังหวัดแหล่งผลิตตามที่คณะอนุกรรมการฯ กำหนด ทั้งนี้ ข้อมูลการขึ้นทะเบียนเกษตรกรที่จะใช้เป็นฐานการช่วยเหลือตามโครงการเป็นภารกิจตามหน้าที่และอำนาจของกรมส่งเสริมการเกษตรโดยตรง ขอให้คำนึงถึงความสะดวกและประโยชน์ที่เกษตรกรพึงได้รับการช่วยเหลือโดยเร็ว
5. การจ่ายเงินประกันรายได้
ธนาคารเพื่อการเกษตรและสหกรณ์การเกษตร (ธ.ก.ส.) จ่ายเงินชดเชยส่วนต่างระหว่างอัตราประกันรายได้กับราคาตลาดอ้างอิงให้แก่เกษตรกร ผ่านบัญชีของเกษตรกรที่ขึ้นทะเบียนและยื่นคำขอไว้แล้วเท่านั้น ตามระยะเวลาการจ่ายเงินที่คณะอนุกรรมการบริหารโครงการประกันรายได้เกษตรกรชาวสวนปาล์มน้ำมัน ปี 2562 – 2563 กำหนดตามความเหมาะสมและประโยชน์ที่เกษตรกรพึงได้รับ
6. การประชาสัมพันธ์
กรมส่งเสริมการเกษตร ธ.ก.ส. กระทรวงพาณิชย์ กระทรวงมหาดไทย บูรณาการร่วมกับหน่วยงานที่เกี่ยวข้องทั้งในส่วนกลางและภูมิภาค ประชาสัมพันธ์โครงการ รวมทั้งชี้แจงให้เกษตรกรและเจ้าหน้าที่ที่เกี่ยวข้องรับทราบเกี่ยวกับนโยบาย/โครงการประกันรายได้ คุณสมบัติของเกษตรกรผู้มีสิทธิเข้าร่วมโครงการ การขึ้นทะเบียนเกษตรกร การจ่ายเงินชดเชยส่วนต่างรายได้ ตลอดจนรายละเอียดอื่น
7. ระยะเวลา
7.1 ระยะเวลาดำเนินการ ตั้งแต่เดือนสิงหาคม 2562 – กันยายน 2563
7.2 ระยะเวลาโครงการ เริ่มตั้งแต่เดือนสิงหาคม 2562 ระยะเวลาสิ้นสุดจนกว่า ธ.ก.ส. จะได้รับการจัดสรรงบประมาณเพื่อเป็นค่าชดเชยส่วนต่างรายได้ที่จ่ายให้แก่เกษตรกรและค่าใช้จ่ายในการบริหารจัดการโครงการของ ธ.ก.ส. ตามที่เกิดขึ้นจริง
8. ผลกระทบ
การดำเนินโครงการประกันรายได้เกษตรกรชาวสวนปาล์มน้ำมัน ปี 2562 – 2563 จะช่วยบรรเทาปัญหาความเดือดร้อนของเกษตรกร และช่วยให้เกษตรกรชาวสวนปาล์มน้ำมันมีรายได้จากการขายผลผลิตเพิ่มขึ้นในระดับที่สูงกว่าต้นทุนการผลิต ทำให้เกษตรกรมีความมั่นใจในการดำรงอาชีพเกษตรกรรมเพื่อเป็นผู้ผลิตวัตถุดิบต้นน้ำให้แก่อุตสาหกรรมอาหารและพลังงานของประเทศต่อไป ทั้งนี้ การดำเนินโครงการฯ ไม่มีผลกระทบต่อภาระค่าครองชีพของผู้บริโภค
ต่างประเทศ
8.  เรื่อง  ขอความเห็นชอบคณะรัฐมนตรีต่อร่างปฏิญญาการประชุมรัฐมนตรีแรงงานและการจ้างงาน G20 ค.ศ. 2019
คณะรัฐมนตรีมีมติเห็นชอบต่อร่างปฏิญญาการประชุมรัฐมนตรีแรงงานและการจ้างงาน G20 ค.ศ. 2019 และอนุมัติให้รัฐมนตรีว่าการกระทรวงแรงงานหรือผู้ที่ได้รับมอบหมายรับรองร่างปฏิญญาดังกล่าว ทั้งนี้ หากมีความจำเป็นต้องแก้ไขปรับปรุงร่างปฏิญญาข้างต้น ที่ไม่ส่งผลกระทบต่อสาระสำคัญ หรือไม่ขัดต่อผลประโยชน์ของประเทศไทย ให้กระทรวงแรงงานสามารถดำเนินการได้โดยไม่ต้องนำเสนอคณะรัฐมนตรีพิจารณาอีก ตามที่กระทรวงแรงาน เสนอ
โดยร่างปฏิญญาฯ มีสาระสำคัญประกอบด้วยประเด็นหลัก 5 ด้าน ได้แก่ 1) การเปลี่ยนแปลงโครงสร้างประชากร โดยเฉพาะกลุ่มประชากรสูงอายุในกลุ่มประเทศ G20 ซึ่งมีพัฒนาการที่แตกต่างกัน โดยประชากรผู้สูงอายุจะนำมาซึ่งโอกาสการจ้างงานใหม่ ๆ ที่เกี่ยวข้องกับ “เศรษฐกิจสีเงิน” ทั้งการส่งเสริมโอกาสการจ้างงานเยาวชน 2) ระยะเวลาการทำงานที่ยาวนานขึ้นในสังคมผู้สูงอายุ 3) โอกาสการจ้างงานใหม่ในสังคมผู้สูงอายุ 4) ความเสมอภาคทางเพศ ส่งเสริมความเสมอภาคทางเพศในตลาดแรงงาน คำนึงถึงผลปฏิบัติงานที่เท่าเทียมของหญิงและชาย  และ 5) การจ้างงานรูปแบบใหม่  โดยนำเทคโนโลยีใหม่ๆ มาใช้ในการขับเคลื่อนงานรูปแบบใหม่  สามารถขจัดอุปสรรคในการทำงานได้   ทั้งนี้ ประเทศไทยสามารถใช้ประโยชน์จากการกำหนดทิศทางเพื่อรองรับความท้าทายในอนาคตของ G20 ดังกล่าวข้างต้นมาประยุกต์ใช้ในการกำหนดทิศทางเพื่อรองรับเรื่องอนาคตของงานของประเทศไทยและประเทศสมาชิกอาเซียนได้
9.  เรื่อง  ร่างบันทึกความเข้าใจระหว่างสำนักงานพัฒนาวิทยาศาสตร์และเทคโนโลยีแห่งชาติและศูนย์พลังงานอาเซียน (Memorandum of Understanding on Education, Research, and Community Development between National Science and Technology Development Agency and ASEAN Center for Energy)
คณะรัฐมนตรีมีมติเห็นชอบร่างบันทึกความเข้าใจระหว่างสำนักงานพัฒนาวิทยาศาสตร์และเทคโนโลยีแห่งชาติ (สวทช.) และศูนย์พลังงานอาเซียน (Memorandum of Understanding on Education, Research, and Community Development between National Science and Technology Development Agency and ASEAN Center for Energy)   โดยให้ สวทช. เป็นหน่วยงานระดับภูมิภาคอาเซียนด้านการวิจัยเทคโนโลยีเชื้อเพลิงชีวภาพ   รวมทั้งอนุมัติการลงนามในบันทึกความเข้าใจฯ โดยผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ และผู้บริหารระดับสูงของศูนย์พลังงานอาเซียน (ASEAN Center for Energy) เป็นผู้ลงนามในบันทึกความเข้าใจฯ ซึ่งจะมีการลงนามในการประชุมรัฐมนตรีพลังงานอาเซียน ครั้งที่ 37 และการประชุมอื่นที่เกี่ยวข้อง ระหว่างวันที่ 2 – 6 กันยายน 2562 ณ กรุงเทพมหานคร    ทั้งนี้ หากมีความจำเป็นต้องแก้ไขปรับปรุงร่างบันทึกความเข้าใจฯ ในส่วนที่มิใช่สาระสำคัญหรือกระทบต่อผลประโยชน์ของประเทศไทย และไม่ขัดกับหลักที่คณะรัฐมนตรีได้ให้ความเห็นขอบไว้  ให้กระทรวงพลังงาน และ สวทช. สามารถดำเนินการได้โดยไม่ต้องนำเสนอคณะรัฐมนตรีเพื่อพิจารณาอีกครั้ง ตามที่กระทรวงพลังงาน เสนอ
สาระสำคัญของร่างบันทึกความเข้าใจฯ เป็นการริเริ่มความร่วมมือในด้านต่าง ๆ โดยมีกรอบความร่วมมือในการดำเนินกิจกรรมด้านพลังงาน เช่น กิจกรรมวิจัย การพัฒนาคุณภาพการศึกษาให้กับนักเรียนนักศึกษา พัฒนาชุมชน และการจัดกิจกรรมเชิงปฏิบัติการและการฝึกอบรมเพื่อพัฒนาองค์ความรู้ซึ่งการดำเนินการในแต่ละกรอบกิจกรรม งบประมาณค่าใช้จ่าย ความรับผิดชอบ ภาระผูกพันที่จะต้องดำเนินการ รวมทั้งสิทธิการใช้ประโยชน์จากทรัพย์สินทางปัญญาจะถูกกำหนดเพิ่มเติมในบันทึกข้อตกลง (Letter of Agreement) ต่อไป รวมทั้งเป็นการผลักดันให้สำนักงานพัฒนาวิทยาศาสตร์และเทคโนโลยีแห่งชาติเป็นหน่วยงานระดับภูมิภาคอาเซียนด้านการวิจัยและพัฒนาเทคโนโลยีเชื้อเพลิงชีวภาพ ซึ่งสอดคล้องกับเป้าหมายการส่งเสริมการใช้พลังงานทดแทนของที่ประชุมรัฐมนตรีด้านพลังงานอาเซียน
10. เรื่อง  การขอขยายระยะเวลาบันทึกความตกลงการขยายการดำเนินงานตามยุทธศาสตร์การพัฒนาอย่างยั่งยืนในทะเลเอเชียตะวันออกในประเทศไทย (พ.ศ. 2558 – 2562)
คณะรัฐมนตรีมีมติเห็นชอบเอกสารขอขยายระยะเวลาบันทึกความตกลงการขยายการดำเนินงานตามยุทธศาสตร์การพัฒนาอย่างยั่งยืนในทะเลเอเชียตะวันออกในประเทศไทย (พ.ศ. 2558 – 2562) และเห็นชอบให้ปลัดกระทรวงทรัพยากรธรรมชาติและสิ่งแวดล้อมเป็นผู้ลงนามในเอกสารการขอขยายระยะเวลาบันทึกความตกลงฯ ร่วมกับหุ้นส่วนเพื่อการจัดการสิ่งแวดล้อมทางทะเลในเอเชียตะวันออก (Partnerships in Environmental Management for the Seas of East Asia: PEMSEA) [ทั้งนี้ ประเทศไทยไม่ได้เป็นสมาชิกของ PEMSEA โดยตรง แต่ได้ลงนามปฏิญญาปุตราจายาซึ่งมีผลผูกพันให้ประเทศไทยดำเนินงานร่วมกับ PEMSEA] ตามที่กระทรวงทรัพยากรธรรมชาติและสิ่งแวดล้อม เสนอ
อย่างไรก็ตามในกรณีที่มีความจำเป็นต้องแก้ไขเพิ่มเติมบันทึกความเข้าใจฯ จากที่คณะรัฐมนตรีเคยมีมติอนุมัติหรือให้ความเห็นชอบไปแล้ว หากการปรับเปลี่ยนไม่ขัดกับหลักการที่คณะรัฐมนตรีได้อนุมัติหรือให้ความเห็นชอบไว้ ให้สามารถนำเสนอคณะรัฐมนตรีทราบภายหลัง พร้อมทั้งชี้แจงเหตุผลและประโยชน์ที่ไทยได้รับจากการปรับเปลี่ยนดังกล่าว ตามหลักเกณฑ์ของมติคณะรัฐมนตรีเมื่อวันที่ 30 มิถุนายน 2558 ด้วย
สาระสำคัญของเรื่อง โครงการฯ มีช่วงระยะเวลาในการดำเนินการระหว่างปี พ.ศ. 2558 – 2562 แต่ประเทศไทยได้ลงนามในเอกสารโครงการฯ และบันทึกความตกลงฯ ในปี 2560 ทำให้ประเทศไทยไม่สามารถดำเนินการตามกรอบระยะเวลาดังกล่าวได้ จึงจำเป็นต้องขยายระยะเวลาบันทึกความตกลงฯ โดยการแก้ไขหรือขยายระยะเวลาของบันทึกความตกลงฯ สามารถทำได้โดยการตกลงเป็นลายลักษณ์อักษรระหว่างคู่ภาคีเท่านั้นและจะต้องดำเนินการก่อนบันทึกความตกลงฯ สิ้นผลใช้บังคับในวันที่ 31 สิงหาคม 2562
11. เรื่อง  ร่างความตกลงระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐเกาหลีว่าด้วยการคุ้มครองข่าวสารทางทหารที่มีชั้นความลับร่วมกัน
คณะรัฐมนตรีมีมติให้ความเห็นชอบตามที่กระทรวงกลาโหมเสนอ ดังนี้
1.   ให้กระทรวงกลาโหม (กห.)จัดทำความตกลงระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐเกาหลี (เกาหลีใต้) ว่าด้วยการคุ้มครองข่าวสารทางทหารที่มีชั้นความลับร่วมกัน
2. ให้รัฐมนตรีว่าการกระทรวงต่างประเทศหรือผู้แทนที่ได้รับมอบหมายเป็นผู้ลงนามฝ่ายไทย ทั้งนี้
ในกรณีมอบหมายผู้แทน ให้กระทรวงต่างประเทศ (กต.) จัดทำหนังสือมอบอำนาจเต็ม (Full Powers) ให้ผู้แทนได้รับมอบหมายเป็นผู้ร่วมลงนามในร่างความตกลงฯต่อไป
หากมีความจำเป็นที่จะต้องเปลี่ยนแปลงรายละเอียดของร่างความตกลงฯ โดยไม่ได้ส่งผลกระทบต่อสาระสำคัญของร่างความตกลงฯ ให้กระทรงกลาโหมพิจารณาดำเนินการได้ตามความเหมาะสม
(กำหนดการลงนามในวันที่ 2 กันยายน 2562 ในห้วงการเดินทางเยือนไทยอย่างเป็นทางการของประธานาธิบดีเกาหลีใต้ ในฐานะแขกของรัฐบาลระหว่างวันที่ 1-3 กันยายน 2562)
ร่างความตกลงฯว่าด้วยการให้ความคุ้มครองข่าวสารทางทหารที่มีชั้นความลับต่อกัน เป็นการดำเนินการที่สอดคล้องกับร่างบันทึกความเข้าใจว่าด้วยความร่วมมือทางทหาร ซึ่งคณะรัฐมนตรีได้มีมติเห็นชอบเมื่อวันที่ 20 มีนาคม 2555  ทั้งนี้ ร่างความตกลงฯประกอบด้วย1)คำจำกัดความ 2)หน่วยงานที่มีอำนาจด้านการเก็บรักษาความปลอดภัย 3)ระดับการกำหนดชั้นความลับ 4)การส่งผ่านข่าวสารทางทหารที่มีชั้นความลับ 5) การคุ้มครองข่าวสารทางทหารที่มีชั้นความลับที่ถูกส่งผ่าน 6) การแปล การผลิตซ้ำ และการทำลายข่าวสารทางทหารที่มีชั้นความลับ 7) การสูญหาย การเปิดเผย และความเสียหายของข่าวสารทางทหารที่มีชั้นความลับ 8) การเข้าถึงข่าวสารทางทหารที่มีชั้นความลับ 9)การเยือน 10)สัญญาที่มีชั้นความลับ 11)การระงับข้อพิพาท 12) ค่าใช้จ่าย และ 13) ข้อบทสุดท้าย
ทั้งนี้  การจัดทำร่างความตกลงฯ จะส่งเสริมความร่วมมือด้านการป้องกันประเทศระหว่างไทยและเกาหลีใต้ ในด้านการแลกเปลี่ยนข้อมูลข่าวสาร รวมถึงข่าวสารทางทหารที่มีชั้นความลับ ตลอดจนกำหนดเงื่อนไขสำหรับการคุ้มครองข่าวสารที่มีชั้นความลับที่ได้มีการแลกเปลี่ยนกัน ซึ่งจะส่งผลดีต่อการพัฒนาความสัมพันธ์ทางทหารระหว่างสองประเทศให้มีความก้าวหน้าอย่างเป็นรูปธรรมมากยิ่งขึ้น
12. เรื่อง ร่างบันทึกความเข้าใจว่าด้วยความร่วมมือในสาขาการพัฒนาเมืองอัจฉริยะระหว่างกระทรวงดิจิทัล เพื่อเศรษฐกิจและสังคมของไทย และ  The Ministry of Land, Infrastructure and Transport  ของสาธารณรัฐเกาหลี
คณะรัฐมนตรีเห็นชอบและอนุมัติให้มีการลงนามในร่างบันทึกความเข้าใจว่าด้วยความร่วมมือในสาขาการพัฒนาเมืองอัจฉริยะระหว่างกระทรวงดิจิทัลเพื่อเศรษฐกิจและสังคมของไทย และ  The Ministry of Land, Infrastructure and Transport ของสาธารณรัฐเกาหลี (Memorandum of Understanding on Cooperation in the field of Smart City Development between the Ministry of Digital Economy and Society of the Kingdom of Thailand and the Ministry of Land, Infrastructure and Transport of the Republic of Korea) ทั้งนี้ ในกรณีที่มีความจำเป็นต้องปรับปรุงถ้อยคำที่มิใช่สาระสำคัญและไม่ขัดกับหลักการที่คณะรัฐมนตรีได้อนุมัติหรือให้ความเห็นชอบไว้ ให้กระทรวงดิจิทัลเพื่อเศรษฐกิจและสังคมดำเนินการได้ โดยให้เสนอคณะรัฐมนตรีทราบภายหลัง พร้อมชี้แจงเหตุผลและประโยชน์ที่ไทยได้รับจากการปรับเปลี่ยนดังกล่าว และอนุมัติให้รัฐมนตรีว่าการกระทรวงดิจิทัลเพื่อเศรษฐกิจและสังคม หรือผู้ที่รัฐมนตรีว่าการกระทรวงดิจิทัลเพื่อเศรษฐกิจและสังคมมอบหมายเป็นผู้ลงนามในร่างบันทึกความเข้าใจฉบับดังกล่าว ตามที่กระทรวงดิจิทัลเพื่อเศรษฐกิจและสังคม เสนอ
ร่างบันทึกความเข้าใจ  ฯ มีวัตถุประสงค์เพื่อสนับสนุนการแลกเปลี่ยนนโยบาย เทคโนโลยี ข้อมูลและทรัพยากรมนุษย์ รวมทั้งส่งเสริมอุตสาหกรรมที่เกี่ยวข้อง เพื่อพัฒนาเมืองอัจฉริยะของทั้งสองประเทศ  โดยเป็นไปตามความสนใจของแต่ละฝ่าย ซึ่งจะนำไปสู่ผลประโยชน์ร่วมกัน  โดยขอบข่ายความร่วมมือของร่างบันทึกความเข้าใจฯ ประกอบด้วย การสร้างเครือข่ายความร่วมมือ การสนับสนุนการจัดทำนโยบาย  การแลกเปลี่ยนผู้เชี่ยวชาญ การจัดประชุมและสัมมนา การแลกเปลี่ยนผู้แทนและข้อมูล และความร่วมมือด้านอื่นๆ ตามที่ทั้งสองฝ่ายเห็นชอบร่วมกัน  โดยจะมีการจัดตั้งคณะกรรมการด้านการพัฒนาเมืองอัจฉริยะเพื่อเป็นกลไกในการดำเนินงานและประสานความร่วมมือ ฝ่ายไทยคือ สำนักงานส่งเสริมเศรษฐกิจดิจิทัล (Digital Economy Promotion Agency: DEPA) และหน่วยงานของสาธารณรัฐเกาหลีคือ Overseas Urban Cooperation Division) ด้วย
13.  เรื่อง  ร่างบันทึกความเข้าใจ (MOU) ระหว่างกระทรวงการค้า อุตสาหกรรมและพลังงานแห่งสาธารณรัฐเกาหลีและกระทรวงอุตสาหกรรมแห่งราชอาณาจักรไทย ด้วยความร่วมมืออุตสาหกรรมเพื่อตอบสนองต่ออุตสาหกรรม 4.0
คณะรัฐมนตรีมีมติเห็นชอบต่อร่างบันทึกความเข้าใจ (MOU) ระหว่างกระทรวงการค้า อุตสาหกรรมและพลังงานแห่งสาธารณรัฐเกาหลีและกระทรวงอุตสาหกรรมแห่งราชอาณาจักรไทย ด้านความร่วมมืออุตสาหกรรมเพื่อตอบสนองต่ออุตสาหกรรม 4.0 ทั้งนี้ หากมีความจำเป็นต้องแก้ไขปรับปรุงถ้อยคำของร่างบันทึกความเข้าใจดังกล่าวในส่วนที่มิใช่สาระสำคัญ เพื่อให้สอดคล้องกับผลประโยชน์และนโยบายของไทย ให้กระทรวงอุตสาหกรรมสามารถพิจารณาดำเนินการได้ โดยไม่ต้องนำเสนอคณะรัฐมนตรีเพื่อพิจารณาอีกครั้ง รวมทั้งอนุมัติให้รัฐมนตรีว่าการกระทรวงอุตสาหกรรมหรือผู้แทนที่ได้รับมอบหมายเป็นผู้ลงนามในร่างบันทึกความเข้าใจดังกล่าวของฝ่ายไทยตามที่กระทรวงอุตสาหกรรมเสนอ
สาระสำคัญของร่างบันทึกความเข้าใจฯ มีวัตถุประสงค์เพื่อกระชับ ส่งเสริมและพัฒนาความร่วมมือด้านอุตสาหกรรมระหว่างสองฝ่าย เพื่อตอบสนองอุตสาหกรรม 4.0 โดยมีขอบข่ายความร่วมมือ (AREAS Of COOPERATION) แสวงหาความร่วมมือระหว่างกัน เพื่อยกระดับความร่วมมือในอุตสาหกรรมเป้าหมาย การส่งเสริมการลงทุนด้านอุตสาหกรรม การพัฒนาทรัพยากรมนุษย์ และการส่งเสริมความสามารถในการแข่งขันของวิสาหกิจขนาดกลางและขนาดย่อม (SMEs) ในสาขาอุตสาหกรรมเป้าหมาย ได้แก่ หุ่นยนต์และระบบอัตโนมัติ เศรษฐกิจชีวภาพ (เคมีชีวภาพ ชีวเภสัชภัณฑ์ และอื่น ๆ) อิเล็กทรอนิกส์อัจฉริยะและเครื่องใช้ไฟฟ้า ยานยนต์สมัยใหม่ และสาขาความร่วมมืออุตสาหกรรมอื่น ๆ
สำหรับรูปแบบความร่วมมือ (FORMS OF COOPERATION) ได้แก่ การแลกเปลี่ยนข้อมูลที่เกี่ยวข้องกับนโยบายด้านอุตสาหกรรมและการลงทุน การแลกเปลี่ยนผู้เชี่ยวชาญหรือเจ้าหน้าที่ในสาขาอุตสาหกรรมเป้าหมาย การอำนวยความสะดวกในโครงการความร่วมมือระหว่างทั้งสองฝ่าย การเข้าร่วมการประชุม การหารือ การอภิปราย การสัมมนา การประชุมเชิงปฏิบัติการ และการจัดนิทรรศการ โดยการดำเนินงาน (IMPLEMENTATION) จัดตั้งคณะทำงานร่วมประกอบด้วยผู้แทนของทั้งสองฝ่าย โดยมีประธานร่วมฝ่ายเกาหลี คือ อธิบดีสำนักความร่วมมือการค้า กระทรวงการค้าอุตสาหกรรม และพลังงาน และฝ่ายไทย คือ ผู้อำนวยการสำนักงานเศรษฐกิจอุตสาหกรรม กระทรวงอุตสาหกรรม
14. เรื่อง  การจัดทำบันทึกความเข้าใจว่าด้วยความร่วมมือด้านการศึกษาภาษาเกาหลีระหว่างกระทรวงศึกษาธิการแห่งราชอาณาจักรไทยและกระทรวงศึกษาธิการแห่งสาธารณรัฐเกาหลี
คณะรัฐมนตรีมีมติเห็นชอบต่อร่างบันทึกความเข้าใจว่าด้วยความร่วมมือด้านการศึกษาภาษาเกาหลีระหว่างกระทรวงศึกษาธิการแห่งราชอาณาจักรไทยและกระทรวงศึกษาธิการแห่งสาธารณรัฐเกาหลี ทั้งนี้หากก่อนการลงนามมีความจำเป็นต้องปรับปรุงแก้ไขบันทึกความเข้าใจดังกล่าว ในส่วนที่มิใช่สาระสำคัญ ให้กระทรวงศึกษาธิการหารือกับกรมสนธิสัญญาและกฎหมาย กระทรวงการต่างประเทศ เพื่อพิจารณาดำเนินการในเรื่องนั้น ๆ โดยไม่ต้องนำเสนอคณะรัฐมนตรีพิจารณาอีกครั้ง รวมทั้งอนุมัติให้รัฐมนตรีว่าการกระทรวงศึกษาธิการหรือผู้แทนเป็นผู้ลงนามในบันทึกความเข้าใจว่าด้วยความร่วมมือด้านการศึกษาภาษาเกาหลีระหว่างกระทรวงศึกษาธิการแห่งราชอาณาจักรไทยและกระทรวงศึกษาธิการแห่งสาธารณรัฐเกาหลีตามที่กระทรวงศึกษาธิการเสนอ
สาระสำคัญของร่างบันทึกความเข้าใจฯ เพื่อส่งเสริมความร่วมมือด้านการศึกษาภาษาเกาหลีสำหรับนักเรียนระดับประถมศึกษาและมัธยมศึกษาของไทย โดยมีรูปแบบความร่วมมือที่หลากหลาย อาทิ การสนับสนุนโรงเรียนที่เปิดสอนภาษาเกาหลีของไทย การอบรมครูสอนภาษาเกาหลีชาวไทย การพัฒนาหลักสูตรการเรียนและตำราเรียนภาษาเกาหลี การจัดส่งครูชาวเกาหลีมาสอนในโรงเรียนของไทย รวมถึงการให้ทุนการศึกษาแก่นักเรียนไทยไปศึกษาต่อ ณ สาธารณรัฐเกาหลี เป็นต้น
15. เรื่อง ร่างบันทึกความเข้าใจว่าด้วยความร่วมมือด้านการบริหารจัดการทรัพยากรน้ำแห่งชาติแห่งราชอาณาจักรไทยและกระทรวงสิ่งแวดล้อมแห่งสาธารณรัฐเกาหลี
คณะรัฐมนตรีมีมติเห็นชอบต่อร่างบันทึกความเข้าใจว่าด้วยความร่วมมือด้านการบริหารจัดการทรัพยากรน้ำแห่งชาติระหว่างสำนักงานทรัพยากรน้ำแห่งชาติแห่งราชอาณาจักรไทย และกระทรวงสิ่งแวดล้อมแห่งสาธารณรัฐเกาหลี ทั้งนี้ หากมีความจำเป็นต้องแก้ไขปรับปรุงถ้อยคำในร่างบันทึกความเข้าใจดังกล่าวในส่วนที่ไม่ใช่สาระสำคัญและไม่ขัดต่อผลประโยชน์ของประเทศไทย ให้สำนักงานทรัพยากรน้ำแห่งชาติสามารถดำเนินการได้โดย  ไม่ต้องเสนอคณะรัฐมนตรีเพื่อพิจารณาอีกครั้ง และอนุมัติให้รองนายกรัฐมนตรี (พลเอก ประวิตร วงษ์สุวรรณ) เป็น            ผู้ลงนามในร่างบันทึกความเข้าใจว่าด้วยความร่วมมือด้านการบริหารจัดการทรัพยากรน้ำระหว่างสำนักงานทรัพยากรน้ำแห่งชาติแห่งราชอาณาจักรไทย และกระทรวงสิ่งแวดล้อมแห่งสาธารณรัฐเกาหลี ตามที่สำนักงานทรัพยากรน้ำแห่งชาติ เสนอ
สาระสำคัญของร่างบันทึกความเข้าใจฯ มีวัตถุประสงค์ เพื่อร่วมมือกันในสาขาการพัฒนาและบริหารจัดการทรัพยากรน้ำอย่างยั่งยืนบนพื้นฐานของความเสมอภาคและผลประโยชน์ร่วมกัน โดยคำนึงถึง                   การมีภูมิคุ้มกันต่อการเปลี่ยนแปลงสภาพภูมิอากาศ ในด้านต่าง ๆ ดังนี้ (1) นโยบายด้านทรัพยากรน้ำที่เพิ่มประสิทธิภาพการใช้น้ำและการบริหารจัดการทรัพยากรน้ำ (2) เครื่องมืออำนวยความสะดวกด้านน้ำที่ตอบสนองต่อแผนแม่บทการบริหารจัดการทรัพยากรน้ำของประเทศไทย (3) ระบบการบริหารจัดการน้ำอย่างชาญฉลาดด้วยการประยุกต์ใช้เทคโนโลยีสารสนเทศและการสื่อสารเพื่อที่จะสร้างระบบข้อมูลด้านน้ำอย่างบูรณาการ (4) การบริหารจัดการระบบจัดสรรน้ำสำหรับน้ำเพื่อการบริโภค อุตสาหกรรม การเกษตร และนำน้ำทะเลมาทำเป็นน้ำจืด (5) การบริหารจัดการคุณภาพน้ำและระบบนิเวศน้ำจืด (6) เทคโนโลยีการบริหารจัดการน้ำที่ทันสมัยและพลังงานหมุนเวียน
โดยดำเนินการในรูปแบบดังต่อไปนี้ (1) การศึกษาร่วม หรือวิจัยร่วม การพัฒนาเทคโนโลยี และการให้คำปรึกษาทางด้านเทคนิค (2) การแลกเปลี่ยนความรู้ ความเชี่ยวชาญ และประสบการณ์ (3) การแลกเปลี่ยนบุคลากรเพื่อการฝึกอบรม และการแลกเปลี่ยนการดูงาน (4) การสัมมนา และการประชุม ในประเด็นที่มีความสนใจร่วมกัน (5) การแลกเปลี่ยนข้อมูล และเอกสารสิ่งพิมพ์ที่เกี่ยวข้องกับสาขาความร่วมมือที่ดำเนินการร่วมกัน
ประโยชน์ที่คาดว่าจะได้รับ (1) ได้เรียนรู้เทคโนโลยีระบบการบริหารจัดการน้ำอย่างชาญฉลาดด้วยการประยุกต์ใช้เทคโนโลยีสารสนเทศและการสื่อสารเพื่อที่จะสร้างระบบข้อมูลด้านน้ำอย่างบูรณาการ                (2) การพัฒนาระบบการบริหารจัดการจัดสรรน้ำสำหรับเพื่อการบริโภค อุตสาหกรรม การเกษตร และการนำน้ำทะเลมาทำเป็นน้ำจืด (3) การขยายความร่วมมือกับสาธารณรัฐเกาหลี ในด้านการศึกษาวิจัยร่วม การแลกเปลี่ยนเทคโนโลยีและองค์ความรู้ในสาขาที่จำเป็นต่อการพัฒนาด้านทรัพยากรน้ำของไทย ซึ่งจะมีส่วนสนับสนุนความสัมพันธ์อันดีระหว่างสองประเทศให้มีความแน่นแฟ้นมากขึ้น
ทั้งนี้จะจัดให้มีการลงนามบันทึกความเข้าใจฯ ระหว่างหน่วยงานของไทยกับหน่วยงานของสาธารณรัฐเกาหลี ในวันที่ 2 กันยายน 2562 ณ ทำเนียบรัฐบาล โดยมีนายกรัฐมนตรีไทยและประธานาธิบดีสาธารณรัฐเกาหลี ร่วมเป็นสักขีพยาน
16.  เรื่อง  ขอความเห็นชอบร่างความตกลงว่าด้วยการต่ออายุบันทึกความเข้าใจว่าด้วยความร่วมมือระบบรางระหว่างกระทรวงคมนาคมแห่งราชอาณาจักรไทยและกระทรวงที่ดิน โครงสร้างพื้นฐาน และการขนส่งแห่งสาธารณรัฐเกาหลี
คณะรัฐมนตรีมีมติเห็นชอบร่างความตกลงว่าด้วยการต่ออายุบันทึกความเข้าใจว่าด้วยความร่วมมือระบบรางระหว่างกระทรวงคมนาคมแห่งราชอาณาจักรไทยและกระทรวงที่ดิน โครงสร้างพื้นฐาน และการขนส่งแห่งสาธารณรัฐเกาหลี ทั้งนี้ หากมีความจำเป็นต้องปรับปรุง แก้ไขร่างความตกลงว่าด้วยการต่ออายุบันทึกความเข้าใจฯ ในส่วนที่มิใช่สาระสำคัญก่อนการลงนาม และเป็นประโยชน์ต่อประเทศไทย ให้อยู่ในดุลยพินิจของกระทรวงคมนาคมโดยไม่ต้องนำเสนอคณะรัฐมนตรีเพื่อพิจารณาอีกครั้ง และอนุมัติให้รัฐมนตรีว่าการกระทรวงคมนาคม หรือ            ผู้ที่ได้รับมอบหมายเป็นผู้ลงนามฝ่ายไทยสำหรับการลงนามดังกล่าว ตามที่กระทรวงคมนาคม เสนอ
สาระสำคัญของเรื่อง กระทรวงคมนาคมและกระทรวงที่ดิน โครงสร้างพื้นฐาน และการขนส่งแห่งสาธารณรัฐเกาหลีได้ลงนามบันทึกความเข้าใจว่าด้วยความร่วมมือด้านระบบรางร่วมกัน เมื่อวันที่ 19 พฤษภาคม 2556 และสิ้นสุดการมีผลใช้บังคับเมื่อวันที่ 18 พฤษภาคม 2559 จึงได้มีการลงนามความตกลงว่าด้วยการต่ออายุบันทึกความเข้าใจว่าด้วยความร่วมมือระบบรางฯ เมื่อวันที่ 11 ตุลาคม 2559 โดยมีวัตถุประสงค์เพื่อส่งเสริมการดำเนินงานความร่วมมือด้านการขนส่งทางรางของทั้งสองประเทศอย่างต่อเนื่อง ความตกลงฯ มีอายุ 2 ปี และต่ออายุได้อีก 2 ปี ตามความเห็นชอบของทั้งสองฝ่าย เพื่อให้การดำเนินงานมีการดำเนินการอย่างต่อเนื่อง ซึ่งจะมีการลงนามความตกลงดังกล่าวในช่วงการเยือนไทยอย่างเป็นทางการของประธานาธิบดีสาธารณรัฐเกาหลี ระหว่างวันที่ 1 – 3 กันยายน 2562
17.  เรื่อง  กรอบการเจรจาของประเทศไทยและองค์ประกอบคณะผู้แทนไทยเพื่อเข้าร่วมการประชุมภาคีอนุสัญญาสหประชาชาติว่าด้วยการต่อต้านการแปรสภาพเป็นทะเลทราย สมัยที่ 14
คณะรัฐมนตรีมีมติเห็นชอบท่าทีการเจรจาของประเทศไทยสำหรับเป็นกรอบในการประชุมรัฐภาคีอนุสัญญาสหประชาชาติว่าด้วยการต่อต้านการแปรสภาพเป็นทะเลทราย สมัยที่ 14 และรับทราบองค์ประกอบคณะผู้แทนไทยเข้าร่วมการประชุมรัฐภาคีอนุสัญญาสหประชาชาติว่าด้วยการต่อต้านการแปรสภาพเป็นทะเลทราย สมัยที่ 14 ตามที่กระทรวงเกษตรและสหกรณ์ เสนอ
สาระสำคัญ ท่าทีการเจรจาของประเทศไทย กรมพัฒนาที่ดินได้จัดทำท่าทีการเจรจาของประเทศไทยตามประเด็นสำคัญของอนุสัญญาฯ ประกอบด้วย หลักการการพัฒนาที่ยั่งยืนในบริบทที่เกี่ยวข้องกับอนุสัญญาฯ การเพิ่มประสิทธิภาพการดำเนินงานของอนุสัญญาฯ แนวทางการดำเนินงานของอนุสัญญาฯ ในปี 2563 – 2564 และประเด็นอื่น ๆ สำหรับใช้เป็นกรอบในการเจรจาในระหว่างการประชุมรัฐภาคีอนุสัญญาฯ
โดยมีองค์ประกอบผู้แทนไทย เพื่อเข้าร่วมการประชุมรัฐภาคีอนุสัญญาว่าด้วยการต่อต้านการแปรสภาพเป็นทะเลทราย สมัยที่ 14 ระหว่างวันที่ 2 – 13 กันยายน 2562 ณ the India Expo Center and Mart     กรุงนิวเดลี ประเทศอินเดีย ดังนี้ (1) อธิบดีกรมพัฒนาที่ดิน หัวหน้าคณะผู้แทนไทย (2) ผู้แทนกรมพัฒนาที่ดิน 5 คน (3) ผู้แทนกรมชลประทาน 1 คน (4) ผู้แทนสำนักงานการปฏิรูปที่ดินเพื่อเกษตรกรรม 3 คน (5) ผู้แทนสำนักงานเศรษฐกิจการเกษตร 1 คน (6) ผู้แทนกรมฝนหลวงและการบินเกษตร 1 คน (7) ผู้แทนกรมอุทยานแห่งชาติ สัตว์ป่าและพันธุ์พืช 2 คน (8) ผู้แทนกรมป่าไม้ 1 คน  (9) ผู้แทนสมาคมดินและปุ๋ยแห่งประเทศไทย 1 คน
แต่งตั้ง
18. เรื่อง การแต่งตั้งข้าราชการให้ดำรงตำแหน่งเลขาธิการสภาความมั่นคงแห่งชาติ
คณะรัฐมนตรีมีมติอนุมัติตามที่สำนักงานสภาความมั่นคงแห่งชาติเสนอรับโอน พลเอก สมศักดิ์  รุ่งสิตา ข้าราชการทหาร ตำแหน่ง รองปลัดกระทรวง สำนักงานปลัดกระทรวง กระทรวงกลาโหม มาบรรจุเป็นข้าราชการพลเรือนสามัญ และแต่งตั้งให้ดำรงตำแหน่ง เลขาธิการสภาความมั่นคงแห่งชาติ สำนักนายกรัฐมนตรี ตั้งแต่วันที่ 1 ตุลาคม 2562 เพื่อทดแทนผู้ที่จะเกษียณอายุราชการ โดยผู้มีอำนาจสั่งบรรจุทั้งสองฝ่ายได้ตกลงยินยอมการโอน ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป
19. เรื่อง การแต่งตั้งข้าราชการ (สำนักงานคณะกรรมการส่งเสริมการลงทุน)
คณะรัฐมนตรีมีมติอนุมัติตามที่สำนักงานคณะกรรมการส่งเสริมการลงทุนเสนอแต่งตั้ง นายเศกสรรค์ เรืองโวหาร ที่ปรึกษาด้านการลงทุน (นักวิเคราะห์นโยบายและแผนทรงคุณวุฒิ) สำนักงานคณะกรรมการส่งเสริมการลงทุน ให้ดำรงตำแหน่ง รองเลขาธิการคณะกรรมการส่งเสริมการลงทุน สำนักงานคณะกรรมการส่งเสริมการลงทุน สำนักนายกรัฐมนตรี ตั้งแต่วันที่ 1 ตุลาคม 2562 เพื่อทดแทนตำแหน่งที่ผู้ครองตำแหน่งอยู่เดิมจะเกษียณอายุราชการ ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป
20. เรื่อง การแต่งตั้งข้าราชการพลเรือนสามัญ (กระทรวงการต่างประเทศ)
คณะรัฐมนตรีมีมติอนุมัติตามที่กระทรวงการต่างประเทศเสนอแต่งตั้งข้าราชการพลเรือนสามัญ สังกัดกระทรวงการต่างประเทศ ให้ดำรงตำแหน่งประเภทบริหารระดับสูง จำนวน 2 ราย ดังนี้
1. นางสาวนิธิวดี มานิตกุล กงสุลใหญ่ สถานกงสุลใหญ่ ณ นครคุนหมิง สาธารณรัฐประชาชนจีน ให้ดำรงตำแหน่ง เอกอัครราชทูต สถานเอกอัครราชทูต ณ กรุงบราซิเลีย สหพันธ์สาธารณรัฐบราซิล
2. นายชัยรัตน์ พรทิพย์วรเวทย์ กงสุลใหญ่ สถานกงสุลใหญ่ ณ นครหนานหนิง สาธารณรัฐประชาชนจีน ให้ดำรงตำแหน่ง เอกอัครราชทูต สถานเอกอัครราชทูต ณ กรุงบูคาเรสต์ โรมาเนีย
ตั้งแต่วันที่ 1 ตุลาคม 2562 เพื่อทดแทนผู้ที่จะเกษียณอายุราชการ ซึ่งการแต่งตั้งข้าราชการให้ไปดำรงตำแหน่งเอกอัครราชทูตประจำต่างประเทศทั้ง 2 ราย ดังกล่าว ได้รับความเห็นชอบจากประเทศผู้รับ ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป
21. เรื่อง การแต่งตั้งข้าราชการให้ดำรงตำแหน่งประเภทบริหารระดับสูง (กระทรวงเกษตรและสหกรณ์)
คณะรัฐมนตรีมีมติอนุมัติตามที่รัฐมนตรีว่าการกระทรวงเกษตรและสหกรณ์เสนอแต่งตั้งข้าราชการพลเรือนสามัญ สังกัดกระทรวงเกษตรและสหกรณ์ ให้ดำรงตำแหน่งประเภทบริหารระดับสูง จำนวน 7 ราย ดังนี้
1. นายวราวุธ ชูธรรมธัช ผู้ตรวจราชการกระทรวง สำนักงานปลัดกระทรวง ดำรงตำแหน่ง            รองปลัดกระทรวง สำนักงานปลัดกระทรวง
2. นางอุมาพร พิมลบุตร ผู้ตรวจราชการกระทรวง สำนักงานปลัดกระทรวง ดำรงตำแหน่ง             รองปลัดกระทรวง สำนักงานปลัดกระทรวง
3. นายพิศาล พงศาพิชณ์ ผู้ตรวจราชการกระทรวง สำนักงานปลัดกระทรวง ดำรงตำแหน่ง               รองปลัดกระทรวง สำนักงานปลัดกระทรวง
4. นายสำราญ สาราบรรณ์ อธิบดีกรมส่งเสริมการเกษตร ดำรงตำแหน่ง รองปลัดกระทรวง สำนักงานปลัดกระทรวง
5. นายสุดสาคร ภัทรกุลนิษฐ์ ผู้ตรวจราชการกระทรวง สำนักงานปลัดกระทรวง ดำรงตำแหน่ง อธิบดีกรมการข้าว
6. นายมีศักดิ์ ภักดีคง รองปลัดกระทรวง สำนักงานปลัดกระทรวง ดำรงตำแหน่ง อธิบดีกรมประมง
7. นายเข้มแข็ง ยุติธรรมดำรง ผู้ตรวจราชการกระทรวง สำนักงานปลัดกระทรวง ดำรงตำแหน่ง อธิบดีกรมส่งเสริมการเกษตร
ตั้งแต่วันที่ 1 ตุลาคม 2562 เพื่อทดแทนผู้ที่จะเกษียณอายุราชการและสับเปลี่ยนหมุนเวียน ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป
22. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง (กระทรวงยุติธรรม)
คณะรัฐมนตรีมีมติอนุมัติตามที่รัฐมนตรีว่าการกระทรวงยุติธรรมเสนอแต่งตั้งข้าราชการพลเรือนสามัญ สังกัดกระทรวงยุติธรรม ให้ดำรงตำแหน่งประเภทบริหารระดับสูง จำนวน 3 ราย ดังนี้
1. นายประสาร มหาลี้ตระกูล อธิบดีกรมคุมประพฤติ ดำรงตำแหน่ง รองปลัดกระทรวง สำนักงานปลัดกระทรวง
2. นายวิตถวัลย์ สุนทรขจิต ผู้ตรวจราชการกระทรวง สำนักงานปลัดกระทรวง ดำรงตำแหน่ง อธิบดีกรมคุมประพฤติ
3. นายเรืองศักดิ์ สุวารี ผู้ตรวจราชการกระทรวง สำนักงานปลัดกระทรวง ดำรงตำแหน่ง อธิบดีกรมคุ้มครองสิทธิและเสรีภาพ
ตั้งแต่วันที่ 1 ตุลาคม 2562 เพื่อทดแทนผู้ที่จะเกษียณอายุราชการและตำแหน่งที่จะว่าง ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป
23. เรื่อง การแต่งตั้งข้าราชการการเมือง (สำนักเลขาธิการนายกรัฐมนตรี)
คณะรัฐมนตรีมีมติเห็นชอบตามที่สำนักเลขาธิการนายกรัฐมนตรีเสนอการแต่งตั้งบุคคลให้ดำรงตำแหน่งข้าราชการการเมือง ตำแหน่งประจำสำนักเลขาธิการนายกรัฐมนตรี จำนวน 4 ราย ดังนี้
1. นางสาวนริศา อดิเทพวรพันธุ์
2. นายภาณุวัฒน์ พันธุ์วิชาติกุล
3. นายวัชระ กรรณิการ์
4. นายธนพร สมศรี
ทั้งนี้ ตั้งแต่วันที่ 27 สิงหาคม 2562 เป็นต้นไป
24. เรื่อง การแต่งตั้งข้าราชการการเมือง (สำนักเลขาธิการนายกรัฐมนตรี)
คณะรัฐมนตรีมีมติเห็นชอบตามที่สำนักเลขาธิการนายกรัฐมนตรีเสนอการแต่งตั้ง นายธวัช สุทธวงค์ ให้ดำรงตำแหน่งข้าราชการการเมือง ตำแหน่งประจำสำนักเลขาธิการนายกรัฐมนตรี ทั้งนี้ ตั้งแต่วันที่ 27 สิงหาคม 2562 เป็นต้นไป
25. เรื่อง การแต่งตั้งกรรมการผู้ช่วยรัฐมนตรี
คณะรัฐมนตรีมีมติเห็นชอบตามที่สำนักเลขาธิการนายกรัฐมนตรีเสนอแต่งตั้งบุคคลเป็นกรรมการผู้ช่วยรัฐมนตรี จำนวน 3 ราย ดังนี้
1. นายสุทธิชัย จรูญเนตร กรรมการผู้ช่วยรัฐมนตรีประจำสำนักนายกรัฐมนตรี
2. นายนเรศ ธำรงค์ทิพยคุณ กรรมการผู้ช่วยรัฐมนตรีประจำสำนักนายกรัฐมนตรี
3. นายจำลอง พรมสวัสดิ์ กรรมการผู้ช่วยรัฐมนตรีประจำกระทรวงการอุดมศึกษา วิทยาศาสตร์ วิจัยและนวัตกรรม
ทั้งนี้ ให้มีผลตั้งแต่วันที่นายกรัฐมนตรีลงนามในประกาศแต่งตั้งและมอบหมายให้เป็นผู้ช่วยรัฐมนตรีประจำกระทรวง
26. เรื่อง แต่งตั้งข้าราชการการเมือง (กระทรวงเกษตรและสหกรณ์)
คณะรัฐมนตรีมีมติอนุมัติตามที่กระทรวงเกษตรและสหกรณ์เสนอแต่งตั้งข้าราชการการเมือง ดังนี้
1. นางวันเพ็ญ เศรษฐรักษา ให้ดำรงตำแหน่ง ที่ปรึกษารัฐมนตรีช่วยว่าการกระทรวงเกษตรและสหกรณ์ (รัฐมนตรีช่วยว่าการกระทรวงเกษตรและสหกรณ์ (นางสาวมนัญญา ไทยเศรษฐ์))
2. นายวิชัย ด่านรุ่งโรจน์ ให้ดำรงตำแหน่ง ผู้ช่วยเลขานุการรัฐมนตรีว่าการกระทรวงเกษตรและสหกรณ์ (รัฐมนตรีช่วยว่าการกระทรวงเกษตรและสหกรณ์ (นางสาวมนัญญา ไทยเศรษฐ์))
27. เรื่อง การมอบหมายอำนาจหน้าที่ให้รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย
คณะรัฐมนตรีมีมติอนุมัติเป็นหลักการในการแต่งตั้งผู้รักษาราชการแทนรัฐมนตรีว่าการกระทรวงมหาดไทย ในกรณีที่รัฐมนตรีว่าการกระทรวงมหาดไทยไม่อาจปฏิบัติราชการได้ ตามความในมาตรา 42 แห่งพระราชบัญญัติระเบียบบริหารราชการแผ่นดิน พ.ศ. 2534 โดยมอบหมายให้รัฐมนตรีช่วยว่าการกระทรวงมหาดไทยเป็นผู้รักษาราชการแทนรัฐมนตรีว่าการกระทรวงมหาดไทย จำนวน 2 ราย ตามลำดับ ตามที่กระทรวงมหาดไทยเสนอ โดยให้รวมถึงกรณีที่ไม่มีผู้ดำรงตำแหน่งรัฐมนตรีว่าการกระทรวงมหาดไทยด้วย ดังนี้
1. นายนิพนธ์ บุญญามณี
2. นายทรงศักดิ์ ทองศรี
ทั้งนี้ ตั้งแต่วันที่ 27 สิงหาคม 2562 เป็นต้นไป
28. เรื่อง การแต่งตั้งข้าราชการการเมือง (สำนักเลขาธิการนายกรัฐมนตรี)
คณะรัฐมนตรีมีมติเห็นชอบตามที่สำนักเลขาธิการนายกรัฐมนตรีเสนอแต่งตั้งบุคคลให้ดำรงตำแหน่งข้าราชการการเมือง ตำแหน่งประจำสำนักเลขาธิการนายกรัฐมนตรี จำนวน 10 ราย ดังนี้
1. นางสาวผกามาศ เจริญพันธ์
2. นายฉลอง เรี่ยวแรง
3. นายจำลอง ภูนวนทา
4. นายสมศักดิ์ คุณเงิน
5. จ่าสิบเอก พัฒณปกรณ์ ดอนตุ้มไพร
6. นายณัฐกานต์ ไชยรบ
7. นายจักรวี วิสุทธิผล
8. นายเรวัตร์ อินทพงษ์
9. นายนรพล ตันติมนตรี
10. ผู้ช่วยศาสตราจารย์ ธนันท์วัฒน์ สภานุรัตน์
ทั้งนี้ ตั้งแต่วันที่ 27 สิงหาคม 2562 เป็นต้นไป
29. เรื่อง การแต่งตั้งข้าราชการการเมือง (สำนักเลขาธิการนายกรัฐมนตรี)
คณะรัฐมนตรีมีมติเห็นชอบตามที่สำนักเลขาธิการนายกรัฐมนตรีเสนอแต่งตั้ง นางสาวนพวรรณ หัวใจมั่น ให้ดำรงตำแหน่งข้าราชการการเมือง ตำแหน่งประจำสำนักเลขาธิการนายกรัฐมนตรี ทั้งนี้ ตั้งแต่วันที่ 27 สิงหาคม 2562 เป็นต้นไป
30. เรื่อง การแต่งตั้งข้าราชการการเมือง (กระทรวงการคลัง)
คณะรัฐมนตรีมีมติเห็นชอบตามที่กระทรวงการคลังเสนอแต่งตั้ง นายพิพัฒน์ชัย ภัครัชตานนท์ ดำรงตำแหน่ง ผู้ช่วยเลขานุการรัฐมนตรีว่าการกระทรวงการคลัง ทั้งนี้ ตั้งแต่วันที่ 27 สิงหาคม 2562 เป็นต้นไป
31. เรื่อง  คำสั่งสำนักนายกรัฐมนตรี ที่  207/2562 เรื่อง  แก้ไขเพิ่มเติมคำสั่งมอบหมายและมอบอำนาจให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี และคำสั่งมอบหมายให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการ รองประธานกรรมการ  และกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี
คณะรัฐมนตรีมีมติรับทราบคำสั่งสำนักนายกรัฐมนตรี ที่  207/2562 เรื่อง  แก้ไขเพิ่มเติมคำสั่งมอบหมายและมอบอำนาจให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี และคำสั่งมอบหมายให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการ รองประธานกรรมการ  และกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี
ตามที่ได้มีคำสั่งสำนักนายกรัฐมนตรี ที่ 166/2562 เรื่อง มอบหมายและมอบอำนาจให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี ลงวันที่ 30 กรกฎาคม 2562 และคำสั่งสำนักนายกรัฐมนตรี  ที่ 167/2562 เรื่อง มอบหมายให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการ รองประธานกรรมการ และกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี ลงวันที่ 30 กรกฎาคม 2562 นั้น
เพื่อให้การบริหารราชการแผ่นดินดำเนินไปด้วยความเรียบร้อย เหมาะสม อาศัยอำนาจตามความในมาตรา 10 และมาตรา 15 แห่งพระราชบัญญัติระเบียบบริหารราชการแผ่นดิน พ.ศ. 2534 ซึ่งแก้ไขเพิ่มเติมโดยพระราชบัญญัติระเบียบบริหารราชการแผ่นดิน (ฉบับที่ 5) พ.ศ. 2545 มาตรา 11 และมาตรา 12 แห่งพระราชบัญญัติระเบียบบริหารราชการแผ่นดิน พ.ศ. 2534 และมาตรา 38 แห่งพระราชบัญญัติระเบียบบริหารราชการแผ่นดิน พ.ศ. 2534 ซึ่งแก้ไขเพิ่มเติมโดยพระราชบัญญัติระเบียบบริหารราชการแผ่นดิน (ฉบับที่ 7) พ.ศ. 2550 ประกอบกับพระราชกฤษฎีกาว่าด้วยการมอบอำนาจ พ.ศ. 2550 จึงให้แก้ไขเพิ่มเติม
คำสั่งมอบหมายและมอบอำนาจให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี และคำสั่งมอบหมายให้ รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการ รองประธานกรรมการ และกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี  ดังนี้
1. ให้ยกเลิกข้อ 2.1.1 แห่งคำสั่งสำนักนายกรัฐมนตรี ที่ 166/2562 เรื่อง มอบหมายและมอบอำนาจให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี ลงวันที่ 30 กรกฎาคม 2562
2. เพิ่มความต่อไปนี้เป็น ข้อ 2.2.6 แห่งคำสั่งสำนักนายกรัฐมนตรี ที่ 167/2562 เรื่อง มอบหมายให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการ  รองประธานกรรมการ และกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี  ลงวันที่ 30 กรกฎาคม 2562
“2.2.6 รองประธานกรรมการในคณะกรรมการนโยบายเพิ่มขีดความสามารถในการแข่งขันของประเทศสำหรับอุตสาหกรรมเป้าหมาย”
3. ให้ยกเลิกข้อ 4.2.2 แห่งคำสั่งสำนักนายกรัฐมนตรี ที่ 167/2562 เรื่อง มอบหมายให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติหน้าที่ประธานกรรมการ รองประธานกรรมการ และกรรมการในคณะกรรมการต่าง ๆ ตามกฎหมาย และระเบียบสำนักนายกรัฐมนตรี ลงวันที่ 30 กรกฎาคม 2562
ทั้งนี้  ตั้งแต่วันที่ 27 สิงหาคม พ.ศ. 2562 เป็นต้นไป
*******************************

ที่มา : https://www.thaigov.go.th/news/contents/details/22544
