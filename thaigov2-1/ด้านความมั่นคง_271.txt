รัฐบาลไทย-ข่าวทำเนียบรัฐบาล-กระทรวงมหาดไทยต้อนรับคณาจารย์ และนักศึกษา วปอ. รุ่นที่ 62 เน้นการทำงานแบบบูรณาการเพื่อบำบัดทุกข์ บำรุงสุขประชาชนทุกพื้นที่

วันพุธที่ 16 ตุลาคม 2562
กระทรวงมหาดไทยต้อนรับคณาจารย์ และนักศึกษา วปอ. รุ่นที่ 62 เน้นการทำงานแบบบูรณาการเพื่อบำบัดทุกข์ บำรุงสุขประชาชนทุกพื้นที่
กระทรวงมหาดไทยต้อนรับคณาจารย์ และนักศึกษา วปอ. รุ่นที่ 62 เน้นการทำงานแบบบูรณาการเพื่อบำบัดทุกข์ บำรุงสุขประชาชนทุกพื้นที่
วันนี้ (15 ต.ค. 62) เวลา 13.30 น. ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายพรพจน์ เพ็ญพาส รองปลัดกระทรวงมหาดไทยเป็นประธานการต้อนรับ และกล่าวต้อนรับ พลโท พิสัณห์ ปฐมเอม ผู้อำนวยการวิทยาลัยป้องกันราชอาณาจักร และคณะนักศึกษาวิทยาลัยป้องกันราชอาณาจักร หลักสูตรการป้องกันราชอาณาจักร (วปอ.) รุ่นที่ 62 จำนวน 180 คน โดยมี ผู้บริหารระดับสูงของกระทรวงมหาดไทย ร่วมต้อนรับและบรรยายสรุปภารกิจของส่วนราชการระดับกรมในสังกัดกระทรวงมหาดไทย
รองปลัดกระทรวงมหาดไทย ได้กล่าวต้อนรับคณะดูงาน โดยกระทรวงมหาดไทยมีความยินดีเป็นอย่างยิ่งที่ได้ต้อนรับคณาจารย์และนักศึกษา วปอ. รุ่นที่ 62 ซึ่งเดินทางมาดูกิจการและศึกษาภูมิประเทศภาคการปฐมนิเทศ (กรุงเทพมหานคร) โดยภารกิจของกระทรวงมหาดไทยมีอำนาจหน้าที่ในการ “บำบัดทุกข์ บำรุงสุข” ให้กับประชาชนซึ่งมีภารกิจและขอบเขตงานที่กว้าง ครอบคลุมเกือบทุกเรื่อง ตั้งแต่การรักษาความสงบเรียบร้อย ความมั่นคงภายใน การอำนวยความเป็นธรรมของสังคม การส่งเสริมและพัฒนาการเมืองการปกครอง การบริหารราชการส่วนภูมิภาค ท้องที่ ท้องถิ่นและพัฒนาชุมชน กิจการสาธารณภัยและการพัฒนาเมือง รวมทั้งการทะเบียนราษฎร ซึ่งมีความเกี่ยวข้องกับประชาชนตลอดช่วงชีวิต ผ่านกลไกการทำงาน ทั้งส่วนกลาง ที่ผ่านส่วนราชการระดับกรม/รัฐวิสาหกิจในลักษณะกลุ่มภารกิจ (Cluster) และส่วนภูมิภาคและส่วนท้องถิ่น ผู้ว่าราชการ 76 จังหวัดและนายอำเภอ 878 อำเภอในฐานะผู้จัดการ/ผู้อำนวยการพื้นที่ (Area Manager) และผู้ปกครองท้องที่ รวมถึงองค์กรปกครองส่วนท้องถิ่น 7,852 แห่ง ตลอดจนกำลังสนับสนุนการดำเนินงานของภาครัฐในพื้นที่ต่างๆ เช่น สมาชิกกองอาสารักษาดินแดน (อส.) คณะกรรมการหมู่บ้าน (กม.) อาสาสมัครป้องกันภัยฝ่ายพลเรือน (อพปร.) ชุดคุ้มครองตำบล (ชคต.) ซึ่งทั้งหมดเป็นกลไกการทำงานของกระทรวงมหาดไทยที่สำคัญในบูรณาการทำงานในระดับพื้นที่ทุกมิติ โดยใช้ยุทธศาสตร์ชาติและแผนปฏิบัติราชการกระทรวงมหาดไทย พ.ศ. 2563 - 2565 เป็นตัวกำหนดทิศทางในการขับเคลื่อนงาน ภายใต้วิสัยทัศน์ “ประชาชนมีรากฐานการดำรงชีวิตและพัฒนาสู่อนาคตได้อย่างมั่นคงและสมดุล ตามหลักปรัชญาของเศรษฐกิจพอเพียง”
นายพรพจน์ เพ็ญพาส รองปลัดกระทรวงมหาดไทย ได้กล่าวเพิ่มเติมว่ากระทรวงมหาดไทยมุ่งมั่นขับเคลื่อนงานอย่างบูรณาการร่วมกับหน่วยงานทั้งภาครัฐและภาคเอกชน ในการบำบัดทุกข์ บำรุงสุขให้กับพี่น้องประชาชนทุกพื้นที่ของประเทศอย่างจริงจังและยั่งยืน.
กองสารนิเทศ สป.มท.
ครั้งที่   173/2562
วันที่  15 ต.ค. 2562

ที่มา : https://www.thaigov.go.th/news/contents/details/23861
