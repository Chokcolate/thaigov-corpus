รัฐบาลไทย-ข่าวทำเนียบรัฐบาล-รับฟังภาพรวมการศึกษาเชียงใหม่

วันอังคารที่ 6 สิงหาคม 2562
รับฟังภาพรวมการศึกษาเชียงใหม่
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ พบปะและหารือถึงการจัดการศึกษาภาพรวมของจังหวัดเชียงใหม่
เมื่อวันอาทิตย์ที่ 4 สิงหาคม 2562 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ พบปะและหารือถึงการจัดการศึกษาภาพรวมของจังหวัดเชียงใหม่กับศึกษาธการภาค 15 ศึกษาธิการจังหวัดเชียงใหม่ ผู้อำนวยการสำนักงานเขตพื้นที่การศึกษามัธยมศึษา เขต 34 และผู้อำนวยการสำนักงานเขตพื้นที่การศึกษาเชียงใหม่ เขต 1-6 ณ ห้องประชุมโรงเรียนพุทธิโสภณ จังหวัดเชียงใหม่
รมว.ศึกษาธิการ กล่าวภายหลังการหารือว่า ได้รับฟังสภาพการศึกษาและการจัดการศึกษาภาพรวมในปัจจุบันของสถานศึกษาในพื้นที่จังหวัดเชียงใหม่ เพื่อนำไปสู่แนวทางการแก้ไขปัญหาใน 2 เรื่องที่สำคัญ คือ การลดความซ้ำซ้อน และเพื่อส่งเสริมการจัดการศึกษาที่มีคุณภาพและประสิทธิภาพ ทั้งคุณภาพของโรงเรียน ครู และนักเรียน
ซึ่งแน่นอนว่า สถานศึกษาในแต่ละพื้นที่มีบริบทของการจัดการศึกษาที่แตกต่างกัน และแต่ละบริบทก็ต้องได้รับการสนับสนุนที่มีระดับความเข้มข้นที่แตกต่างกันด้วย อาทิ โรงเรียนในพื้นที่ห่างไกลต้องได้รับการสนับสนุนในหลายมิติจึงจะเพิ่มคุณภาพอย่างเห็นผลได้ชัด เรื่องของอาหารกลางวัน หรือแม้กระทั่งเรื่องของครูในโรงเรียนบนเขาสูงหรือในเกาะแก่ง ที่มีครูไม่ครบชั้น เป็นต้น ดังนั้นเรื่องของสร้างโอกาสทางการศึกษาอย่างเท่าเทียมทั่วถึงทุกโรงเรียน เป็นปัจจัยสำคัญที่จะช่วยลดความเหลื่อมล้ำทางการศึกษา และเป็นการลงทุนในการพัฒนาทรัพยากรมนุษย์ตั้งแต่เริ่มแรก เพื่อผลิตกำลังคนที่มีคุณภาพไปช่วยพัฒนาประเทศ สอดคล้องกับยุทธศาสตร์ชาติระยะ 20 ปี ได้ตามเป้าหมายของรัฐบาล
ในส่วนของครู จะต้องได้รับการพัฒนาความสามารถการสอนขั้นพื้นฐานที่เท่าเทียมกัน ไม่ว่าครูคนนั้นจะอยู่ในพื้นที่ใด จะต่างจังหวัดหรือกรุงเทพฯ ก็ตาม หนึ่งในวิธีที่จะช่วยสร้างความเท่าเทียมในการเข้าถึงความรู้ ก็คือการนำเทคโนโลยีมาปรับใช้ในการเรียนการสอนและอบรมพัฒนาครู แบบ Two way communication ทั้งการใช้เทคโนโลยี Voice to text (เปลี่ยนเสียงเป็นข้อความ พร้อมจำแนกข้อมูล) การพูดคุยสดผ่าน youtube เป็นต้น เพื่อลดภาระ ลดเวลาและค่าใช้จ่ายในการเดินทางของครู รวมไปถึงการเพิ่มสวัสดิการครู เพื่อเป็นขวัญกำลังใจให้กับครูที่พัฒนาตนเอง หากครูมีคุณภาพสูงขึ้นก็ควรได้รับสวัสดิการเพิ่มขึ้นด้วยเช่นกัน
อย่างไรก็ตาม ขอฝากผู้อำนวยการสำนักงานเขตพื้นที่การศึกษา จังหวัดเชียงใหม่ บริหารจัดการสถานศึกษาโดยคำนึงถึงคุณภาพเป็นสำคัญ และหวังว่าทุกฝ่ายจะร่วมมือร่วมใจกัน ทำงานร่วมกัน เพื่อเด็ก ๆ และประชาชนในพื้นที่อย่างเต็มที่
อรพรรณ​ ฤทธิ์​มั่น​: สรุป
นวรัตน์​ ราม​สูต​: เรียบเรียง
ยุทธ​พงศ์​ เลือก​กลั่น​ดี​: ถ่ายภาพ
กลุ่ม​ประชา​สัมพันธ์​ สร.ศธ.: รายงาน

ที่มา : https://www.thaigov.go.th/news/contents/details/22038
