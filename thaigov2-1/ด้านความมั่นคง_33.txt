รัฐบาลไทย-ข่าวทำเนียบรัฐบาล-ก.แรงงาน จับมือ นิคมฯ ลาดกระบัง จัดกิจกรรมบริจาคโลหิต เฉลิมพระเกียรติพระบาทสมเด็จพระเจ้าอยู่หัว

วันอังคารที่ 30 กรกฎาคม 2562
ก.แรงงาน จับมือ นิคมฯ ลาดกระบัง จัดกิจกรรมบริจาคโลหิต เฉลิมพระเกียรติพระบาทสมเด็จพระเจ้าอยู่หัว
กระทรวงแรงงาน จัดกิจกรรมร่วมบริจาคโลหิต ครั้งที่ 5 ณ สำนักงานนิคมอุตสาหกรรมลาดกระบัง เขตลาดกระบัง กรุงเทพมหานคร จากจำนวน 15 ครั้ง ช่วยเหลือผู้ใช้แรงงานและประชาชนที่ประสบอันตรายจากการทำงาน ส่งเสริมรณรงค์ทุกภาคส่วนตระหนักถึงความเสียสละ
กระทรวงแรงงาน จัดกิจกรรมร่วมบริจาคโลหิต ครั้งที่ 5 ณ สำนักงานนิคมอุตสาหกรรมลาดกระบัง เขตลาดกระบัง กรุงเทพมหานคร จากจำนวน 15 ครั้ง ช่วยเหลือผู้ใช้แรงงานและประชาชนที่ประสบอันตรายจากการทำงาน ส่งเสริมรณรงค์ทุกภาคส่วนตระหนักถึงความเสียสละและทำความดีโดยไม่หวังผลตอบแทน เฉลิมพระเกียรติเนื่องในโอกาสมหามงคลพระราชพิธีบรมราชาภิเษก ปี 2562
วันนี้ (30 ก.ค.62) นายทศพล กฤตวงศ์วิมาน ผู้ตรวจราชการกระทรวงแรงงาน เป็นประธานในพิธีเปิดกิจกรรมกระทรวงแรงงานร่วมบริจาคโลหิต ครั้งที่ 5 เฉลิมพระเกียรติเนื่องในโอกาสมหามงคลพระราชพิธีบรมราชาภิเษก โดยมี นายสมภพ ปราบณรงค์ ที่ปรึกษากฎหมาย นายนิยม สองแก้ว ผู้ช่วยปลัดกระทรวงแรงงาน นางเธียรรัตน์ นะวะมะวัฒน์ รองอธิบดีกรมการจัดหางาน และผู้บริหารระดับสูงกระทรวงแรงงาน เข้าร่วมในครั้งนี้ด้วย โอกาสนี้มี นางสาวกังสดาล พงษ์สวัสดิ์ ผู้อำนวยการสำนักงานนิคมอุตสาหกรรมลาดกระบัง กล่าวรายงาน ณ สำนักงานนิคมอุตสาหกรรมลาดกระบัง เขตลาดกระบัง กรุงเทพมหานคร โดยกล่าวว่า พระบาทสมเด็จพระเจ้าอยู่หัวได้ทรงพระราชทานพระปฐมบรมราชโองการ เนื่องในพระราชพิธีบรมราชาภิเษก เมื่อวันที่ 4 พฤษภาคม 2562 ความว่า“เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” ซึ่งแสดงถึงพระราชปณิธานที่จะพัฒนาให้ประเทศชาติมีความเจริญรุ่งเรือง มั่นคง และส่งเสริม ดูแล รักษาคุณภาพชีวิตให้ประชาชนมีความเป็นอยู่ที่ดีขึ้น นอกจากนี้ พระบาทสมเด็จพระเจ้าอยู่หัว ยังได้ทรงพระราชทานโครงการจิตอาสาพระราชทาน 904 วปร. เพื่อเป็นแบบอย่างในการพัฒนาชุมชน เพื่อให้ทุกภาคส่วนได้เห็นเป็นแนวทางในการพัฒนา ส่งเสริม ดูแล รักษา คุณภาพชีวิตของประชาชนในชุมชน
นายทศพลฯ กล่าวต่อว่า การจัดกิจกรรมครั้งนี้เป็นครั้งที่ 5 โดยมีกลุ่มเป้าหมาย ผู้บริหาร ข้าราชการ เจ้าหน้าที่ในสังกัด ตลอดจนองค์กรนายจ้าง ลูกจ้าง ผู้ใช้แรงงานทั้งในระบบและนอกระบบจำนวน 300 คน ซึ่งมีเป้าหมายดำเนินการจำนวนทั้งสิ้น 15 ครั้ง ประกอบด้วย ในพื้นที่กระทรวงแรงงาน 3 ครั้ง และในสถานประกอบกิจการ 12 ครั้ง ระหว่างวันที่ 4 พ.ค. 62 - 4 พ.ค.63 การจัดกิจกรรมในครั้งนี้ นอกจากจะจัดขึ้นเพื่อเฉลิมพระเกียรติเนื่องในโอกาสมหามงคลพระราชพิธีบรมราชาภิเษกแล้ว ยังถือเป็นการสนองพระปฐมบรมราชโองการและพระราชปณิธานในการพัฒนาคุณภาพชีวิตประชาชน โดยการสนับสนุนการจัดหาโลหิตให้สภากาชาดไทยในการนำโลหิตไปช่วยเหลือประชาชนตลอดจนพี่น้องผู้ใช้แรงงานที่ประสบอันตรายจากการทำงาน และเป็นการส่งเสริม รณรงค์ให้ผู้ที่เข้าร่วมกิจกรรมตระหนักถึงความเสียสละและการทำความดีโดยไม่หวังผลตอบแทน ตลอดจนเป็นการแสดงออกถึงความจงรักภักดีของทุกคน ซึ่งได้รับความร่วมมือส่งเสริมและสนับสนุนด้วยดีจากสำนักงานนิคมอุตสาหกรรมลาดกระบัง การนิคมอุตสาหกรรมแห่งประเทศไทย และสภากาชาดไทย เป็นต้น
-----------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
ปริยรณ พรหมสาขา ณ สกลนคร -ภาพ/
30 ก.ค.62

ที่มา : https://www.thaigov.go.th/news/contents/details/21857
