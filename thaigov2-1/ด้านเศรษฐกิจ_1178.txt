รัฐบาลไทย-ข่าวทำเนียบรัฐบาล-ข่าวดีเพื่อเอสเอ็มอีไทย ธพว.จัดเต็มมอบของขวัญปีใหม่ คลอดมาตรการเพิ่มรายได้ ลดภาระการชำระหนี้ และสินเชื่อดอกเบี้ยพิเศษ

วันศุกร์ที่ 27 ธันวาคม 2562
ข่าวดีเพื่อเอสเอ็มอีไทย ธพว.จัดเต็มมอบของขวัญปีใหม่ คลอดมาตรการเพิ่มรายได้ ลดภาระการชำระหนี้ และสินเชื่อดอกเบี้ยพิเศษ
ธพว. มอบของขวัญปีใหม่เพื่อเอสเอ็มอีไทย คลอดมาตรการพิเศษ ช่วยเพิ่มรายได้ พาออกร้านในงาน  “The Best SMEs Gift Fest” ฟรี ลดภาระการชำระหนี้ 6 เดือน พร้อมเติมทุนผ่านสินเชื่อดอกเบี้ยพิเศษ เริ่มต้นเพียง 0.33% ต่อเดือน
ธพว. มอบของขวัญปีใหม่เพื่อเอสเอ็มอีไทย คลอดมาตรการพิเศษ ช่วยเพิ่มรายได้ พาออกร้านในงาน  “The Best SMEs Gift Fest” ฟรี ลดภาระการชำระหนี้ 6 เดือน พร้อมเติมทุนผ่านสินเชื่อดอกเบี้ยพิเศษ เริ่มต้นเพียง 0.33% ต่อเดือน ครอบคลุมทั้งกลุ่มบุคคลธรรมดา และนิติบุคคล มุ่งกระตุ้นเศรษฐกิจฐานรากคึกคัก เติบโตยั่งยืน
นางสาวนารถนารี รัฐปัตย์ รองกรรมการผู้จัดการ รักษาการแทนกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  กล่าวว่า  ธพว. จัดเตรียมมาตรการพิเศษมอบเป็นของขวัญให้แก่ผู้ประกอบการเอสเอ็มอี ทั้งการเพิ่มรายได้ สร้างโอกาสเติบโตอย่างยั่งยืนผ่านแพลตฟอร์ม e-commerce  ชื่อดังอย่าง  Lazada  และ hailandpostmart.com ซึ่งกำลังได้รับความนิยมและมีกำลังซื้อรออยู่อีกมหาศาล ควบคู่กับมาตรการลดภาระการชำระหนี้ นานสูงสุด 6 เดือน ช่วยให้ผู้ประกอบการบรรเทาภาระการดำเนินธุรกิจ ตลอดจนมีเงินหมุนเวียนมากขึ้น พร้อมเติมเต็มด้วยสินเชื่อดอกเบี้ยถูก ครอบคลุมทุกกลุ่มอาชีพ ทั้งบุคคลธรรมดา และนิติบุคคล
สำหรับด้านเพิ่มรายได้นั้น  ธพว. ร่วมกับศูนย์สรรพสินค้าซีคอนสแควร์ (ถ.ศรีนครินทร์) และหน่วยงานพันธมิตรต่างๆ  เปิดโอกาสให้เอสเอ็มอีจากทั่วประเทศไทยหลายร้อยราย  ออกร้านขายสินค้า โดยไม่มีค่าใช้จ่ายใดๆ ทั้งสิ้น ในมหกรรม “The Best SMEs Gift Fest” ณ บริเวณชั้น 1 ฝั่งโรบินสัน และ 2 - 4 ตลอดแนวทางเดิน   ศูนย์สรรพสินค้า ซีคอนสแควร์ (ถ.ศรีนครินทร์) ตั้งแต่วันที่ 19 ธันวาคม 2562 ที่ผ่านมา จัดต่อเนื่องไปถึงวันที่ 5 มกราคม 2563 ก่อประโยชน์ให้ผู้ประกอบการขยายช่องทางขายสินค้ามีรายได้เพิ่ม  และที่พิเศษ ภายในงาน ผู้ประกอบการทุกรายพร้อมใจกันจัดโปรโมชั่นลดราคาสินค้า ช่วยลูกค้าประชาชนลดค่าครองชีพ  ได้ซื้อสินค้าดีจากสุดยอดเอสเอ็มอีทั่วไทยโดยตรงในราคาสุดพิเศษ เพื่อนำไปมอบเป็นของขวัญในเทศกาลปีใหม่ อีกทั้ง ทุกวันของการจัดงาน เวลา 17.30 น. พบกับกิจกรรม “นาทีทอง” ลดราคาสินค้าสูงสุดถึง 70% บริเวณชั้น 1 North Terrace (หน้าศูนย์บริการ AIS) โซนโรบินสัน รวมถึง รับฟรีปฏิทินปี 2563
นอกจากนั้น ผู้ประกอบการเอสเอ็มอีทุกรายที่มาออกบูธในงานนี้ จะได้รับการส่งเสริมให้นำสินค้าขึ้นขายผ่านแพลตฟอร์ม e-commerce  ชื่อดังอย่าง  Lazada  และ Thailandpostmart.com โดยไม่มีค่าใช้จ่ายใดๆ ทั้งสิ้น  สร้างโอกาสให้ธุรกิจเติบโตมากยิ่งขึ้นอีกไป นอกจากนั้น Lazada  และ Thailandpostmart   พร้อมใจมาร่วมออกบูธในงาน “The Best SMEs Gift Fest” ด้วย ที่บูธหมายเลข C13 ถึง C17  เปิดรับสมัครผู้ประกอบการทั่วไปที่สนใจ สามารถเข้าขอคำปรึกษาและรับสิทธิ์ขยายตลาดผ่านแพลตฟอร์มออนไลน์ได้ฟรีเช่นกัน
สำหรับมาตรการลดภาระการชำระหนี้ ธพว. เปิดโอกาสให้ลูกค้าชั้นดี  ที่มีวงเงินกู้ไม่เกิน 5 ล้านบาท สามารถยื่นความจำนงขอลดภาระการชำระส่วนเงินต้น คงเหลือชำระเฉพาะดอกเบี้ยได้นานสูงสุด 6 เดือน หลังจากนั้นจึงชำระเงินต้นพร้อมดอกเบี้ยตามปกติ ช่วยให้ลูกค้าลดรายจ่าย เพิ่มสภาพคล่อง มีเงินทุนเพียงพอต่อการผลิตสินค้าหรือบริการ
นอกจากนั้น ธพว. เตรียมสินเชื่อดอกเบี้ยพิเศษ ครอบคลุมสำหรับทุกกลุ่มไว้บริการ  สำหรับบุคคลธรรมดา นำไปใช้เป็นเงินทุนหมุนเวียน ลงทุนขยายธุรกิจ อัตราดอกเบี้ยเฉลี่ย 0.51% ต่อเดือน วงเงินกู้สูงสุด 2 ล้านบาท หากจด VAT ได้วงเงินกู้สูงสุด 5 ล้านบาท  หรือลงทุนซื้อเครื่องจักรแปรรูปสินค้า คิดอัตราดอกเบี้ยเฉลี่ย 0.33%ต่อเดือน วงเงินกู้สูงสุด 15 ล้านบาท
สำหรับกลุ่มนิติบุคคล นำไปเสริมสภาพคล่อง เพิ่มเงินทุนหมุนเวียน ขยายธุรกิจ อัตราดอกเบี้ยเฉลี่ย 0.44% ต่อเดือน วงเงินกู้สูงสุด 5 ล้านบาท หรือปรับปรุงโรงงานให้ทันสมัย คิดอัตราดอกเบี้ยเฉลี่ย 0.33%ต่อเดือน วงเงินกู้สูงสุด 15 ล้านบาท
และสำหรับธุรกิจนิติบุคคลภาคการผลิต ภาคบริการ และภาคค้าส่งค้าปลีก ที่มีลูกหนี้การค้าที่เป็นหน่วยงานราชการ รัฐวิสาหกิจ และบริษัทจดทะเบียนในตลาดหลักทรัพย์  จัดเตรียมสินเชื่อ SMART Factoring บัญชีเดียว ไว้รองรับ คิดอัตราดอกเบี้ยเริ่มต้น 0.57%ต่อเดือน รับซื้อสูงสุด 90% ของมูลหนี้ทางการค้า ให้เครดิตนาน 180 วัน  รับเงินภายในวันเดียว ช่วยให้เครดิตการค้าไม่สะดุด ธุรกิจเติบโตได้ต่อเนื่อง  โดยผู้ประกอบการสามารถยื่นขอได้ที่บูธของ ธพว. ในงาน“The Best SMEs Gift Fest” หรือผ่านแอปพลิเคชั่น SME D Bank ตลอดเวลา ทุกสถานที่
“มาตรการเพิ่มรายได้ ลดภาระการชำระหนี้ และสินเชื่อดอกเบี้ยพิเศษที่ ธพว. มอบให้เป็นของขวัญแก่เอสเอ็มอีไทย เชื่อว่าจะเป็นข่าวดีสร้างรอยยิ้ม คืนความสุขให้แก่เอสเอ็มอีไทย มีส่วนกระตุ้นเศรษฐกิจให้เกิดความคึกคัก และสร้างเศรษฐกิจ โดยเฉพาะระดับฐานราก ให้เติบโตอย่างยั่งยืน” นางสาวนารถนารี กล่า

ที่มา : https://www.thaigov.go.th/news/contents/details/25516
