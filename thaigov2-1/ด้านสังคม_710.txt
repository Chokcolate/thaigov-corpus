รัฐบาลไทย-ข่าวทำเนียบรัฐบาล-นายกรัฐมนตรี มอบกรมสุขภาพจิตส่งทีมเยียวยาจิตใจผู้บาดเจ็บและครอบครัวผู้เสียชีวิต เหตุกราดยิงที่โคราช

วันอาทิตย์ที่ 9 กุมภาพันธ์ 2563
นายกรัฐมนตรี มอบกรมสุขภาพจิตส่งทีมเยียวยาจิตใจผู้บาดเจ็บและครอบครัวผู้เสียชีวิต เหตุกราดยิงที่โคราช
นายกรัฐมนตรี มอบกรมสุขภาพจิต กระทรวงสาธารณสุข ส่งทีมเยียวยาสภาพจิตใจ ผู้ที่ได้รับบาดเจ็บและครอบครัวผู้เสียชีวิต เหตุกราดยิงที่โคราช พร้อมเปิดสายด่วน 1323 ตลอด 24 ชม.
นายกรัฐมนตรี มอบกรมสุขภาพจิต กระทรวงสาธารณสุข ส่งทีมเยียวยาสภาพจิตใจ ผู้ที่ได้รับบาดเจ็บและครอบครัวผู้เสียชีวิต เหตุกราดยิงที่โคราช พร้อมเปิดสายด่วน 1323 ตลอด 24 ชม.
วันนี้ (9 กุมภาพันธ์ 2563) ที่โรงพยาบาลมหาราชนครราชสีมา จ.นครราชสีมา พลเอกประยุทธ์ จันทร์โอชา นายกรัฐมนตรี เยี่ยมให้กำลังใจผู้บาดเจ็บจากเหตุกราดยิง ซึ่งขณะนี้นอนพักรักษาตัวนอนพักรักษาตัวอยู่ที่โรงพยาบาลมหาราชนครราชสีมา จำนวน 22 ราย โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายแพทย์สุขุม กาญจนพิมาย ปลัดกระทรวงสาธารณสุขให้การต้อนรับ โดยนายกรัฐมนตรีกล่าวขอบคุณเจ้าหน้าที่ แพทย์ พยาบาล ที่เตรียมการรองรับการดูแลรักษา และขอบคุณประชาชนที่ร่วมบริจาคโลหิตช่วยชีวิตเพื่อนมนุษย์ กำชับกรมสุขภาพจิต กระทรวงสาธารณสุข เข้าไปดูแลเยียวยาจิตใจผู้บาดเจ็บและครอบครัวผู้เสียชีวิตทุกราย
ทั้งนี้ โรงพยาบาลมหาราชนครราชสีมา ได้ทำการผ่าตัดผู้บาดเจ็บจากเหตุการณ์ทั้งหมดรวม 12 ราย ได้แก่ ผ่าตัดสมอง ผ่าตัดในช่องท้อง ผ่าตัดทรวงอก ผ่าตัดกระดูก และผ่าตัดทำความสะอาดบาดแผล ขณะนี้มีผู้บาดเจ็บนอนพักรักษาตัวอยู่ที่หอผู้ป่วยหนัก 4 ราย ที่เหลืออยู่ที่ หอผู้ป่วยศัลยกรรม และหอผู้ป่วยพิเศษ
ข้อมูลศูนย์สั่งการโรงพยาบาลมหาราชนครราชสีมา ณ เวลา 10.48 น. มีผู้ประสบเหตุทั้งหมด 78 ราย เสียชีวิต 21 ราย (ณ ที่เกิดเหตุ 15 ราย ที่โรงพยาบาลมหาราชนครราชสีมา 3 ราย และที่รพ.เอกชน 3 ราย)​ กลับบ้านได้ 25 ราย เหลือนอนพักรักษาในโรงพยาบาล 32 ราย ที่โรงพยาบาลค่ายสุรนารี โรงพยาบาลเซนต์เมรี่  โรงพยาบาลกรุงเทพราชสีมา โรงพยาบาลป.แพทย์ และโรงพยาบาลมหาราชนครราชสีมา
ในด้านสุขภาพจิต โรงพยาบาลจิตเวชนครราชสีมาราชนครินทร์ ศูนย์สุขภาพจิตที่ 9 โรงพยาบาลมหาราชนครราชสีมา และสำนักงานสาธารณสุขนครราชสีมา ร่วมส่งทีมเยียวยาจิตใจจำนวน 4 ทีมมาที่โรงพยาบาลมหาราชนครราชสีมา ตั้งแต่เมื่อคืนวันที่ 8 กุมภาพันธ์ 2563 ได้ดูแลผู้บาดเจ็บ 17 ราย ในจำนวนนี้เป็นเด็ก 4 ราย ในส่วนครอบครัวผู้เสียชีวิตได้เริ่มส่งทีมเข้าไปเยียวยาจิตใจ โดยระดมทีม MCAT จาก 32 อำเภอ ใน จ. นครราชสีมาและจากส่วนกลางจากโรงพยาบาลจิตเวชและศูนย์สุขภาพจิตอีก 6 ทีม ทั้งนี้ ในระยะยาวได้เตรียมตั้งจุดบริการที่บริเวณห้างสรรพสินค้าเทอร์มินอล 21 (ภายหลังที่เจ้าหน้าที่ได้ดำเนินการเรียบร้อยแล้ว)​ อย่างไรก็ตาม ในช่วงนี้เนื่องจากมีผู้ได้รับผลกระทบจากเหตุการณ์เป็นจำนวนมาก ประชาชนสามารถเข้ารับคำปรึกษาได้ที่โรงพยาบาลจิตเวชนครราชสีมาราชนครินทร์ หรือที่สายด่วนสุขภาพจิต 1323 ตลอด 24 ชั่วโมง
*************************** 9 กุมภาพันธ์ 2563

ที่มา : https://www.thaigov.go.th/news/contents/details/26397
