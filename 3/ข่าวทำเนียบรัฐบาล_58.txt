รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุม นบข. เห็นชอบชะลอการระบายข้าวในคลังเพื่อรองรับข้าวฤดูกาลผลิตใหม่

วันเสาร์ที่ 22 ตุลาคม 2559
นายกรัฐมนตรีเป็นประธานประชุม นบข. เห็นชอบชะลอการระบายข้าวในคลังเพื่อรองรับข้าวฤดูกาลผลิตใหม่
นายกรัฐมนตรีเป็นประธานประชุม นบข.ครั้งที่ 5/59 เห็นชอบชะลอการระบายข้าวในคลัง เพื่อรองรับข้าวฤดูกาลผลิตใหม่ที่จะออกสู่ท้องตลาด พ.ย.นี้-ป้องกันราคาข้าวลดลง ยืนยันคำสั่งหัวหน้า คสช. ที่ 56/2559 ตามมาตรา 44 เป็นการให้อำนาจกรมบังคับคดีดำเนินการเมื่อคดีถึง
วันนี้ (14 ก.ย.59) เวลา 09.00 น. ณ ตึกสันติไมตรี (หลังใน) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายและบริหารจัดการข้าว (นบข.) ครั้งที่ 5/2559 ร่วมกับผู้ที่เกี่ยวข้อง
ภายหลังการประชุม นายกรัฐมนตรีกล่าวว่า ที่ประชุม นบข. ได้ติดตามความคืบหน้าของมาตรการการช่วยเหลือต่าง ๆ ทั้งในส่วนของเกษตรกร โครงการต่าง ๆ ที่ลดต้นทุนการผลิต มาตรการการดูแลการใช้เครื่องจักรเครื่องมือทั้งในส่วนที่ภาครัฐจัดหาให้ และในส่วนของภาคเอกชนจะมีมาตรการอย่างไรเพื่อให้เขามาร่วมโครงการ ซึ่งทั้งหมดจะต้องแก้ไขอย่างครบวงจรตั้งแต่ต้นทางการผลิต พิจารณาการลดต้นทุนการผลิต ดูแลการแปรรูปนวัตกรรม หามาตรการดูแลผู้ประกอบการ รวมทั้งจะต้องเน้นการเก็บข้าวไว้ในยุงฉางของเกษตรกรเพื่อไม่ให้ข้าวออกสู่ท้องตลาดมากเกินไป โดยจะต้องปลดเปลื้องภาระค่าเก็บรักษาข้าวของภาครัฐ ให้ไปอยู่กับเอกชนและเกษตรกรโดยตรง
นายกรัฐมนตรีกล่าวต่อไปว่า นบข. มีมติให้ชะลอการระบายข้าวคงค้างในคลังของรัฐบาลในช่วงนี้ไว้ก่อน เพราะจะต้องรองรับผลผลิตข้าวในรอบใหม่ที่กำลังจะออกสู่ตลาดในเดือนพฤศจิกายนนี้เป็นต้นไป ซึ่งจะต้องดูสถานการณ์ข้าว ถ้าระบายออกมากเกินไป ราคาในท้องตลาดก็จะตกลง ราคาในตลาดโลกก็ลดลงไปอีก จึงต้องดูในหลายมิติ และต้องหาทางบรรเทาความเดือดร้อนของเกษตรให้ได้มากที่สุด แต่จะทำอย่างไรในเมื่อมีงบประมาณจำกัด อีกทั้งภาระที่เกี่ยวกับเรื่องนี้ยังมีอยู่อีกมาก และมีหนี้สินที่เกิดขึ้นในช่วงที่ผ่านมา
พร้อมกันนี้ นายกรัฐมนตรีกล่าวถึงเรื่องคดีความต่าง ๆ ในโครงการรับจำนำข้าวที่สังคมกำลังติดตามอยู่ว่า ขอให้เป็นเรื่องของทางกระบวนการยุติธรรม อย่าเพิ่งพูดกันไปมา เพราะจะมีผลเสียต่อการตรวจสอบทางกระบวนการยุติธรรม ในส่วนของรัฐบาลได้ตั้งคณะกรรมการตรวจสอบขึ้นมาสองคณะ คณะแรก ทำหน้าที่ตรวจสอบทางบัญชี อีกคณะทำหน้าที่ตรวจสอบความผิดทางละเมิด ที่มีกฎหมายในเรื่องนี้อยู่ ซึ่งจะต้องติดตามผลกันต่อไป อย่าเพิ่งไปพูดกันตอนนี้อาจจะเกิดความเสียหายได้ โดยกระบวนการทุกอย่าง จะดำเนินการได้ตามกรอบเวลาที่กฎหมายกำหนด และยืนยันว่าการออกคำสั่งหัวหน้า คสช. ที่ 56/2559 ตามมาตรา 44 เพื่อให้ทุกอย่างเป็นไปตามกระบวนการของศาล รัฐบาลจะไม่ก้าวล่วงอำนาจศาล คำสั่งดังกล่าวเป็นเพียงการให้อำนาจกรมบังคับคดีเข้าไปดำเนินการ ในกรณีที่คดีถึงที่สุดแล้ว หรือเมื่อมีคำพิพากษาของศาลปกครองออกมาแล้ว
ด้าน นางสาววิบูลย์ลักษณ์ ร่วมรักษ์ อธิบดีกรมการค้าภายใน กล่าวเพิ่มเติมถึงผลการประชุม นบข.ว่า ที่ประชุมเห็นชอบแผนรองรับการผลิตข้าวนาปีฤดูกาลผลิตปี 2559/2560 เนื่องจากกระทรวงเกษตรและสหกรณ์คาดการณ์ว่าปริมาณข้าวปีนี้จะเพิ่มจาก 22 ล้านตัน เป็น 23.55 ล้านตัน โดยเป็นข้าวหอมมะลิ 9.55 ล้านตัน ข้าวเปลือกเหนียว 5.29 ล้านตัน ข้าวหอมปทุมธานี 1.14 ล้านตัน และข้าวเปลือกเจ้า 6.27 ล้านตัน จึงได้ออกมาตรการรองรับการเก็บเกี่ยวข้าวที่จะออกสู่ระบบมากที่สุดในช่วงเดือนตุลาคม-ธันวาคม ปี 2559 จึงต้องจัดทำคลังข้อมูลข้าวครบวงจร รวมทั้งการจัดโกดังเก็บรวมข้าว การจัดเก็บเมล็ดพันธุ์ ควบคุมจำนวนเกษตรกรแต่ละพื้นที่เพาะปลูก
ทั้งนี้ เพื่อรองรับการเก็บเกี่ยวข้าวจำนวนมากพร้อมกันหลายพื้นที่ นบข.จึงให้จัดหารถเกี่ยวข้าวพร้อมผ่านการจัดทำแอพพลิเคชั่น รวบรวบข้อมูลรถเกี่ยวข้าวจากหลายจังหวัด เช่น ภาคเหนือ ภาคกลาง รองรับการเกี่ยวข้าวภาคตะวันออกเฉียงเหนือ ใช้ระบบไอทีมาใช้จองคิวเกี่ยวข้าวล่วงหน้า และเพื่อป้องกันปัญหาความชื้นจากการเกี่ยวข้าวจมน้ำหรือเกี่ยวข้าวเร็ว จึงต้องเชื่อมโยงโรงสีหลายจังหวัดช่วยอบข้าวให้รวดเร็ว เพราะขณะนี้ไซโลสมัยใหม่มีโรงอบที่ทันสมัย และยังส่งเสริมให้โรงสีข้าวช่วยรับซื้อข้าวเปลือกเพื่อเก็บข้าวไว้ในสต็อก โดยสมาคมธนาคารไทยพร้อมปล่อยสินเชื่อดอกเบี้ยต่ำ หากเก็บข้าวไว้ในโกดัง 3 เดือนแรก รัฐบาลชดเชยอัตราดอกเบี้ยให้ร้อยละ 3 และหากจัดเก็บข้าวไว้ในโกดังนาน 4-6 เดือน ชดเชยดอกเบี้ยให้ร้อยละ 4 กำหนดเป้าหมายให้โรงสีรับซื้อ 8 ล้านตัน โดยปีนี้ต้องใช้เงินเพิ่มอีก 360 ล้านบาทจึงต้องเสนอคณะรัฐมนตรีพิจารณา
อธิบดีกรมการค้าภายใน กล่าวด้วยว่า ส่วนการดูแลเกษตรกร ยังคงนโยบายการให้เกษตรกรจัดเก็บข้าวไว้ในยุ้งฉางจำนวน 2 ล้านตัน โดยปีนี้ได้ปรับรูปแบบจากเดิมรัฐบาลจ่ายเงินค่าฝากข้าวไว้ในยุ้งฉาง จ่ายเงินเมื่อมีการระบายข้าวออกไปในระยะเวลากำหนด 1,500 บาท แต่ปีนี้รัฐบาลพร้อมจ่ายเงินให้ทันทีเมื่อเก็บข้าวไว้ในยุ้งฉาง 1,000 บาทต่อตัน ส่วนที่เหลือ 500 บาท จ่ายเมื่อระบายข้าวออกไป นอกจากนี้ ยังส่งเสริมการลดพื้นที่ปลูกข้าวนาปรัง เพื่อส่งเสริมให้เกษตรกรปลูกพืชเศรษฐกิจชนิดอื่นแทน เช่น การปลูกข้าวโพดเลี้ยงสัตว์ เนื่องจากโรงงานอาหารสัตว์มีความต้องการข้าวโพด 7-8 ล้านตัน แต่ผลิตได้เพียง 4 ล้านตัน จึงสั่งการให้หน่วยงานที่เกี่ยวข้องจัดหาตลาดรองรับการปลูกข้าวโพด สำหรับการส่งออกข้าวปีนี้กำหนดเป้าหมายที่ 9.5 ล้านตัน ปัจจุบันส่งออกได้แล้ว 6.57 ล้านตัน คาดว่าเวลาที่เหลือ 3 เดือนจะดำเนินการได้ตามเป้าหมาย
--------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/353
