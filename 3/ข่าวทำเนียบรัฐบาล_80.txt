รัฐบาลไทย-ข่าวทำเนียบรัฐบาล-ผู้ช่วยโฆษกฯ เผย รองนรม. พล.อ.ประวิตรฯ แต่งตั้งคณะอนุกรรมการเพื่อแก้ไขปัญหาจราจร กำชับหน่วยงานที่เกี่ยวข้องเร่งแก้ไขปัญหาในระยะเร่งด่วนให้เป็นรูปธรรมและเกิดผลสัมฤทธิ์ภายใน 1 เดือน

วันจันทร์ที่ 31 ตุลาคม 2559
ผู้ช่วยโฆษกฯ เผย รองนรม. พล.อ.ประวิตรฯ แต่งตั้งคณะอนุกรรมการเพื่อแก้ไขปัญหาจราจร กำชับหน่วยงานที่เกี่ยวข้องเร่งแก้ไขปัญหาในระยะเร่งด่วนให้เป็นรูปธรรมและเกิดผลสัมฤทธิ์ภายใน 1 เดือน
ผู้ช่วยโฆษกฯ เผย รองนรม. พล.อ.ประวิตรฯ แต่งตั้งคณะอนุกรรมการเพื่อแก้ไขปัญหาจราจร กำชับหน่วยงานที่เกี่ยวข้องเร่งแก้ไขปัญหาในระยะเร่งด่วนให้เป็นรูปธรรมและเกิดผลสัมฤทธิ์ภายใน 1 เดือน
วันนี้ ( 20 ก.ย.59) เวลา 13.10 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี ได้มอบหมายให้พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานฯ การประชุม ครม.แทน พันเอก อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่รองนายกรัฐมนตรีได้สั่งการต่อที่ประชุมครม.เกี่ยวกับเรื่องการแก้ไขปัญหาการจราจรในเขตพื้นที่กรุงเทพมาหานครและปริมณฑลว่า สาเหตุสำคัญของปัญหาดังกล่าวคือการเพิ่มขึ้นของจำนวนประชากรเมืองและยานพาหนะ รวมถึงการบังคับใช้กฎหมายที่ไม่เป็นไปอย่างมีประสิทธิภาพ และการละเลยวินัยจราจรของผู้ใช้รถใช้ถนน ซึ่งพลเอก ประวิตร วงษ์สุวรรณ รองนายกรัฐมนตรี ได้เป็นประธานการประชุมบูรณาการขับเคลื่อนการแก้ไขปัญหาการจราจรไปแล้วเมื่อวันที่ 14 กันยายน 2559 ที่ผ่านมา พร้อมได้มีการแต่งตั้งคณะอนุกรรมการเพื่อแก้ไขปัญหาในระยะเร่งด่วน ระยะกลาง และระยะยาว โดยได้กำชับให้หน่วยงานที่เกี่ยวข้องประสานการทำงานร่วมกันอย่างใกล้ชิด เร่งแก้ไขปัญหาในระยะเร่งด่วนให้เป็นรูปธรรมและเกิดผลสัมฤทธิ์ภายใน 1 เดือน โดยเฉพาะการจราจรในช่วงโมงเร่งด่วนซึ่งจะมีกรณีอุบัติเหตุที่ทำให้กีดขวางการจราจรก็ให้ดำเนินการเคลื่อนย้ายอย่างรวดเร็ว ขณะที่ที่การใช้ถนนของรถจักรยานและรถสาธารณะให้มีการกำหนดมาตรการที่เข้มงวดมากขึ้นในการชำระค่าปรับ การต่อทะเบียนรถ และการขอใบอนุญาตขับขี่รถยนต์ ทั้งนี้ ให้ดำเนินการควบคู่กับการสร้างการรับรู้ ปลูกจิตสำนึก การมีส่วนร่วมเรื่องความปลอดภัยในการใช้รถใช้ถนน และการรักษาวินัยจราจรแก่ประชาชนอย่างต่อเนื่อง พร้อมเน้นย้ำให้สร้างการรับรู้เรื่องดังกล่าวกับเยาวชนที่จะเติบโตขึ้นมาเป็นผู้ใช้รถใช้ถนนในอนาคตด้วย
สำหรับเรื่องสถานการณ์น้ำท่วมในพื้นที่ภาคเหนือซึ่งในห้วงสัปดาห์ที่ผ่านมามีฝนตกหนักในภาคเหนือทำให้ระดับในแม่น้ำยมเพิ่มสูงขึ้นส่งผลให้น้ำไหลเข้าท่วมพื้นที่ตัวเมืองทั้งในจังหวัดสุโขทัย พิษณุโลก เพชรบูรณ์และจังหวัดใกล้เคียงนั้น สถานการณ์โดยรวมในปัจจุบัน ขณะนี้เจ้าหน้าที่ได้เร่งระบายน้ำออกนอกพื้นที่และประสานส่วนราชการต่าง ๆ ให้ช่วยเหลือประชาชนซึ่งจะทำให้สถานการณ์เริ่มคลี่คลายลง อย่างไรก็ตามได้รับรายงานว่าสัปดาห์นี้จะมีร่องมรสุมพาดผ่านบริเวณพื้นที่ภาคเหนือจะทำให้เกิดฝนตกติดต่อกันอีกหลายวัน ซึ่งรองนายกรัฐมนตรี ได้กำชับให้หน่วยงานที่เกี่ยวข้องเตรียมแผนการระบายน้ำและความพร้อมในการให้ความช่วยเหลือประชาชนที่จะได้รับความเดือดร้อนเป็นไปอย่างทันท่วงที
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/488
