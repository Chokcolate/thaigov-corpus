รัฐบาลไทย-ข่าวทำเนียบรัฐบาล-รองประธานาธิบดีแห่งสาธารณรัฐมัลดีฟส์ เข้าพบรองนายกรัฐมนตรี

วันเสาร์ที่ 22 ตุลาคม 2559
รองประธานาธิบดีแห่งสาธารณรัฐมัลดีฟส์ เข้าพบรองนายกรัฐมนตรี
วันนี้ (14 กันยายน 2559) เวลา 13.30 น. H.E. Mr. Abdulla Jihad รองประธานาธิบดีแห่งสาธารณรัฐมัลดีฟส์ เข้าพบรองนายกรัฐมนตรี (นายสมคิด จาตุศรีพิทักษ์) ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองประธานาธิบดีแห่งสาธารณรัฐมัลดีฟส์ กล่าวว่า ขณะนี้ รัฐบาลสาธารณรัฐมัลดีฟส์มีนโยบายปรับปรุงสาธารณูปโภคภายในประเทศ จึงเป็นโอกาสดีที่จะเชิญชวนให้นักธุรกิจไทยเข้าไปลงทุนในมัลดีฟส์เพิ่มขึ้น โดยเฉพาะในด้านโรงแรม รีสอร์ท หมู่บ้านจัดสรร โรงพยาบาล ห้างสรรพสินค้า ตลอดจนการก่อสร้าง เพื่อส่งเสริมความร่วมมือด้านเศรษฐกิจระหว่างกัน ด้านรองนายกรัฐมนตรีเห็นพ้องและพร้อมที่จะสนับสนุนให้นักลงทุนไทยเข้าไปลงทุนในมัลดีฟส์ให้มากขึ้น
นอกจากนี้ ทั้งสองฝ่ายยังหารือถึงด้านการท่องเที่ยว โดยที่ผ่านมา ชาวไทยเดินทางไปเที่ยวในมัลดีฟส์เป็นจำนวนมาก ขณะเดียวกัน ชาวมัลดีฟส์เดินทางมาเที่ยวไทยด้วยเช่นกัน รองประธานาธิบดีฯ จึงเล็งเห็นว่า ควรส่งเสริมให้เพิ่มจำนวนเที่ยวบินกรุงเทพฯ-มัลดีฟส์ เพื่ออำนวยความสะดวก และเพิ่มจำนวนนักท่องเที่ยวทั้งสองปรเทศ ขณะเดียวกัน รองนายกรัฐมนตรียังเล็งเห็นว่า ทั้งสองประเทศสามารถพัฒนาศักยภาพด้านการท่องเที่ยว โดยการเชื่อมโยงการท่องเที่ยวเข้าด้วยกัน
โอกาสนี้ รองประธานาธิบดีฯ ขอให้ธนาคารเพื่อการส่งออกและนำเข้าแห่งประเทศไทย (EXIM Bank) พิจารณาให้สินเชื่อเพื่อเพิ่มแรงจูงใจแก่นักลงทุนไทยและมัลดีฟส์ ซึ่งจะเป็นประโยชน์ต่อการส่งออกของไทย เนื่องจากมัลดีฟส์นำเข้าสินค้าจากไทยเป็นจำนวนมาก

ที่มา : http://www.thaigov.go.th/news/contents/details/354
