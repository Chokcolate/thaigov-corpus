รัฐบาลไทย-ข่าวทำเนียบรัฐบาล-นายกรัฐมนตรีเป็นประธานเปิดงานและกล่าวปาฐกถาเนื่องในงาน “วันต่อต้านคอร์รัปชันแห่งชาติ 2559” เน้นย้ำทุกภาคส่วนต่อต้านการทุจริตคอร์รัปชัน

วันเสาร์ที่ 22 ตุลาคม 2559
นายกรัฐมนตรีเป็นประธานเปิดงานและกล่าวปาฐกถาเนื่องในงาน “วันต่อต้านคอร์รัปชันแห่งชาติ 2559” เน้นย้ำทุกภาคส่วนต่อต้านการทุจริตคอร์รัปชัน
นายกรัฐมนตรีเป็นประธานเปิดงานและกล่าวปาฐกถาเนื่องในงาน “วันต่อต้านคอร์รัปชันแห่งชาติ 2559” เน้นย้ำทุกภาคส่วนต่อต้านการทุจริตคอร์รัปชัน
วันนี้ (11 กันยายน 2559) เวลา 18.30 น. ณ มณฑลพิธีท้องสนามหลวง กรุงเทพมหานคร พลเอก ประยุทธ์ จันทร์โอชา นายกรัฐมนตรีเป็นประธานเปิดงาน และกล่าวปาฐกถาเนื่องในงาน “วันต่อต้านคอร์รัปชันแห่งชาติ 2559” จัดโดยองค์กรต่อต้านคอร์รัปชัน (ประเทศไทย) โดยมี รัฐมนตรี ประธานกรรมการองค์กรต่อต้านคอร์รัปชัน คณะกรรมการองค์กรต่อต้านคอร์รัปชัน (ประเทศไทย) ผู้บริหารภาครัฐ ภาคเอกชน รัฐวิสาหกิจ ประชาชนเข้าร่วม
สำหรับการจัดงาน “วันต่อต้านคอร์รัปชั่นแห่งชาติ 2559” จัดขึ้นภายใต้แนวคิด “กรรมสนองโกง” มีวัตถุประสงค์เพื่อจุดพลังความร่วมมือของประชาชนคนไทยจากภาคส่วนต่าง ๆ ทั่วประเทศ สร้างให้ทุกคน ในประเทศตระหนักถึงความสำคัญของปัญหาคอร์รัปชัน และถือเป็นความรับผิดชอบต่อสังคมที่จะต้องลุกขึ้นมามีส่วนในการต้อสู้กับปัญหาการทุจริตคอร์รัปชัน เพื่อขจัดปัญหาให้หมดไป เพื่อให้สังคมและเศรษฐกิจของประเทศไทยเดินหน้าต่อไปอย่างยั่งยืน
ในโอกาสนี้ นายกรัฐมนตรีกล่าวปาฐกถาตอนหนึ่งความว่า การทุจริตคอร์รัปชันเป็นกับดักสำคัญของประเทศไทย ทำให้ประเทศเจริญเติบโตช้า และเป็นต้นเหตุของหลาย ๆ ปัญหา รวมทั้งการไม่ยอมรับของต่างประเทศ วันนี้ทุกคนต้องร่วมกันแก้ไขปัญหาการทุจริตคอร์รัปชัน เพื่อให้การแก้ไขปัญหาเกิดผลสัมฤทธิ์อย่างเป็นรูปธรรม ซึ่งรัฐบาลได้ทำทุกวิถีทางเพื่อแก้ไขปัญหา และพยายามแก้ไขปัญหาเก่า ป้องกันการคอร์รัปชันที่จะเกิดขึ้นใหม่มาอย่างต่อเนื่อง พร้อมกับส่งเสริมให้หน่วยงานต่าง ๆ บริหารงานในองค์กรอย่างมีธรรมาภิบาล โปร่งใส ตลอดจนมีการวางมาตรการทางกฎหมาย ยกเลิกหรือแก้ไขกฎหมาย ระเบียบ ข้อบังคับต่าง ๆ ที่ไม่จำเป็น รวมทั้งปรับปรุง แก้ไขกฎหมาย และจัดให้มีกฎหมายเพื่อให้ครอบคลุมการป้องกันและปราบปรามคอร์รัปชัน และบทลงโทษผู้กระทำความผิดอย่างชัดเจน
นอกจากนี้ รัฐบาลจะปรับปรุงกฎหมาย สร้างกลไกการใช้อำนาจให้เกิดความยุติธรรมและเที่ยงธรรม โดยจะไม่เข้าไปก้าวก่ายอำนาจของกฎหมายและกระบวนการยุติธรรม พร้อมทั้ง ไม่ต้องการให้การบังคับใช้กฎหมายส่งผลกระทบให้เกิดความขัดแย้งในเรื่องต่าง ๆ ตามมา ทั้งนี้ ประชาชนต้องเคารพกฎหมาย ปฏิบัติตามขอบเขตของกฎหมายอย่างจริงจัง และกระบวนการตามกฎหมายต้องเข้มแข็งปฏิบัติตามกระบวนการยุติธรรมอย่างเคร่งครัด
ในส่วนของข้าราชการต้องมีการเปิดเผยข้อมูลภาครัฐให้ประชาชนสามารถเข้าถึงข้อมูลข่าวสาร ได้แก่ การจัดซื้อจัดจ้าง การลงทุนโครงการขนาดใหญ่ ที่จะต้องดำเนินการโดยส่วนราชการที่เกี่ยวข้อง เพื่อให้ประชาชนได้รับทราบความเป็นมาของการดำเนินการ การประกวดราคา และผลการดำเนินการ ตลอดจนมุ่งเน้นการประชาสัมพันธ์ทั้งการผลิตสื่อและการรณรงค์ สร้างการรับรู้ของประชาชนทุกระดับในวงกว้าง เพื่อเสริมสร้างจิตสำนึก ค่านิยม คุณธรรม จริยธรรม และประชาชนเป็นหูเป็นตา แจ้งเบาะแสการกระทำความผิดในเรื่องทุจริตคอร์รัปชัน รวมถึงการให้การศึกษาเรื่องนี้แก่เด็กและเยาวชน โดยให้กระทรวงศึกษาธิการจัดหลักสูตรการศึกษา “โตไปไม่โกง” อยู่ในหลักสูตรการเรียนการสอน พร้อมขอความร่วมมือจากสื่อมวลชนช่วยประชาสัมพันธ์กิจกรรมการปราบปรามและการป้องกันการทุจริตคอร์รัปชันให้แก่สาธารณะ และอย่าใช้ความคิดเห็นส่วนตัวในการวิพากวิจารณ์จนทำให้ข้อมูลถูกบิดเบือน
นอกจากนั้น ข้าราชการต้องทำหน้าที่เป็นที่พึ่งของประชาชน ดูแลทุกข์สุขของประชาชน รวมถึงสร้างความไว้เนื้อเชื่อใจซึ่งกันและกัน ลดความหวาดระแวง และยึดถือผลประโยชน์ของประเทศชาติเป็นหลัก ให้บริการประชาชนด้วยความเต็มใจ ลดช่องว่างการทำงานระหว่างหน่วยงานของรัฐกับประชาชนเพื่อให้ประชาชนมีส่วนร่วมในการตรวจสอบการทุจริตคอร์รัปชั่นอย่างยั่งยืนต่อไป
จากนั้น นายกรัฐมนตรีได้กล่าวนำคำปฎิญาณต่อต้านโกง และร่วมส่องไฟขึ้นฟ้า สว่างขับไล่คนโกงให้หมดไปจากแผ่นดิน ก่อนจะเยี่ยมนิทรรศการวันต่อต้านการคอร์รัปชันแห่งชาติ 2559
-------------------------------------------------------

ที่มา : http://www.thaigov.go.th/news/contents/details/344
