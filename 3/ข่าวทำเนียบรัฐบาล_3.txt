รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ร่วมกับกระทรวงเทคโนโลยี สารสนเทศ และการสื่อสาร จัดงาน “ตลาดคลองผดุง : “เกษตรดิจิทัล” ภายใต้แนวคิด “เทคโนโลยีดิจิทัลก้าวไกล การเกษตรไทยก้าวหน้า” ระหว่างวันที่ 5

วันจันทร์ที่ 17 ตุลาคม 2559
กระทรวงเกษตรและสหกรณ์ร่วมกับกระทรวงเทคโนโลยี สารสนเทศ และการสื่อสาร จัดงาน “ตลาดคลองผดุง : “เกษตรดิจิทัล” ภายใต้แนวคิด “เทคโนโลยีดิจิทัลก้าวไกล การเกษตรไทยก้าวหน้า” ระหว่างวันที่ 5
กระทรวงเกษตรและสหกรณ์ร่วมกับกระทรวงเทคโนโลยี สารสนเทศ และการสื่อสาร จัดงาน “ตลาดคลองผดุง : “เกษตรดิจิทัล” ภายใต้แนวคิด “เทคโนโลยีดิจิทัลก้าวไกล การเกษตรไทยก้าวหน้า” ระหว่างวันที่ 5 – 25 กันยายน 2559
วันนี้ (31 สิงหาคม 2559) เวลา 10.00 น. ณ ศูนย์แถลงข่าว ตึกนารีสโมสร ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม และนางบริสุทธิ์ เปรมประพันธ์ รองปลัดกระทรวงเกษตรและสหกรณ์ พร้อมด้วย นาวาอากาศเอก สมศักดิ์ ขาวสุวรรณ์ รองปลัดกระทรวงเทคโนโลยี สารสนเทศ และการสื่อสาร ร่วมกันแถลงข่าวการจัดงานตลาดคลองผดุงกรุงเกษมข้างทำเนียบรัฐบาล ซึ่งกำหนดจัดขึ้นระหว่างวันที่ 5 – 25 กันยายน 2559 เพื่อสนองนโยบายการขับเคลื่อนเศรษฐกิจและสังคมดิจิทัล โดยใช้ชื่องานว่า “เกษตรดิจิทัล” ภายใต้แนวคิด “เทคโนโลยีดิจิทัลก้าวไกล การเกษตรไทยก้าวหน้า”
โอกาสนี้ รองเลขาธิการนายกรัฐมนตรีฝ่ายการเมือง กล่าวว่า การจัดงานตลาดคลองผดุงกรุงเกษมเป็นไปตามนโยบายของพลเอก ประยุทธ์ จันทร์โอชา นายกรัฐมนตรี ที่เล็งเห็นความสำคัญของการพัฒนาความสามารถในการผลิตสินค้าและสร้างโอกาสทางธุรกิจให้แก่ผู้ประกอบการรายย่อยขึ้น เพื่อให้มีช่องทางจำหน่ายสินค้าที่กว้างขวางมากขึ้น อันจะก่อให้เกิดการกระจายรายได้ให้แก่ประชาชนอย่างทั่วถึง ทั้งนี้การจัดงานตลาดคลองผดุงกรุงเกษมในเดือนกันยายนนี้ กระทรวงเกษตรและสหกรณ์ และ กระทรวงเทคโนโลยี สารสนเทศ และการสื่อสาร ได้รับมอบหมายให้เป็นเจ้าภาพในการจัดงานโดยใช้ชื่องานว่า “เกษตรดิจิทัล” ภายใต้แนวคิด “เทคโนโลยีดิจิทัลก้าวไกล การเกษตรไทยก้าวหน้า”
จากนั้น รองปลัดกระทรวงเกษตรและสหกรณ์ กล่าวเพิ่มเติมว่า การจัดงานครั้งนี้จะเป็นอีกก้าวหนึ่งของตลาดคลองผดุงกรุงเกษม ที่จะแสดงให้เห็นถึงการผสมผสานของวิถีเกษตร และเทคโนโลยีสมัยใหม่ที่นำมาใช้ร่วมกันได้อย่างลงตัว โดยในส่วนของกระทรวงเกษตรและสหกรณ์ ได้นำสินค้าเกษตรคุณภาพจากกลุ่มเกษตรกรกว่า 260 ราย หมุนเวียน นำมาจำหน่ายตลอดระยะเวลา ของการจัดงาน รวมถึงนำเสนอนวัตกรรมความก้าวหน้าทางการเกษตร และกิจกรรมต่างๆ จำนวน 6 โซนดังนี้ 1.โซนเกษตรดิจิทัล เป็นการจำหน่ายสินค้าแบบออนไลน์ ผ่าน 3 ช่องทาง ได้แก่จำหน่ายออนไลน์ขององค์การตลาดเพื่อเกษตรกร (อ.ต.ก.) www.ortorkor.com ประกอบด้วย สินค้าของร้านที่จำหน่ายในตลาดคลองผดุงกรุงเกษม สินค้าในตลาด อ.ต.ก.จตุจักร สินค้าจากชุมนุมสหกรณ์การเกษตรแห่งประเทศไทย จำกัด(ชสท.) www.co-opclick.com/th ซึ่งมาจากกลุ่มสหกรณ์ทุกจังหวัดที่รวมตัวกันอย่างเข้มแข็ง และมีจุดกระจายสินค้าอยู่ทั่วประเทศ และจำหน่ายสินค้าตรวจสอบย้อนกลับ โดยใช้ระบบ QR Code จากองค์การสะพานปลา ซึ่งเป็นสินค้าประมงที่แสดงแหล่งที่มา(Non-IUU) และสินค้าตามการรับรองมาตรฐานของสำนักงานมาตรฐานสินค้าเกษตรละอาหารแห่งชาติ(มกอช.)
2. โซนจำหน่ายสินค้าเกษตร ประกอบด้วย 11 กลุ่มสินค้าหลัก ได้แก่ 1) สินค้าของกลุ่ม Smart farmer และ Young smart farmer อาทิ เห็ดแครง เห็ดถั่งเช่า ลูกหม่อนสด 2) สินค้า Organic อาทิไข่ไก่อารมณ์ดี นมมอร์แกนิค ซึ่งเป็นนมสดออร์แกนิคพรีเมี่ยมจาก อ.ส.ค.และเมลอน 3)สินค้าที่ได้รับการขึ้นทะเบียนสิ่งบ่งชี้ทางภูมิศาสตร์ หรือ GI อาทิ ส้มโอทับทิมสยาม ข้าวสังข์หยดเมืองพัทลุง ข้าวเหนียวลืมผัว ผลผลิตทางการเกษตร 4) สินค้าที่ได้รับการรับรองมาตรฐาน ได้แก่ GAP , Q ,Organic เป็นต้น และ 5) สินค้าที่มี Value added อาทิ เนื้อวัว โคราชวากิว หอยนางรม สาหร่ายพวงองุ่น ปลานวลจันทร์ก้างนิ่ม ผ้าและผลิตภัณฑ์ และผลิตภัณฑ์ที่ไม่ใช่อาหารและ ไม้ดอกไม้ประดับ พันธุ์ไม้ อาทิ กล้วยไม้ กล้าไม้ผล
3. โซนจำหน่ายอาหารปรุงสุก ซึ่งการจำหน่ายอาหารปรุงสุกจากร้านค้าคุณภาพกว่า 20 ร้านค้าอาทิ สเต็กเนื้อโคราชวากิว ข้าวมันไก่เบตงแท้ ส้มตำ อ.ต.ก. และ 4.กิจกรรมบนเวทีและกิจกรรมภายในงาน อาทิการแสดง สาธิต ส่งเสริมการขาย การสอน ประกวดแข่งขัน อาทิ การประกวดปลากัดเชิงนวัตกรรม การออกแบบชุดผ้าไหมให้กับผู้ซื้อจาก Young Designer กิจกรรมให้คำปรึกษาบัญชี (กตส.) และกิจกรรมการส่งเสริมธุรกิจ (SMEs Bank)
ด้าน รองปลัดกระทรวงเทคโนโลยีสารสนเทศและการสื่อสาร กล่าวเสริมว่า กระทรวงเทคโนโลยีสารสนเทศและการสื่อสาร ได้นำสินค้าและกิจกรรมมาจัดแสดงให้บริการแก่ประชาชนที่เข้ามาร่วมชมงานมากมาย อาทิการให้คำปรึกษาธุรกรรมออนไลน์ โดยสำนักงานรัฐบาลอิเล็กทรอนิกส์ (องค์การมหาชน) (ETDA) การบริหารข้อมูลภาครัฐด้านการเตือนภัยพิบัติ และจำหน่ายสินค้าอุปกรณ์เครื่องมือสื่อสาร ศูนย์เตือนภัยพิบัติแห่งชาติ (ศภช.) การให้บริการไปรษณีย์และพัสดุ/ EMS อัตราพิเศษ การจัดทำ Stamp คอลเลคชั่น www.thailandpost.com โดย บริษัท ไปรษณีย์ไทย จำกัด การจัดแสดงนิทรรศการด้านกระบวนการตรวจสอบสินค้าย้อนกลับ ร่วมกับ GSI สภาอุตสาหกรรมแห่งประเทศไทย บริการข้อมูลพยากรณ์ โดยกรมอุตุนิยมวิทยาด้วย
นอกจากนี้สิ่งที่พิเศษที่สุด คือ การจำหน่ายสินค้าไอทีในราคาพิเศษ อาทิ คอมพิวเตอร์และอุปกรณ์ Printer Notebook – Smartphone Accessories คอมพิวเตอร์ โทรศัพท์มือถือ และอุปกรณ์ต่อพ่วง/เคสโทรศัพท์มือถือ/ฟิล์มกันรอย บริการเครือข่ายโทรศัพท์มือถือ SIM card 3G/4G หมายเลขโทรศัพท์เลขสวยจากค่าย AIS/DTAC การจำหน่ายจานดาวเทียม PSI / กล่องรับสัญญาณดาวเทียมดิจิทัล การให้บริการ Free Wifi โดย บริษัท ทีโอที จำกัด (มหาชน) (TOT) และ บริษัท กสท โทรคมนาคม จำกัด (มหาชน) (CAT) รวมทั้งจำหน่ายสินค้าที่ส่งเสริมโดยศูนย์ดิจิทัลชุมชน เช่น สินค้าเกษตรในชุมชน เป็นต้น
สำหรับกิจกรรมไฮไลน์ของงานในครั้งนี้ ได้แก่ การจำหน่ายสินค้าออนไลน์ และการนำเทคโนโลยีมาน่วมการประมูลสินค้าเกษตรล็อตใหญ่ในวันเปิดงาน ซึ่งเป็นสินค้าเกษตรคุณภาพที่สามารถตรวจสอบย้อนกลับถึงแหล่งที่มาในการผลิตได้ ผ่าน QR Code และพิเศษสุด !! เมื่อร่วมกิจกรรม QR Code จะสามารถใช้ลดราคาสินค้า 10% ได้ตลอดงาน นอกจากนี้ยังมีกิจกรรมประกวดแข่งขันปลากัดเชิงนวัตกรรม ชิงถ้วยรางวัลจากนายกรัฐมนตรี พร้อมเงินรางวัล อีกทั้งการจำหน่ายสินค้าที่มีคุณภาพมาตรฐานและสินค้าที่มี Value added (แปรรูปที่เป็นอาหารและไม่เป็นอาหาร) อาทิ เนื้อวัวโคราชวากิว หอยนางรมคุณภาพ ชมและชิมการสาธิตแล่ปลาทูน่า การจับฉลากชิงโชคโทรศัพท์มือถือ และของรางวัลพิเศษอีกมากมาย ทั้งนี้ เมื่อช็อปปิ้งสินค้ากับ “ตลาดเกษตรออนไลน์” จะมีบริการส่งถึงบ้านฟรีอีกด้วย
ตอนท้ายของการแถลงข่าว รองเลขาธิการนายกรัฐมนตรีฝ่ายการเมืองได้กล่าวเชิญชวนประชาชนผู้สนใจ เข้าร่วม ชม ชิม ช็อป สินค้าเกษตรคุณภาพ และสินค้าไอทียี่ห้อดังในราคาพิเศษสุด ในงานตลาดคลองผดุงกรุงเกษม “เกษตรดิจิทัล” ระหว่างวันที่ 5 -25 กันยายน 2559 ตั้งแต่เวลา 10.00 – 19.00 น. ณ บริเวณด้านข้างทำเนียบรัฐบาล
************************
กลุ่มประชาสัมพันธ์และเผยแพร่ สำนักโฆษก
อภิวัฒน์ / รายงาน
ดวงใจ / ตรวจ

ที่มา : http://www.thaigov.go.th/news/contents/details/284
