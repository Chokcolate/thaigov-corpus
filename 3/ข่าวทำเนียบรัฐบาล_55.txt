รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลเผยนายกฯ สั่งการหน่วยงานที่เกี่ยวข้องจัดระเบียบพื้นที่เยี่ยมชมวัดพระแก้วและกิจกรรมทางศาสนาให้เกิดความเหมาะสม

วันเสาร์ที่ 22 ตุลาคม 2559
ผู้ช่วยโฆษกรัฐบาลเผยนายกฯ สั่งการหน่วยงานที่เกี่ยวข้องจัดระเบียบพื้นที่เยี่ยมชมวัดพระแก้วและกิจกรรมทางศาสนาให้เกิดความเหมาะสม
ผู้ช่วยโฆษกรัฐบาลเผยนายกฯ สั่งการหน่วยงานที่เกี่ยวข้องจัดระเบียบพื้นที่เยี่ยมชมวัดพระแก้วและกิจกรรมทางศาสนาให้เกิดความเหมาะสม
วันนี้ ( 13 ก.ย.59) เวลา 14.45 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอก อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องนายกรัฐมนตรีได้แสดงความห่วงใยต่อกรณีที่มีการจัดการเกี่ยวกับทัวร์ศูนย์เหรียญและทัวร์ที่ไม่ถูกต้องตามกฎหมาย ซึ่งได้มีการดำเนินการจับกุมและยึดรถทัวร์ว่า การดำเนินการดังกล่าวจะส่งผลกระทบต่อการท่องเที่ยวของประเทศไทยหรือไม่ จึงได้มอบหมายให้รัฐมนตรีว่าการกระทรวงการท่องเที่ยวและกีฬา และกระทรวงการท่องเที่ยวและกีฬาไปพิจารณาวางแผนในการที่จะดำเนินการต่อไปโดยไม่ให้ส่งผลกระทบต่อการท่องเที่ยวของประเทศ เช่น กรณีทัวร์นักท่องเที่ยวชาวต่างชาติที่เดินทางเข้ามาเยี่ยมชมวัดพระศรีรัตนศาสดาราม หรือวัดพระแก้ว เป็นจำนวนมาก ซึ่งที่ผ่านมาได้รับแจ้งว่ามีไกด์บางคนมีการกั้นคนไทยไม่ให้เข้าไปไหว้พระหรือทำกิจกรรมทางศาสนา จึงได้มอบหมายให้หน่วยงานที่เกี่ยวข้องดังกล่าวไปหารือเพื่อหาแนวทางในการจัดระเบียบให้เป็นไปด้วยความเรียบร้อยและไม่ให้ส่งผลกระทบทั้งต่อประชาชนที่ทำกิจกรรมทางศาสนาและนักท่องเที่ยวชาวต่างชาติ โดยอาจจะมีการจัดพื้นที่แยกสำหรับคนไทยที่จะเข้าไปทำกิจกรรมทางศาสนาและพื้นที่สำหรับให้นักท่องเที่ยวได้เดินทางเข้ามาเยี่ยมชมและถ่ายภาพในบริเวณวัด เป็นต้น
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/350
