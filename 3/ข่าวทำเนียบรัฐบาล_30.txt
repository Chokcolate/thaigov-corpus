รัฐบาลไทย-ข่าวทำเนียบรัฐบาล-นายกรัฐมนตรีร่วมกำหนดยุทธศาสตร์อาเซียนกับภายนอกภูมิภาคที่เน้นความมีเอกภาพและสร้างความมั่นคงในภูมิภาค

วันเสาร์ที่ 22 ตุลาคม 2559
นายกรัฐมนตรีร่วมกำหนดยุทธศาสตร์อาเซียนกับภายนอกภูมิภาคที่เน้นความมีเอกภาพและสร้างความมั่นคงในภูมิภาค
พลเอกประยุทธ์ จันทร์โอชา นายกรัฐมนตรี เข้าร่วมการประชุมสุดยอดอาเซียน ครั้งที่ 29 (Retreat) ณ ศูนย์ประชุมแห่งชาติ นครหลวงเวียงจันทร์ สาธารณรัฐประชาธิปไตยประชาชนลาว
วันนี้ (7 ก.ย. 59) ซึ่งเป็นวันที่สองของประชุมสุดยอดอาเซียนครั้งที่ 28 และ 29 ณ สาธารณรัฐประชาธิปไตยประชาชนลาว พลเอกประยุทธ์ จันทร์โอชา นายกรัฐมนตรี ได้เข้าร่วมการประชุมสุดยอดอาเซียน ครั้งที่ 29 (Retreat) ที่เริ่มขึ้นในเวลา 08.30 น. ณ ห้องประชุม 4 ศูนย์การประชุมแห่งชาติ นครหลวงเวียงจันทน์
โดยในที่ประชุมสุดยอดอาเซียน ครั้งที่ 29 (Retreat) ผู้นำอาเซียน 10 ประเทศ ได้ร่วมกันกำหนดนโยบายและทิศทางการพัฒนาความสัมพันธ์กับประเทศนอกภูมิภาคและแลกเปลี่ยนข้อคิดเห็นเกี่ยวกับประเด็นภายในภูมิภาคและระหว่างประเทศ เพื่อหาแนวทางในการรับมือกับความท้าทายต่างๆ ซึ่งที่ประชุมฯ ได้เน้นความสำคัญของความเป็นแกนกลางของอาเซียนในโครงสร้างสถาปัตยกรรมในภูมิภาคและความเป็นเอกภาพของอาเซียนในการรับมือกับภัยคุกคามรูปแบบเก่าและรูปแบบใหม่ รวมทั้ง ในการมีปฏิสัมพันธ์กับประเทศนอกภูมิภาคด้วย
******************

ที่มา : http://www.thaigov.go.th/news/contents/details/325
