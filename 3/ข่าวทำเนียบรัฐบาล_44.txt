รัฐบาลไทย-ข่าวทำเนียบรัฐบาล-ผลการหารือข้อราชการเต็มคณะไทย-มาเลเซีย

วันเสาร์ที่ 22 ตุลาคม 2559
ผลการหารือข้อราชการเต็มคณะไทย-มาเลเซีย
พลเอกประยุทธ์ จันทร์โอชา นายกรัฐมนตรี หารือข้อราชการกับ ดาโต๊ะ ซรี โมฮัมหมัด นาจิบ บิน ตุน อับดุล ราซัค นายกรัฐมนตรีมาเลเซีย ในโอกาสการเยือนไทยอย่างเป็นทางการ และเพื่อเข้าร่วมการประชุมประจำปีระหว่างนายกรัฐมนตรีกับนายกรัฐมนตรีมาเลเซีย ครั้งที่ 6
วันนี้ (9 ก.ย. 59) เวลา 16.00 น. พลเอกประยุทธ์ จันทร์โอชา นายกรัฐมนตรี รอให้การต้อนรับ ดาโต๊ะ ซรี โมฮัมหมัด นาจิบ บิน ตุน อับดุล ราซัค นายกรัฐมนตรีมาเลเซีย ในโอกาสการเยือนไทยอย่างเป็นทางการ และเพื่อเข้าร่วมการประชุมประจำปีระหว่างนายกรัฐมนตรีกับนายกรัฐมนตรีมาเลเซีย ครั้งที่ 6
นายกรัฐมนตรีทั้งสองได้ร่วมหารือข้อราชการ ณ ห้องสีเขียว ตึกไทยคู่ฟ้า ทำเนียบรัฐบาล พร้อมด้วยคระรัฐมนตรีของทั้งสองฝ่าย ประกอบด้วย พลเอกประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม นางอภิรดี ตันตราภรณ์ รัฐมนตรีว่าการกระทรวงพาณิชย์ พลเอกอนุพงษ์ เผ่าจินดา รัฐมนตรีว่าการกระทรวงมหาดไทย พลเอกดาว์พงษ์ รัตนสุวรรณ รัฐมนตรีว่าการกระทรวงศึกษา ฝ่ายมาเลเซีย อาทิ ดาโต๊ะ ซรี อะนิฟาห์ บิน ฮัจญี อามาน รัฐมนตรีกระทรวงการต่างประเทศ ดาโต๊ะ มุสตาปา โมฮาเหม็ด รัฐมนตรีกระทรวงการค้าระหว่างประเทศและอุตสาหกรรม ดาโต๊ะ ซรี อาหมัด ชาเบรี ชีค รัฐมนตรีว่าการกระทรวงคมนาคม เป็นต้น
โดยภายหลังเสร็จสิ้นการหารือ พลตรีวีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีแสดงความยินดีที่ได้ต้อนรับนายกรัฐมนตรีมาเลเซีย และคณะในการเดินทางมาเยือนไทยอย่างเป็นทางการเพื่อเข้าร่วมการประชุมประจำปี ครั้งที่ 6 ซึ่งนายกรัฐมนตรีมาเลเซียรู้สึกเป็นเกียรติและขอบคุณรัฐบาลไทยที่ให้การต้อนรับอย่างอบอุ่น
ความสัมพันธ์ทวิภาคี ทั้งสองฝ่ายยืนยันความสัมพันธ์อันดีระหว่างกัน มีความใกล้ชิดรอบด้าน มีการแลกเปลี่ยนการเยือนระดับสูงอย่างต่อเนื่อง และประชาชนในพื้นที่ชายแดนของทั้งสองประเทศมีความผูกพันกันฉันญาติมิตร โดยในปี 2560 ทั้งสองประเทศจะเฉลิมฉลองการครบรอบ 60 ปีของการสถาปนาความสัมพันธ์ทางการทูตอีกด้วย ดังนั้น การประชุมครั้งนี้จึงมีความสำคัญอย่างยิ่ง ในการกระชับความสัมพันธ์และเพิ่มพูนความร่วมมือระหว่างกัน โดยยกระดับความเป็นหุ้นส่วนความสัมพันธ์ให้แน่นแฟ้นยิ่งขึ้น
ความร่วมมือด้านความมั่นคง นายกรัฐมนตรีเห็นว่าความมั่นคงเป็นรากฐานสำคัญของการพัฒนาทางเศรษฐกิจและความมั่งคั่งของประเทศ ไทยและมาเลเซียต่างเผชิญกับประเด็นท้าทายความมั่นคงจากการก่อการร้ายระหว่างประเทศ โดยนายกรัฐมนตรีเห็นว่าทั้งสองฝ่ายควรกระชับความร่วมมือด้านการแลกเปลี่ยนข้อมูลข่าวสารและข่าวกรองให้มากขึ้น
โอกาสนี้นายกรัฐมนตรีแสดงความขอบคุณนายกรัฐมนตรีมาเลเซียในการดำเนินบทบาทอย่างสร้างสรรค์ในกระบวนการพูดคุยเพื่อสันติภาพในจังหวัดชายแดนใต้ โดยย้ำว่ารัฐบาลไทยมีความมุ่งมั่นที่จะแก้ไขสถานการณ์ในจังหวัดชายแดนใต้โดยสันติวิธีและการมีส่วนร่วมของทุกภาคส่วน ทั้งนี้ นายกรัฐมนตรีมาเลเซียเห็นว่ากระบวนการพูดคุยยังอยู่ในระยะเริ่มต้นของการสร้างความไว้เนื้อเชื่อใจ ซึ่งเป็นพื้นฐานสำคัญของการกำหนดทิศทางของการพูดคุยในระยะต่อไป โดยต้องอาศัยเวลาและความจริงใจกับทุกฝ่ายที่เกี่ยวข้อง สำหรับเรื่องบุคคลสองสัญชาติ ซึ่งเป็นประเด็นที่คั่งค้างมานาน ทั้งสองฝ่ายยังจะร่วมมือกันเพื่อพิจารณาจัดทำ MOU ความร่วมมือด้านการตรวจคนเข้าเมืองเพื่อช่วยตรวจตราและสอดส่องดูแลการสัญจรข้ามแดนไปมาของประชาชนทั้งสองประเทศ
ความร่วมมือด้านการค้า การลงทุนและการท่องเที่ยว นายกรัฐมนตรียืนยันความตั้งใจของรัฐบาลไทยที่จะร่วมมือกับรัฐบาลมาเลเซียเพื่อบรรลุเป้าหมายทางการค้ามูลค่า 3 หมื่นล้านดอลลาร์สหรัฐภายในปี 2561 โดยเห็นว่าภาคเอกชนทั้งสองประเทศมีบทบาทสำคัญในการขับเคลื่อนความสัมพันธ์ทางเศรษฐกิจ ทั้งสองฝ่ายยินดีที่มีการจัดตั้งสภาธุรกิจมาเลเซีย-ไทยเมื่อเดือนสิงหาคม 2559 ซึ่งจะมีส่วนสำคัญในการส่งเสริมความร่วมมือด้านการค้า การลงทุนและเครือข่ายทางธุรกิจระหว่างสองประเทศ
ด้านการท่องเที่ยว ทั้งสองฝ่ายพร้อมร่วมมือกันส่งเสริมการเชื่อมโยงแหล่งท่องเที่ยวระหว่างกัน และสนับสนุนการเปิดเที่ยวบินต้นทุนต่ำให้บริการเพื่อเชื่อมโยงสถานที่ท่องเที่ยวสำคัญระหว่างกัน ทั้งนี้นายกรัฐมนตรีกล่าวว่าไทยพร้อมสนับสนุนมาเลเซียในการเป็นเจ้าภาพจัดมหกรรมกีฬาซีเกมส์ 2017 ที่กรุงกัวลาลัมเปอร์ด้วย
การส่งเสริมความร่วมมือด้านพัฒนาเศรษฐกิจและสังคมและการเชื่อมโยงในพื้นที่ชายแดน ทั้งสองฝ่ายมุ่งหวังพัฒนาเศรษฐกิจและโครงสร้างพื้นฐานในพื้นที่ชายแดนเพื่อส่งเสริมความกินดีอยู่ดีของประชาชนในพื้นที่ ซึ่งไทยและมาเลเซียต่างยินดีที่โครงการพัฒนาเศรษฐกิจในพื้นที่ชายแดนสำคัญมีความคืบหน้า อาทิ การขยายด่านศุลกากรสะเดา-จังหวัดสงขลา-บูกิตกายูฮิตัม โครงการก่อสร้างสะพานข้ามแม่น้ำโกลกสองแห่ง ด่านศุลกากรบ้านประกอบ จังหวัดสงขลา-ดุเรียนบุหรง รัฐเกดะห์ การเชื่อมโยงโครงการเมืองยางพารา (Rubber City)
ความร่วมมือด้านการศึกษา นายกรัฐมนตรีแสดงความขอบคุณมาเลเซียที่มอบทุนการศึกษาแก่นักเรียนไทยมุสลิมจากจังหวัดชายแดนใต้ พร้อมขอบคุณมาเลเซียที่สนับสนุนการพัฒนาหลักสูตรการเรียนการสอนศาสนาอิสลามในจังหวัดชายแดนใต้ด้วย
ความร่วมมือด้านแรงงาน นายกรัฐมนตรีพร้อมสนับสนุนนโยบายของรัฐบาลมาเลเซียในการจดทะเบียนแรงงานต่างชาติที่ทำงานในมาเลเซียอย่างผิดกฏหมาย และแสดงความยินดีกับการพิจารณาของฝ่ายมาเลเซียในการออกใบอนุญาตทำงานพิเศษแก่แรงงานไทยในร้านอาหารไทยได้อย่างถูกต้องตามกฎหมาย ทั้งนี้ไทยพร้อมจะเป็นเจ้าภาพจัดการประชุมคณะทำงานร่วมด้านแรงงานระหว่างไทยกับมาเลเซียในโอกาสแรก
ความร่วมมือด้านอาหารฮาลาล ทั้งสองฝ่ายเห็นว่าการค้าและอุตสาหกรรมฮาลาลเป็นสาขาที่เติบโตอย่างต่อเนื่องและมีศักยภาพทางความร่วมมือระหว่างไทยกับมาเลเซีย พร้อมยินดีที่มีการหารือเกี่ยวกับการจัดตั้งสภาธุรกิจฮาลาลระหว่างมาเลเซียกับไทย ซึ่งนายกรัฐมนตรีแสดงความยินดีกับความสำเร็จของมาเลเซียในการจัดงาน World Halal Conference 2016 เมื่อเดือนมีนาคมที่ผ่านมา
ก่อนจบการหารือนายกรัฐมนตรีกล่าวขอบคุณในโอกาสที่นายกรัฐมนตรีมาเลเซียตอบรับเข้าร่วมการประชุมสุดยอดกรอบความร่วมมือเอเชีย (ACD Summit) ครั้งที่ 2 ซึ่งไทยจะเป็นเจ้าภาพ ในเดือนตุลาคมนี้ด้วย
ภายหลังเสร็จสิ้นการหารือข้อราชการ นายกรัฐมนตรีและนายกรัฐมนตรีมาเลเซีย ร่วมกันเป็นสักขีพยานในพิธีลงนามบันทึกความร่วมมือโครงการนิคมอุตสาหกรรมยางพารา (Rubber City) สงขลา และนิคมอุตสาหกรรมยางพารา โกตา ปุตรา ระหว่างการนิคมอุตสาหกรรมแห่งประเทศไทย และบริษัทเทรดวินส์ แพลนเทชั่น เบอร์หาด จากนั้นทั้งสองฝ่ายได้ร่วมกันแถลงข่าว ณ ตึกสันติไมตรี ทำเนียบรัฐบาล
โดยในช่วงค่ำวันเดียวกันนี้ นายกรัฐมนตรีและภริยาเป็นเจ้าภาพเลี้ยงอาหารค่ำแด่ดาโต๊ะ ซรี โมฮัมหมัด นาจิบ บิน ตุน อับดุล ราซัค และ ภริยา ในโอกาสเดินทางมาเยือนเพื่อเข้าร่วมการประชุมประจำปีระหว่างนายกรัฐมนตรีกับนายกรัฐมนตรีมาเลเซีย ครั้งที่ 6 ด้วย

ที่มา : http://www.thaigov.go.th/news/contents/details/339
