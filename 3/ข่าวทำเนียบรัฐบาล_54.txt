รัฐบาลไทย-ข่าวทำเนียบรัฐบาล-นายกรัฐมนตรีเผยสถานการณ์ความมั่นคงมีความผ่อนคลาย ประชาชนมีความสุขมากขึ้น

วันเสาร์ที่ 22 ตุลาคม 2559
นายกรัฐมนตรีเผยสถานการณ์ความมั่นคงมีความผ่อนคลาย ประชาชนมีความสุขมากขึ้น
นายกรัฐมนตรีเผยสถานการณ์ความมั่นคงมีความผ่อนคลาย ประชาชนมีความสุขมากขึ้น
วันนี้ (13 กันยายน 2559) เวลา 15.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวถึงสถานการณ์ความมั่นคงของประเทศไทยในปัจจุบันว่า สถานการณ์ความมั่นคงมีความสงบสุขขึ้น แต่ยังคงมีการเคลื่อนไหวทางการเมืองในทางเปิดเผยอยู่บ้าง ส่วนความเคลื่อนไหวในทางปิดได้มีการตรวจสอบอยู่ตลอดเวลา หากพบความผิดก็จะดำเนินการตามกฎหมาย ทั้งนี้ ไม่ว่าใครจะเคลื่อนไหวก็ตามขอให้นึกถึงประเทศชาติเป็นหลัก เพราะปัจจุบันประเทศชาติต้องเผชิญปัญหาหลายอย่างไม่ว่าจะเป็นภัยธรรมชาติ สภาพอากาศเปลี่ยนแปลง และปัญหาทางเศรษฐกิจ ถ้ามีการเคลื่อนไหวมาก ๆ จะส่งผลกระทบต่อความมั่นคงทางเศรษฐกิจมากขึ้น
สำหรับการเดินทางไปเยือนต่างประเทศนั้น นายกรัฐมนตรีกล่าวว่า ได้สร้างการรับรู้ สร้างความเข้าใจที่ถูกต้องให้กับต่างประเทศ และชาวต่างชาติก็มีความเข้าใจที่ดีต่อประเทศไทย รวมถึงความก้าวหน้าในการแก้ไขปัญหาของประเทศไทย เพราะฉะนั้นคนไทยทุกคนต้องช่วยกันสร้างความเข้าใจที่ถูกต้องให้ทั้งคนไทยและคนต่างชาติเกิดรับรู้ที่ดีต่อประเทศไทย
ส่วนกรณีการออกคำสั่งมาตรา 44 สั่งยกเลิกให้ใช้ศาลทหารพิจารณาในคดีที่พลเรือนกระทำผิดคดีความมั่นคง และคดีอาญามาตรา 112 และให้ผู้กระทำผิดกลับไปขึ้นศาลยุติธรรมตามเดิม นั้น นายกรัฐมนตรีกล่าวว่า เพราะประชาชนรู้สึกผ่อนคลาย และมีความสุขมากขึ้น รวมถึงการเคลื่อนไหวได้ลดจำนวนน้อยลง และต้องการให้ต่างชาติยอมรับเกิดความไว้เนื้อเชื่อใจ และมีความเชื่อมั่นต่อประเทศไทยมากขึ้นต่อไป
-------------------------------------------

ที่มา : http://www.thaigov.go.th/news/contents/details/349
