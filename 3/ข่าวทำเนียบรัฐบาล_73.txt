รัฐบาลไทย-ข่าวทำเนียบรัฐบาล-นายกรัฐมนตรีประชุมร่วม กรอ.กลุ่มจังหวัดภาคใต้ฝั่งอันดามัน เร่งรัดการพัฒนาโครงการในจังหวัดภูเก็ต พังงา ระนอง กระบี่ และตรัง

วันเสาร์ที่ 22 ตุลาคม 2559
นายกรัฐมนตรีประชุมร่วม กรอ.กลุ่มจังหวัดภาคใต้ฝั่งอันดามัน เร่งรัดการพัฒนาโครงการในจังหวัดภูเก็ต พังงา ระนอง กระบี่ และตรัง
นายกรัฐมนตรีประชุมร่วม กรอ.กลุ่มจังหวัดภาคใต้ฝั่งอันดามัน ณ ห้องประชุมอาคารเฉลิมพระเกียรติ ชั้น 4 มหาวิทยาลัยราชภัฏภูเก็ต เพื่อเร่งรัดการพัฒนาโครงการในจังหวัดภูเก็ต พังงา ระนอง กระบี่ และตรัง
วันนี้ (16 กันยายน 2559) เวลา 14.30 น. ณ ห้องประชุมอาคารเฉลิมพระเกียรติ ชั้น 4 มหาวิทยาลัยราชภัฏภูเก็ต จังหวัดภูเก็ต พลเอก ประยุทธ์ จันทร์โอชา นายกรัฐมนตรี ประชุมหารือร่วมกับคณะกรรมการ กรอ.ส่วนกลาง และคณะกรรมการ กรอ.กลุ่มจังหวัดภาคใต้ฝั่งอันดามัน (ภูเก็ต พังงา ระนอง กระบี่ ตรัง) โดยมีหัวหน้าส่วนราชการ ผู้บริหารภาคเอกชน รัฐวิสาหกิจเข้าร่วม
ทั้งนี้ กรอ.กลุ่มจังหวัดฯ ได้เสนอโครงการการยกระดับเมืองสปาน้ำพุร้อนเค็ม และพัฒนาเส้นทางอันดามันโรแมนติกโรด อำเภอคลองท่อม จังหวัดกระบี่ และการสนับสนุนโครงการยกระดับเส้นทางเชื่อมโยงท่องเที่ยวอันดามัน ดังนี้ 1. เร่งรัดปรับปรุงเส้นทางสาย 4 (เพชรเกษม) เป็น 4 ช่องจราจร ประกอบด้วย สายระนอง – ราชกรูด/สายราชกรูด – ตะกั่วป่า/สายตะกั่วป่า – เขาหลัก และ 2. เร่งรัดปรับปรุงเส้นทางสาย 4027 เป็น 4 ช่องจราจร โดยนายกรัฐมนตรีเห็นชอบในหลักการ และมอบหมายให้กระทรวงที่เกี่ยวข้องไปศึกษารายละเอียดและกรอบงบประมาณ
สำหรับจังหวัดภูเก็ต ได้เสนอโครงการ Phuket Smart City เพื่อมุ่งเน้นการพัฒนาอย่างยั่งยืนด้วยการออกแบบร่วมกับคนในท้องถิ่น การต่อยอดธุรกิจและอุตสาหกรรมท่องเที่ยว เน้นให้เกิดการพัฒนาผู้ประกอบการรุ่นใหม่และการดึงดูดการลงทุนทั้งในและต่างประเทศตามนโยบายเขตพัฒนาเศรษฐกิจในรูปแบบคัสเตอร์ และโครงการขับเคลื่อนเศรษฐกิจและสังคมดิจิทัลของรัฐบาล ซึ่งโครงการ Phuket Smart City ได้กำหนดกรอบ Smart City ไว้ 7 Smart ได้แก่ Smart Economy, Smart Tourism, Smart Safety, Smart Environment, Smart Healthcare, Smart Education และ Smart Governance สำหรับการขับเคลื่อนโครงการดังกล่าว โดยนายกรัฐมนตรีเห็นชอบให้กระทรวงดิจิทัลเพื่อเศรษฐกิจและสังคมจะเป็นเจ้าภาพหลักในการบูรณาการแผนปฏิบัติการ Phuket Smart City เข้าเป็นส่วนหนึ่งของแผนพัฒนาเศรษฐกิจดิจิทัลแห่งชาติ โดยกระทรวงดิจิทัลจะร่วมกับ BOI กำหนดแนวทางการส่งเสริมให้เอกชนเข้ามาลงทุนในโครงการ Phuket Smart City
พร้อมกันนี้ นายกรัฐมนตรีได้เห็นชอบตามที่จังหวัดพังงาได้เสนอขอโครงการเคลือบผิวจราจรลดการลื่นไถลเส้นทางหมายเลข 4 และ 4311 โดยกระทรวงคมนาคมรับไปเร่งดำเนินการบรรจุในแผนงบประมาณปี 2560 ส่วนโครงการก่อสร้างถนนและสะพานแหล่งท่องเที่ยวเกาะคอเขา อำเภอตะกั่วป่า จังหวัดพังงา นายกรัฐมนตรีสั่งการให้กระทรวงคมนาคมศึกษาความเป็นไปได้ และผลกระทบต่อสิ่งแวดล้อม รวมถึงความคุ้มค่าการลงทุน
ในส่วนของจังหวัดกระบี่ได้นำเสนอโครงการก่อสร้างสะพานลันตาช่วงแรก (บ้านหิน – บ้านคลองหมาก) นายกรัฐมนตรีมอบหมายให้กระทรวงคมนาคมรับไปเร่งรัดศึกษาโครงการ ทั้งนี้ จังหวัดชุมพรนำเสนอโครงการศึกษาเส้นทางรถไฟ ชุมพร – ท่าเรือน้ำลึกระนอง โดยนายกรัฐมนตรีมอบหมายให้กระทรวงคมนาคมเข้าไปศึกษาความเป็นไปได้ของระบบโลจิสติกส์ และจังหวัดตรังนำเสนอโครงการพัฒนาท่าอากาศยานตรัง โดยนายกรัฐมนตรีสั่งการให้จังหวัดจัดทำงบประมาณในการจัดทำโครงการ และให้ไปศึกษาความเป็นไปได้ของโครงการต่อไป
------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/368
