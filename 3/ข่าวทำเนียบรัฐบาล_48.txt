รัฐบาลไทย-ข่าวทำเนียบรัฐบาล-โฆษกรัฐบาลเผย ประชาชนนิยมใช้บริการเรือคลองผดุง หลังนำร่องแล่น 5 กิโลครบ 1 สัปดาห์ พร้อมเร่งแก้ไขจุดบกพร่องและรับฟังความเห็นทุกฝ่าย ก่อนเปิดเดินเรือเต็มรูปแบบ เชื่อมระบบราง ล้อ เรือ

วันเสาร์ที่ 22 ตุลาคม 2559
โฆษกรัฐบาลเผย ประชาชนนิยมใช้บริการเรือคลองผดุง หลังนำร่องแล่น 5 กิโลครบ 1 สัปดาห์ พร้อมเร่งแก้ไขจุดบกพร่องและรับฟังความเห็นทุกฝ่าย ก่อนเปิดเดินเรือเต็มรูปแบบ เชื่อมระบบราง ล้อ เรือ
โฆษกรัฐบาลเผย ประชาชนนิยมใช้บริการเรือคลองผดุง หลังนำร่องแล่น 5 กิโลครบ 1 สัปดาห์ พร้อมเร่งแก้ไขจุดบกพร่องและรับฟังความเห็นทุกฝ่าย ก่อนเปิดเดินเรือเต็มรูปแบบ เชื่อมระบบราง ล้อ เรือ ให้สมบูรณ์
พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า ภายหลังจากที่ กทม.ได้นำร่องให้บริการเรือโดยสารจากท่าเรือหัวลำโพงไปยังท่าเรือเทเวศน์ ระยะทาง 5 กิโลเมตร โดยไม่เก็บค่าใช้จ่าย ตามนโยบายของพลเอก ประยุทธ์ จันทร์โอชา นายกรัฐมนตรี ตั้งแต่วันที่ 5 ก.ย.ที่ผ่านมา เพื่ออำนวยความสะดวกแก่ประชาชนในการเดินทาง ช่วยระบายการจราจรบนถนน และส่งเสริมการท่องเที่ยวทางน้ำ
“ตลอด 7 วันที่ผ่านมา มีพี่น้องประชาชนใช้บริการเฉลี่ยวันละประมาณ 1,000 ราย และมีแนวโน้มเพิ่มขึ้นเรื่อย ๆ เพราะส่วนใหญ่เห็นว่าสะดวกในการสัญจรไปมา ซึ่งเรือทั้ง 4 ลำ จะให้บริการทุกวัน ๆ ละ 70 เที่ยว โดยในวันจันทร์ – ศุกร์ เริ่มให้บริการรอบแรก 06.00 น. และรอบสุดท้าย 20.00 น. ส่วนวันเสาร์ – อาทิตย์และวันหยุดนักขัตฤกษ์ จะเริ่มตั้งแต่ 08.00 น. จนถึง 20.00 น. ทั้งจากท่าเรือหัวลำโพงและเทเวศน์”
พลตรี สรรเสริญ กล่าวต่อว่า พลเอก ประยุทธ์ จันทร์โอชา นายกรัฐมนตรี ได้รับรายงานความคืบหน้าของโครงการนี้แล้ว และได้ฝากขอบคุณ กทม.ที่ได้ดำเนินการเรื่องนี้อย่างเป็นรูปธรรม และยินดีให้การสนับสนุนอย่างเต็มที่ เพื่อให้พี่น้องประชาชนได้รับประโยชน์มากที่สุด รวมทั้งขอให้ผู้ที่เกี่ยวข้องรวบรวมข้อมูลปัญหาและอุปสรรค เพื่อนำไปปรับปรุงแก้ไขให้ดีขึ้น ก่อนที่จะให้บริการอย่างเต็มรูปแบบในระยะต่อไป
“จากการประเมินผลการให้บริการเรือโดยสารพบว่า ยังมีข้อจำกัดบางเรื่องที่จะต้องแก้ไข เช่น จำนวนเรือไม่เพียงพอต่อปริมาณผู้โดยสาร ทำให้เรือแต่ละลำและเจ้าหน้าที่ประจำเรือต้องปฏิบัติงานอย่างต่อเนื่องตลอดทั้งวัน
นอกจากนี้ ท่าเรือบางแห่งถูกใช้งานมานาน ทางขึ้นลงมีความลาดชัน และยังไม่ตอบสนองต่อผู้พิการ ส่วนเจ้าหน้าที่ก็จะต้องรักษาระดับน้ำในคลองให้เหมาะสมอยู่ตลอดเวลาเพื่อการเดินเรือ เนื่องจากสะพานข้ามคลองค่อนข้างต่ำ รวมทั้งยังต้องชะลอความเร็วในการเดินเรือ โดยเฉพาะจุดตัดกับคลองแสนแสบที่มีเรือเร็วให้บริการประชาชนอยู่แล้ว”
พลตรี สรรเสริญ ยังกล่าวอีกว่า รัฐบาลพร้อมรับฟังข้อเสนอแนะที่เป็นประโยชน์จากทุกฝ่าย ทั้งเจ้าหน้าที่ผู้ปฏิบัติงาน และพี่น้องประชาชนผู้โดยสารเรือ โดยหากโครงการนี้ได้ผลเป็นที่น่าพอใจก็จะเป็นต้นแบบให้แก่พื้นที่อื่น ๆ เพื่อเพิ่มทางเลือกในการเดินทาง เชื่อมต่อกับระบบขนส่งสาธารณะบนบก ที่เรียกว่า ราง ล้อ เรือ ได้อย่างสมบูรณ์แบบ
“อยากขอความร่วมมือไปยังผู้ประกอบการและผู้ขับเรือในคลองแสนแสบ ให้ช่วยกันตักเตือนและระมัดระวังในการเดินเรือ บริเวณจุดตัดกับคลองผดุงกรุงเกษม เพื่อความปลอดภัยของผู้โดยสาร ตลอดจนขอให้พี่น้องประชาชนที่อาศัยอยู่ริมสองฝั่งคลอง ช่วยกันรักษาความสะอาด ไม่ทิ้งขยะลงคลอง เพราะอาจเป็นอุปสรรคต่อการเดินเรือได้”
-----------------------------------------------------------

ที่มา : http://www.thaigov.go.th/news/contents/details/343
