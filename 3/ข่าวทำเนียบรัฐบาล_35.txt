รัฐบาลไทย-ข่าวทำเนียบรัฐบาล-รมต.นร.หม่อมหลวง ปนัดดาฯ เป็นประธานการประชุมคระกรรมการคุ้มครองผู้บริโภค ครั้งที่ 4/2559

วันเสาร์ที่ 22 ตุลาคม 2559
รมต.นร.หม่อมหลวง ปนัดดาฯ เป็นประธานการประชุมคระกรรมการคุ้มครองผู้บริโภค ครั้งที่ 4/2559
โดยมีมติเห็นชอบร่างแผนยุทธศาสตร์การคุ้มครองผู้บริโภคแห่งชาติ พ.ศ. 2560 - 2564
วันนี้ (7 กันยายน 2559) เวลา 13.30 น. ณ ห้องประชุมอรรถไกวัลวที สำนักงานปลัดสำนักนายกรัฐมนตรี ทำเนียบรัฐบาล หม่อมหลวง ปนัดดา ดิศกุล รัฐมนตรีประจำสำนักนายกรัฐมนตรีเป็นประธานการประชุม คณะกรรมการคุ้มครองผู้บริโภค ครั้งที่ 4/2559
ที่ประชุมได้พิจารณาและมีมติเห็นชอบกับร่างแผนยุทธศาสตร์การคุ้มครองผู้บริโภคแห่งชาติ พ.ศ. 2560-2564 เพื่อให้สอดคล้องกับกรอบระยะเวลา ของแผนพัฒนาเศรษฐกิจและสังคมแห่งชาติฉบับที่ 12 (พ.ศ.2560 – 2564) โดยให้ความสำคัญในการผลักดันนโยบายและมาตรการคุ้มครองผู้บริโภคเพื่อสนับสนุนการดำเนินงานของภาคีเครือข่ายด้านการคุ้มครองผู้บริโภค ด้วยการส่งเสริมความรู้ความเข้าใจให้แก่ประชาชน รวมไปถึงการพัฒนาการบริหารจัดการให้มีความทันสมัยและมีประสิทธิภาพซึ่งเน้นกลไกการบูรณาการระหว่างหน่วยงานที่เกี่ยวข้อง โดยผลและประโยชน์ที่คาดว่าจะได้รับจะนำไปสู่การกำหนดแนวทางปฏิบัติต่างๆที่เกี่ยวข้องให้เป็นไปในทิศทางเดียวกันที่ชัดเจน ตลอดจนสามารถบูรณาการความร่วมมือของหน่วยงานและของประชาชนได้อย่างเป็นรูปธรรมต่อไป
พร้อมกันนี้ ที่ประชุมได้รับทราบสรุปผลการดำเนินงานของสำนักงานคณะกรรมการคุ้มครองบริโภคในรอบ 1 ปีที่ผ่านมา ซึ่งได้ดำเนินการแก้ไขปัญหาให้ผู้บริโภคจำนวนทั้งสิ้น 3,456 ราย คิดเป็นเงินกว่า 190 ล้านบาท การเปรียบเทียบความผิดผู้ประกอบธุรกิจที่ประมาณสิทธิ์ผู้บริโภค จำนวน 21 ราย จำนวน 6.3 ล้านบาท การรับเรื่องเพื่อดำเนินคดีแทนผู้บริโภค จำนวน 481 ราย จำนวน 156.8 ล้านบาท การตรวจสอบพฤติการณ์การประกอบธุรกิจ จำนวน 255 ราย การประชาสัมพันธ์และส่งเสริมเผยแพร่ความรู้ด้านการคุ้มครองผู้บริโภคจำนวนกว่า 2 แสนครั้ง พร้อมจัดประชุมสัมมนาให้ความรู้ด้านการคุ้มครองผู้บริโภค จำนวน 15 ครั้ง ครอบคลุมทั่วประเทศ เช่น โครงการ อยู่อย่างปลอดภัย ไม่ใช้โฟมบรรจุอาหาร โครงการ สคบ. สัญจรจังหวัดต่าง ๆ ทั่วประเทศ โครงการ สายลับ...ตรวจจับโฆษณา และโครงการแก้ไขปัญหาเกี่ยวกับธุรกิจสายการบินและตัวแทนจำหน่ายตั๋วโดยสารเครื่องบิน
**************************
กลุ่มประชาสัมพันธ์และเผยแพร่ สำนักโฆษก
อภิวัฒน์ / รายงาน
ดวงใจ / ตรวจ

ที่มา : http://www.thaigov.go.th/news/contents/details/330
