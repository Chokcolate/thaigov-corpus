รัฐบาลไทย-ข่าวทำเนียบรัฐบาล-นรม. เชิญชวนคนไทยทุกคนร่วมโครงการ “ปั่นรวมใจถวายพ่อหลวง Bangsai Bike for KING” 30 ต.ค. 59 ณ ศูนย์ศิลปาชีพบางไทร จังหวัดพระนครศรีอยุธยา

วันเสาร์ที่ 22 ตุลาคม 2559
นรม. เชิญชวนคนไทยทุกคนร่วมโครงการ “ปั่นรวมใจถวายพ่อหลวง Bangsai Bike for KING” 30 ต.ค. 59 ณ ศูนย์ศิลปาชีพบางไทร จังหวัดพระนครศรีอยุธยา
นรม. เชิญชวนคนไทยทุกคนร่วมโครงการ “ปั่นรวมใจถวายพ่อหลวง Bangsai Bike for KING” 30 ต.ค. 59 ณ ศูนย์ศิลปาชีพบางไทร จังหวัดพระนครศรีอยุธยา
วันนี้ (13 กันยายน 2559) เวลา 09.00 น. ณ ห้องโถงชั้นล่าง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอก เธียรศักดิ์ พะลายานนท์ รองประธานกรรมการบริหารศูนย์ศิลปาชีพบางไทรในสมเด็จพระนางเจ้าสิริกิติ์ พระบรมราชินีนาถ ในฐานะประธานจัดงานกิจกรรมเฉลิมพระเกียรติฯ พร้อมคณะมาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การจัดกิจกรรม “ปั้นจักรยานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเสด็จเถลิงถวัลยราชสมบัติครบ 70 ปี “ซึ่งงานจะจัดขึ้นในวันอาทิตย์ที่ 30 ตุลาคม 2559 ณ ศูนย์ศิลปาชีพบางไทร จังหวัดพระนครศรีอยุธยา
ทั้งนี้ รองประธานกรรมการมูลนิธิส่งเสริมศิลปาชีพ กล่าวถึงวัตถุประสงค์ของการจัดงานดังกล่าวเพื่อเฉลิมพระเกียรติพระบาทสมเด็จพระเจ้าอยู่หัว ในโอกาสเสด็จเถลิงถวัลยราชสมบัติ ครบ 70 ปี ในวันที่ 9 มิถุนายน 2559 เพื่อสร้างจิตสำนึกให้ทุกคนหันมาใช้จักรยานในการออกกำลังกาย เป็นการลดการใช้พลังงานเชื้อเพลิง ส่งเสริมการท่องเที่ยว ทั้งนี้ รายได้จากการจัดกิจกรรมหลังหักค่าใช้จ่าย ถวายเป็นพระราชกุศล เพื่อสมทบกองทุนจัดตั้งมูลนิธิพระโพธิสัตว์กวนอิมพันพระหัตถ์ สำหรับจัดสร้างพระตำหนักถาวรหินอ่อนสีขาว ซึ่งพระโพธิสัตว์กวนอิมพันพระหัตถ์นี้ ได้รับพระราชทานจากพระบาทสมเด็จพระเจ้าอยู่หัว ให้มาประดิษฐาน ณ ศูนย์ศิลปาชีพ บางไทรฯ
โอกาสนี้ นายกรัฐมนตรี กล่าวสนับสนุนการจัดงานและขอให้ช่วยกันมาออกกำลังกายด้วยการปั่นจักรยานเพื่อถวายเป็นพระราชกุศลให้พระบาทสมเด็จพระเจ้าอยู่หัวทรงมีพระชนมายุยิ่งยืนนาน เป็นมิ่งขวัญของปวงชนชาวไทย และขอให้ช่วยกันส่งเสริมและพัฒนาพร้อมอุดหนุนภาคอุตสาหกรรมจักรยานไทย ในตอนท้าย นายกรัฐมนตรีได้สาธิตการปั่นจักรยานที่มาร่วมจัดแสดงในครั้งนี้ด้วยความสนใจ พร้อมกล่าวเชิญชวนสื่อมวลชนทุกแขนงได้ช่วยกันประชาสัมพันธ์กิจกรรมดังกล่าว เพื่อให้มีผู้ร่วมงานเป็นไปตามเป้าหมายกว่า 3,000 คน ซึ่งเป็นการเทิดพระเกียรติพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ รวมถึงเป็นการสร้างความรักและสามัคคีของคนไทยทุกกลุ่มทุกฝ่ายให้มีความเป็นน้ำหนึ่งใจเดียวกัน
อนึ่ง ผู้ที่สนใจสามารถสอบถามเพิ่มเติมได้ที่ www.bangsai-bikeforking.com หรือ Line ID : iSHOWU หรือ FB : iSHOWU เบอร์ติดต่อ 081-3491107 – 081-5634345
**************************
กลุ่มประชาสัมพันธ์และเผยแพร่ สำนักโฆษก
อภิวัฒน์ / รายงาน
ดวงใจ / ตรวจ

ที่มา : http://www.thaigov.go.th/news/contents/details/345
