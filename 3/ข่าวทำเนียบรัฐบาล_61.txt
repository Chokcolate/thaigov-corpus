รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมทัพนักกีฬาพาราลิมปิก ชี้คนไทยไม่แพ้ชาติใดในโลก ยอมรับทุกคนมีศักยภาพเสมอกัน ย้ำรัฐบาลไม่ทอดทิ้งคนพิการ ดูแลสวัสดิการเท่าเทียมกับคนปกติ

วันเสาร์ที่ 22 ตุลาคม 2559
โฆษกรัฐบาลเผย นายกฯ ชื่นชมทัพนักกีฬาพาราลิมปิก ชี้คนไทยไม่แพ้ชาติใดในโลก ยอมรับทุกคนมีศักยภาพเสมอกัน ย้ำรัฐบาลไม่ทอดทิ้งคนพิการ ดูแลสวัสดิการเท่าเทียมกับคนปกติ
โฆษกรัฐบาลเผย นายกฯ ชื่นชมทัพนักกีฬาพาราลิมปิก ชี้คนไทยไม่แพ้ชาติใดในโลก ยอมรับทุกคนมีศักยภาพเสมอกัน ย้ำรัฐบาลไม่ทอดทิ้งคนพิการ ดูแลสวัสดิการเท่าเทียมกับคนปกติ
วันนี้ (14 ก.ย. 59) พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ได้ติดตามการแข่งขันกีฬาพาราลิมปิก 2016 ตั้งแต่วันแรก โดยฝากชื่นชมและให้กำลังใจทัพนักกีฬาไทยทุกคนที่ได้ทุ่มเททำผลงานอย่างเต็มที่ ซึ่งเพียงไม่กี่วันสามารถคว้ามาได้หลายเหรียญรางวัล ทั้งเหรียญทอง เหรียญเงิน เหรียญทองแดง เป็นอันดับต้นๆ ของเอเชียและอาเซียน
“ท่านนายกฯ ปรารภว่า คนไทยมีทักษะและความสามารถไม่แพ้ชาติในโลก ไม่ว่าคนพิการหรือคนปกติก็มีศักยภาพเสมอกัน มีเกียรติและศักดิ์ศรีในสังคมเช่นเดียวกัน โดยที่ผ่านมาคนพิการได้พิสูจน์ให้ทุกคนได้เห็นว่า ทั้งเรื่องกีฬา สิ่งประดิษฐ์ ทักษะฝีมือ ฯลฯ เราไม่เป็นเป็นสองรองใคร จึงอยากให้สังคมร่วมยกย่องในความสามารถของคนพิการ และเปิดโอกาสให้เขาได้แสดงออกเช่นเดียวกันคนทั่วไป”
พลตรี สรรเสริญ กล่าวต่อว่า รัฐบาลให้ความสำคัญกับนักกีฬาคนพิการด้วยการปฏิบัติ ไม่ใช่เพียงแค่กล่าวถึงเพื่อชื่นชมเท่านั้น โดยก่อนเดินทางไปแข่งขันได้มอบเงินเพื่อเป็นขวัญกำลังใจแก่นักกีฬาและผู้ฝึกสอน พร้อมทั้งเตรียมเงินอัดฉีดจากกองทุนพัฒนาการกีฬาแห่งชาติมอบให้ผู้ที่ได้รับเหรียญรางวัล และยังสนับสนุนการพัฒนาทักษะส่วนบุคคลและทีมให้สูงขึ้นภายใต้หลักการเดียวกับนักกีฬาปกติ
“นโยบายหลายเรื่องถูกกำหนดขึ้น  เพราะรัฐบาลเชื่อมั่นว่าคนพิการไม่ได้ต้องการความเห็นใจ แต่ต้องการความเข้าใจ และไม่ถูกทอดทิ้ง จึงเร่งส่งเสริมและพัฒนาคุณภาพชีวิตคนพิการในทุกด้าน เช่น เพิ่มอัตราเบี้ยคนพิการจาก 500 บาท เป็น 800 บาทต่อเดือน  กำหนดให้หน่วยงานของรัฐและสถานประกอบการเอกชน ต้องรับคนพิการเข้าทำงาน ในสัดส่วนผู้ปฏิบัติงาน 100 คนต่อคนพิการ 1 คน ปรับปรุงอารยสถาปัตย์เพื่ออำนวยความสะดวกแก่คนพิการและยังส่งเสริมให้คนพิการได้แสดงศักยภาพด้านต่าง ๆ เช่น เล่นดนตรี สร้างผลงานศิลปะ หารายได้เลี้ยงตนเองและครอบครัว  รวมทั้งสงเคราะห์และฟื้นฟูสมรรถภาพด้านร่างกาย การศึกษา อาชีพ และสวัสดิการทุกด้านอย่างเสมอภาค เท่าเทียม ทั่วถึง และเป็นธรรม”
---------------------------
สำนักโฆษก

ที่มา : http://www.thaigov.go.th/news/contents/details/356
