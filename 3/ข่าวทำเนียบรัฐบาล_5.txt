รัฐบาลไทย-ข่าวทำเนียบรัฐบาล-อดีตนายกรัฐมนตรีนิวซีแลนด์ เข้าพบหารือรองนายกรัฐมนตรี เนื่องในโอกาสเยือนไทย

วันจันทร์ที่ 17 ตุลาคม 2559
อดีตนายกรัฐมนตรีนิวซีแลนด์ เข้าพบหารือรองนายกรัฐมนตรี เนื่องในโอกาสเยือนไทย
วันนี้ (31 สิงหาคม 2559) เวลา 09.30 น. นายเจมส์ บี โบลเจอร์ อดีตนายกรัฐมนตรีนิวซีแลนด์ เข้าเยี่ยมคารวะรองนายกรัฐมนตรี (นายวิษณุ เครืองาม) ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีแสดงความยินดีและรู้สึกเป็นเกียรติอย่างยิ่งที่มีโอกาสได้ต้อนรับและหารือกับอดีตนายกรัฐมนตรีนิวซีแลนด์ ซึ่งการเดินทางเยือนประเทศไทยของอดีตนายกรัฐฒนตรีนิวซีแลนด์ในครั้งนี้ ถือเป็นอีกก้าวสำคัญที่จะกระชับความสัมพันธ์ระหว่างสองประเทศให้แน่นแฟ้นยิ่งขึ้น
ทั้งสองฝ่ายยังยินดีที่ปีนี้เป็นปีครบรอบ 60 ปี ความสัมพันธ์ทางการทูตระหว่างไทย-นิวซีแลนด์ และเชื่อว่าความสัมพันธ์อันแน่นแฟ้นและยาวนานของทั้งสองฝ่ายจะนำไปสู่ความร่วมมือต่าง ๆ อีกมากมาย โดยเฉพาะความร่วมมือด้านการศึกษา โดยรองนายกรัฐมนตรีกล่าวว่า ปัจจุบันมีนักเรียน นักศึกษาไทยเป็นจำนวนมาเดินทางไปศึกษาต่อที่ประเทศนิวซีแลนด์ เนื่องจากนิวซีแลนด์เป็นประเทศที่มีระบบการศึกษาดี โดยเฉพาะด้านภาษาอังกฤษ อีกทั้งยังมีสภาพแวดล้อมที่ปลอดภัยด้วย
โอกาสนี้ รองนายกรัฐมนตรี ยังได้ชี้แจงถึงสถานการณ์ในประเทศไทย ซึ่งขณะนี้ไทยอยู่ระหว่างการปฏิรูปประเทศในทุกๆ ด้าน และขอให้มั่นใจว่าประเทศไทยจะเดินหน้าตาม Roadmap ที่ได้วางไว้ ในการนำไปสู่การเลือกตั้งในช่วงปลายปี 2560 เพื่อนำประเทศเดินหน้าไปสู่ประชาธิปไตยอย่างยั่งยืน นอกจากนี้ รองนายกรัฐมนตรียังรู้สึกยินดีและขอบคุณที่นิวซีแลนด์เข้าใจสถานการณ์การเมืองของไทยและให้การสนับสนุนและช่วยเหลือไทยมาโดยตลอด
ด้านอดีตนายกรัฐมตรีนิวซีแลนด์แสดงความยินดีและหวังว่าการเลือกตั้งในประเทศไทยจะประสบความสำเร็จไปได้ด้วยดี และยืนยันที่จะส่งเสริมความร่วมมือระหว่างกันให้แน่นแฟ้นยิ่งขึ้นต่อไป

ที่มา : http://www.thaigov.go.th/news/contents/details/286
