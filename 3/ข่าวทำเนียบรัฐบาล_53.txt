รัฐบาลไทย-ข่าวทำเนียบรัฐบาล-นายกรัฐมนตรีระบุการแต่งตั้ง ครม.ส่วนหน้าทำหน้าที่เป็นตัวแทนรัฐบาลแก้ปัญหาความมั่นคงในพื้นที่ภาคใต้ให้เกิดรูปธรรม

วันเสาร์ที่ 22 ตุลาคม 2559
นายกรัฐมนตรีระบุการแต่งตั้ง ครม.ส่วนหน้าทำหน้าที่เป็นตัวแทนรัฐบาลแก้ปัญหาความมั่นคงในพื้นที่ภาคใต้ให้เกิดรูปธรรม
นายกรัฐมนตรีระบุการแต่งตั้ง ครม.ส่วนหน้าทำหน้าที่เป็นตัวแทนรัฐบาลแก้ปัญหาความมั่นคงในพื้นที่ภาคใต้ให้เกิดรูปธรรม
วันนี้ (13 กันยายน 2559) เวลา 15.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวถึงการปรับเปลี่ยนกระทรวงเทคโนโลยีสารสนเทศและการสื่อสาร เป็นกระทรวงดิจิทัลเพื่อเศรษฐกิจและสังคมว่า ตำแหน่งรัฐมนตรีประจำกระทรวงต้องออกตามพระราชบัญญัติ โดยได้แต่งตั้งให้ นายประจิน จั่นตอง รองนายกรัฐมนตรีรักษาการแทนรัฐมนตรี ส่วนการแต่งตั้งรัฐมนตรีว่าการประจำกระทรวงคนใหม่จะยังเป็น ดร.อุตตม สาวนายน หรือไม่นั้น ต้องพิจารณาจากผลการทำงานที่ผ่านมา ซึ่งจะพิจารณาตามความเหมาะสม ทั้งนี้ การแต่งตั้งรัฐมนตรีประจำกระทรวงไม่ได้อยู่ที่ตัวบุคคล แต่อยู่ที่กฎระเบียบ และการขับเคลื่อนตามนโยบายของรัฐบาลมากกว่า ส่วนการแต่งตั้งคณะรัฐมนตรีในตำแหน่งที่ว่างอยู่นั้น ยังไม่มีการแต่งตั้ง ซึ่งต้องใช้เวลาในการพิจารณาก่อน
สำหรับการตั้ง ครม.ส่วนหน้าเพื่อแก้ไขปัญหาความมั่นคงในพื้นที่ภาคใต้นั้น นายกรัฐมนตรีกล่าวว่า เป็นวัตถุประสงค์ของรัฐบาลที่ต้องการแก้ไขปัญหาให้เกิดรูปธรรม โดยการแต่งตั้งบุคคลขึ้นมารับผิดชอบ แต่ไม่จำเป็นต้องประจำการอยู่ในพื้นที่ โดยลักษณะของการทำงานเป็นรูปแบบของคณะทำงาน เปรียบเสมือนเป็นผู้แทนของรัฐบาลอยู่ในพื้นที่ เพื่อรับฟังปัญหาในพื้นที่โดยตรง นำมาบูรณาการการทำงานระหว่างกองอำนวยการรักษาความมั่นคงภายในราชอาณาจักร (กอ.รมน) และศูนย์อำนวยการบริหารจังหวัดชายแดนภาคใต้ (ศอ.บต.) โดยบุคคลที่รัฐบาลแต่งตั้งขึ้นมารับผิดชอบจะทำหน้าที่กำกับดูแล และสื่อสารโดยตรงกับนายกรัฐมนตรีและคณะรัฐมนตรี เพื่อสร้างการรับรู้ถึงความตั้งใจในแก้ไขปัญหาของรัฐบาลอย่างจริงจัง
---------------------------------------------------------

ที่มา : http://www.thaigov.go.th/news/contents/details/348
