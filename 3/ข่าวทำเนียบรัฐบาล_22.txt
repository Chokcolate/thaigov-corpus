รัฐบาลไทย-ข่าวทำเนียบรัฐบาล-ไทยชื่นชมการเป็นประธานอาเซียนของสปป.ลาว พร้อมสนับสนุนและร่วมมือในทุกด้านเพื่อความผาสุขของประชาชนสองฝ่าย

วันเสาร์ที่ 22 ตุลาคม 2559
ไทยชื่นชมการเป็นประธานอาเซียนของสปป.ลาว พร้อมสนับสนุนและร่วมมือในทุกด้านเพื่อความผาสุขของประชาชนสองฝ่าย
ไทยชื่นชมการเป็นประธานอาเซียนของสปป.ลาว พร้อมสนับสนุนและร่วมมือในทุกด้านเพื่อความผาสุขของประชาชนสองฝ่าย
วันนี้ (6 กันยายน 2559) เวลา 10.00 น. พลเอก ประยุทธ์ จันทร์โอชา นายกรัฐมนตรี พบหารือทวิภาคีกับ นายทองลุน สีสุลิด นายกรัฐมนตรี ณ สำนักงานนายกรัฐมนตรีสาธารณรัฐประชาธิปไตยประชาชนลาว
การหารือครั้งนี้เป็นการพบกันครั้งที่ 2 หลังจากที่นายกรัฐมนตรี สปป.ลาวได้เดินทางเยือนไทยอย่างเป็นทางการ เพื่อแนะนำตัวในโอกาสรับตำแหน่งใหม่ เมื่อวันที่ 5 – 6 กรกฎาคม 2559
ภายหลังการหารือ พลตรี วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรี กล่าวชื่นชม สปป.ลาว ในการทำหน้าที่ประธานอาเซียนในปีนี้ และเชื่อมั่นว่า การประชุมสุดยอดอาเซียนครั้งที่ 28 และ 29 จะสำเร็จลุล่วงเป็นอย่างดีภายใต้การเป็นประธานอาเซียนของ สปป.ลาว ซึ่งไทยพร้อมที่จะสนับสนุน สปป.ลาว ในทุกด้านทั้งในกรอบทวิภาคีและพหุภาคี รวมถึง การรวมผลักดันการนำวิสัยทัศน์อาเซียนมาสู่การปฏิบัติตามหัวข้อการประชุมอาเซียนปีนี้ คือ “Turning Vision into Reality for a Dynamic ASEAN Community” ซึ่งในโอกาสนี้ นายกรัฐมนตรีลาว กล่าวว่า ไทยเป็นมิตรประเทศที่ใกล้ชิด พร้อมตอบรับคำเชิญการเข้าร่วมการประชุมสุดยอด Asia Cooperation Dialogue (ACD) ระหว่างวันที่ 9 – 10 ตุลาคม 2559 ที่กรุงเทพฯด้วย
ระหว่างการหารือ ผู้นำทั้งสอง ได้ติดตามประเด็นที่ได้มีการหารือในการเยือนไทยอย่างเป็นทางการของนายกรัฐมนตรี สปป.ลาว ไม่ว่าจะเป็น การเชื่อมโยงด้านการท่องเที่ยวข้ามแดนไทย – ลาว
ประเด็นการพัฒนาโครงสร้างพื้นฐานเชื่อมโยงไทย – ลาว ฝ่ายไทยกำลังพิจารณาข้อเสนอของฝ่ายลาว ไม่ว่าจะเป็น การก่อสร้างสะพานมิตรภาพ แห่งที่ 5 (บึงกาฬ – บอลิคำไซ) แห่งที่ 6 (อุบลราชธานี – สาละวัน) และแห่งที่ 7 (เลย – เวียงจันทน์) โดยไทยจะพิจารณาพัฒนาความเชื่อมโยงในบริเวณพื้นที่ที่สองฝ่ายได้ประโยชน์ร่วมกัน
ด้านการค้าและการลงทุน ทั้งสองฝ่าย ขอให้หน่วยงานที่เกี่ยวข้องของสองประเทศเร่งติดตามประเด็นที่นายกรัฐมนตรีสองฝ่ายเคยได้หารือกันไว้ อาทิ การส่งเสริมการค้าชายแดน การส่งเสริมการลงทุน ป็นต้น
ด้านพลังงาน ไทยสนับสนุนนโยบาย “แบตเตอรี่แห่งเอเชีย” โดยนายกรัฐมนตรีลาวกล่าวขอบคุณที่ไทยสนับสนุนลาว โดย ขยายกรอบการรับซื้อไฟฟ้าจาก สปป.ลาวจาก 7,000 เป็น 9,000 เมกะวัตต์ และทั้งสองฝ่ายยินดีที่ภายหลังการหารือจะมีการลงนามในบันทึกความเข้าใจความร่วมมือด้านพลังงานไฟฟ้าระหว่างรัฐบาลไทยกับรัฐบาล สปป.ลาว ระหว่างรัฐมนตรีว่าการกระทรวงพลังงานทั้งสองฝ่าย
ในตอนท้าย นายกรัฐมนตรีกล่าวเน้นว่า พร้อมจะสานต่อความร่วมมือกับ สปป.ลาว เพื่อความผาสุขของประชาชนทั้งสองฝ่าย

ที่มา : http://www.thaigov.go.th/news/contents/details/317
