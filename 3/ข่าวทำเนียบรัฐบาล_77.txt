รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้ม นักกีฬาพาราลิมปิกไทยทำลายสถิติคว้าเหรียญทองสูงสุดเป็นประวัติการณ์ ชี้รัฐพร้อมสนับสนุนเต็มที่ ขอเอกชนร่วมด้วย ตั้งเป้าพัฒนานักกีฬาดาวรุ่ง เพิ่มสวัสดิการสร้

วันจันทร์ที่ 31 ตุลาคม 2559
โฆษกรัฐบาลเผย นายกฯ ปลื้ม นักกีฬาพาราลิมปิกไทยทำลายสถิติคว้าเหรียญทองสูงสุดเป็นประวัติการณ์ ชี้รัฐพร้อมสนับสนุนเต็มที่ ขอเอกชนร่วมด้วย ตั้งเป้าพัฒนานักกีฬาดาวรุ่ง เพิ่มสวัสดิการสร้
โฆษกรัฐบาลเผย นายกฯ ปลื้ม นักกีฬาพาราลิมปิกไทยทำลายสถิติคว้าเหรียญทองสูงสุดเป็นประวัติการณ์ ชี้รัฐพร้อมสนับสนุนเต็มที่ ขอเอกชนร่วมด้วย ตั้งเป้าพัฒนานักกีฬาดาวรุ่ง เพิ่มสวัสดิการสร้างคุณภาพชีวิตที่ดี
พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า การแข่งขันกีฬาพาราลิมปิก 2016 ตั้งแต่วันแรกจนถึงขณะนี้ ทัพนักกีฬาไทยทำผลงานได้อย่างยอดเยี่ยม โดยพลเอก ประยุทธ์ จันทร์โอชา นายกรัฐมนตรี รู้สึกปลื้มใจที่นักกีฬาสามารถทำลายสถิติคว้าเหรียญทองและเหรียญรางวัลอื่น ๆ ได้มากที่สุดเป็นประวัติการณ์
“จากที่ตั้งเป้าไว้เพียงแค่ 4 เหรียญทอง แต่ตอนนี้นักกีฬาทำได้แล้วถึง 6 เหรียญทอง 6 เหรียญเงิน 6 เหรียญทองแดง มากกว่าเมื่อปี 2000 ที่เคยทำได้ 5 เหรียญทอง 2 เหรียญเงิน 2 เหรียญทองแดง แม้การแข่งขันจะยังไม่จบก็ตาม แสดงให้เห็นว่า ทั้งตัวนักกีฬาและสมาคมกีฬามีพัฒนาการที่ดีขึ้นอย่างมาก
ท่านนายกฯ ย้ำว่า ผลงานของทัพนักกีฬาทำให้คนไทยมีความสุขและภาคภูมิใจ เช่นเดียวกับการแข่งขันกีฬาโอลิมปิกที่ผ่านมา โดยฝากข้อคิดด้วยว่า ไม่ว่าจำนวนเหรียญรางวัลจะมากหรือน้อยแค่ไหน ก็ไม่สำคัญเท่ากับความมุ่งมั่นทุ่มเท การมีน้ำใจนักกีฬา และการเอาชนะใจตนเอง ที่เป็นรางวัลให้กับทั้งนักกีฬาและผู้ชมทุกคน”
พลตรี สรรเสริญ กล่าวต่อว่า รัฐบาลมั่นใจว่าในอนาคตทัพนักกีฬาไทยจะทำผลงานได้ดีขึ้นยิ่งกว่านี้ โดยนายกรัฐมนตรีระบุว่า พร้อมให้การสนับสนุนอย่างเต็มที่ และขอเชิญชวนให้ภาคเอกชนเข้ามาร่วมกันส่งเสริมวงการกีฬาคนพิการไทยให้ก้าวหน้ามากขึ้น ซึ่งรัฐบาลตั้งเป้าหมายที่จะพัฒนานักกีฬาดาวรุ่งขึ้นมาทดแทนนักกีฬารุ่นพี่ที่ปัจจุบันนี้มีอายุมากแล้วหลายคน
“ท่านนายกฯ ยังให้ความสำคัญกับคุณภาพชีวิตของนักกีฬาและคนพิการทั่วไป โดยมีนโยบายที่จะเพิ่มสวัสดิการด้านต่าง ๆ และปรับปรุงสภาพแวดล้อมให้เอื้อต่อการดำรงชีวิต เพื่อเป็นขวัญกำลังใจให้แก่คนพิการทุกคน”
---------------------------------------------------

ที่มา : http://www.thaigov.go.th/news/contents/details/485
