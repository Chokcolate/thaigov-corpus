รัฐบาลไทย-ข่าวทำเนียบรัฐบาล-โฆษกรัฐบาลเผย ทัพเรือสนับสนุนเรือโดยสารคลองผดุงเพิ่มอีก 2 ลำ ดันยอดผู้ใช้บริการทะลุ 1 หมื่นราย ผุดไอเดียเชื่อมต่อเอ็มอาร์ทีและบีทีเอส พร้อมเตรียมพิจารณาเก็บค่าโดยสารพัฒนาคุณภาพการใ

วันจันทร์ที่ 31 ตุลาคม 2559
โฆษกรัฐบาลเผย ทัพเรือสนับสนุนเรือโดยสารคลองผดุงเพิ่มอีก 2 ลำ ดันยอดผู้ใช้บริการทะลุ 1 หมื่นราย ผุดไอเดียเชื่อมต่อเอ็มอาร์ทีและบีทีเอส พร้อมเตรียมพิจารณาเก็บค่าโดยสารพัฒนาคุณภาพการใ
โฆษกรัฐบาลเผย ทัพเรือสนับสนุนเรือโดยสารคลองผดุงเพิ่มอีก 2 ลำ ดันยอดผู้ใช้บริการทะลุ 1 หมื่นราย ผุดไอเดียเชื่อมต่อเอ็มอาร์ทีและบีทีเอส พร้อมเตรียมพิจารณาเก็บค่าโดยสารพัฒนาคุณภาพการให้บริการ
วันที่ 17 กันยายน 2559 พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า โครงการพัฒนาเชื่อมต่อการเดินทางของประชาชนคลองผดุงกรุงเกษม โดยเปิดให้บริการเรือโดยสารจากท่าเรือหัวลำโพงไปยังท่าเรือเทเวศน์ ระยะทาง 5 กม. ตามนโยบายพลเอก ประยุทธ์ จันทร์โอชา นายกรัฐมนตรี นับตั้งแต่เริ่มเดินเรือ เมื่อวันที่ 5 ก.ย.59 มีประชาชนใช้บริการรวมแล้วกว่า 10,000 ราย
“ล่าสุดกองทัพเรือได้สนับสนุนเรือโดยสารเพิ่มเติมอีก 2 ลำ จากเดิมที่ กทม.มีอยู่ 4 ลำ รวมเป็น 6 ลำ ทำให้สามารถให้บริการประชาชนได้มากขึ้น และทุกลำจัดให้มีเสื้อชูชีพไว้เพื่อความปลอดภัยของผู้โดยสารด้วย”
พลตรี สรรเสริญ กล่าวต่อว่า กทม. ได้สร้างท่าเรือเพิ่มขึ้น 1 ท่า คือ ท่าเรือตลาดเทวราชกุญชร ซึ่งสามารถใช้เชื่อมต่อกับการเดินทางโดยเรือด่วนเจ้าพระยาได้ นอกจากนี้ ยังมีแผนเชื่อมต่อกับระบบขนส่งโดยสารอื่น เช่น จัดสร้างทางเดินสกายวอร์คจากท่าเรือหัวลำโพง ไปยังรถไฟฟ้าใต้ดินหรือเอ็มอาร์ทีสถานีหัวลำโพง ก่อสร้างท่าเรือเพิ่มบริเวณจุดตัดคลอง เพื่อเชื่อมต่อการเดินทางระหว่างเรือคลองผดุงกรุงเกษมกับเรือคลองแสนแสบ และเส้นทางเชื่อมต่อกับรถไฟฟ้าบีทีเอสสายสีแดงเข้ม สถานียศเส ซึ่งจะดำเนินการในอนาคต
“ท่านนายกฯ สั่งการให้ กทม.และกองทัพเรือร่วมกันประเมินผลผู้ใช้บริการ ทั้งในด้านปริมาณและคุณภาพ เพื่อพัฒนาและออกแบบเรือโดยสารให้เหมาะสม กำหนดมาตรฐานการบริการให้เป็นแบบเดียวกัน เช่น การแต่งกายของผู้ให้บริการและนายท้ายเรือ และปรับปรุงท่าเรือให้รองรับประชาชนทุกกลุ่ม ทั้งผู้สูงอายุ คนพิการ และเด็กเล็ก
ทั้งนี้ การเดินเรือโดยสารในคลองผดุงกรุงเกษม เวลานี้ยังอยู่ในช่วงของการนำร่องให้บริการประชาชน ซึ่งยังไม่มีการจัดเก็บค่าใช้จ่าย โดยอาจเริ่มพิจารณาเก็บค่าโดยสารเพียงเล็กน้อย เมื่อมีปริมาณผู้โดยสารมากขึ้น เพื่อใช้เป็นค่าบำรุงเรือและค่าจ้างพนักงาน ก่อนที่จะเปิดให้บริการอย่างเป็นทางการในเดือน มี.ค.60”
--------------------------

ที่มา : http://www.thaigov.go.th/news/contents/details/483
