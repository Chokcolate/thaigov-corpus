รัฐบาลไทย-ข่าวทำเนียบรัฐบาล-รัฐมนตรีว่าการกระทรวงเศรษฐกิจ การค้าและอุตสาหกรรมญี่ปุ่น เข้าเยี่ยมคาราวะนายกรัฐมนตรี

วันเสาร์ที่ 22 ตุลาคม 2559
รัฐมนตรีว่าการกระทรวงเศรษฐกิจ การค้าและอุตสาหกรรมญี่ปุ่น เข้าเยี่ยมคาราวะนายกรัฐมนตรี
วันนี้ (9 ก.ย. 2559 ) เวลา 10.30 น. นายฮิโระชิเกะ เสะโค รัฐมนตรีว่าการกระทรวงเศรษฐกิจ การค้าและอุตสาหกรรมญี่ปุ่น เข้าเยี่ยมคาราวะพลเอก ประยุทธ์ จันทร์โอชา นายกรัฐมนตรี
วันนี้ (9 ก.ย. 2559 ) เวลา 10.30 น. นายฮิโระชิเกะ เสะโค รัฐมนตรีว่าการกระทรวงเศรษฐกิจ การค้าและอุตสาหกรรมญี่ปุ่น เข้าเยี่ยมคาราวะพลเอก ประยุทธ์ จันทร์โอชา นายกรัฐมนตรี ณ ห้องสีงาช้าง ทำเนียบรัฐบาล ภายหลังการหารือ พลตรี วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปผลการหารือดังนี้
นายกรัฐมนตรีแสดงความยินดีที่รัฐมนตรีว่าการกระทรวงเศรษฐกิจ ฯ ได้รับแต่งตั้งเป็นรัฐมนตรีซึ่งรับผิดชอบดูแลเรื่องสำคัญของญี่ปุ่น พร้อมกล่าวว่าได้มีโอกาสพบกับนายกรัฐมนตรีญี่ปุ่นที่การประชุมผู้นำ G20 ที่นครหางโจว และ ASEAN Summit ที่กรุงเวียงจันทน์ จึงนับได้ว่าขณะนี้ไทยและญี่ปุ่นมีความสัมพันธ์ที่แนบแน่นและใกล้ชิด ทางด้านรัฐมนตรีว่าการกระทรวงเศรษฐกิจ ฯกล่าวแสดงความยินดีที่พบหารือกับนายกรัฐมนตรีในวันนี้ และแสดงความเสียใจต่อเหตุระเบิดหลายจุดทางภาคใต้เมื่อเดือนที่ผ่านมา
นายกรัฐมนตรีและรัฐมนตรีว่าการกระทรวงเศรษฐกิจ ฯ หารือถึงการค้าและการลงทุนไทย-ญี่ปุ่น โดยนายกรัฐมนตรีขอให้รัฐมนตรีว่าการกระทรวงเศรษฐกิจ ฯพิจารณาเรื่องเพิ่มโควตานำเข้าเนื้อหมูของไทย รวมถึงกล่าวถึงนโยบายส่งเสริมการลงทุนตาม Clusters ของไทย และระเบียงเศรษฐกิจตะวันออก (Eastern Economic Corridor: EEC) ของรัฐบาลไทย ซึ่งจะเป็นประโยชน์และโอกาสสำหรับญี่ปุ่น ในการเข้ามาร่วมลงทุนในเรื่องการสร้างระบบโครงสร้างพื้นฐานในพื้นที่เพื่อรองรับ อาทิ รถไฟความเร็วสูงกรุงเทพฯ – เชียงใหม่ และเส้นทางรถไฟสายตะวันออก-ตะวันตก
นายกรัฐมนตรีกล่าวขอบคุณที่ญี่ปุ่นยังคงให้ความเชื่อมั่นต่อไทยในการเป็นฐานการผลิตยานยนต์ที่สำคัญของญี่ปุ่น โดยขณะนี้ไทยกำลังพัฒนาศูนย์ทดสอบยางล้อ เพื่อสร้างความมั่นใจให้อุตสาหกรรมยานยนต์ของญี่ปุ่นว่าไทยจะเป็นศูนย์กลางที่ทดสอบคุณภาพล้อรถและยานยนต์ในภูมิภาค
นอกจากนี้ ทั้งสองฝ่ายยังหารือในประเด็นต่างๆ อาทิ ความสนใจในการเข้าร่วมประมูล โครงการดาวเทียมTHEOS - 2 โดยรัฐมนตรีว่าการกระทรวงเศรษฐกิจ ฯกล่าวว่า ญี่ปุ่นมีเทคโนโลยีในการผลิตดาวเทียมที่มีน้ำหนักเบาและจับภาพความละเอียดสูง รวมถึงพร้อมพัฒนาบุคลากรของไทยเพื่อยกระดับอุตสาหกรรมอากาศยานของไทยด้วย ในโอกาสนี้ รัฐมนตรีว่าการกระทรวงเศรษฐกิจ ฯยังหารือเพิ่มเติมกับนายกรัฐมนตรีในเรื่องการเร่งสรุปการเจรจา RCEP และการเข้าร่วม ในข้อตกลง TPP ซึ่งนายกรัฐมนตรีย้ำว่ารัฐบาลไทยมีความสนใจในเรื่องนี้ และอยู่ระหว่างพิจารณาข้อดีข้อเสียของข้อตกลงดังกล่าว
ท้ายที่สุดนี้ นายกรัฐมนตรีได้กล่าวถวายพระพรสมเด็จพระจักรพรรดิและสมเด็จพระจักรพรรดินีแห่งญี่ปุ่นให้มีพลานามัยสมบูรณ์แข็งแรงและฝากความระลึกถึงนายชินโซ อาเบะ นายกรัฐมนตรีญี่ปุ่นด้วย

ที่มา : http://www.thaigov.go.th/news/contents/details/338
