รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุม คทช. เร่งรัดแก้ไขปัญหาความเดือดร้อนของประชาชนด้านที่ดินทำกิน

วันจันทร์ที่ 17 ตุลาคม 2559
นายกรัฐมนตรีเป็นประธานประชุม คทช. เร่งรัดแก้ไขปัญหาความเดือดร้อนของประชาชนด้านที่ดินทำกิน
นายกรัฐมนตรีเป็นประธานประชุมคณะกรรมการนโยบายที่ดินแห่งชาติ (คทช.) ครั้งที่ 2/59 เร่งรัดขับเคลื่อนนโยบายการจัดที่ดินทำกินให้ชุมชนให้กระจายทั่วถึง เห็นชอบหลักการร่างพระราชบัญญัติคณะกรรมการนโยบายที่ดินแห่งชาติ พ.ศ. .... มอบ สผ.ทส.เร่งรัดประมวลข้อกฎหมายท
วันนี้ (31 ส.ค.59) เวลา 13.30 น. ณ ตึกสันติไมตรี (หลังใน) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายที่ดินแห่งชาติ (คทช.) ครั้งที่ 2/2559 ร่วมกับผู้ที่เกี่ยวข้อง ภายหลังการประชุม นางระวีวรรณ ภูริเดช เลขาธิการสำนักงานนโยบายและแผนทรัพยากรธรรมชาติและสิ่งแวดล้อม ในฐานะกรรมการและเลขานุการ คทช. ได้เผยถึงผลการประชุมว่า วาระสำคัญของที่ประชุมวันนี้คือในส่วนของนโยบายการจัดที่ดินให้กับชุมชนและประชาชนในลักษณะของแปลงรวมโดยไม่ให้กรรมสิทธิ์ โดยที่ประชุมได้อนุมัติเพิ่มเติมพื้นที่ที่จะนำมาจัดสรรที่ดินทำกินให้กับราษฎรในลักษณะแบบกลุ่มเพิ่มเติมอีก 18 พื้นที่ จำนวน 120,000 กว่าไร่ ซึ่งที่ผ่านมารัฐบาลได้พิจารณาจัดที่ดินทำกินให้กับราษฎรที่ไร้ที่ดินทำกินไปแล้วจำนวน 320,000 กว่าไร่ รวมพื้นที่ที่ดินที่ได้จัดสรรให้ราษฎรในปี 2559-2560 ประมาณ 450,000 ไร่ โดยกระบวนการจากนี้ จะได้ทำการสำรวจแปลงที่ดินที่จะจัดให้กับเกษตรกรที่ปัจจุบันครอบคลุมทั้งหมด 55 จังหวัด ซึ่งคณะกรรมการได้ให้เร่งรัดการทำงานและเร่งสำรวจ โดยเฉพาะในส่วนของพื้นที่ที่จะต้องลงสำรวจจำนวนราษฎร หรือพื้นที่ที่มีราษฎรบุกรุกอยู่แล้ว รวมทั้งแปลงพื้นที่ว่างที่จะสามารถนำมาจัดเพิ่มเติมให้กับราษฎรได้ ทั้งนี้ นายกรัฐมนตรีได้ให้ความสำคัญในเรื่องการหาที่ดินเพิ่มเติม การมอบหมายการจัดคนลง รวมทั้งเรื่องการส่งเสริมพัฒนาอาชีพด้วย
นางระวีวรรณ กล่าวว่า พร้อมกันนี้ที่ประชุม คทช. ได้เห็นชอบในหลักการของร่างพระราชบัญญัติคณะกรรมการนโยบายที่ดินแห่งชาติ พ.ศ. .... โดยมอบหมายให้สำนักงานนโยบายและแผนทรัพยากรธรรมชาติและสิ่งแวดล้อม กระทรวงทรัพยากรธรรมชาติและสิ่งแวดล้อม เร่งรัดประมวลข้อกฎหมายเดิมที่อาจจะซ้อนทับกับพระราชบัญญัติฉบับใหม่นี้ เนื่องจากพระราชบัญญัติฉบับใหม่กำหนดให้มีคณะกรรมการนโยบายในลักษณะของ คทช. เหมือนเป็นคณะกรรมการระดับสูงสุดที่จะกำหนดนโยบายในการวางแผนการใช้ที่ดิน รวมถึงทรัพยากรดินด้วย ซึ่งอาจจะซ้อนทับกับกฎหมายอื่น ๆ ที่มีอยู่ในปัจจุบัน เช่น ประมวลกฎหมายที่ดิน โดยปัจจุบันในเรื่องการจัดหาที่ดิน มีคณะกรรมการจัดที่ดินแห่งชาติ หรือ คจช. ที่มีการทำงานค่อนข้างลำบาก ที่ประชุม คทช. จึงเห็นควรว่าในเมื่อจะมีร่างพระราชบัญญัติฉบับใหม่แล้ว ควรจะมีการประมวลข้อกฎหมายที่ทับซ้อนต่าง ๆ ให้เรียบร้อย และมอบหมายให้กระทรวงทรัพยากรธรรมชาติและสิ่งแวดล้อมเร่งรัดดำเนินงานเพื่อเสนอคณะรัฐมนตรีภายใน 1 เดือน เพื่อพิจารณาตามขั้นตอนการออกกฎหมายต่อไป และเห็นชอบให้ฝ่ายเลขานุการฯ ประสานกรมที่ดิน กระทรวงมหาดไทย เพื่อดำเนินการแก้ไขเพิ่มเติมกฎหมายว่าด้วยเรื่องอำนาจหน้าที่ของคณะกรรมการจัดที่ดินแห่งชาติ ตามประมวลกฎหมายที่ดิน ไม่ให้ซ้ำซ้อนกับอำนาจหน้าที่ของ คทช. ต่อไป
นอกจากนี้ นางระวีวรรณ กล่าวถึงผลงานการจัดที่ดินที่ผ่านมาของรัฐบาลชุดนี้ว่า มีการจัดที่ดินให้กับราษฎรแล้วทั้งหมด 5,628 ราย มีแปลงที่ดินที่จัดไปแล้ว 7,637 ไร่ ซึ่งจะเน้นเรื่องการส่งเสริมและพัฒนาอาชีพ โดยกระทรวงเกษตรและสหกรณ์ซึ่งทำหน้าที่ในคณะอนุกรรมการส่งเสริมและพัฒนาอาชีพ ภายใต้ คทช. ก็ได้เร่งรัดดำเนินงานเรื่องนี้อย่างเต็มที่
-----------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/283
