รัฐบาลไทย-ข่าวทำเนียบรัฐบาล-นายกรัฐมนตรี ประธานพิธีบรรจุเครื่องบินรับ - ส่งบุคคลสำคัญ แบบ SSJ100LR  รองรับภารกิจลำเลียงทางอากาศ

วันจันทร์ที่ 17 ตุลาคม 2559
นายกรัฐมนตรี ประธานพิธีบรรจุเครื่องบินรับ - ส่งบุคคลสำคัญ แบบ SSJ100LR  รองรับภารกิจลำเลียงทางอากาศ
นายกรัฐมนตรี ประธานพิธีบรรจุเครื่องบินรับ - ส่งบุคคลสำคัญ แบบ SSJ100LR รองรับภารกิจลำเลียงทางอากาศ
วันที่ (31 สิงหาคม 2559) เวลา 08.15 น. ณ ท่าอากาศยานทหาร 2 กองบิน 6 เขตดอนเมือง กรุงเทพมหานคร พลเอก ประยุทธ์ จันทร์โอชา นายกรัฐมนตรี เป็นประธานในพิธีบรรจุเครื่องบินรับ - ส่งบุคคลสำคัญ แบบ SSJ100LR เข้าประจำการ จัดโดย กองทัพอากาศไทย มีผู้ร่วมงานประกอบด้วย เอกอัครราชทูต สมเด็จพระพุฒาจารย์ ผู้บัญชาการทหารอากาศ ข้าราชการทหารอากาศ ผู้ช่วยทูตทหาร เจ้าหน้าที่ที่เกี่ยวข้อง และสื่อมวลชน ประมาณ 100 คน
พลอากาศเอก ตรีทศ สนแจ้ง ผู้บัญชาการทหารอากาศ กล่าวรายงานว่า กองทัพอากาศได้ดำเนินการจัดซื้อเครื่องบินรับ - ส่งบุคคลสำคัญ แบบ SSK100LR ซึ่งกองทัพอากาศมีหน้าที่เตรียมกำลังกองทัพอากาศ ป้องกันราชอาณาจักร และดำเนินการเกี่ยวกับใช้กำลังกองทัพในภารกิจลำเลียงทางอากาศ เป็นภารกิจที่มีความสำคัญ รวมไปถึงการช่วยเหลือมนุษยธรรมแก่ผู้ประสบภัยทางธรรมชาติ และการอพยพคนไทยในต่างแดน แต่เครื่องบินสำหรับปฎิบัติภารกิจลำเลียงทางอากาศที่มีจำนวนจำกัด และสาเหตุจากการปลดประจำการอากาศยานที่มีอายุการใช้งานที่ยาวนาน กองทัพอากาศจึงมีความจำเป็นต้องจัดหาเครื่องบินสำหรับการปฎิบัติภารกิจลำเลียงทางอากาศเพิ่มเติม เพื่อรองรับความต้องการการใช้งานได้อย่างเหมาะสม รวมทั้งสามารถปฏิบัติภารกิจที่ได้รับมอบหมายได้อย่างต่อเนื่องและมีประสิทธิภาพ
ภายหลังเสร็จสิ้นพิธี นายกรัฐมนตรีได้ขึ้นชมเครื่องบินรับ - ส่งบุคคลสำคัญ แบบSSJ100LR รวมทั้งให้สัมภาษณ์สื่อมวลชนว่า รัฐบาลได้วางแผนโยบายร่วมกับหน่วยงานที่เกี่ยวข้อง สำหรับงบประมาณในการจัดซื้อเครื่องบินเพื่อ ให้บริการรับ - ส่งบุคคลสำคัญในระดับอาเซียนในระยะทางสั้น เพื่อความจำเป็นในการใช้บริการจากหน่วยงานในเชิงพาณิชย์ แต่สิ่งที่สำคัญคือ ทุกคนจะต้องทำความเข้าใจเสียก่อน ว่า กองทัพไทย มีงบประมาณในการจัดซื้ออยู่ก่อนแล้ว สิ่งที่จะต้องทำคือ ทำให้หน่วยงานทั้งหมดเดินหน้าไปในทิศทางเดียวกันให้ได้
นายกรัฐมนตรี กล่าวต่อไปว่า รัฐบาลได้มีการวางแผนการจัดซื้อเครื่องบินดังกล่าวอย่างเหมาะ ให้ได้คุณภาพที่คุ้มค่ามากที่สุด ซึ่งคณะกรรมการของกองทัพได้วางแนวทางของการจัดซื้อโดยคำนึงถึงประโยชน์สูงสุด เช่น สิ่งของที่ใกล้ชำรุด และสิ่งของที่จะต้องใช้งบประมานในการดูแลรักษา จะทำให้ใช้งบประมาณไปอย่างสิ้นเปลือง และทำให้งบประมาณในแต่ละปีสูงเพิ่มมากขึ้น อย่างไรก็ตามรัฐบาลได้คำนึงถึงประโยชน์ ของประเทศเป็นหลัก ทั้งในเรื่องของความมั่นคง เศรษฐกิจสังคม จึงต้องขอความร่วมมือโดยให้ประชาชนทุกคนเข้าใจในวัตถุประสงค์ในภาพรวมด้วย
------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/285
