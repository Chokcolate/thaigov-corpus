รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ห่วงน้ำท่วมเหนือ อีสาน หลังกรมอุตุประกาศเตือน กำชับทุกหน่วยเฝ้าระวัง พร้อมปฏิบัติการ 24 ชั่วโมง ย้ำให้แก้น้ำมากเผื่อน้ำน้อย มองปัญหาครบวงจร แนะประชาชนระมัดระวัง

วันเสาร์ที่ 22 ตุลาคม 2559
โฆษกรัฐบาลเผย นายกฯ ห่วงน้ำท่วมเหนือ อีสาน หลังกรมอุตุประกาศเตือน กำชับทุกหน่วยเฝ้าระวัง พร้อมปฏิบัติการ 24 ชั่วโมง ย้ำให้แก้น้ำมากเผื่อน้ำน้อย มองปัญหาครบวงจร แนะประชาชนระมัดระวัง
โฆษกรัฐบาลเผย นายกฯ ห่วงน้ำท่วมเหนือ อีสาน หลังกรมอุตุประกาศเตือน กำชับทุกหน่วยเฝ้าระวัง พร้อมปฏิบัติการ 24 ชั่วโมง ย้ำให้แก้น้ำมากเผื่อน้ำน้อย มองปัญหาครบวงจร แนะประชาชนระมัดระวังตัว
วันนี้ (14ก.ย.59) พลตรี สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี เป็นห่วงสถานการณ์น้ำในภาคเหนือและภาคตะวันออกเฉียงเหนือ โดยเฉพาะปัญหาน้ำท่วมในหลายจังหวัด ภายหลังจากที่กรมอุตุนิยมวิทยาออกประกาศเตือนว่า พายุโซนร้อนราอีจะเคลื่อนตัวเข้าสู่ประเทศไทยในช่วงนี้
“ท่านนายกฯ ขอให้พี่น้องประชาชนระมัดระวังอันตรายจากน้ำท่วม น้ำป่าไหลหลาก ดินโคลนถล่ม ไม่ออกนอกบ้านในช่วงที่ฝนตกหนักหรือมีพายุ รวมทั้งเก็บข้าวของทรัพย์สินมีค่าขึ้นที่สูง พร้อมทั้งกำชับหน่วยงานที่เกี่ยวข้องเฝ้าระวัง และเตรียมออกปฏิบัติการช่วยเหลือผู้ที่เดือดร้อนตลอด 24 ชม. กรณีเกิดความเสียหายจากพายุที่รุนแรง
นอกจากนี้ ยังให้กรมชลประชาชน หน่วยงานด้านน้ำอื่น ๆ และแต่ละจังหวัดที่พายุจะพาดผ่าน ปรับแผนบริหารจัดการน้ำในภาพรวม และพื้นที่รับผิดชอบให้สอดคล้องกับความเป็นจริงในแต่ละช่วงเวลา เพื่อให้ประชาชนได้รับผลกระทบน้อยที่สุด โดยนอกจากจะต้องแก้ไขปัญหาเฉพาะหน้าเรื่องน้ำท่วมแล้ว จะต้องวางแผนกักเก็บน้ำไว้ใช้ในฤดูแล้งปีหน้าอย่างครบวงจรด้วย”
พลตรี สรรเสริญ กล่าวต่อว่า ขณะนี้ทุกหน่วยงาน ทั้ง กษ ทส มท วท ทก คสช ได้วางแผนและเชื่อมโยงการทำงานร่วมกัน เพื่อรับมือกับปัญหาน้ำท่วมแล้ว โดยเบื้องต้นได้คาดการณ์สภาพฝนและส่งข้อมูลแก่กัน รวมทั้งประเมินสถานการณ์น้ำทั้งในและนอกเขตชลประทาน
นอกจากนี้ ยังได้จัดเตรียมรถแจกน้ำกว่า 1,900 คัน และเครื่องสูบน้ำ 1,500 เครื่อง สำหรับประชาชนที่ขาดแคลนน้ำอุปโภคบริโภค และพื้นที่น้ำท่วมขัง ตลอดจนกำลังพลและเครื่องมือที่พร้อมให้ความช่วยเหลือผู้ที่เดือดร้อน ครอบคลุม 30 จังหวัด ที่อาจได้รับผลกระทบจากพายุ
“มาตรการป้องกันและแก้ไขปัญหาน้ำท่วมในภาคเหนือบริเวณลุ่มน้ำยม จะมีการลดระดับน้ำเหนือประตูระบายน้ำบ้านหาดสะพานจันทร์ จ.สุโขทัย ให้มีพื้นที่รองรับน้ำเพิ่มเมื่อมีฝนตกหนัก และผันน้ำเข้าคลองฝั่งซ้ายและขวาของแม่น้ำยม ส่วนในภาคกลางได้เตรียมพร่องน้ำในคลองชัยนาท-ป่าสัก และเขื่อนพระรามหก จ.พระนครศรีอยุธยา เพื่อรองรับการระบายน้ำจากภาคเหนือ และเตรียมสถานีสูบน้ำให้พร้อมรับมือกับสถานการณ์น้ำ”
-----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/352
