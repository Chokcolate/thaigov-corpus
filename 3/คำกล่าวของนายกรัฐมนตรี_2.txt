รัฐบาลไทย-ข่าวทำเนียบรัฐบาล-คำกล่าวนายกรัฐมนตรีในการประชุมผู้นำกลุ่ม ๒๐ (G20) วาระที่ ๔

วันพุธที่ 19 ตุลาคม 2559
คำกล่าวนายกรัฐมนตรีในการประชุมผู้นำกลุ่ม ๒๐ (G20) วาระที่ ๔
คำกล่าวนายกรัฐมนตรีในการประชุมผู้นำกลุ่ม ๒๐ (G20) วาระที่ ๔
วาระที่ ๔ : การหารือระหว่างรับประทานอาหารกลางวัน
หัวข้อ การพัฒนาที่มีความเชื่อมโยงและครอบคลุม (Inclusive and interconnected Development)
วันที่ ๕ กันยายน ๒๕๕๙ เวลา ๑๓.๕๕ น. ณ นครหางโจว สาธารณรัฐประชาชนจีน
ประธานาธิบดีสี
และผู้มีเกียรติทุกท่าน
เกือบหนึ่งปีแล้วที่ประชาคมโลกได้ร่วมกันรับรองวาระการพัฒนาที่ยั่งยืน ๒๐๓๐ เพื่อการพัฒนาอย่างสมดุลและยั่งยืน โดยให้ความสำคัญกับ “คน” ทุกกลุ่ม เพิ่มการเข้าถึงโอกาสและความเจริญอย่างเท่าเทียม โดยไม่ทอดทิ้งใครไว้ข้างหลัง
ผมมองว่าองค์ประกอบสำคัญของการพัฒนาที่มีความเชื่อมโยงและครอบคลุมมี ๓ ส่วน ได้แก่
หนึ่งการเป็นหุ้นส่วนระดับโลกเป็นประตูสู่โอกาสให้G20 ช่วย G77 ในลักษณะเครื่องนำทาง (Navigator)ทำให้การพัฒนาG77 และ การบรรลุวาระ ๒๐๓๐ ของโลกเป็นไปได้รวดเร็วขึ้น ที่ผ่านมากลุ่ม G77 ได้สร้างความเป็นหุ้นส่วนเพื่อช่วยกันพัฒนาความเข้มแข็งจากภายในกลุ่ม แต่ด้วยศักยภาพที่จำกัด จำเป็นต้องได้รับความร่วมมือจาก G20 ทั้งความช่วยเหลือ (Aid) ซึ่งเน้นผลในระยะสั้น และการเสริมสร้างขีดความสามารถ (Capacity Building) ซึ่งเป็นการปูทางเพื่อผลในระยะยาว โดยคำนึงถึงความต้องการของกลุ่ม G77 เพื่อให้เกิดการพัฒนาที่มีความเชื่อมโยงและครอบคลุมอย่างแท้จริงด้วย
ผมชื่นชมการที่จีนและกลุ่ม ๒๐ให้ความสำคัญกับวาระการพัฒนา และร่วมมือกับประเทศกำลังพัฒนาโดยเชิญไทยในฐานะประธาน G77 เข้าร่วมการหารือ และจัดทำแผนปฏิบัติการกลุ่ม ๒๐ ว่าด้วยเป้าหมายการพัฒนาที่ยั่งยืน (G20 Action Plan on Sustainable Development Goals) ซึ่งนอกจากระบุความร่วมมือที่จะให้ต่อประเทศกำลังพัฒนาแล้ว ยังอาจเป็นตัวอย่างของแนวปฏิบัติที่ดี รวมทั้ง ข้อริเริ่มเพื่อการพัฒนาอุตสาหกรรมในแอฟริกาและประเทศกำลังพัฒนาน้อยที่สุด (G20 Initiative on Supporting Industrialisation in Africa and LDCs) ซึ่งสอดคล้องกับเป้าหมายที่ ๙ ของวาระ ๒๐๓๐ ว่าด้วยการพัฒนาอุตสาหกรรม นวัตกรรม และโครงสร้างพื้นฐาน และการดำเนินการของ G77 มาโดยตลอด
แต่เราต้องไม่ลืมภาคการเกษตร ซึ่งเป็นรายได้หลักของประเทศกำลังพัฒนา และเป็นแหล่งความมั่นคงทางอาหารและโภชนาการของโลก ซึ่งกำลังประสบปัญหาราคาตกต่ำอย่างมากกลุ่ม ๗๗ สนับสนุนการถ่ายทอดเทคโนโลยีและนวัตกรรม และสนับสนุนให้ G20 ส่งเสริมการใช้หลักการธุรกิจที่ครอบคลุม (Inclusive Business)ในภาคการเกษตร เพื่อช่วยเกษตรกรรายย่อยเข้าเป็นส่วนหนึ่งของห่วงโซ่คุณค่าโลก และได้ประโยชน์ในฐานะผู้บริโภคไปพร้อมกัน
ในส่วนการแก้ไขปัญหาการเปลี่ยนแปลงสภาพภูมิอากาศ ซึ่งมีผลต่อความอยู่รอดของประเทศกำลังพัฒนา โดยเฉพาะประเทศที่เป็นหมู่เกาะ (SIDS) ผมอยากให้G20 เห็นโอกาสในการสนับสนุนSIDS ด้วย
องค์ความรู้ในการพัฒนา เศรษฐกิจแบบฟื้นฟูและยั่งยืนให้มีขีดความสามารถในการผลิตสินค้าที่มีคุณภาพและฟื้นฟูสิ่งแวดล้อมตามความต้องการของเขา
สองการสร้างความเชื่อมโยง ซึ่งเปรียบเสมือนถนน ที่ช่วยกระจายความรู้  โอกาสและการพัฒนา ไปยังภาคส่วนต่าง ๆ อย่างทั่วถึง และลดความเหลื่อมล้ำที่มีอยู่ลง ผมชื่นชมความพยายามของ G20 ในการลดช่องว่างของการพัฒนาโครงสร้างพื้นฐาน ผ่านการรับรองข้อริเริ่ม “พันธมิตรว่าด้วยความเชื่อมโยงทางโครงสร้างพื้นฐานระดับโลก” ในปีนี้ และการจัดตั้งธนาคารเพื่อการลงทุนในโครงสร้างพื้นฐานเอเชีย (Asian Infrastructure Investment Bank – AIIB) และข้อริเริ่ม “หนึ่งแถบหนึ่งเส้นทาง” ของจีน ซึ่งสามารถทำงานส่งเสริมกับกลไกระหว่างประเทศเพื่อการพัฒนาอื่นๆ ให้ประสานสอดคล้องกัน และขอย้ำว่า เราต้องไม่มองข้ามความเชื่อมโยงด้านกฎระเบียบและสถาบัน และที่สำคัญคือการเชื่อมโยงระหว่างประชาชนโดยการส่งเสริมปฏิสัมพันธ์การไปมาหาสู่และการท่องเที่ยว เชื่อมโยงเครือข่ายถนน ทางรถไฟ ทางเรือ และเที่ยวบินให้มากขึ้น
สามแต่ละประเทศมีศักยภาพและข้อจำกัดของสังคมหรือระบบเศรษฐกิจที่แตกต่างกัน ผมเห็นว่า ไม่มีสูตรตายตัวในการสร้างการพัฒนาที่ยั่งยืนเราต้องให้ความสำคัญกับแนวทางการพัฒนาที่เหมาะกับบริบทของแต่ละประเทศ(Home-Grown Approaches) ซึ่งเป็นการสร้างเอกภาพบนความแตกต่าง ด้วยการแลกเปลี่ยนประสบการณ์และแนวปฏิบัติที่ดีระหว่างกัน
สำหรับไทย ได้น้อมนำหลักปรัชญาของเศรษฐกิจพอเพียง (SEP) ของพระบาทสมเด็จพระเจ้าอยู่หัว ที่เน้นการพัฒนาที่มีประชาชนเป็นศูนย์กลาง เปิดโอกาสให้ชุมชนมีส่วนร่วมบนแนวคิด
ความพอประมาณ ความมีเหตุผล และการมีภูมิคุ้มกัน พร้อมกับปลูกฝังคุณธรรม และพัฒนาองค์ความรู้ เพื่อให้สังคมพัฒนาได้อย่างเข้มแข็งและยั่งยืน สิ่งนี้ช่วยให้ไทยก้าวผ่านปัญหาทางเศรษฐกิจและสังคมมาโดยตลอด
กว่า ๑๐ ปีที่ผ่านมา ไทยได้แลกเปลี่ยนประสบการณ์โดยนำหลัก SEP ไปประยุกต์ใช้ในประเทศกำลังพัฒนาในบริบทต่างๆ กันแล้ว กว่า ๙๘ ประเทศ และตั้งแต่รับตำแหน่งประธาน G77 เมื่อต้นปี ไทยได้ดำเนินโครงการ SEP for SDGs Partnershipอย่างต่อเนื่อง ทั้งผ่านความร่วมมือ ทวิภาคี ไตรภาคีกับ G20  อาทิ เยอรมัน และร่วมเป็นหุ้นส่วนการพัฒนา (Development Partner) กับสมาชิก G20 ในกรอบอนุภูมิภาคลุ่มน้ำโขงต่าง ๆ อาทิ จีน สหรัฐอเมริกา ญี่ปุ่น เกาหลีใต้ อินเดีย ไทยพร้อมร่วมมือกับสมาชิก G20 ที่สนใจเพื่อขยายความร่วมมือเพื่อสนับสนุนการพัฒนาอย่างยั่งยืนในประเทศกำลังพัฒนาอื่น ๆ ต่อไป
ขอบคุณครับ
* * * * * * * * *
กรมเศรษฐกิจระหว่างประเทศ
กระทรวงการต่างประเทศ

ที่มา : http://www.thaigov.go.th/news/contents/details/305
