รัฐบาลไทย-ข่าวทำเนียบรัฐบาล-รอง นรม. พลเอก ประวิตรฯ เป็นประธานการประชุมหารือ การแก้ไขปัญหาผักตบชวา ครั้งที่ 1/2559

วันจันทร์ที่ 17 ตุลาคม 2559
รอง นรม. พลเอก ประวิตรฯ เป็นประธานการประชุมหารือ การแก้ไขปัญหาผักตบชวา ครั้งที่ 1/2559
รอง นรม. พลเอก ประวิตรฯ เป็นประธานการประชุมหารือ การแก้ไขปัญหาผักตบชวา ครั้งที่ 1/2559
วันนี้ (1 กันยายน 2559) เวลา 10.30 น. ณ ห้องประชุม 301 ตึกบัญชาการ 1 ทำเนียบรัฐบาล     พลเอก ประวิตร วงษ์สุวรรณ รองนายกรัฐมนตรี เป็นประธานการประชุมหารือการแก้ไขปัญหาผักตบชวา   ครั้งที่ 1 /2559
ที่ประชุมได้พิจารณาและมีมติเห็นชอบการแก้ไขปัญหาผักตบชวาทุกภูมิภาคของประเทศ โดย พลเอก ประยุทธ์ จันทร์โอชา นายกรัฐมนตรี ได้มีข้อสั่งการให้กองอำนวยการรักษาความมั่นคงภายในราชอาณาจักรเป็นหน่วยงานหลักร่วมกับกระทรวงกลาโหม กระทรวงเกษตรและสหกรณ์ กระทรวงมหาดไทย และหน่วยงานที่เกี่ยวข้องเร่งดำเนินการขุดลอกคูคลองทั่วประเทศโดยเฉพาะกำจัดวัชพืชในแหล่งน้ำได้แก่ผักตบชวา ทั้งนี้ เพื่อเพิ่มประสิทธิภาพการระบายน้ำให้แล้วเสร็จโดยเร็ว ซึ่งกรมโยธาธิการและผังเมือง กระทรวงมหาดไทย ได้รายงานเพิ่มเติมต่อที่ประชุมว่า การสำรวจข้อมูลปริมาณผักตบชวาทั่วประเทศเมื่อต้นปี 2559 มีปริมาณผักตบชวากว่า 6 ล้านตัน และหน่วยงานต่าง ๆ ดังกล่าว ได้ดำเนินการร่วมกันขจัดผักตบชวาไปแล้วกว่า 3.6 ล้านตัน พร้อมเห็นชอบแนวทางสนับสนุนในการแก้ไขปัญหาผักตบชวา 4 แนวทาง คือให้องค์กรปกครองส่วนท้องถิ่นจ้างคนเก็บซึ่งจะเป็นการกระจายรายได้สู่ชุมชน พร้อมหาสถานที่ทิ้งผักตบชวา ตลอดจนนำผักตบชวาไปใช้ประโยชน์ เช่น นำไปทำเป็นปุ๋ยเพื่อการเกษตรหรือไปถมดิน เพื่อปรับปรุงสภาพดินและการจักสาน รวมทั้ง กรมโยธาธิการและผังเมืองได้ร่วมกับสถาบันเทคโนโลยีพระจอมเกล้าเจ้าคุณทหาร ลาดกระบัง และภาคเอกชนในการทำวิจัยเกี่ยวกับผลกระทบสิ่งแวดล้อมของผักตบชวาเกี่ยวกับจุลินทรีย์ชีวภาพอีกด้วย
********************************
กลุ่มยุทธศาสตร์และแผนการประชาสัมพันธ์ สำนักโฆษก
อภิวัฒน์ / รายงาน
ดวงใจ / ตรวจ

ที่มา : http://www.thaigov.go.th/news/contents/details/289
