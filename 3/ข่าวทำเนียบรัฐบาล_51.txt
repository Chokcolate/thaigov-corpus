รัฐบาลไทย-ข่าวทำเนียบรัฐบาล-นายกรัฐมนตรีมอบรางวัลให้ผู้ชนะเลิศการประกวดคำขวัญชลประทานโลก ครั้งที่ 2 พร้อมชมนิทรรศการประชาสัมพันธ์การจัดการประชุมชลประทานโลก ครั้งที่ 2 และการประชุมมนตรีฝ่ายบริหารระหว่างประเทศ

วันเสาร์ที่ 22 ตุลาคม 2559
นายกรัฐมนตรีมอบรางวัลให้ผู้ชนะเลิศการประกวดคำขวัญชลประทานโลก ครั้งที่ 2 พร้อมชมนิทรรศการประชาสัมพันธ์การจัดการประชุมชลประทานโลก ครั้งที่ 2 และการประชุมมนตรีฝ่ายบริหารระหว่างประเทศ
นายกรัฐมนตรีมอบรางวัลให้ผู้ชนะเลิศการประกวดคำขวัญชลประทานโลก ครั้งที่ 2 พร้อมชมนิทรรศการประชาสัมพันธ์การจัดการประชุมชลประทานโลก ครั้งที่ 2 และการประชุมมนตรีฝ่ายบริหารระหว่างประเทศ ครั้งที่ 67 ซึ่งจะจัดขึ้นระหว่างวันที่ 6-12 พ.ย. 59 ที จ.เชียงใหม่่
วันนี้(13 ก.ย.59) เวลา 09.15 น. ณ บริเวณห้องโถง ชั้นล่าง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ ในฐานะประธานกรรมการอำนวยการจัดการประชุมชลประทานโลก ครั้งที่ 2 และการประชุมมนตรีฝ่ายบริหารระหว่างประเทศ ครั้งที่ 67พร้อมคณะผู้จัดงาน ได้นำผู้ชนะเลิศการประกวดคำขวัญการประชุม 2nd WIF และ 67th IEC เข้าพบและรับรางวัลจากนายกรัฐมนตรีเพื่อเป็นขวัญและกำลังใจ ซึ่งผู้ที่ได้รับรางวัลชนะเลิศฯคือ นางสุภาพร ทองพุก กรรมการลุ่มน้ำปิงตอนบน จังหวัดเชียงใหม่ ด้วยคำขวัญว่า “Smart Irrigation for Food Security: ZERO Hunger” หมายถึง “การชลประทานอัจฉริยะเพื่อความมั่นคงทางอาหาร: ปราศจากความหิวโหย” พร้อมกับนำชมนิทรรศการฯ เพื่อประชาสัมพันธ์การจัดประชุมชลประทานโลก ครั้งที่ 2
ทั้งนี้ การจัดการประชุมดังกล่าวมีวัตถุประสงค์เพื่อส่งเสริมและพัฒนาคุณภาพผลงานทางวิชาการ การแลกเปลี่ยนองค์ความรู้ด้านการชลประทานและการระบายน้ำเวทีนานาชาติ ตลอดจนเสริมสร้างภาพลักษณ์ของประเทศในด้านความพร้อม และศักยภาพการจัดประชุมนานาชาติ โดยประเทศไทยได้รับเกียรติเป็นเจ้าภาพซึ่งจะจัดขึ้นระหว่างวันที่ 6-12 พฤศจิกายน 2559 ณ ศูนย์ประชุมและแสดงสิค้านานาชาติเฉลิมพระเกียรติ 7 รอบ พระชนมพรรษา จังหวัดเชียงใหม่ ในหัวข้อการบริหารจัดการน้ำภายใต้สภาวะการเปลี่ยนแปลง (Role of Irrigation for sustainable Food Production) โดยผู้เข้าร่วมการประชุมประกอบด้วยรัฐมนตรี เจ้าหน้าที่ระดับสูง เอกอัครราชทูตจากนานาประเทศ นักวิชาการ และผู้สนใจต่างๆ จากทั่วโลก เข้าร่วมกว่า 1000 คน
โอกาสนี้ นายกรัฐมนตรีได้กล่าวขอบคุณรัฐมนตรีและผู้มีส่วนเกี่ยวข้องพร้อมทั้งสั่งการให้หาวิธีการแก้ปัญหาน้ำอย่างบูรณาการและยั่งยืน และประเทศไทยมีรายได้หลักจากการส่งออกสินค้าเกษตร จึงเห็นควรสนับสนุนให้สร้างมูลค่าเพิ่มด้วยวิธีการต่างๆ ขณะเดียวกันขอให้ทุกภาคส่วนเตรียมความพร้อมในการแก้ปัญหาน้ำหลากในช่วงฤดูฝน นอกจากนี้ นายกรัฐมนตรีได้กล่าวย้ำในตอนท้ายว่า ขอให้ทุกฝ่ายที่เกี่ยวข้องได้ช่วยกันส่งเสริมตลาดเกษตรดิจิทัล เพื่อพัฒนาสินค้าการเกษตรด้วยนวัตกรรมและเทคโนโลยีทั้งระดับต้นทาง กลางทาง และปลายทาง เพื่อเป็นทางเลือกหนึ่งให้เกษตรกรรุ่นใหม่ได้เพิ่มศักยภาพในการผลิตสินค้าเกษตรที่มีคุณค่า เพิ่มรายได้และพัฒนาคุณภาพชีวิตให้ดีขึ้น พร้อมกันนี้ขอให้คนไทยทุกคนเห็นความสำคัญ ของ “ทรัพยากรน้ำ” เพราะว่าน้ำทุกหยดมีค่า
**********************************
กลุ่มประชาสัมพันธ์และเผยแพร่สำนักโฆษก
สิริภัทร รายงาน
ดวงใจ ตรวจ

ที่มา : http://www.thaigov.go.th/news/contents/details/346
