รัฐบาลไทย-ข่าวทำเนียบรัฐบาล-ผู้ช่วยโฆษกฯ เผยนายกรัฐมนตรีขอบคุณทุกภาคส่วนที่อำนวยความสะดวกและดูแลประชาชนที่ประสบอุทกภัยให้ได้รับความช่วยเหลืออย่างทั่วถึงทุกพื้นที่

วันอังคารที่ 31 มกราคม 2560
ผู้ช่วยโฆษกฯ เผยนายกรัฐมนตรีขอบคุณทุกภาคส่วนที่อำนวยความสะดวกและดูแลประชาชนที่ประสบอุทกภัยให้ได้รับความช่วยเหลืออย่างทั่วถึงทุกพื้นที่
ผู้ช่วยโฆษกฯ เผยนายกรัฐมนตรีขอบคุณทุกภาคส่วนที่อำนวยความสะดวกและดูแลประชาชนที่ประสบอุทกภัยให้ได้รับความช่วยเหลืออย่างทั่วถึงทุกพื้นที่ เน้นย้ำการจัดทำงบฯ ภาครัฐต้องโปร่งใส ตรวจสอบได้
วันนี้ (31 ม.ค. 60) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีแจ้งต่อที่ประชุมรับทราบเกี่ยวกับผลการเดินทางไปตรวจราชการจังหวัดสุราษฎร์ธานี เพื่อไปตรวจติดตามสถานการณ์อุทกภัยและการให้ความช่วยเหลือประชาชนพื้นที่ เมื่อวันที่ 26 มกราคม 2560 ที่ผ่านมาว่า นายกรัฐมนตรี ได้กล่าวขอบคุณทุกภาคส่วนและเจ้าหน้าที่ที่เกี่ยวข้อง ตลอดจนรัฐมนตรีประจำสำนักนายกรัฐมนตรี ที่ช่วยกันอำนวยความสะดวกและบริหารจัดการดูแลประชาชนที่ประสบอุทกภัยได้รับความช่วยเหลืออย่างทั่วถึงทุกพื้นที่ โดยขณะนี้กองบัญชาการป้องกันและบรรเทาสาธารณภัยแห่งชาติ (ส่วนหน้า) อยู่ในช่วงระหว่างการสำรวจความเสียหายและดำเนินมาตรการให้ความช่วยเหลือต่าง ๆ ที่ชัดเจนเป็นระบบ เพื่อที่จะได้สั่งการดำเนินการให้ความช่วยเหลือประชาชนในพื้นที่ต่อไป ขณะเดียวกันขอให้ทุกหน่วยงานสร้างการรับรู้กับประชาชนในพื้นที่ได้เกิดความเข้าใจถึงสาเหตุการสร้างที่อยู่อาศัยและสิ่งกีดขวางทางน้ำ จึงทำให้น้ำไหลไม่สะดวกจนส่งผลกระทบทำให้เกิดปัญหาอุทกภัยดังกล่าวขึ้น ทั้งนี้ เพื่อให้ประชาชนในพื้นที่เกิดความร่วมมือ หากต้องมีการปรับพื้นที่ใหม่เพื่อไม่ให้มีการสร้างสิ่งกีดขวางทางน้ำทำให้น้ำไหลสะดวกมากยิ่งขึ้น
นอกจากนี้ นายกรัฐมนตรี ยังให้ความสำคัญกับเรื่องของการป้องกันและปราบปรามการทุจริต โดยเน้นย้ำให้ทุกภาคส่วนที่เกี่ยวข้องมีการสร้างการรับรู้และชี้แจงให้ประชาชนเข้าใจเกี่ยวกับการจัดทำงบประมาณของภาครัฐว่าการดำเนินการทุกอย่างเป็นไปด้วยความโปร่งใส ตรวจสอบได้ ทั้งในส่วนของแผนยุทธศาสตร์ชาติ และการดำเนินการทุกอย่างเป็นไปอย่างมีเหตุมีผล มีที่มาที่ไป และมีกลไกบริหารจัดการที่มีประสิทธิภาพ ยืนยันโครงการต่าง ๆ ที่รัฐบาลชุดปัจจุบันดำเนินการจะไม่ให้มีการทุจริตเกิดขึ้น อย่างไรก็ตามกรณีปัญหาการทุจริตที่เกิดขึ้นขณะนี้เกิดที่คนเป็นส่วนใหญ่ ซึ่งหากมีผู้กระทำผิดทุกอย่างจะต้องเข้าสู่กระบวนการยุติธรรม และจะไม่ให้โอกาสผู้กระทำการทุจริตอีก โดยจะต้องมีการพิสูจน์ทราบก่อนดำเนินการลงโทษตามระเบียบ ขั้นตอนของกระบวนการยุติธรรม
รวมทั้ง นายกรัฐมนตรี ได้ให้ความสำคัญกับการพัฒนาทรัพยากรมนุษย์ โดยได้มอบหมายให้ นายวิษณุ เครืองาม รองนายกรัฐมนตรี ไปศึกษาโครงการในการพัฒนาทรัพยากรมนุษย์ของประเทศไทยร่วมกับสำนักงาน ก.พ.และสำนักงาน ก.พ.ร. โดยเฉพาะการพัฒนาทรัพยากรมนุษย์ที่อยู่ในระบบราชการ โดยให้มีการจัดทำหลักสูตรระยะสั้นสำหรับผู้บริหารระดับสูง เช่น ปลัดกระทรวง อธิบดี ผู้ว่าฯ เพื่อให้เกิดความเข้าใจเกี่ยวกับการทำงานทั้งหมดของรัฐบาลไม่ว่าจะเป็น ยุทธศาสตร์ชาติ การทำงานของคณะกรรมการบริหารราชการแผ่นดินตามกรอบการปฏิรูปประเทศ ยุทธศาสตร์ชาติ และการสร้างความสามัคคีปรองดอง (ป.ย.ป.) การสร้างความปรองดอง ตลอดจนเรื่องอื่น ๆ ตามนโยบายรัฐบาล เพื่อจะได้สามารถส่งต่อหรืออธิบายชี้แจงข้อมูลต่าง ๆ ดังกล่าวให้กับเจ้าหน้าที่ผู้ปฏิบัติงานเข้าใจได้ อันจะส่งผลให้การดำเนินงานมีประสิทธิภาพและเกิดผลสัมฤทธิ์เป็นรูปธรรมอย่างแท้จริง และทุกภาคส่วนจะได้ร่วมกันขับเคลื่อนไปสู่เป้าหมายที่กำหนดพร้อมกัน รวมทั้ง ให้มีการจัดทำหลักสูตรสำหรับการเตรียมข้าราชการ เพื่อสร้างวิสัยทัศน์ของข้าราชการ โดยจัดการอบรมให้แก่ผู้บริหารระดับรองทั้งหมด เช่น รองอธิบดี เพื่อเตรียมความพร้อมของบุคลากรดังกล่าวก่อนที่จะขึ้นสู่ตำแหน่งผู้บริหารระดับสูงต่อไป รวมถึงเพื่อเตรียมการสานต่องานผู้บริหารระดับสูงที่จะเกษียณอายุราชการในอนาคตได้
--------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1642
