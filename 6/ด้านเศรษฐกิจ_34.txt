รัฐบาลไทย-ข่าวทำเนียบรัฐบาล-คปภ.เปิดเกมรุกคุมมาตรฐานจรรยาบรรณวิชาชีพนักขาย

วันศุกร์ที่ 6 มกราคม 2560
คปภ.เปิดเกมรุกคุมมาตรฐานจรรยาบรรณวิชาชีพนักขาย
• จัดทำคู่มือออนไลน์ติวเข้มตัวแทน/นายหน้าประกันชีวิตเพื่อคุ้มครองประชาชนในยุคดิจิตอล
สำนักงานคณะกรรมการกำกับและส่งเสริมการประกอบธุรกิจประกันภัย (คปภ.) มีภารกิจส่งเสริมและพัฒนาธุรกิจประกันภัย โดยเน้นการสร้างความรู้ความเข้าใจด้านการประกันภัย สนับสนุนการฝึกอบรมให้ความรู้ต่างๆ แก่ตัวแทนประกันชีวิตและนายหน้าประกันชีวิต ให้มีความรู้ความสามารถและมีหัวใจของการบริการ เพื่อยกระดับคุณภาพและมาตรฐานจรรยาบรรณในวิชาชีพของบุคลากรประกันภัย และสร้างภาพพจน์ที่ดีของธุรกิจและความเชื่อมั่นของประชาชน
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า เพื่อเป็นการขับเคลื่อนภารกิจข้างต้นให้เกิดประสิทธิภาพ สอดคล้องแผนพัฒนาการประกันภัย ฉบับที่ 3  ระยะ 5 ปี (พ.ศ. 2559-2563) ของสำนักงาน คปภ. โดยเฉพาะอย่างยิ่งยุทธศาสตร์ด้านส่งเสริมการให้ความรู้เชิงรุกต่อสาธารณชนเพื่อเพิ่มสภาพคล่องของตลาด และเสริมสร้างความน่าเชื่อถือและเสถียรภาพให้ระบบประกันภัยของประเทศ (Proactively Educating the Public) รวมทั้งการพัฒนาศักยภาพด้านเทคโนโลยีเพื่อนำความรู้เกี่ยวกับการประกันภัยให้กับผู้มีส่วนได้เสียในทุกภาคส่วน (Using the Advancement of Techniques and Information Technology to Increase the Public Knowledge in Utilizing Insurances to Manage Risk & Maintain Stability) ได้จัดทำคู่มือการปฏิบัติงานสำหรับตัวแทนประกันชีวิตและนายหน้าประกันชีวิต โดยมีวัตถุประสงค์เพื่อเป็นแหล่งอ้างอิงรวบรวมความรู้ที่จำเป็นต่อการปฏิบัติหน้าที่ของตัวแทนประกันชีวิตและนายหน้าประกันชีวิต ในการพัฒนาคุณภาพการให้บริการ และการเสนอขายผลิตภัณฑ์ประกันชีวิต ทำให้ผู้บริโภคและประชาชนทั่วไปได้รับคำแนะนำที่ดีจากผู้มีความรู้ในวิชาชีพ โดยให้หน่วยงานที่ได้รับความเห็นชอบให้จัดอบรมเพื่อขอรับใบอนุญาตเป็นตัวแทนประกันชีวิต และขอต่ออายุใบอนุญาตเป็นตัวแทน/นายหน้าประกันชีวิตทั่วประเทศ นำคู่มือดังกล่าวไปใช้เป็นแนวทางประกอบการจัดอบรมให้เป็นมาตรฐานเดียวกัน อีกทั้งคู่มือดังกล่าวสามารถใช้เป็นเอกสารอ้างอิงสำหรับหน่วยงานจัดสอน จัดอบรม สำหรับผู้สนใจ นักเรียน นักศึกษา และผู้ประสงค์จะขอรับใบอนุญาตเป็นตัวแทน/นายหน้าประกันชีวิต ในการใช้ประกอบการเรียน การสอน และการสอบเพื่อขอรับใบอนุญาตเป็นตัวแทน/นายหน้าประกันชีวิต ทั้งนี้ สำนักงาน คปภ. ได้เผยแพร่คู่มือปฏิบัติงานสำหรับตัวแทนประกันชีวิตและนายหน้าประกันชีวิต ในรูปสื่ออิเล็กทรอนิกส์ จำนวน 7 เล่ม ได้แก่ หลักสูตรการอบรมเพื่อขอรับใบอนุญาตเป็นตัวแทนประกันชีวิต หลักสูตรการอบรมเพื่อขอต่ออายุใบอนุญาตเป็นตัวแทนประกันชีวิต ครั้งที่ 1 ครั้งที่ 2 และ ครั้งที่ 3 และ หลักสูตรการอบรมเพื่อขอต่ออายุใบอนุญาตเป็นนายหน้าประกันชีวิต ครั้งที่ 1 ครั้งที่ 2 และ ครั้งที่ 3 บนหน้าเว็บไซต์ของสำนักงาน คปภ. (http://www.oic.or.th/th/consumer/manual) เพื่อให้ผู้สนใจ นักเรียน นักศึกษา ตัวแทน/นายหน้าประกันภัย และหน่วยงานจัดอบรมทั่วประเทศดาวน์โหลดคู่มือดังกล่าวได้
เลขาธิการ คปภ. กล่าวเสริมว่า เพื่อเป็นการคุ้มครองสิทธิของประชาชนในอันที่จะได้รับข้อมูลที่ครบถ้วน ถูกต้อง จากการซื้อประกันภัยจากตัวแทน/นายหน้าประกันภัย ประชาชนควรจะตรวจสอบว่าผู้เสนอขายประกันภัย เป็นตัวแทน/นายหน้าประกันภัยที่ได้รับใบอนุญาตถูกต้อง โดยสามารถตรวจสอบสถานะตัวแทน/นายหน้าประกันภัย ได้จากเว็บไซต์ของสำนักงาน คปภ. (www.oic.or.th) หรือสอบถามได้ที่สายด่วน คปภ. 1186
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1234
