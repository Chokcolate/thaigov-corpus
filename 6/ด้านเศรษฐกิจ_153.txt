รัฐบาลไทย-ข่าวทำเนียบรัฐบาล-กระทรวงการคลัง ธนาคารแห่งประเทศไทย สมาคมธนาคารไทย เปิดให้บริการพร้อมเพย์อย่างเป็นทางการ ก้าวสำคัญสู่การพลิกโฉมระบบชำระเงินไทย

วันจันทร์ที่ 30 มกราคม 2560
กระทรวงการคลัง ธนาคารแห่งประเทศไทย สมาคมธนาคารไทย เปิดให้บริการพร้อมเพย์อย่างเป็นทางการ ก้าวสำคัญสู่การพลิกโฉมระบบชำระเงินไทย
กระทรวงการคลัง ธนาคารแห่งประเทศไทย และสมาคมธนาคารไทย ร่วมกันเปิดบริการ “พร้อมเพย์” อย่างเป็นทางการ
กระทรวงการคลัง ธนาคารแห่งประเทศไทย และสมาคมธนาคารไทย ร่วมกันเปิดบริการ “พร้อมเพย์” อย่างเป็นทางการ เริ่มให้บริการรับเงินและโอนเงินทางเลือกใหม่โดยใช้หมายเลขโทรศัพท์มือถือหรือเลขประจำตัวประชาชนแทนเลขที่บัญชีเงินฝากธนาคาร ในส่วนธุรกรรมระหว่างบุคคล (Person to Person) เพิ่มความสะดวก และประหยัด ในการรับเงินและโอนเงินให้กับประชาชน นับเป็นก้าวสำคัญสู่การขับเคลื่อนแผนยุทธศาสตร์ระบบการชำระเงินแบบอิเล็กทรอนิกส์แห่งชาติ หรือ National e-Payment เพื่อวางรากฐานสู่การพัฒนาเศรษฐกิจดิจิทัลของประเทศไทย ได้รับเกียรติจาก ดร.สมคิด จาตุศรีพิทักษ์ รองนายกรัฐมนตรี เป็นประธานในพิธีแถลงข่าว
ดร. สมคิด จาตุศรีพิทักษ์  รองนายกรัฐมนตรี กล่าวว่า “การที่ประเทศไทยจะก้าวสู่ยุคไทยแลนด์ 4.0 ทำให้เกิดการเปลี่ยนแปลงโครงสร้างเศรษฐกิจซึ่งถูกขับเคลื่อนด้วยเทคโนโลยีและนวัตกรรม ดังนั้นภาครัฐจึงมีบทบาทที่สำคัญในการสนับสนุนทุกภาคส่วน โดยการจัดการโครงสร้างพื้นฐานเพื่อรองรับการพัฒนาประเทศ การเปิดใช้บริการ “พร้อมเพย์” ในวันนี้ เป็นพื้นฐานสำคัญที่จะช่วยเพิ่มศักยภาพด้านการเงินของประเทศ เพิ่มความสะดวกให้กับประชาชน ลดอุปสรรคในการทำธุรกิจ ส่งเสริมธุรกิจ SMEs และ e-Commerce ซึ่งจะนำไปสู่การเพิ่มความสามารถในการแข่งขันของประเทศไทยในที่สุด ขอขอบคุณทุกภาคส่วนที่ได้ร่วมกันพัฒนาบริการพร้อมเพย์ให้สำเร็จได้ด้วยดี และสามารถเปิดให้บริการแก่ประชาชนอย่างเต็มรูปแบบได้ในวันนี้”
นายอภิศักดิ์ ตันติวรวงศ์ รัฐมนตรีว่าการกระทรวงการคลัง กล่าวเสริมว่า “การขับเคลื่อนแผนยุทธศาสตร์ National e-Payment เป็นงานที่กระทรวงการคลังให้ความสำคัญมาก  ประกอบด้วย 6 โครงการย่อย ซึ่งพร้อมเพย์เป็นโครงการแรก นอกจากนี้ยังมีโครงการการขยายการใช้บัตรเดบิตและการติดตั้งเครื่องรับบัตร หรือ EDC การปรับปรุงระบบภาษีอิเล็กทรอนิกส์ การบูรณาการสวัสดิการและ             e-Payment ภาครัฐ การสื่อสารให้ความรู้กับประชาชน และสุดท้ายเป็นโครงการพัฒนาตลาดทุน วันนี้บริการพร้อมเพย์สำหรับการโอนเงินระหว่างบุคคล สามารถให้ประชาชนที่รอ ใช้บริการอย่างเต็มรูปแบบได้แล้ว นอกจากนี้เราจะเริ่มเปิดให้นิติบุคคลลงทะเบียนใช้พร้อมเพย์ และจะเริ่มให้บริการโอนเงินได้ในวันที่ 1 มีนาคมนี้
ปัจจุบันการพัฒนาระบบการชำระเงินแบบอิเล็กทรอนิกส์ หรือ e-Payment ที่เป็นปัจจัยสำคัญในการขับเคลื่อนให้กิจกรรมทางเศรษฐกิจต่างๆ ดำเนินไปอย่างราบรื่น สะดวก ปลอดภัย รัฐบาลหวังเป็นอย่างยิ่งว่า โครงการ National e-Payment จะเป็นส่วนสำคัญที่ช่วยสนับสนุนการพัฒนาเศรษฐกิจของไทยได้ในระยะยาว”
ดร. วิรไท สันติประภพ  ผู้ว่าการธนาคารแห่งประเทศไทยเปิดเผยว่า “ธนาคารแห่งประเทศไทย (ธปท.) ได้ร่วมสนับสนุนและผลักดันแผนยุทธศาสตร์ National e-Payment โดยรับผิดชอบหลักใน 2 โครงการคือ โครงการพร้อมเพย์ และโครงการขยายการใช้บัตรเดบิต ในขั้นตอนการพัฒนาระบบพร้อมเพย์นั้น ทุกฝ่ายได้ให้ความสำคัญกับความมั่นคงปลอดภัยของระบบเป็นอย่างยิ่ง ทั้งในส่วนของระบบกลาง ระบบงานของธนาคารแต่ละแห่ง และการเก็บรักษาข้อมูลส่วนตัวของลูกค้า โดย ธปท. ได้ติดตาม ดูแลอย่างใกล้ชิด รวมทั้งได้ซักซ้อมและเตรียมการให้ธนาคารต่าง ๆ สามารถดูแลและให้ข้อมูลแก่ผู้ใช้บริการได้อย่างถูกต้อง มีวิธีการแก้ไขปัญหาได้อย่างทันท่วงที และได้มีการประสานความร่วมมือกันหน่วยงานกำกับดูแลอื่น เช่น กสทช. กำหนดมาตรฐานและแนวปฏิบัติเพื่อให้การใช้บริการพร้อมเพย์ผ่านโทรศัพท์เคลื่อนที่มีความปลอดภัยยิ่งขึ้น
จากการพัฒนาระบบโครงสร้างพื้นฐานการชำระเงินต่าง ๆ นี้ ธปท. หวังเป็นอย่างยิ่งว่าปริมาณการใช้ e-Payment จะเพิ่มสูงขึ้น สนับสนุนให้การทำธุรกรรมทางเศรษฐกิจของทุกภาคส่วนดำเนินไปได้อย่างรวดเร็ว เพิ่มประสิทธิภาพ ลดต้นทุน และเพิ่มความสามารถในการแข่งขันให้กับระบบการเงินไทย”
ดร.สมชัย สัจจพงษ์ ปลัดกระทรวงการคลัง กล่าวว่า “กระทรวงการคลังได้รับนโยบายนี้มาบูรณาการกระบวนการทำงานต่าง ๆ ดังจะเห็นจากโครงการที่ 3 เกี่ยวกับระบบภาษีอิเล็กทรอนิกส์ ซึ่งได้ปรับเปลี่ยนวิธีการส่งข้อมูลและยื่นเอกสารต่าง ๆ ให้เป็นแบบอิเล็กทรอนิกส์ และการคืนเงินภาษีเงินก็ได้เพิ่มทางเลือกให้สามารถรับเงินคืนผ่านบริการพร้อมเพย์ โดยกรมสรรพากรจะโอนเงินคืนภาษี โดยใช้เลขประจำตัวประชาชนของผู้มีเงินได้ ซึ่งได้เริ่มดำเนินการแล้วในเดือนมกราคมนี้
ในด้านของโครงการที่ 4 ได้มีการบูรณาการข้อมูลสวัสดิการประเภทต่าง ๆ ให้มีศูนย์รวมที่สามารถตรวจเช็คความถูกต้องครบถ้วน ก่อนการนำเงินจ่ายด้วยการใช้ e-Payment ทำให้การจ่ายเงินสวัสดิการมีความถูกต้องไม่ตกหล่น การโอนเงินสวัสดิการผ่านพร้อมเพย์ได้เริ่มใช้แล้วกับสวัสดิการเงินช่วยเหลือการเลี้ยงดูเด็กแรกเกิด และเงินสวัสดิการแห่งรัฐ เมื่อเดือนธันวาคมที่ผ่านมา และในปีนี้จะขยายไปยังการจ่ายเบี้ยคนชรา และเบี้ยยังชีพผู้พิการ เป็นต้น การเปิดให้บริการพร้อมเพย์นี้ เป็นจุดเริ่มสำคัญที่สนับสนุนให้ประชาชนมีทางเลือกที่จะปรับเปลี่ยนพฤติกรรมจากการใช้เงินสดมาเป็นการใช้ e-Payment”
นายปรีดี ดาวฉาย ประธานสมาคมธนาคารไทย กล่าวเสริมว่า “สมาคมธนาคารไทย และธนาคารทั้ง 21 แห่งที่เข้าร่วมโครงการมีความยินดีและภูมิใจที่ได้เป็นส่วนสำคัญในการขับเคลื่อนแผนยุทธศาสตร์ National e-Payment และขณะนี้ธนาคารทุกแห่งมีความพร้อมให้บริการพร้อมเพย์อย่างเต็มที่  โดยสามารถให้บริการโอนเงินผ่านช่องทางอิเล็กทรอนิกส์ คือ ตู้ ATM, Mobile Banking และ Internet Banking  ซึ่งทีมงานได้ทดสอบระบบจนมั่นใจว่าสามารถให้บริการได้อย่างปลอดภัย สะดวก รวดเร็ว และรองรับปริมาณธุรกรรมจำนวนมากได้
ในด้านการให้บริการกับประชาชนนั้น ได้เตรียมการทั้งในส่วนของ call center และพนักงานสาขา ให้สามารถให้คำแนะนำการใช้งานและข้อควรระวังแก่ลูกค้าได้อย่างเหมาะสม และหากมีปัญหาเกี่ยวกับการโอนเงินสามารถแจ้งได้ที่ธนาคารต้นทาง โดยสมาคมธนาคารไทยได้มีการกำหนดกระบวนการแก้ไขปัญหาให้กับลูกค้าที่เป็นมาตรฐานเดียวกันไว้แล้ว ประชาชนที่ต้องการใช้บริการรับเงินผ่านพร้อมเพย์ สามารถมาลงทะเบียนผูกบัญชีด้วยเลขประจำตัวประชาชนหรือหมายเลขโทรศัพท์มือถือได้ที่ธนาคารที่ท่านสะดวก โดยไม่มีกำหนดปิดลงทะเบียน
หลังจากที่บริการพร้อมเพย์สำหรับบุคคลเปิดใช้แล้วนั้น ต่อไปจะเข้าสู่การเปิดใช้ในส่วนของนิติบุคคล ซึ่งจะเริ่มเปิดให้ลงทะเบียนได้ตั้งแต่สัปดาห์หน้า และให้บริการโอนเงินตั้งแต่วันที่ 1 มีนาคม 2560 เป็นต้นไป ซึ่งนิติบุคคลสามารถลงทะเบียนได้ด้วยเลขประจำตัว 13 หลัก  เพื่อรับประโยชน์จากบริการรับเงินและโอนเงิน ซึ่งจะช่วยลดขั้นตอน ลดต้นทุน และเพิ่มประสิทธิภาพให้แก่องค์กร  โดยสามารถติดต่อสอบถามข้อมูลเพิ่มเติมได้ที่ธนาคารที่ท่านสะดวก
สมาคมธนาคารไทย มั่นใจว่าบริการพร้อมเพย์นี้จะช่วยตอบโจทย์ให้กับทุกภาคส่วน ทั้งประชาชน, ธุรกิจ SME, ธุรกิจขนาดใหญ่, e-Commerce รวมทั้งหน่วยงานภาครัฐ ให้มีการชำระเงินที่สะดวกยิ่งขึ้น ช่วยลดต้นทุนการจัดการเงินสดให้กับประเทศ และช่วยสนับสนุนการเข้าสู่เศรษฐกิจดิจิทัลของประเทศไทย”
เพื่อสนับสนุนการเปิดให้บริการอย่างเป็นทางการในครั้งนี้ ได้มีการกำหนดแผนการสื่อสารเพื่อสร้างการรับรู้ในวงกว้างทั่วประเทศ ผ่านสื่อโทรทัศน์ วิทยุ และสื่อสังคมออนไลน์ อาทิ เฟสบุ๊คและยูทูป และได้จัดเตรียมภาพยนตร์โฆษณาชุด “ภูมิใจ ใช้พร้อมเพย์” ที่สื่อถึงความสะดวก ประหยัด และประโยชน์แก่ผู้ที่ใช้พร้อมเพย์ อีกทั้งสะท้อนแนวคิด “การเงินยุคใหม่ คนไทยยุคดิจิทัล” ที่สื่อถึงคนไทยที่มีโอกาสได้ใช้บริการด้านการเงินรูปแบบใหม่ เพื่อก้าวเข้าสู่การเงินยุคดิจิทัลอย่างแท้จริง และด้วยความร่วมมือจากกรมประชาสัมพันธ์อนุเคราะห์เผยแพร่ผ่านทางสถานีโทรทัศน์ของกรมประชาสัมพันธ์และสถานีโทรทัศน์เอกชนตั้งแต่ วันที่ 27 มกราคม เป็นต้นไป สมาคมธนาคารไทย คาดหวังว่า จากช่องทางดังกล่าวจะช่วยสร้างการรับรู้ให้กับประชาชนทั่วประเทศมาสมัครใช้บริการพร้อมเพย์เพิ่มมากขึ้นตามลำดับ” นายปรีดี กล่าว
เกี่ยวกับโครงการพร้อมเพย์
พร้อมเพย์ เป็นบริการรับเงินและโอนเงินทางเลือกใหม่ที่ได้มาตรฐานสากล ซึ่งพัฒนาต่อยอดจากระบบที่ใช้อยู่ในปัจจุบัน โดยบริการพร้อมเพย์จะช่วยให้ประชาชน ภาคธุรกิจ ภาครัฐ และหน่วยงานต่างๆ สามารถโอนเงินและรับเงินได้อย่างสะดวก ประหยัด ง่าย และปลอดภัยมากยิ่งขึ้น เพราะสามารถใช้หมายเลขโทรศัพท์มือถือหรือเลขประจำตัวประชาชนของผู้รับเงินแทนเลขที่บัญชีเงินฝากธนาคารได้ ทั้งนี้ ระบบพร้อมเพย์มีระบบจัดเก็บและป้องกันการเข้าถึงข้อมูลที่เข้มงวด และยังมีระบบรักษาความปลอดภัยของแต่ละธนาคารคอยดูแลเป็นอย่างดี
พร้อมเพย์เป็นบริการทางเลือกให้แก่ประชาชนทุกคน โดยไม่มีข้อบังคับให้ลงทะเบียนแต่อย่างใด ทั้งนี้ ผู้ที่รับเงินและโอนเงินบ่อยๆ ควรลงทะเบียนพร้อมเพย์ เพื่อให้ได้ประโยชน์จากค่าธรรมเนียมที่ถูกลงมากอย่างเห็นได้ชัด
ข้อมูลเพิ่มเติมสำหรับสื่อมวลชน กรุณาติดต่อ
เอกภพ พันธุรัตน์ โอกิลวี่ พับลิค รีเลชั่นส์ (eakkapop.panthurat@ogilvy.com) โทร 02 205 6614, 089 676 6234
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1537
