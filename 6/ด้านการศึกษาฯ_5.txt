รัฐบาลไทย-ข่าวทำเนียบรัฐบาล-111 ปี แห่งการพระราชทานนาม รร.ยุพราชวิทยาลัย เชียงใหม่

วันศุกร์ที่ 30 ธันวาคม 2559
111 ปี แห่งการพระราชทานนาม รร.ยุพราชวิทยาลัย เชียงใหม่
พล.ท.โกศล ประทุมชาติ ที่ปรึกษารัฐมนตรีว่าการกระทรวงศึกษาธิการ ร่วมงานวันครบรอบ 111 ปี แห่งการพระราชทานนามโรงเรียนยุพราชวิทยาลัย พร้อมทั้งร่วมพิธีรับมอบอาคารยุพราชจากกรมศิลปากร และพิธีเปิดอาคารอเนกประสงค์ "ยุพราชรังสรรค์"
โดยมีนายปวิณ ชำนิประศาสน์ ผู้ว่าราชการจังหวัดเชียงใหม่ เป็นประธาน พร้อมด้วยนายบุญรักษ์ ยอดเพชร รองเลขาธิการคณะกรรมการการศึกษาขั้นพื้นฐาน, นายบุญเสริญ สุริยา ผู้อำนวยการเชี่ยวชาญโรงเรียนยุพราชวิทยาลัย, สมาคมผู้ปกครองและครูโรงเรียนยุพราชวิทยาลัย, สมาคมศิษย์เก่ายุพราชวิทยาลัย ตลอดจนผู้ปกครอง ครู และนักเรียน เข้าร่วมงาน
กิจกรรมภายในงาน ประกอบด้วยพิธีรับมอบอาคารยุพราช จากกรมศิลปากร ซึ่งเคยเป็นอาคารเรียนหลังแรกของโรงเรียน, พิธีเปิดอาคารอเนกประสงค์ "ยุพราชรังสรรค์", พิธีทำบุญตักบาตรพระสงฆ์จำนวน 112 รูป, พิธีถวายสักการะบวงสรวงพระบรมราชานุสาวรีย์พระบาทสมเด็จพระมงกุฎเกล้าเจ้าอยู่หัว รัชกาลที่ 6, พิธีสืบชะตาหลวง ตลอดจนการแสดงของนักเรียนและการบรรเลงเพลงพระราชนิพนธ์
สำหรับอาคารอเนกประสงค์ยุพราชรังสรรค์ เริ่มก่อสร้างเมื่อวันที่ 31 ธันวาคม 2558 แล้วเสร็จเมื่อวันที่ 25 ธันวาคม 2559 โดยได้รับการสนับสนุนจากมูลนิธิเพื่อทุนการศึกษาโรงเรียนยุพราชวิทยาลัย ปีการศึกษา 2559 รวมจำนวนเงิน 2,559,796.22 บาท เพื่อใช้เป็นหอประชุม และประกอบกิจกรรมต่าง ๆ ของโรงเรียน
โรงเรียนยุพราชวิทยาลัย สังกัดสำนักงานเขตพื้นที่การศึกษามัธยมศึกษาเขต 34 (เชียงใหม่-แม่ฮ่องสอน) ปัจจุบันมีจำนวนนักเรียนทั้งสิ้น 3,505 คน ข้าราชการครู 167 คน จัดการศึกษาโดยมุ่งให้ผู้เรียนได้รับการพัฒนาให้มีศักยภาพเป็นพลโลก มีความเป็นไทย มีคุณธรรม จริยธรรม และค่านิยมที่พึงประสงค์ มีความรู้ และมีทักษะการดำเนินชีวิตตามแนวปรัชญาเศรษฐกิจพอเพียง สามารถศึกษาต่อและดำรงชีวิตอยู่ในสังคมโลกอย่างมีความสุข ส่งเสริมให้ผู้เรียนใช้เทคโนโลยีในการแสวงหาความรู้ มีความสามัคคี เป็นคนดีของสังคม สนองพระราชปณิธาน พระบาทสมเด็จพระมงกุฎเกล้าเจ้าอยู่หัว รัชกาลที่ 6 ความว่า "ข้าไม่ต้องการตำราเรียนที่เดินได้ ที่ข้าอยากได้นั้น คือเยาวชนที่เป็นสุภาพบุรุษ ซื่อสัตย์ มีอุปนิสัยใจคอดี..."

ที่มา : http://www.thaigov.go.th/news/contents/details/1160
