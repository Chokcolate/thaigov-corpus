รัฐบาลไทย-ข่าวทำเนียบรัฐบาล-กรุงไทยรุกตลาดลูกค้าญี่ปุ่นในไทย

วันจันทร์ที่ 6 กุมภาพันธ์ 2560
กรุงไทยรุกตลาดลูกค้าญี่ปุ่นในไทย
ธนาคารกรุงไทย จับมือ โตโย บิซิเนส เซอร์วิส บริษัทที่ปรึกษานักลงทุนญี่ปุ่น เปิดตลาดลูกค้าญี่ปุ่นในไทย เพื่อส่งเสริมการค้า การลงทุนระหว่างประเทศ
ธนาคารกรุงไทย จับมือ โตโย บิซิเนส เซอร์วิส บริษัทที่ปรึกษานักลงทุนญี่ปุ่น เปิดตลาดลูกค้าญี่ปุ่นในไทย เพื่อส่งเสริมการค้า การลงทุนระหว่างประเทศ โดยเป็นตัวกลางในการชำระเงินแบบครบวงจร เตรียมปล่อยสินเชื่อทุกขั้นตอนของการทำธุรกิจ เพื่อเสริมสภาพคล่องและลดต้นทุนทั้งผู้ผลิตและผู้จัดจำหน่าย ชี้ปัจจุบันมีนักลงทุนญี่ปุ่นในไทยกว่า 5 พันบริษัท
นายทรงพล ชีวะปัญญาโรจน์ รองกรรมการผู้จัดการใหญ่ สายงานบริหารจัดการทางการเงินเพื่อธุรกิจ ธนาคารกรุงไทย และ มิสเตอร์ฮิเดอากิ นากาโอะ ประธานกรรมการ บมจ.โตโย บิซิเนส เซอร์วิส ได้ร่วมแถลงข่าวการสนับสนุนบริการทางการเงินแก่นักลงทุนญี่ปุ่นในประเทศไทย โดยธนาคารจะร่วมกับ บมจ.โตโย บิซิเนส เซอร์วิส ซึ่งเป็นบริษัทที่ปรึกษาลูกค้าญี่ปุ่นด้านการตลาด กฎหมาย การเงิน การลงทุน มาเป็นระยะเวลากว่า 40 ปี เปิดตลาดการให้บริการทางการเงินแก่นักลงทุนจากประเทศญี่ปุ่นที่เข้ามาลงทุนในประเทศไทย เพื่อส่งเสริมการค้าและการลงทุนระหว่างประเทศ โดยปัจจุบันนักลงทุนญี่ปุ่นเข้ามาดำเนินธุรกิจในประเทศไทยอย่างต่อเนื่อง และมีจำนวนสูงกว่า 5,000 บริษัท ซึ่งมีความต้องการบริการทางการเงินหลากหลายรูปแบบ
ธนาคารกรุงไทยจะทำหน้าที่เป็นตัวกลางในการชำระเงินอย่างครบวงจรให้กับลูกค้าที่เป็นสมาชิกของ บมจ.โตโยฯ ซึ่งมีหลายกลุ่มธุรกิจ เช่น ผู้ผลิตรถยนต์ เคมีภัณฑ์ ชิ้นส่วนอิเล็กทรอนิคส์ อาหารเพื่อสุขภาพ อาหารทะเลแปรรูป ผู้จำหน่ายเครื่องมือและเครื่องจักร ผู้พัฒนาระบบคอมพิวเตอร์ และธุรกิจเกี่ยวกับสิ่งแวดล้อม โดยในระยะแรกธนาคารให้บริการรับ - จ่ายเงิน และบริการทางการเงินต่างประเทศ ผ่าน Internet Banking และ Mobile Banking สำหรับในระยะต่อไป ธนาคารจะพัฒนาผลิตภัณฑ์ทางการเงินเฉพาะกลุ่ม เพื่อให้ตรงตามความต้องการและสอดคล้องกับรูปแบบการดำเนินธุรกิจของลูกค้าในแต่ละกลุ่ม โดยจะสนับสนุนสินเชื่ออัตราพิเศษ เพื่อช่วยลดต้นทุนทางการเงินให้กับลูกค้า และต่อยอดสู่การสนับสนุนสินเชื่อทุกขั้นตอนการทำธุรกิจ เพื่อช่วยเสริมสภาพคล่องทางการเงินให้ทั้งผู้ผลิต และตัวแทนจัดจำหน่าย
นายทรงพล ชีวะปัญญาโรจน์ กล่าวในตอนท้ายว่า ธนาคารได้เตรียมจัดสัมมนา Business Matching ด้านเทคโนโลยีการเงิน ทิศทางการดำเนินงาน และการบริหารจัดการองค์กร ให้กับลูกค้าของธนาคารและลูกค้าที่เป็นสมาชิกของ บมจ.โตโยฯ เพื่อร่วมแลกเปลี่ยนความรู้ทางธุรกิจ และเสริมสร้างสัมพันธภาพที่ดีทางธุรกิจ
ฝ่ายสื่อสารองค์กรและภาพลักษณ์
โทร. 0-2208-4176-78
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1736
