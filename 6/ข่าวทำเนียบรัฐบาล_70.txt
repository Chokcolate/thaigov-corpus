รัฐบาลไทย-ข่าวทำเนียบรัฐบาล-นายกรัฐมนตรีรับมอบเงินบริจาคช่วยเหลือผู้ประสบอุทกภัยภาคใต้  ระบุรัฐบาลจะนำไปใช้จ่ายให้เกิดประโยชน์คุ้มค่าที่สุด พร้อมขอคนไทยทุกคนร่วมส่งกำลังใจให้พี่น้องชาวใต้

วันศุกร์ที่ 27 มกราคม 2560
นายกรัฐมนตรีรับมอบเงินบริจาคช่วยเหลือผู้ประสบอุทกภัยภาคใต้  ระบุรัฐบาลจะนำไปใช้จ่ายให้เกิดประโยชน์คุ้มค่าที่สุด พร้อมขอคนไทยทุกคนร่วมส่งกำลังใจให้พี่น้องชาวใต้
นายกรัฐมนตรีรับมอบเงินบริจาคช่วยเหลือผู้ประสบอุทกภัยภาคใต้ สมทบกองทุนช่วยเหลือผู้ประสบสาธารณภัยฯ รวม 14.2 ล้านบาท ระบุจะใช้จ่ายเงินบริจาคเพื่อช่วยเหลือพี่น้องชาวใต้ให้เกิดประโยชน์คุ้มค่าที่สุด พร้อมขอให้คนไทยทุกคนร่วมส่งกำลังแรงใจให้พี่น้องชาวภาคใต้
วันนี้ (27 ม.ค.60) เวลา 13.30 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี รับมอบเงินบริจาคช่วยเหลือผู้ประสบอุทกภัยภาคใต้  สมทบเข้ากองทุนช่วยเหลือผู้ประสบสาธารณภัย สำนักนายกรัฐมนตรี จากคณะบุคคลภาครัฐและภาคเอกชน รวม 3 คณะ โดยมีนายออมสิน ชีวะพฤกษ์ รัฐมนตรีประจำสำนักนายกรัฐมนตรี นายจิรชัย มูลทองโร่ย ปลัดสำนักนายกรัฐมนตรี นางพัชราภรณ์ อินทรียงค์ รองปลัดสำนักนายกรัฐมนตรี เข้าร่วมด้วย
นายกรัฐมนตรีได้รับมอบเงินบริจาคจากคณะบุคคลภาครัฐและภาคเอกชน ตามลำดับ ดังนี้  1. บริษัท เอ็มเค เรสโตรองต์ กรุ๊ป จำกัด (มหาชน) โดยนายสมชาย หาญจิตต์เกษม ประธานเจ้าหน้าที่ปฏิบัติการพร้อมคณะ เป็นผู้แทนมอบเงินบริจาค จำนวน 10,000,000 บาท 2. ผู้ว่าราชการจังหวัดศรีสะเกษ ข้าราชการ และประชาชน โดยนายธวัช สุระบาล ผู้ว่าราชการจังหวัดศรีสะเกษ พร้อมสมาชิกหอการค้าจังหวัด เป็นผู้แทนมอบเงินบริจาค จำนวน 2,200,000 บาท  และ 3. พล.ต.อ.อัศวิน ขวัญเมือง ผู้ว่าราชการกรุงเทพมหานคร พร้อมคณะ มอบเงินบริจาค จำนวน 2,000,000 บาท รวมเป็นเงินบริจาคจำนวน 14,200,000 บาท
โอกาสนี้ นายกรัฐมนตรีได้กล่าวขอบคุณคณะบุคคลภาครัฐและเอกชนที่ได้นำเงินมาบริจาคช่วยเหลือผู้ประสบอุทกภัยภาคใต้ สมทบกองทุนช่วยเหลือผู้ประสบสาธารณภัย สำนักนายกรัฐมนตรี ในวันนี้ พร้อมกล่าวว่า เงินบริจาคทั้งหมดจะไม่สูญเปล่า รัฐบาลจะใช้จ่ายเงินบริจาคให้เกิดประโยชน์อย่างคุ้มค่าที่สุด เพื่อช่วยเหลือพี่น้องชาวใต้ในพื้นที่ที่ประสบกับอุทกภัยทั้ง 12 จังหวัด โดยการช่วยเหลือในระยะเร่งด่วนนี้ จะได้นำเงินไปใช้จ่ายเพื่อการซ่อมแซมบ้านเรือนที่อยู่อาศัยของประชาชน ร่วมกับเงินงบประมาณอุดหนุนจากรัฐบาลที่เป็นไปตามระเบียบของทางราชการด้วย ทั้งนี้ จากที่นายกรัฐมนตรีและคณะ ได้ลงพื้นที่จังหวัดสุราษฎร์ธานีเมื่อวานนี้ (26 ม.ค.60) เพื่อตรวจติดตามสถานการณ์พร้อมเยี่ยมเยียนให้กำลังใจประชาชนผู้ประสบอุทกภัย นั้น ตามที่ได้พบปะพูดคุยกับพี่น้องชาวภาคใต้ ก็พบว่าพี่น้องผู้ประสบอุกภัยต่างก็ต้องการกำลังใจจากคนไทยเป็นอย่างมาก นายกรัฐมนตรีจึงขอให้คนไทยทุกคนได้ร่วมใจกันส่งกำลังแรงใจให้กับพี่น้องชาวภาคใต้ ให้สามารถผ่านพ้นสถานการณ์อุทกภัยในครั้งนี้ไปด้วยกัน
-----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1515
