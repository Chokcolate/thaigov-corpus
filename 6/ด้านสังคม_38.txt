รัฐบาลไทย-ข่าวทำเนียบรัฐบาล-รมว.วท. นำคณะผู้บริหาร วท. ตรวจเยี่ยมการดำเนินงานโรงเรียนกำเนิดวิทย์ "โรงเรียนต้นแบบผลิต นักวิทย์"

วันพฤหัสบดีที่ 26 มกราคม 2560
รมว.วท. นำคณะผู้บริหาร วท. ตรวจเยี่ยมการดำเนินงานโรงเรียนกำเนิดวิทย์ "โรงเรียนต้นแบบผลิต นักวิทย์"
รมว.วท. นำคณะผู้บริหาร วท. ตรวจเยี่ยมการดำเนินงานโรงเรียนกำเนิดวิทย์ "โรงเรียนต้นแบบผลิต นักวิทย์"
13 มกราคม 2560 ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี (รมว.วท.) รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี(ปวท.) และคณะผู้บริหาร กระทรวงวิทยาศาสตร์และเทคโนโลยี (วท.) เดินทางเข้าเยี่ยมชมสถาบันวิทยสิริเมธี(VISTEC) และโรงเรียนกำเนิดวิทย์ (KVIS) อ.วังจันทร์ จ.ระยอง ภายใต้การสนับสนุนของกลุ่ม บริษัท ปตท. จำกัด (มหาชน) โดยมี ดร.ไพรินทร์ ชูโชติถาวร ประธานกรรมการมูลนิธิพลังสร้างสรรค์นวัตกรรมและมูลนิธิพลังแห่งการเรียนรู้ และคณะอาจารย์ให้การต้อนรับ
ดร.อรรชกา สีบุญเรืองได้เดินตรวจเยี่ยมห้องเรียนและห้องปฏิบัติการต่างๆ อาทิ Nuclear Magnetic Resonance Spectrometer (NMR) ห้อง Scanning Electron Microscope (SEM) และได้กล่าวแสดงความชื่นชมกลุ่ม ปตท. ที่ให้ความสำคัญกับการศึกษาด้านวิทยาศาสตร์ทั้งระดับมัธยมศึกษาและอุดมศึกษา ซึ่งจะเป็นแหล่งเรียนรู้ที่สำคัญของประเทศ และเป็นแหล่งรวมของเด็กที่มีความสามารถของประเทศไทย ด้วยขีดความสามารถ ศักยภาพ และสภาพแวดล้อมของทั้งบุคลากรและสถานที่ เชื่อว่าจะสามารถปลูกฝังและทำให้เด็กเหล่านี้เป็นเสาหลักของประเทศได้ในอนาคต
ดร.ธงชัย ชิวปรีชา ผู้อำนวยการโรงเรียนกำเนิดวิทย์ กล่าวว่า KVIS เป็นโรงเรียนวิทยาศาสตร์ระดับมัธยมศึกษาตอนปลายสำหรับผู้มีความสามารถพิเศษด้านคณิตศาสตร์และวิทยาศาสตร์ มีสื่อการเรียนการสอนที่ล้ำสมัย และใช้ภาษาอังกฤษในการเรียนการสอน เพื่อบ่มเพาะการเป็นนักวิจัย นักประดิษฐ์ และนักนวัตกรรมที่มีจิตสาธารณะและเจตคติที่ดีต่อธรรมชาติและเพื่อนร่วมโลก โดยเน้นจัดการศึกษาที่เน้นการพัฒนาศักยภาพของผู้เรียนเป็นรายบุคคล โดยได้จัดห้องเรียนให้มีขนาดเล็ก มีนักเรียนเพียง 4 ห้องๆ ละ 18 คน รวมจำนวนนักเรียน 72 คนต่อรุ่น ซึ่งจะเปิดทำการสอนเป็นครั้งแรกในปีการศึกษา 2558 โดยนักเรียนในปีแรกได้คัดเลือกจากนักเรียนที่สมัครเข้าเรียนมากกว่า 5,000 คนทั่วประเทศ โรงเรียนกำเนิดวิทย์ได้ให้โอกาสทางการศึกษาแก่เยาวชน และเป็นมหาวิทยาลัยวิจัย ต้องใช้เงินค่าเรียนสูงมาก เด็กมัธยมปลายประมาณ 1,000,000 บาทต่อคนต่อปี เนื่องจากมีเป้าหมายที่จะผลักดันประเทศไทยไปข้างหน้า แต่มาเก็บค่าบำรุงการศึกษาทำให้เราไปไม่ได้ เด็กที่เก่งมากก็จะไม่มีโอกาส เพราะฉะนั้นโรงเรียนกำเนิดวิทย์ จะไม่มีการเก็บค่าบำรุงรักษาใดๆทั้งสิ้น
ในเวลาต่อมา รมว.วท. เข้าฟังบรรยายความเป็นมาของ "โครงการป่าวังจันทร์" สถาบันปลูกป่า ปตท. จากนั้นเดินชมนิทรรศการ ซึ่งประกอบด้วยห้องจัดแสดงนิทรรศการ 3 ห้อง ได้แก่ 1.ห้องจันทร์ฉายเป็นห้องฉายวิดิทัศน์เพื่อที่นำผู้เข้าชมไปรู้จักจังหวัดระยอง ผู้คน วิถีชีวิต ภูมิปัญญา รวมถึงสภาพพื้นที่ป่าวังจันทร์ 2.ห้องจันทร์พนา เป็นห้องนิทรรศการด้านการปลูกและการฟื้นฟูป่าไม้ และ 3.ห้องวังจันทร์เป็นห้องนิทรรศการเพื่อเล่าเรื่องราวของป่าวังจันทร์ ตั้งแต่จุดเริ่มต้นของโครงการ แนวทางการปลูกป่าและลักษณะพื้นที่ เพื่อนำมาสู่ขั้นตอนการพัฒนาโครงการ การวิจัย และการฟื้นฟูผืนป่าวังจันทร์
จากนั้น รมว.วท. และ ปวท. ได้ร่วมกันปลูกต้นมะค่าโมงในโครงการป่าวังจันทร์ ซึ่งอยู่ในพื้นที่ตำบลป่ายุบใน อำเภอวังจันทร์ จังหวัดระยอง เกิดขึ้น ภายใต้ชื่อ “โครงการพัฒนาการใช้ประโยชน์ที่ดินของ ปตท. อำเภอวังจันทร์ จังหวัดระยอง” เพื่อพัฒนาพื้นที่บางส่วนเป็นสถาบันอุดมศึกษาและโรงเรียนด้านวิทยาศาสตร์และเทคโนโลยี ซึ่งได้รับพระมหากรุณาธิคุณพระราชทานนามอันเป็นมงคลจากสมเด็จพระเทพรัตนราชสุดาฯ สยามบรมราชกุมารี ว่า สถาบันวิทยสิริเมธี และโรงเรียนกำเนิดวิทย์ รวมถึงพื้นที่ใกล้เคียงอื่นๆ ของ ปตท. ในบริเวณที่ต่อเนื่องกับเขาขุนอินทร์ ปตท.
ข่าวโดย : นางสาวชลธิชา แสงเทียนสุวรรณ
ภาพโดยและวีดิโอ : นายภูมินทร์ ปั้นเล็ก,นางสาวศิริลักษณ์ สิกขะบูรณะ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 131

ที่มา : http://www.thaigov.go.th/news/contents/details/1482
