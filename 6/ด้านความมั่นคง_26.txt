รัฐบาลไทย-ข่าวทำเนียบรัฐบาล-ปมท.มอบนโยบายแก่หัวหน้าสำนักงานจังหวัดที่ได้รับการแต่งตั้งใหม่ ย้ำต้องเป็นคนดี และเป็นกำลังหลักให้ผู้ว่าฯ ในการดูแลประชาชนในพื้นที่

วันอังคารที่ 24 มกราคม 2560
ปมท.มอบนโยบายแก่หัวหน้าสำนักงานจังหวัดที่ได้รับการแต่งตั้งใหม่ ย้ำต้องเป็นคนดี และเป็นกำลังหลักให้ผู้ว่าฯ ในการดูแลประชาชนในพื้นที่
ปมท.มอบนโยบายแก่หัวหน้าสำนักงานจังหวัดที่ได้รับการแต่งตั้งใหม่ ย้ำต้องเป็นคนดี และเป็นกำลังหลักให้ผู้ว่าฯ ในการดูแลประชาชนในพื้นที่
วันนี้ (23 ม.ค. 60) เวลา 09.00 น. ณ ห้องประชุม 3 ชั้น 5 อาคารสถาบันดำรงราชานุภาพ กระทรวงมหาดไทย นายกฤษฎา บุญราช ปลัดกระทรวงมหาดไทย เป็นประธานพิธีเปิดโครงการปฐมนิเทศข้าราชการประเภทวิชาการระดับเชี่ยวชาญ/ชำนาญการพิเศษ ผู้ได้รับคำสั่งแต่งตั้งให้ดำรงตำแหน่งหัวหน้าสำนักงานจังหวัด (ใหม่) ประจำปีงบประมาณ 2560 จำนวน 26 ราย พร้อมมอบนโยบายและแนวทางการขับเคลื่อนภารกิจสำคัญของกระทรวงมหาดไทยในระดับพื้นที่
โอกาสนี้ นายกฤษฎา บุญราช ปลัดกระทรวงมหาดไทย ได้กล่าวแสดงความยินดีกับหัวหน้าสำนักงานจังหวัดที่ได้รับการแต่งตั้งใหม่ ซึ่งจะเป็นกำลังสำคัญของผู้ว่าราชการจังหวัด ในการดูแลทุกข์สุขของพี่น้องประชาชนในระดับพื้นที่  และร่วมสนับสนุนในการขับเคลื่อนการดำเนินงานตามนโยบายของรัฐบาลและกระทรวงมหาดไทยไปสู่การปฏิบัติให้บังเกิดผลสัมฤทธิ์ต่อไป โดยขอให้ข้าราชการที่ได้รับการแต่งตั้งใหม่ในครั้งนี้ ร่วมกันทำงานอย่างเต็มกำลังความสามารถ เพื่อพัฒนาประเทศชาติ และยกระดับคุณภาพชีวิตของประชาชนให้ดีขึ้นอย่างยั่งยืนและเท่าเทียมกัน โดยเฉพาะในระดับพื้นที่ หัวหน้าสำนักงานจังหวัด เปรียบเสมือนแม่บ้านของผู้ว่าราชการจังหวัด ทำหน้าที่เป็นกรมการจังหวัดและเลขานุการ ถือว่าเป็นกำลังหลักสำคัญของผู้ว่าฯ ในการดูแลทุกข์สุขของพี่น้องประชาชน รวมทั้งการดูแลงานในด้านความมั่นคงและการพัฒนา ซึ่งในการปฏิบัติงานจำเป็นต้องบูรณาการทำงานร่วมกับทุกภาคส่วน ทั้งกลไกของท้องที่และท้องถิ่นในพื้นที่ เพื่อให้การดำเนินงานเกิดผลสัมฤทธิ์อย่างเป็นรูปธรรม
นอกจากนี้ ปลัดกระทรวงมหาดไทย ได้มอบแนวทางและหลักการทำงานเพื่อให้หัวหน้าสำนักงานจังหวัด (ใหม่) ได้นำไปปฏิบัติ คือ 1.ขอให้ทุกคนตั้งใจทำงาน รู้งานรู้หน้าที่ของตนเอง และหน่วยงาน เนื่องจากงานของสำนักงานจังหวัดมีภารกิจที่เกี่ยวข้องกับหน่วยงานต่างๆ จำนวนมาก จึงจำเป็นต้องมีความรู้ความเข้าใจในงานด้านต่างๆ ให้ครอบคลุม และขอให้มุ่งมั่นในการทำงาน เพื่อให้การทำงานมีประสิทธิภาพและเป็นผลสำเร็จ 2.ขอให้มีความรอบรู้ รู้จักเรียนรู้ และมั่นใจในตนเอง โดยให้ยึดกฎ ระเบียบแบบแผน และกฎหมาย พร้อมคำนึงถึงความจำเป็นเร่งด่วนของงานในพื้นที่ โดยใช้หลักเหตุและผล ตลอดจนผลการปฏิบัติงานและประโยชน์ต่อส่วนรวมเป็นสำคัญ 3.มีความซื่อสัตย์ สุจริต และเป็นคนดี เป็นสิ่งสำคัญที่ต้องยึดถือปฏิบัติ มีจิตใจโอบอ้อมอารี มีการดูแลเอาใจใส่ช่วยเหลือเกื้อกูลกันในภารกิจของหน่วยงาน และร่วมกันสร้างสรรค์งานโดยขอให้ยึดงานราชการเป็นสำคัญ เพื่อเป็นกำลังสำคัญในการขับเคลื่อนงาน การพัฒนาพื้นที่และประเทศชาติต่อไป.
ครั้งที่ 11/2560

ที่มา : http://www.thaigov.go.th/news/contents/details/1452
