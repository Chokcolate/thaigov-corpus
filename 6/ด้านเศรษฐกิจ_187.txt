รัฐบาลไทย-ข่าวทำเนียบรัฐบาล-ก.เกษตรฯ จัดเวทีรวมพลเกษตรกรรุ่นใหม่ 20 จังหวัดภาคอีสาน

วันจันทร์ที่ 6 กุมภาพันธ์ 2560
ก.เกษตรฯ จัดเวทีรวมพลเกษตรกรรุ่นใหม่ 20 จังหวัดภาคอีสาน
ก.เกษตรฯ จัดเวทีรวมพลเกษตรกรรุ่นใหม่ 20 จังหวัดภาคอีสาน โชว์ของ  พร้อมก้าวสู่ยุคปฏิรูปไทยแลนด์ 4.0
พลเอกฉัตรชัย  สาริกัลยะ รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานพิธีเปิดงานชุมนุมตลาดนัดวิชาการและนวตกรรมเกษตรกรรุ่นใหม่ภาคตะวันออกเฉียงเหนือประจำปี 2560 ณ ตำบลโนนทัน จ.หนองบัวลำภู ว่า ตั้งแต่ปี 2541 ประชากรภาคเกษตรของไทยมีแนวโน้มลดลงประมาณ 400,000 คน ต่อปี เนื่องจากสาเหตุสำคัญหลายประการ อาทิ  ไม่มีผู้สืบทอดในอาชีพเกษตร ย้ายสู่ภาคอุตสาหกรรมและภาคบริการในเขตเมือง เกษตรกรวัยทำงานลดลงเนื่องจากสังคมไทยกำลังจะเปลี่ยนแปลงไปสู่สังคมผู้สูงอายุ กระทรวงเกษตรจึงจำเป็นต้องเร่งรัดสร้างและพัฒนาเกษตรกรรุ่นใหม่ ให้มีความรู้ ความสามารถ มีความเข้มแข็ง และมีศักยภาพสูงในการผลิตทางการเกษตรทั้งเพื่อการบริโภคในประเทศและเพื่อการส่งออก ทดแทนเกษตรกรรุ่นเก่าที่ลดลงและเพื่อเป็นบุคลากรที่สำคัญในภาคเกษตรกรรมต่อไป
“กระทรวงเกษตรฯ  โดยกรมส่งเสริมการเกษตร มีเป้าหมายพัฒนาเกษตรกรรุ่นใหม่ให้เป็น Young Smart Farmer (YSF) เพื่อทดแทนเกษตรกรผู้สูงอายุและสร้างแรงจูงใจให้คนรุ่นใหม่หันมาทำการเกษตร ปัจจุบันมีเกษตรกรรุ่นใหม่ที่เข้าร่วมโครงการและ ผ่านการประเมินคุณสมบัติเป็น Young Smart Farmer 5,477 ราย ซึ่งเกษตรกรรุ่นใหม่จะต้องได้รับการประเมินศักยภาพและต้องผ่านคุณสมบัติด้านรายได้ไม่ต่ำกว่า 180,000 บาทต่อครัวเรือนต่อปี” พลเอกฉัตรชัย กล่าว
ด้านนายสมชาย ชาญณรงค์กุล อธิบดีกรมส่งเสริมการเกษตร กล่าวเพิ่มเติมถึงแนวทางการพัฒนาเกษตรกรรุ่นใหม่ ว่า กรมส่งเสริมการเกษตรได้จัดให้มีการแลกเปลี่ยนเรียนรู้แบบผสมผสานระหว่างเกษตรกรและระหว่างเกษตรกรกับบุคคลต้นแบบ การศึกษาดูงาน การลงมือฝึกปฏิบัติจริง ผ่านการเรียนรู้ผ่านสื่อสารสนเทศและสื่อออนไลน์ สู่ความเป็น Smart Farmer ผ่านสื่อ Social Media และ Mobile Application ในการยกระดับระบบการตลาดสินค้าเกษตร พร้อมยกระดับสู่ประเทศผู้นำด้านเทคโนโลยีเกษตร ด้วยความสามารถของกลุ่มคนรุ่นใหม่ที่หันมาทำการเกษตรด้วยเทคโนโลยีและนวัตกรรม  สอดคล้องกับโมเดล Thailand 4.0 สร้างการเปลี่ยนแปลงจากทำเกษตรแบบดั้งเดิมสู่การเกษตรสมัยใหม่ (ใช้นวัตกรรม วิทยาศาสตร์ เทคโนโลยี การวิจัยและพัฒนา แล้วต่อยอดเป็นกลุ่มอาหารเกษตรและเทคโนโลยีชีวภาพ ) เป็น platform ในการสร้าง New Startups ด้านเทคโนโลยีการเกษตร เพื่อมุ่งเปลี่ยนสินค้าเกษตรให้เป็นอาหารสุขภาพหรือผลิตภัณฑ์เสริมอาหารที่มีมูลค่าสูง
“ ที่ผ่านมา กรมส่งเสริมการเกษตร  มอบหมายให้สำนักงานส่งเสริมและพัฒนาการเกษตรที่ 4 จังหวัดขอนแก่น และสำนักงานส่งเสริมและพัฒนาการเกษตรที่ 7 จังหวัดนครราชสีมา มุ่งพัฒนาเกษตรกรรุ่นใหม่ ในภาคตะวันออกเฉียงเหนือ รวม 1,500 ราย ให้เกิดองค์ความรู้และนวัตกรรมที่เป็นประโยชน์สำหรับ การพัฒนาภาคการเกษตร รวมทั้งเกิดการสร้างเครือข่ายเกษตรกรรุ่นใหม่ เพื่อเป็นพลังในการปฏิรูปภาคการเกษตรนำไปสู่ความเป็นผู้นำทางการเกษตร มีความภาคภูมิใจ พึ่งพาตนเองได้ และเป็นที่พึ่งแก่เพื่อนเกษตรกร” นายสมชาย กล่าว
ด้านนายวิวิช พวงสวัสดิ์ ดิ์ YSF ต้นแบบของ ภาคอีสานตอนบน เปิดเผยว่า ปัจจุบันได้หันมาทำเกษตรผสมผสานแบบครบวงจร  ทั้งขายผลผลิต ขายพันธุ์ เช่น ผักหวานป่า มัลเบอร์รี่ กล้วย กล้วยปิ้ง  และแปรรูป น้ำมัลเบอร์รี่ และ ชาใบหม่อน ชาผักหวานป่า  ขณะเดียวกัน เปิดพื้นที่แปลงเป็นที่ฝึกอบรม เพื่อแลกเปลี่ยนเรียนรู้ด้านการเกษตรของสมาชิกเครือข่าย ที่มีแนวคิดในการทำเกษตรตรงกัน คือ ทำเกษตรโดยลดความเสี่ยง มีภูมิคุ้มกัน โดยพืชที่เราปลูก ต้อง กินได้ ต้องเอาไปขายที่ตลาดเองได้ กำหนดราคาเองได้ ต้องปลูกง่าย ดูแลง่าย และราคาดี  ปลูกพืชให้มีผลผลิตให้ขายได้ตลอดปีมีพืชรายได้ รายวัน พืชรายได้ รายเดือน พืชรายได้ รายปี พืชที่ต้องกินต้องใช้ และเลี้ยงสัตว์ ที่เราดูเลยได้ ง่าย คือ ปลา กุ้ง หอยเลี้ยงแบบธรรมชาติ โดยมีหน่วยงานของกระทรวงเกษตรฯ ร่วมมาสนับสนุนและพัฒนาผลผลิตให้ ได้ปริมาณที่สูง คุณภาพดี ราคาสูง ต้นทุนต่ำ รวมถึงสร้างเครือข่ายด้านเกษตรที่มีความเชี่ยวชาญหลายๆด้าน ( ดิน ปุ๋ย การแปรรูป การตลาด) เพื่อช่วยกันแลกเปลี่ยนเรียนรู้ พัฒนาให้สินค้าคุณภาพ ต้นทุนต่ำ เสริมกันทางด้านการตลาด ให้กันขายให้ของกันและกัน ซึ่งสร้างรายได้จากการทำเกษตรกรครบวงจรปัจจุบัน เดือนละ 40,000 - 100,000 บาท
--
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th

ที่มา : http://www.thaigov.go.th/news/contents/details/1711
