รัฐบาลไทย-ข่าวทำเนียบรัฐบาล-รมว.มท. ปลื้มงาน OTOP CITY 2016 ของขวัญภูมิปัญญาไทยใต้ร่มพระบารมี ยอดจำหน่าย 9 วัน ทะลุ 1,042 ล้าน สร้างรายได้กระจายลงสู่ชุมชน ส่งความสุขแก่พี่น้องประชาชนต้อนรับปีใหม่

วันอังคารที่ 27 ธันวาคม 2559
รมว.มท. ปลื้มงาน OTOP CITY 2016 ของขวัญภูมิปัญญาไทยใต้ร่มพระบารมี ยอดจำหน่าย 9 วัน ทะลุ 1,042 ล้าน สร้างรายได้กระจายลงสู่ชุมชน ส่งความสุขแก่พี่น้องประชาชนต้อนรับปีใหม่
รมว.มท. ปลื้มความสำเร็จการจัดงาน OTOP CITY 2016 ของขวัญภูมิปัญญาไทยใต้ร่มพระบารมี ยอดจำหน่าย 9 วัน ทะลุ 1,042 ล้าน สร้างรายได้กระจายลงสู่ชุมชน ส่งความสุขแก่พี่น้องประชาชนต้อนรับปีใหม่
วันนี้ (27 ธ.ค.59) พลเอกอนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ตามที่กระทรวงมหาดไทย โดยกรมการพัฒนาชุมชน ได้จัดงาน “OTOP CITY 2016 ของขวัญภูมิปัญญาไทย ใต้ร่มพระบารมี” ในระหว่างวันที่ 18 – 26 ธันวาคม 2559 ณ ชาเลนเจอร์ 1–3 IMPACT เมืองทองธานี เพื่อจัดแสดงและจำหน่ายสินค้าโอทอป ซึ่งถือเป็นงานส่งเสริมการตลาดที่ยิ่งใหญ่ที่สุดในรอบปี โดยรวบรวมสุดยอดผลิตภัณฑ์โอทอป จากทั่วประเทศกว่า 10,000 รายการ มาจำหน่ายรวมกว่า 3,000 บูธ
ซึ่งภายหลังการจัดงานเมื่อวันที่ 27 ธันวาคม 2559 กระทรวงมหาดไทยได้สรุปภาพรวมการจัดงานตลอด 9 วัน ของการจัดแสดงและจำหน่ายสินค้าโอทอปได้รับการตอบรับอย่างดีมากจากพี่น้องประชาชน มีผู้เข้าเยี่ยมชมและเลือกซื้อสินค้าภายในงานกว่า 5 แสนคน มียอดจำหน่ายรวมกว่า 1,042 ล้านบาท โดยแบ่งเป็นยอดจำหน่ายภายในงานจำนวน 940,282,280 บาท ยอดสั่งซื้อจำนวน 102,390,340 บาท จากยอดจำหน่ายโอทอปนับว่าประสบความสำเร็จตามเป้าหมายที่ตั้งไว้ รวมทั้งแสดงให้เห็นถึงการยอมรับจากตลาดทั้งในและต่างประเทศ
รัฐมนตรีว่าการกระทรวงมหาดไทย กล่าวเพิ่มเติมว่า การจัดงานในครั้งนี้ได้ช่วยกระตุ้นเศรษฐกิจและการใช้จ่ายภาคประชาชนตามนโยบายรัฐบาล และที่สำคัญคือเม็ดเงินกว่า 1,042 ล้านบาท ได้กระจายลงไปสู่ชุมชน สร้างการหมุนเวียนและกระจายรายได้ไปสู่พี่น้องประชาชน OTOP ทั่วประเทศตามเป้าหมายของกระทรวงมหาดไทยและรัฐบาล ในนามของกระทรวงมหาดไทยต้องขอขอบคุณพี่น้องประชาชนที่ได้ร่วมอุดหนุนซื้อสินค้า OTOP ภายในงาน และได้ซื้อสินค้าโอทอปไปเป็นของขวัญปีใหม่ และขอขอบคุณทุกภาคส่วนทั้งภาคเอกชน ภาคีเครือข่าย ผู้ประกอบการทุกจังหวัดทุกฝ่าย ที่ช่วยกันสนับสนุนสินค้าชุมชนเป็นอย่างดี ซึ่งหลังจากนี้ กระทรวงมหาดไทย จะได้นำผลการจำหน่ายผลิตภัณฑ์และความคิดเห็นของพี่น้องประชาชนไปใช้ในการต่อยอดและพัฒนาสินค้าและบริการของผลิตภัณฑ์ OTOP ซึ่งเป็นสินค้าของคนไทยให้มีความหลากหลาย มีคุณภาพ มีการตลาดเชิงรุก ตรงตามความต้องการของผู้บริโภคทั้งตลาดในประเทศ และต่างประเทศมากยิ่งขึ้น.
ครั้งที่ 248/2559

ที่มา : http://www.thaigov.go.th/news/contents/details/1126
