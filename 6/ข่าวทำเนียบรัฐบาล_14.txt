รัฐบาลไทย-ข่าวทำเนียบรัฐบาล-รมต.นร.ออมสินฯ เป็นประธานการประชุมคณะกรรมการข้อมูลข่าวสารของราชการครั้งที่ 1/2560

วันพฤหัสบดีที่ 5 มกราคม 2560
รมต.นร.ออมสินฯ เป็นประธานการประชุมคณะกรรมการข้อมูลข่าวสารของราชการครั้งที่ 1/2560
ที่ประชุมมีมติเห็นชอบการปรับปรุงแก้ไขระเบียบว่าด้วยการรักษาความลับของทางราชการ พ.ศ. 2540
วันนี้ (5 มกราคม 2560) เวลา 09.30 น. ณ ห้องประชุม 109 ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการข้อมูลข่าวสารของราชการ ครั้งที่ 1/2560
ที่ประชุมได้พิจารณาและมีมติเห็นชอบการพิจารณาร่างประกาศคณะกรรมการข้อมูลข่าวสารราชการ เรื่องกำหนดให้ข้อมูลข่าวสารเกี่ยวกับงานวิจัยที่ใช้เงินงบประมาณเป็นข้อมูลข่าวสารที่ต้องจัดไว้ให้ประชาชนตรวจดูได้ตามมาตรา 9 วรรคหนึ่ง (8) แห่งพระราชบัญญัติข้อมูลข่าวสารของราชการ พ.ศ. 2540 ซึ่งเสนอโดยคณะกรรมการอนุกรรมการฯ ที่เกี่ยวข้อง โดยผ่านการตรวจข้อมูลในรายละเอียดจากสำนักงานคณะกรรมการกฤษฎีกาด้วยแล้ว
จากนั้น ที่ประชุมได้พิจารณาและมีมติเห็นชอบการแก้ไขปรับปรุงพระราชบัญญัติข้อมูลข่าวสารของราชการ พ.ศ. 2540 ซึ่งเสนอโดยคณะอนุกรรมการฯ ที่เกี่ยวข้องโดยมีความเห็นว่า หลักการพื้นฐานของพระราชบัญญัติฯ มีความสอดคล้องกับร่างพระราชบัญญัติข้อมูลข่าวสารสาธารณะ พ.ศ. .... ในประเด็นเกี่ยวกับสิทธิของประชาชนเรื่องการรับรู้ข้อมูลข่าวสารของราชการ
พร้อมกันนี้ ที่ประชุมได้พิจารณาและมีมติเห็นชอบการปรับปรุงแก้ไขระเบียบว่าด้วยการรักษาความลับของทางราชการ พ.ศ. 2540 เพื่อให้สอดคล้องกับสถานการณ์ปัจจุบันมากยิ่งขึ้น
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1211
