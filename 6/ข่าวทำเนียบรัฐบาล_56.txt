รัฐบาลไทย-ข่าวทำเนียบรัฐบาล-รมต. นร. ออมสิน ชีวะพฤกษ์ เผยผลการประชุมคณะกรรมการควบคุมการเรี่ยไรของหน่วยงานของรัฐ ครั้งที่ 1/2560

วันพฤหัสบดีที่ 19 มกราคม 2560
รมต. นร. ออมสิน ชีวะพฤกษ์ เผยผลการประชุมคณะกรรมการควบคุมการเรี่ยไรของหน่วยงานของรัฐ ครั้งที่ 1/2560
รมต. นร. ออมสิน ชีวะพฤกษ์ เผยผลการประชุมคณะกรรมการควบคุมการเรี่ยไรของหน่วยงานของรัฐ ครั้งที่ 1/2560
วันนี้ (19 มกราคม 2560) เวลา 14.00 น. ณ ห้องประชุม 109 อาคารสำนักงานปลัดสำนันายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการควบคุมการเรี่ยไรของหน่วยงานของรัฐ ครั้งที่ 1/2560
ภายหลังจากเลิกการประชุม รัฐมนตรีประจำสำนักนายกรัฐมนตรีถึงผลการประชุมฯ ได้ให้สัมภาษณ์สื่อมวลชน โดยสรุปสาระสำคัญดังนี้
ที่ประชุมฯ ได้อนุมัติให้จัดให้มีการเรี่ยไรของโรงพยาบาลพระนารายณ์มหาราช ด้วยการจัดการเดิน-วิ่ง การกุศล โดยมีวงเงินจำนวน 10 ล้านบาท โดยมีวัตถุประสงค์เพื่อนำเงินมาจัดซื้ออุปกรณ์ รวมไปถึงเวชภัณฑ์ที่ใช้ในงานราชการ อีกทั้ง ที่ประชุมฯ ได้อนุมัติให้จัดให้มีการเรี่ยไรของกรมส่งเสริมกิจการเด็กและเยาวชน โดยมีวงเงินจำนวน 1 ล้านบาท พร้อมอนุมัติให้จัดให้มีการเรี่ยไรของกรมธุรกิจพลังงาน โดยมีวงเงินจำนวน 10 ล้านบาท ซึ่งการเรี่ยไรดังกล่าวจะต้องอยู่ในการกำกับดูแลของคณะกรรมการฯ และจะต้องนำเสนอผลการดำเนินงานเหล่านั้นอย่างชัดเจนในการประชุมคณะกรรมการฯ ครั้งต่อไป
พร้อมกันนี้ รัฐมนตรีประจำสำนักนายกรัฐมนตรี กล่าวย้ำในตอนท้ายอีกว่า สำหรับคณะกรรมการฯ นี้ มีอำนาจหน้าที่ในการเข้าควบคุมการเรี่ยไรของหน่วยงานภาครัฐ ในจำนวนเงินที่มากกว่า 500,000 บาท ซึ่งหน่วยงานที่ต้องการระดมทุนเรี่ยไร จะต้องนำเข้าเสนอในที่ประชุมฯ เพื่อพิจารณา พร้อมทั้งต้องนำเสนอผลการดำเนินงานทุกครั้งต่อที่ประชุมฯด้วย ซึ่งเป็นไปตามระเบียบของสำนักนายกรัฐมนตรีว่าด้วยการเรี่ยไรของหน่วยงานของรัฐ เพื่อป้องกันการเรี่ยไรจากหน่วยงานภาครัฐโดยมิชอบ ตลอดจนเป็นการรักษาผลประโยชน์ให้แก่พี่น้องประชาชนทุกภาคส่วนอีกด้วย
----------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1418
