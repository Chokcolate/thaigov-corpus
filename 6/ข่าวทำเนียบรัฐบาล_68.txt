รัฐบาลไทย-ข่าวทำเนียบรัฐบาล-นายกรัฐมนตรีลงพื้นที่ จ.สุราษฎร์ธานี ตรวจติดตามสถานการณ์อุทกภัย พร้อมเยี่ยมเยียนให้กำลังใจประชาชนผู้ประสบอุทกภัย

วันศุกร์ที่ 27 มกราคม 2560
นายกรัฐมนตรีลงพื้นที่ จ.สุราษฎร์ธานี ตรวจติดตามสถานการณ์อุทกภัย พร้อมเยี่ยมเยียนให้กำลังใจประชาชนผู้ประสบอุทกภัย
นายกรัฐมนตรีพร้อมคณะรัฐมนตรีลงพื้นที่ จ.สุราษฎร์ธานี เยี่ยมเยียนประชาชน-มอบถุงยังชีพ ให้กำลังใจชาวใต้ขอให้เข้มแข็งอดทน ร่วมฟันฝ่าให้ผ่านพ้นเหตุการณ์อุทกภัยครั้งนี้ เผยสมเด็จพระเจ้าอยู่หัวทรงมีรับสั่งให้ดูแลประชาชนที่ประสบอุทกภัยให้ดีที่สุด
นายกรัฐมนตรีลงพื้นที่ จ.สุราษฎร์ธานี ตรวจติดตามสถานการณ์อุทกภัย พร้อมเยี่ยมเยียนให้กำลังใจประชาชนผู้ประสบอุทกภัย
นายกรัฐมนตรีพร้อมคณะรัฐมนตรีลงพื้นที่ จ.สุราษฎร์ธานี เยี่ยมเยียนประชาชน-มอบถุงยังชีพ ย้ำรัฐบาลให้ความสำคัญกับการดำรงชีวิตอยู่ของประชาชน ให้กำลังใจชาวใต้ขอให้เข้มแข็งอดทน ร่วมฟันฝ่าให้ผ่านพ้นเหตุการณ์อุทกภัยครั้งนี้ เผยสมเด็จพระเจ้าอยู่หัวทรงมีรับสั่งให้ดูแลประชาชนที่ประสบอุทกภัยให้ดีที่สุด
วันนี้ (26 ม.ค.60) เวลา 10.00 น. ณ โรงไฟฟ้าสุราษฎร์ธานี ตำบลเขาหัวควาย อำเภอพุนพิน จังหวัดสุราษฎร์ธานี พลเอก ประยุทธ์ จันทร์โอชา นายกรัฐมนตรี พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ นายอาคม เติมพิทยาไพสิฐ รัฐมนตรีว่าการกระทรวงคมนาคม ฯลฯ ลงพื้นที่ตรวจราชการและตรวจเยี่ยมประชาชนในจังหวัดสุราษฎร์ธานี โดยมีนายอวยชัย อินทร์นาค ผู้ว่าราชการจังหวัดสุราษฎร์ธานี ผู้บริหารส่วนท้องถิ่น ข้าราชการและประชาชน จำนวน 2,000 คน มารอให้การต้อนรับ
โดยในช่วงเช้าเมื่อนายกรัฐมนตรีเดินทางมาถึงท่าอากาศยานทหารกองบิน 7 อำเภอพุนพิน จังหวัดสุราษฎร์ธานี ได้ขึ้นเฮลิคอปเตอร์ตรวจภูมิประเทศพื้นที่ประสบอุทกภัยทางอากาศ อำเภอพุนพิน อำเภอบ้านนาเดิม และ อำเภอเคียนซา ก่อนเดินทางไปพบปะประชาชนที่จุดบริการประชาชน ณ โรงไฟฟ้าสุราษฎร์ธานี
ผู้ว่าราชการจังหวัดสุราษฎร์ธานี กล่าวบรรยายสรุปสถานการณ์อุทกภัย วาตภัย และดินถล่ม มีน้ำท่วมพื้นที่เสี่ยงภัย จำนวน 18 อำเภอ 119 ตำบล 911 หมู่บ้าน 33 ชุมชน ราษฎรได้รับความเดือดร้อนจำนวน 79,365 ครัวเรือน 232,061 คน พื้นที่วิกฤต มี 2 อำเภอ 8 ตำบล 18 หมู่บ้าน 1,725 ครัวเรือน 5,192 คน ได้แก่ อำเภอบ้านนาเดิม จำนวน 2 ตำบล 4 หมู่บ้าน 40 ครัวเรือน 175 คน อำเภอพุนพิน จำนวน 6 ตำบล 14 หมู่บ้าน 1,685 ครัวเรือน 5,017 คน มีน้ำท่วมถนนแขวงทางหลวง สฎ.2026 สาย 41 บ้านแม่แขก สูงประมาณ 0.30 ม. นอกจากนี้ยังคงมีสถานการณ์ในพื้นที่ 2 อำเภอ 19 อำเภอ ได้แก่ อำเภอพุนพินและบ้านนาเดิม ซึ่งประชาชนได้รับผลกระทบรวม 1,725 ครัวเรือน 5,192 คน ปัจจุบันมีประชาชนอพยพ 7 จุด รวม 119 ครัวเรือน 366 คน ในส่วนของความเสียหายทั้งชีวิตและทรัพย์สินประกอบด้วยผู้เสียชีวิต 5 ราย บ้านพักอาศัยเสียหายทั้งหลัง 59 หลัง เสียหายบางส่วน 665 หลัง ถนน 143 สาย สถานที่ราชการ 7 แห่งโรงเรียน 201 แห่ง สถานีอนามัย 28 แห่ง สะพาน 48 แห่งวัด/มัสยิด 23 แห่งและพื้นที่เกษตร 1,198,094 ไร่ ซึ่งทางจังหวัดสุราษฎร์ธานีได้มอบหมายให้ส่วนราชการ อำเภอและหน่วยงานต่าง ๆร่วมกันบูรณาการการทำงานเพื่อให้เกิดความรวดเร็ว ทั้งการอพยพผู้ประสบภัยออกนอกพื้นที่ การจัดสถานที่พักพิงชั่วคราวเพื่อรอน้ำลด การแจกถุงยังชีพ อาหาร น้ำ และยารักษาโรค รวมทั้งการดูแลให้คำปรึกษาด้านจิตใจ รวมถึงด้านการประกอบอาชีพของประชาชน ประกอบด้วย ด้านการเกษตร พืชสวน การประมง ให้กระทรวงเกษตรและสหกรณ์เป็นเจ้าภาพหลักร่วมกับทางจังหวัด อำเภอ องค์กรปกครองส่วนท้องถิ่น และในส่วนด้านสิ่งสาธารณประโยชน์ อาทิ ถนน ไฟฟ้า สะพาน ฯลฯ มีหน่วยงานรับผิดชอบหลักเร่งรัดดำเนินการฟื้นฟูให้กลับสู่สภาพเดิมโดยเร็ว สำหรับสถานที่ราชการต่าง ๆ ให้เป็นไปตามหน้าที่ความรับผิดชอบของแต่ละหน่วยงาน พร้อมทั้งในเรื่องสิ่งแวดล้อมต่าง ๆ เกี่ยวกับน้ำท่วมขังจะมีการดำเนินการต่อไป
นอกจากนี้ทางจังหวัดได้เตรียมเสนอโครงการก่อสร้างแก้มลิง ตามแนวพระราชดำริ ในหลวง รัชกาลที่ 9 เพื่อแก้ปัญหาน้ำท่วมขังบ้านเรือนประชาชนริมลุ่มแม่น้ำตาปี ซึ่งการระบายน้ำของสุราษฎร์ธานีนั้นมีเพียงช่องทางเดียวคือทางแม่น้ำตาปี นอกจากจะต้องรับน้ำในพื้นที่แล้ว แม่น้ำตาปี ยังต้องมีหน้าที่รับน้ำจากนครศรีธรรมราชและกระบี่ ทำให้มีปริมาณน้ำจำนวนมาก เมื่อไม่สามารถระบายได้ทัน ก็ทำให้เกิดน้ำท่วมขังบ้านเรือนราษฎร ในพื้นที่ อำเภอพระแสง เคียนซา บ้านนาเดิม และพุนพิน ซึ่งอยู่ในที่ลุ่มริมฝั่งแม่น้ำตาปี ซึ่งทั้งหมดนี้อยู่ในแผนระยะยาวที่ทางจังหวัดกำลังดำเนินการอยู่ในขณะนี้
โอกาสนี้ นายกรัฐมนตรีได้ตรวจเยี่ยมการให้บริการช่วยเหลือฟื้นฟูเยียวยาประชาชนของหน่วยงานราชการต่างๆ พร้อมมอบเงินกองทุนเงินช่วยเหลือผู้ประสบสาธารณภัย เยียวยาผู้เสียชีวิตรายละ 50,000 บาท จำนวน 15 ราย แก่ญาติผู้เสียชีวิต ในส่วนของส่วนจังหวัดใกล้เคียง นายกรัฐมนตรีได้มอบเงินเยียวยาผ่านผู้ว่าราชการจังหวัดนำไปให้ผู้ประสบปัญหาอุทกภัยอีกด้วย
นายกรัฐมนตรี ได้กล่าวให้กำลังใจประชาชน โดยขอให้เข้มแข็งอดทนและร่วมฟันฝ่าให้ผ่านพ้นจากเหตุการณ์อุทกภัยในครั้งนี้ ซึ่งอยากให้คนไทยทั้งประเทศสู้แบบนี้บ้างที่ต้องอดทนกับปัญหาที่มีมาอย่างยาวนาน การลงพื้นที่ครั้งนี้มาด้วยใจ ด้วยความรักต่อคนภาคใต้ อีกทั้งจังหวัดสุราษฎร์ธานีเป็นกองบัญชาการป้องกันและบรรเทาสาธารณภัยแห่งขาติ (ส่วนหน้า) ของกระทรวงมหาดไทย ที่รัฐบาลได้มากำกับดูแลนโยบายขับเคลื่อนไปสู่การปฏิบัติ  อีกทั้ง  การทำงานของรัฐบาลต้องทำแบบบูรณาการนอกเหนือจากงานฟังก์ชั่น  วันนี้รัฐบาลเปลี่ยนระบบราชการใหม่ตั้งแต่งานบูรณาการ ไม่อย่างนั้นทุกคนจะทำไม่สำเร็จและจะต้องแก้ปัญหาระยะยาว  สิ่งที่ได้เร่งรัดคือ การกำหนดความรับผิดชอบที่ชัดเจนขึ้น  ซึ่งที่ผ่านมาได้ติดตามการรายงานของศูนย์บรรเทาสาธารณภัยแห่งชาติที่ทำเนียบรัฐบาล  โดยมีผู้รับผิดชอบคือ กระทรวงมหาดไทย  อยู่ระดับ 3 ถ้าระดับ 2 คือ ผู้ว่าราชการจังหวัด ถ้าสถานการณ์มากกว่านี้เหมือนปี 54 รัฐบาลลงมาดูภาพใหญ่ทั้งประเทศ แต่วันนี้รัฐบาลจำเป็นต้องแก้ปัญหาร่วมกับกระทรวงมหาดไทยอยู่แล้ว  ที่เป็นศูนย์รวมของทุกกระทรวง วันนี้ผู้ว่าราชการจังหวัดมีหน้าที่บูรณาการงานทุกกระทรวง ต้องรู้งานในพื้นที่ของตนเอง    ซึ่งจากการดูพื้นที่ทางอากาศเมื่อช่วงเช้านี้ ได้เห็นเรื่องระบบระบายน้ำและสันเขาด้านตะวันตกที่ขวางทางน้ำทั้งหมดจากด้านอันดามัน จึงขอให้ทุกคนช่วยกันเปิดทางน้ำให้ด้วย อย่าระบายทิ้งทั้งหมด เพราะในหน้าแล้งจะมีปัญหาอีก ทุกบ้าน ทุกครัวเรือน ทุกชุมชนควรให้ความสำคัญกับแหล่งน้ำตามธรรมชาติไว้ด้วย สิ่งเหล่านี้รัฐบาลต้องคิดทั้งหมด ไม่ใช่คิดแค่เฉพาะจังหวัดสุราษฎร์ธานี ไม่ได้คิด 12 จังหวัด รัฐบาลได้เตรียมแผนงานเผชิญภัยพิบัติทั้ง 76 จังหวัด รวมกรุงเทพมหานคร 77 จังหวัด ที่มีคน 60 ล้านคน สำหรับจังหวัดสุราษฎร์ธานีเป็นจังหวัดท่องเที่ยว รัฐบาลพร้อมให้การช่วยเหลือประชาชนอย่างเต็มที่ ซึ่งต้องขอขอบคุณทุกฝ่าย ทุกส่วนราชการที่ร่วมมือกันแก้ไขปัญหาความเดือดร้อนของพี่น้องประชาชน และขอให้มีการดำเนินงานอย่างต่อเนื่องเพื่อให้ประชาชนได้รับความสะดวก จนกว่าสถานการณ์จะคลี่คลายเข้าสู่ภาวะปกติ
นายกรัฐมนตรี กล่าวว่า ในส่วนแผนของการใช้จ่ายงบประมาณ รัฐบาลต้องรวบรวมงบประมาณทั้งหมดเพราะมาจากหลายกระทรวง ซึ่งศูนย์จะเป็นผู้รวบรวมทั้งหมด ส่วนหน้า ส่วนกลาง จนมาถึงรัฐบาล ทั้งในส่วนที่เป็นมาตรการปกติ และมาตรการพิเศษ  ต้องมาหารือกันต่อไป   ซึ่งงบเดิมอาจไม่มากนัก แต่ขณะนี้รัฐบาลกำลังวางแผนดำเนินการอยู่ ซึ่งรัฐบาลไม่ได้นิ่งนอนใจ แต่ได้เตรียมมาตรการช่วยเหลือเพิ่มเติมไว้แล้ว สำหรับประชาชนที่ได้รับความเดือดร้อนมากหรือมากเป็นพิเศษ ก็ต้องดูว่าอันไหนท่วมมาก ท่วมน้อย ท่วมจากธรรมชาติ หรือท่วมจากการบริหารจัดการน้ำ พร่องน้ำ ระบายน้ำของรัฐบาล ซึ่งมีความแตกต่างกันไป
นายกรัฐมนตรีกล่าวว่า สมเด็จพระเจ้าอยู่หัวมหาวชิราลงกรณ บดินทรเทพยวรางกูร ท่านทรงมีรับสั่งตั้งแต่วันที่ท่านทรงรับเป็นพระมหากษัตริย์ว่า ในเรื่องของสถานการณ์น้ำท่วมภาคใต้ให้ดูแลประชาชนให้ดีที่สุด และ แก้ปัญหาอย่างยั่งยืนด้วย  อาทิ  การทำถนนใหม่หรือหาเส้นทางที่เชื่อมต่อกันใหม่   การขุดคลองระบายน้ำใหม่ซึ่งมีแผนงานอยู่แล้วบางเรื่องทำได้แล้ว บางเรื่องต้องศึกษาใหม่  พร้อมกันนี้  นายกรัฐมนตรีได้ขอความร่วมมือกับทุกภาคส่วนร่วมกันบูรณาการการทำงานแบบยั่งยืน   ซึ่งต้องมีการเตรียมการแก้ไข  ป้องกัน  ฟื้นฟู และระบบลอยน้ำที่สมบูรณ์ตามแนวทางของพระบาทสมเด็จพระเจ้าอยู่หัว รัชกาลที่ 9 ซึ่งได้วางโครงการตามแนวพระราชดำริไว้มากมาย    นอกจากนี้ ประชาชนต้องเรียนรู้อยู่กับธรรมชาติให้ได้ ด้วยการบริหารงานของข้าราชการที่ต้องรู้ถึงปัญหา สาเหตุของปัญหาเหล่านั้นคืออะไร  หาข้อมูลทางวิทยาศาสตร์  gistda ข้อมูลดาวเทียมในการติดตามพื้นที่น้ำท่วม  พื้นที่เพาะปลูกพืชเศรษฐกิจของประเทศทั้งหมด  โดยใช้เครื่องมือที่ทันสมัยและต้องมีการสำรวจตรวจสอบ  เพื่อพัฒนาปรับปรุงให้มีความสมบูรณ์ต้องขยายผลอย่างต่อเนื่องตามแนวทางที่พระองค์ท่านพระราชทานไว้  อีกทั้ง  ในปัจจุบันสถานการณ์โลกได้เปลี่ยนแปลงและสภาพอากาศโลกเปลี่ยนแล้ว ประชาชนต้องมีการเรียนรู้เตรียมการรองรับการเปลี่ยนแปลงของสถานการณ์ในด้านต่าง ๆ ทั้งปัญหาการก่อการร้าย ความขัดแย้ง  ปัญหาโรคระบาดทั้งคนและทั้งสัตว์  ต้องระมัดระวังเรื่องการใช้ยา  การดื้อยาต้านจุลชีพ  ซึ่งได้มีการเสนอไปที่ UN แล้ว  ต้องแก้ปัญหาเหล่านี้อีกด้วย  อีกทั้ง  ปัญหาภัยก่อการร้าย ความขัดแย้ง  ยาเสพติด  ซึ่งทุกคนต้องมีมาตรการในการเฝ้าระวังในชุมชนของตนเองด้วย
พร้อมกันนี้  นายกรัฐมนตรีได้กล่าวขอบคุณประชาชนชาวภาคใต้ที่เดินทางเข้าร่วมแสดงความอาลัย รวมพลังแห่งความภักดี ถวายแด่พระบาทสมเด็จพระปรมินทรมหาภูมิพลอดุลยเดช ที่พระบรมมหาราชวัง
จากนั้น นายกรัฐมนตรีได้นั่งรถยนต์ ไปยังมัสยิดอิกอมุสซอลาฮ์ (บ้านหนองจอก) เพื่อสอบถามความเป็นอยู่ของชาวชุมชนที่กำลังประสบปัญหาอุทกภัยอยู่ในขณะนี้ ก่อนเดินทางไปกองบัญชาการป้องกันและบรรเทาสาธารณภัย (ส่วนหน้า) จังหวัดสุราษฎร์ธานี ต่อไป
ทั้งนี้ ภายในงานได้มีหน่วยงานที่เกี่ยวข้องจัดให้มีกิจกรรมดนตรีโดยมีเหล่าดาราศิลปิน ประกอบด้วย ชมพู ฟรุ๊ตตี้ ติ๊ก ชิโร่ ศิลปินชาวใต้ วงแฮมเมอร์ มาปลอบขวัญสร้างกำลังใจให้ประชาชนชาวภาคใต้ฝ่าวิกฤติอุทกภัยครั้งนี้ไปด้วยกัน
--------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1493
