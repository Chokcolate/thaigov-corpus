รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย เป็นประธานการประชุมคณะอนุกรรมการจัดหาที่ดิน  และการบริหารจัดการ ครั้งที่ 1/2560 ติดตามความคืบหน้าการจัดหาที่ดินในพื้นที่เขตพัฒนาเศรษฐกิจพิเศษ

วันอาทิตย์ที่ 5 กุมภาพันธ์ 2560
รัฐมนตรีว่าการกระทรวงมหาดไทย เป็นประธานการประชุมคณะอนุกรรมการจัดหาที่ดิน  และการบริหารจัดการ ครั้งที่ 1/2560 ติดตามความคืบหน้าการจัดหาที่ดินในพื้นที่เขตพัฒนาเศรษฐกิจพิเศษ
รัฐมนตรีว่าการกระทรวงมหาดไทย เป็นประธานการประชุมคณะอนุกรรมการจัดหาที่ดิน  และการบริหารจัดการ ครั้งที่ 1/2560 ติดตามความคืบหน้าการจัดหาที่ดินในพื้นที่เขตพัฒนาเศรษฐกิจพิเศษ
วันนี้ (3ก.พ.60) เวลา 13.30 น. ณ ห้องประชุม 1 ศาลาว่าการกระทรวงมหาดไทย พลเอกอนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมคณะอนุกรรมด้านการจัดหาที่ดินและการบริหารจัดการ ครั้งที่ 1/2560 เพื่อติดตามความคืบหน้าในเรื่องการจัดหาที่ดินและการใช้ประโยชน์ที่ดินในเขตพัฒนาเศรษฐกิจพิเศษ และหารือเกี่ยวกับการดำเนินการเรื่องการใช้ประโยชน์ที่ดินในเขตพัฒนาเศรษฐกิจพิเศษ เพื่อนำเสนอต่อคณะกรรมการนโยบายเขตพัฒนาเศรษฐกิจพิเศษ (กนพ.) เพื่อพิจารณาต่อไป โดยมี ผู้บริหารของกระทรวงมหาดไทย ผู้แทนจากหน่วยงานที่เกี่ยวข้อง อาทิ กรมธนารักษ์ สำนักงานคณะกรรมการพัฒนาการเศรษฐกิจและสังคมแห่งชาติ การนิคมอุตสาหกรรมแห่งประเทศไทย สภาหอการค้าแห่งประเทศไทย ผู้ว่าราชการจังหวัดในพื้นที่เขตพัฒนาเศรษฐกิจพิเศษ 10 จังหวัด ได้แก่ จังหวัดตาก สระแก้ว ตราด มุกดาหาร สงขลา กาญจนบุรี เชียงราย หนองคาย นครพนม และนราธิวาส นอกจากนี้ยังได้มีการประชุมผ่านระบบ Video Conference ไปยัง 10 จังหวัดด้วย
สำหรับการประชุมในวันนี้ที่ประชุมได้พิจารณาเรื่องการบริหารจัดการที่ดินราชพัสดุที่ได้มาตามคำสั่งหัวหน้า คสช. ที่ 74/2559 ในเขตพัฒนาเศรษฐกิจกาญจนบุรี และนครพนม (กรมธนารักษ์) โดยที่ประชุมฯ ได้มีมติให้ความเห็นชอบในเรื่องการพัฒนาที่ดินในเขตพัฒนาเศรษฐกิจพิเศษทั้ง 2 แห่ง ดังนี้ 1. เห็นชอบให้กรมธนารักษ์ดำเนินการในเรื่องที่เกี่ยวข้องตามอำนาจหน้าที่ในการกำหนดกรอบหลักเกณฑ์การพิจารณาให้เอกชน หรือ การนิคมอุตสาหกรรมแห่งประเทศไทย (กนอ.) เช่าที่ดินราชพัสดุที่ได้มาตามคำสั่ง คสช.ที่ 74/2559 รวมทั้งการกำหนดวิธีการกำกับดูแลผู้ที่จะเข้ามาลงทุนและพัฒนาพื้นที่ 2. ในการบริหารจัดการในที่ดินดังกล่าวเห็นชอบให้กรมธนารักษ์ กำหนดอัตราผลประโยชน์ตอบแทนการเช่าที่ราชพัสดุ เขตพัฒนาเศรษฐกิจพิเศษกาญจนบุรี และเขตพัฒนาเศรษฐกิจพิเศษนครพนม โดยเทียบเคียงหลักเกณฑ์การคิดอัตราค่าเช่า และค่าธรรมเนียมการจัดหาประโยชน์ในที่ราชพัสดุตามระเบียบกระทรวงการคลังว่าด้วยการจัดหาประโยชน์ในที่ราชพัสดุ พ.ศ. 2552 ซึ่งคาดว่าการบริหารจัดการที่ดินดังกล่าวอย่างเหมาะสมจะสามารถดึงดูดนักลงทุนที่สนใจให้เข้ามาลงทุนและสามารถดำเนินการได้ตามแผนที่วางไว้
นอกจากนี้ ที่ประชุมได้มีการติดตามความคืบหน้าการดำเนินงานเกี่ยวกับที่ราชพัสดุที่จัดหามาเพื่อใช้ประโยชน์ในเขตพัฒนาเศรษฐกิจพิเศษในจังหวัดอื่นๆ ซึ่งมีความคืบหน้าตามแผนงานที่วางไว้ เช่น ในพื้นที่เขตพัฒนาเศรษฐกิจพิเศษมุกดาหารได้มีการจ่ายค่าเยียวยาให้แก่ผู้ได้รับผลกระทบเรียบร้อยแล้ว เขตพัฒนาเศรษฐกิจพิเศษจังหวัดตราด กรมธนารักษ์ได้จัดให้ บริษัท พร็อพเพอร์ตี้ เพอร์เฟค จำกัด (มหาชน) เช่าที่ดินราชพัสดุเขตพัฒนาเศรษฐกิจพิเศษตราด โดยได้จัดทำสัญญาเช่าแล้วเมื่อวันที่ 23 พฤศจิกายน 2559 พื้นที่เขตพัฒนาเศรษฐกิจพิเศษหนองคายและมุกดาหารอยู่ระหว่างดำเนินการเปิดประมูลสรรหาผู้ลงทุนในพื้นที่คาดว่าจะจัดสรรหาได้แล้วเสร็จภายในเดือนกรกฎาคมนี้ เขตพัฒนาพิเศษสงขลาอยู่ระหว่างการแก้ไขปัญหาราษฎรที่บุกรุกในพื้นที่ราชพัสดุ เขตเศรษฐกิจพิเศษจังหวัดตากอยู่ระหว่างการเจรจาต่อรองเพื่อให้ข้อยุติและกำหนดแนวทางการจ่ายเงินช่วยเหลือราษฎรที่ได้รับผลกระทบต่อไป โดยหลังจากนี้คณะอนุกรรม การด้านการจัดหาที่ดินฯ จะได้เร่งดำเนินการในส่วนที่เกี่ยวข้องเพื่อจัดทำข้อสรุปเสนอต่อคณะกรรมการนโยบายเขตพัฒนาเศรษฐกิจพิเศษ (กนพ.) พิจารณาต่อไป.
ครั้งที่ 17/2560

ที่มา : http://www.thaigov.go.th/news/contents/details/1698
