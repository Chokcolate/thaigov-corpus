รัฐบาลไทย-ข่าวทำเนียบรัฐบาล-เริ่มแล้ว ! ก.วิทย์ฯ โชว์ศักยภาพ จัดงานสุดยอด SMEs ของดีทั่วไทย “ตลาดนัดวิถีวิทย์ 2560”

วันพฤหัสบดีที่ 19 มกราคม 2560
เริ่มแล้ว ! ก.วิทย์ฯ โชว์ศักยภาพ จัดงานสุดยอด SMEs ของดีทั่วไทย “ตลาดนัดวิถีวิทย์ 2560”
เริ่มแล้ว ! ก.วิทย์ฯ โชว์ศักยภาพ จัดงานสุดยอด SMEs ของดีทั่วไทย “ตลาดนัดวิถีวิทย์ 2560”
10 มกราคม 2560/ ณ ตลาดคลองผดุงกรุงเกษม ข้างทำเนียบรัฐบาล / ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เป็นประธานเปิดงาน “ตลาดนัดวิถีวิทย์ 2560”  ซึ่งกำหนดจัดขึ้นระหว่างวันที่ 9 – 29 มกราคม 2560 ภายใต้ชื่องาน “ตลาดนัดวิถีวิทย์ 2560”เพื่อเป็นการเผยแพร่ผลงานด้านวิทยาศาสตร์เทคโนโลยีและนวัตกรรมฝีมือคนไทย ทั้งของหน่วยงานในสังกัดกระทรวงวิทยาศาสตร์ฯ และหน่วยงานในเครือข่าย โดยมุ่งเน้นการคัดเลือกผลงาน ผลิตภัณฑ์ที่เหมาะสมกว่า 240 ผลิตภัณฑ์มาจัดแสดงและจำหน่าย หรือให้บริการ เพื่อช่วยเหลือชุมชน วิสาหกิจชุมชน รวมถึงผู้ประกอบ ในการสร้างรายได้และกระจายสินค้าบริการให้แก่ประชาชน นอกจากนี้ ยังได้บูรณาการหน่วยงานพันธมิตร อาทิ ธนาคารพาณิชย์ สำนักงานสถิติแห่งชาติ  บริษัท ไปรษณีย์ไทย จำกัด ร่วมออกบูธจัดกิจกรรมบริการที่เป็นประโยชน์แก่ประชาชน
ดร.อรรชกา สีบุญเรือง กล่าวว่า การจัดงานในครั้งนี้ กระทรวงวิทยาศาสตร์และเทคโนโลยี (วท.) มีหน้าที่คือการนำวิทยาศาสตร์ เทคโนโลยี และนวัตกรรม เข้าไปช่วยส่งเสริมและพัฒนาผลิตภัณฑ์ ของกลุ่มวิสาหกิจชุมชนและผู้ประกอบการ ให้มีความเข็มแข็ง ในด้านมาตรฐาน ความปลอดภัย รวมถึงการสร้างนวัตกรรมใหม่แก่สินค้าหรือผลิตภัณฑ์ จนกระทั่งมีความพร้อมเข้าสู่เชิงพาณิชย์  ทำให้บุคคลทั่วไปได้เห็นบทบาทของกระทรวงวิทยาศาสตร์และเทคโนโลยี ในการขับเคลื่อนเศรษฐกิจด้วยนวัตกรรมมากขึ้น จากตัวอย่างของกลุ่มผู้ผลิตสินค้าในวันนี้  ซึ่งสอดคล้องกับยุทธศาสตร์ของท่านนายกรัฐมนตรี ซึ่งเน้นการพัฒนาสู่ “ความมั่นคง มั่งคั่ง และยั่งยืน” ด้วยความเข็มแข็งจากภายใน  ปรับเปลี่ยนการทำน้อยให้ได้มากทั้งด้านคุณภาพและมาตรฐาน อันจะเป็นพื้นฐานในการนำวิทยาศาสตร์ เทคโนโลยี และนวัตกรรม มาพัฒนาประเทศไปสู่ไทยแลนด์4.0 ในอนาคตต่อไป
รศ.นพ.สรนิต ศิลธรรม ปลัดกระทรวงวิทยาศาสตร์ฯ กล่าวว่า ตามที่รัฐบาลมีนโยบายสร้างอาชีพ สร้างรายได้ และสร้างความมั่นคงให้กับประชาชน โดยเฉพาะกลุ่มวิสาหกิจชุมชน และผู้ประกอบการ และได้ดำเนินโครงการตลาดคลองผดุงกรุงเกษม ตั้งแต่ปี พ.ศ. 2558 จนถึงปัจจุบัน  มีการบูรณาการร่วมกับหน่วยงานภาครัฐ เพื่อหมุนเวียนกันเป็นเจ้าภาพในการจัดงานอย่างต่อเนื่อง  กระทรวงวิทยาศาสตร์และเทคโนโลยีได้รับโอกาสเข้าร่วมจัดงาน ณ ตลาดคลองผดุงกรุงเกษม ครั้งแรกเมื่อเดือนตุลาคม 2558 โดยใช้ชื่องาน “นวัตกรรมและเทคโนโลยีไทยเพื่อ SMEs”
ในปีงบประมาณ พ.ศ. 2560 กระทรวงวิทยาศาสตร์ฯ  ได้แสดงเจตจำนงเข้าร่วมจัดงานอีกครั้งผ่านคณะกรรมการดำเนินโครงการตลาดคลองผดุงกรุงเกษม สำนักเลขาธิการนายกรัฐมนตรี เพื่อเผยแพร่ผลงานของหน่วยงานในสังกัดกระทรวงวิทยาศาสตร์ฯ  และหน่วยงานเครือข่ายของกระทรวงวิทยาศาสตร์ฯ ที่มีโอกาสเข้าร่วมพัฒนา สร้างความเข็มแข็งให้แก่วิสาหกิจชุมชนและผู้ประกอบการในการผลิตสินค้า เพื่อนำไปสู่การสร้างงาน สร้างรายได้แก่เจ้าของผลิตภัณฑ์และกระจายสินค้าหรือบริการให้แก่ประชาชนทั่วไปได้รู้จักสำหรับการจำหน่ายสินค้าภายในงานจะแบ่งออกเป็น 2 ช่วง คือ 9-18 และ 19-29 มกราคม 2560 โดยแบ่งโซนพื้นที่และกิจกรรมสำคัญภายในงานประกอบด้วย 1.การจำหน่ายสินค้า STI มากกว่า 250 ผลิตภัณฑ์ เป็นสินค้าที่ได้รับการพัฒนาจากหน่วยงานในสังกัดกระทรวงวิทยาศาสตร์ฯ ที่มีโอกาสนำวิทยาศาสตร์ เทคโนโลยี และนวัตกรรม ไปช่วยส่งเสริมและพัฒนาจนได้ผลิตภัณฑ์หรือผลงานที่มีมาตรฐาน ปลอดภัยต่อผู้บริโภค มีความพร้อมเข้าสู่เชิงพาณิชย์ แบ่งจำหน่ายเป็นโซนต่างๆ อาทิ โซนตลาดนัดชุมชน โซนสมุนไพรเพื่อสุขภาพ โซนหมู่บ้านวิทย์ เศรษฐกิจพอเพียง เป็นต้น 2. การจำหน่ายอาหารปรุงสุก 3.การจำหน่ายสินค้าเพื่อการเรียนรู้ และกิจกรรมสร้างความตระหนักบนเวที (อุปกรณ์ สื่อเรียนรู้ เครื่องเล่นภูมิปัญญา การให้ข้อมูลความรู้ผลิตภัณฑ์ที่พัฒนาด้วย STI เป็นต้น) 4. การจัดตลาดน้ำเพื่อจำหน่ายอาหารและเครื่องดื่ม บริเวณท่าเทียบเรือคลองผดุงกรุงเกษม 5. การจัดแสดงผลงานสิ่งประดิษฐ์จากข้อสั่งการนายกรัฐมนตรี ที่มีความพร้อมใช้งานและเข้าสู่การผลิตในเชิงพาณิชย์ เช่น เรือดูดตะกอนเลน  เครื่องทำฟองอากาศแบบBubble  กังหันน้ำพลังงานแสงอาทิตย์  เครื่องอัดอากาศใต้น้ำพลังงานแสงอาทิตย์ 6.การฝึกอบรมถ่ายทอดเทคโนโลยีเพื่อต่อยอดการสร้างอาชีพสำหรับบุคคลทั่วไป ฟรีจำนวน 20 หลักสูตร (วันละ 1 หลักสูตร)
การจัดงาน “ตลาดนัดวิถีวิทย์ 2560” ของกระทรวงวิทยาศาสตร์ฯ ในครั้งนี้จะช่วยสร้างโอกาสการกระจายสินค้าของวิสาหกิจชุมชน และผู้ประกอบการที่ได้รับการพัฒนาผลิตภัณฑ์ด้วยวิทยาศาสตร์และเทคโนโลยี ให้เป็นที่รู้จักของคนทั่วไปมากขึ้น รวมถึงเป็นประโยชน์ต่อเยาวชน และประชาชนทั่วไป ที่จะได้รับรู้ถึงการนำเอาวิทยาศาสตร์และเทคโนโลยีไปใช้ในการพัฒนาการดำรงชีวิตและสามารถสร้างอาชีพได้จริง และจากความสำเร็จที่ผ่านมาคาดว่ากระทรวงวิทยาศาสตร์ฯจะสามารถทำยอดจำหน่ายภายในงานและยอดสั่งชื้อรวมกันมากกว่า 160 ล้านบาท
ข่าวโดย : นางสาวชลธิชา แสงเทียนสุวรรณ
ภาพโดย : นายธนฉัตร มาลาเจริญ
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร.02 333 3728 – 3732  โทรสาร 02 333 3834
E-mail : pr@most.go.th  Facebook : sciencethailand

ที่มา : http://www.thaigov.go.th/news/contents/details/1412
