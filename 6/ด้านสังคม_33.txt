รัฐบาลไทย-ข่าวทำเนียบรัฐบาล-Recommend  Print สภาอุตสาหกรรมแห่งประเทศไทย ติดอาวุธ ต่อยอด เตรียมพร้อมรับมือประเทศไทย 4.0 เปิดตัวหลักสูตร BRAIN การปฏิรูปธุรกิจและสร้างเครือข่ายนวัตกรรม

วันพฤหัสบดีที่ 19 มกราคม 2560
Recommend  Print สภาอุตสาหกรรมแห่งประเทศไทย ติดอาวุธ ต่อยอด เตรียมพร้อมรับมือประเทศไทย 4.0 เปิดตัวหลักสูตร BRAIN การปฏิรูปธุรกิจและสร้างเครือข่ายนวัตกรรม
9 มกราคม 2560/ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี ได้รับเกียรติให้เป็นประธานในพิธีเปิหลักสูตร การปฏิรูปธุรกิจและสร้างเครือข่ายนวัตกรรม ณ โรงแรม ดับเบิ้ลยู โฮเทลกรุงเทพฯ
จากภาวะความผันผวนของเศรษฐกิจโลกในปัจจุบันประเทศไทยได้เตรียมการรับมือและผลักดันให้เกิดโมเดลเศรษฐกิจรูปแบบใหม่ขึ้นภายใต้ชื่อ “ประเทศไทย 4.0 หรือ Thailand4.0” เพื่อพัฒนาและปฏิรูปโครงสร้างเศรษฐกิจของประเทศไทยครั้งใหญ่ไปสู่ “Value-Base Economy” หรือเศรษฐกิจที่ขับเคลื่อนด้วยนวัตกรรม เทคโนโลยี ความคิดสร้างสรรค์ การวิจัยและพัฒนา เพื่อเพิ่มมูลค่าสินค้าและบริการให้สามารถแข่งขันได้ในระดับสากล สภาอุตสาหกรรมแห่งประเทศไทย จึงยกระดับเศรษฐกิจและขีดความสามารถทางการแข่งขันของภาคธุรกิจ-อุตสาหกรรมไทย เปิดตัวหลักสูตร การปฏิรูปธุรกิจและสร้างเครือข่ายนวัตกรรม Business Revolution and Innovation Network (BRAIN) เพื่อพัฒนาประเทศและรองรับการเปลี่ยนแปลงที่กำลังจะเกิดขึ้นในอนาคต
ดร.อรรชกา กล่าวว่า “ปฏิเสธไม่ได้ว่าประเทศที่มีความเจริญก้าวหน้านั้น มักจะเป็นประเทศที่สามารถสร้างสรรค์นวัตกรรมแหละความคิดค้นเทคโนโลยีใหม่ๆ ไม่หยุดนิ่ง ไม่หยุดเรียนรู้และไม่หยุดที่จะพัฒนา โดยเฉพาะใน “ยุคดิจิตอล” ที่หลายประเทศได้ให้ความสำคัญกับเรื่องนี้ และเตรียมการรับมือเพื่อพัฒนาประเทศและรองรับการเปลี่ยนแปลงที่กำลังจะเกิดขึ้นในอนาคต ประเทศไทยเองก็เช่นกัน รัฐบาลปัจจุบันได้มีการผลักดันให้เกิดโมเดลใหม่ขึ้น ภายใต้ชื่อ “ประเทศไทย 4.0 หรือ Thailand 4.0” เพื่อพัฒนาและปฏิรูปโครงสร้างเศรษฐกิจของประเทศไทยครั้งใหญ่ให้สอดคล้องกับการที่สภาอุตสาหกรรมฯและคณะผู้บริการหลักสูตร การปฏิรูปธุรกิจและสร้างเครือข่ายนวัตกรรม “Business Revolution and Innovation Network : BRAIN) รุ่นที่ 1 ประจำปี 2560 มีความมุ่งมั่นที่จะเสริมสร้างวิสัยทัศน์และผลักดันให้ผู้นำองค์กรซึ่งเป็นผู้บริหารระดับสูงทั้งจากภาคธุรกิจในยุคดิจิตอล เพื่อเสริมสร้างวิสัยทัศน์และนำองค์ความรู้ในด้านต่างๆที่ได้รับจากหลักสูตร BRAIN นี้ไปประยุกต์ใช้และสามารถสร้างสรรค์นวัตกรรมได้ด้วยตนเอง ลดการพึ่งพาจากต่างประเทศ ส่งเสริมให้เกิดการปฏิรูปธุรกิจและการสร้าเครือข่ายนวัตกรรมใหม่เพื่อยกระดับเศรษฐกิจ ยกระดับขีดความสามารถทางการแข่งขันของภาคธุรกิจ-อุตสาหกรรมไทยให้เข้มแข็งก้าวสู่สากล”
นายเจน นำชัยศิริ ประธานสภาอุตสาหกรรมแห่งประเทศไทย เผยว่า “ความจริงแล้วเทคโนโลยี ไอที เป็นเรื่องที่ใกล้ตัวเราทุกคน ใกล้จนอาจพูดได้ว่าอยู่ในมือของเรา นั่นก็คือ สมาร์ทโฟน หรือในโทรศัพท์มือถือของทุกคนและนวัตกรรมใหม่ๆนั้นเกิดขึ้นอยู่ตลอดเวลาในโลกใบนี้ ดังนั้นเราจึงหยุดอยู่กับที่ไม่ได้ โดยเฉพาะผู้บริหารซึ่งเป็นผู้นำองค์กร ยิ่งจำเป็นต้องรู้ ต้องเปิดรับต้องก้าวตามให้ทันเทคโนโลยี และต้องพัฒนาอย่างต่อเนื่อง ซึ่งหลักสูตร BRAIN เป็นอีกหนึ่งหลักสูตรที่สภาอุตสาหกรรมแห่งประเทศไทย มีความตั้งใจที่จะจัดขึ้น โดยมุ่งเน้นเสริมสร้างวิสัยทัศน์และผลักดันให้ผู้นำองค์กรซึ่งเป็นผู้บริหารระดับสูงเกิดความสนใจด้านนวัตกรรมใหม่ๆ ตลอดจนก้าวทันเทคโนโลยี รวมถึงการดำเนินธุรกิจในยุคดิจิตอลเพื่อสร้างการรับรู้และพร้อมรับมือกับการเปลี่ยนแปลงของโลกในอนาคตที่กำลังจะเกิดขึ้น โดยเนื้อหาหลักสูตรครอบคลุมด้านนวัตกรรม และเทคโนโลยี ด้านไอทีใหม่ๆ โดยสภาอุตสาหกรรมแห่งประเทศไทยมุ่งหวังให้ผู้เข้าร่วมหลักสูตร BRAIN ทุกท่าน ได้นำองค์ความรู้ต่างๆที่ได้รับไปประยุกต์ใช้เพื่อให้ก้าวทันกระแสเศรษฐกิจและธุรกิจดิจิตอล ตลอดจนสามารถนำแนวคิดด้านเทคโนโลยี และนวัตกรรมใหม่ๆไปใช้เป็นแนวทางในการพัฒนาต่อยอดธุรกิจต่อไปในอนาคต และนี่คือสิ่งที่เรามุ่งหวังเพื่อร่วมผลักดันให้เกิดการ “ปฏิรูปธุรกิจและสร้างเครือข่ายนวัตกรรม” อันจะเป็นประโยชน์ต่อการพัฒนาและยกระดับเศรษฐกิจ-อุตสาหกรรมของไทยโดยรวมให้เจริญก้าวหน้าอย่างยั่งยืนต่อไป”
นายสุพันธุ์ มงคลสุธี ประธานหลักสูตร BRAIN เผยว่า หลักสูตร BRAIN จัดขึ้นเพื่อส่งเสริมให้ผู้บริหารระดับสูงทั้งในภาคเอกชน เจ้าของธุรกิจที่ประสบความสำเร็จ ตลอดจนผู้บริหารระดับสูงของภาครัฐที่มีความสนใจเกี่ยวกับพลังแห่งนวัตกรรมและการขับเคลื่อนเศรษฐกิจในมิติต่างๆ รวมถึงการเติบโตของธุรกิจและเศรษฐกิจในยุคดิจิตอล ได้มีโอกาสแลกเปลี่ยนประสบการณ์และได้เรียนรู้ผ่าน 8 องค์ความรู้จากหลักสูตรที่เข้มข้น ได้แก่ Industry, IT, Financial, Economic, Energy, logistic, Agro Base และ Health ซึ่งถ่ายทอดโดยวิทยากรผู้เชี่ยวชาญทั้งในและต่างประเทศ เพื่อส่งเสริมการสร้างวิสัยทัศน์และผลักดันให้เกิดความคิดใหม่ๆ การสร้างนวัตกรรมใหม่ๆ ตลอดจนสามารถพัฒนาผู้เรียนให้มีความตื่นตัวพรอมเรียนรู้และรับสถานการณ์การเปลี่ยนแปลงของโลกอนาคตที่กำลังจะเกิดขึ้น
ทั้งนี้สำหรับหลักสูตร BRAIN จะจัดขึ้นตั้งแต่วันที่ 9 มกราคม ถึงวันที่ 5 มิถุนายน 2560 และมีผู้เข้าเรียนทั้งหมดจำนวน 90 คน โดยสามารถติดตามรายละเอียดเพิ่มเติมได้ที่ www.fti.or.th/brain หรือ สอบถามได้ที่ 02-345-1067
ข่าวโดย : นางสาวชลธิชา แสงเทียนสุวรรณ
ภาพโดยและวีดิโอ : นายภูมินทร์ ปั้นเล็ก,นายไววิทย์ ยอดประสิทธิ์
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1411
