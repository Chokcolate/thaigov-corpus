รัฐบาลไทย-ข่าวทำเนียบรัฐบาล-SME Development Bank บริหารสภาพคล่องเยี่ยม ต้นทุนลดฮวบ ช่วยกดดอกเบี้ยกู้ต่ำสุดในระบบ ช่วย SMEs

วันศุกร์ที่ 13 มกราคม 2560
SME Development Bank บริหารสภาพคล่องเยี่ยม ต้นทุนลดฮวบ ช่วยกดดอกเบี้ยกู้ต่ำสุดในระบบ ช่วย SMEs
ปี 2559 ที่ผ่านมา ธนาคารปรับกลยุทธ์ในด้านการบริหารต้นทุนทางการเงินให้มีประสิทธิภาพมากยิ่งขึ้น
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย  (ธพว. หรือ SME Development Bank) เปิดเผยว่า ปี 2559 ที่ผ่านมา ธนาคารปรับกลยุทธ์ในด้านการบริหารต้นทุนทางการเงินให้มีประสิทธิภาพมากยิ่งขึ้น โดยเฉพาะด้านเงินฝากที่มีการเพิ่มจำนวนรายลูกค้าเงินฝากทั้งจากหน่วยงานราชการ รัฐวิสาหกิจ และบริษัทเอกชน ทำให้สัดส่วนของเงินฝากต่อรายลดลง และไม่เกิดการกระจุกตัวของเงินฝากกับรายใดรายหนึ่ง ส่งผลให้ความเสี่ยงในการบริหารเงินฝากของธนาคารลดลง บริหารเงินได้ง่ายขึ้น และมีสภาพคล่องดีขึ้น ทำให้ธนาคารสามารถลดอัตราดอกเบี้ยเงินกู้ร้อยละ 1.785 ให้แก่ผู้ประกอบการ SMEs ได้มากขึ้นเป็นจำนวนเงิน 14,663 ล้านบาท อาทิ โครงการสินเชื่อ SMEs บัญชีเดียว ที่มีอัตราดอกเบี้ยปีแรกเพียง 5% ซึ่งต่ำกว่าอัตราดอกเบี้ยขั้นต่ำ MLR 6.785% โดยผู้ประกอบการได้รับการอนุมัติสินเชื่อโครงการฯจำนวนกว่า 6,000 ราย วงเงินรวมกว่า 13,600 ล้านบาท  โครงการสินเชื่อ Factoring คู่ค้าเอกชน อัตราดอกเบี้ย 4.99% และโครงการสินเชื่อ Smile Factoring ระยะที่ 2 สำหรับลูกหนี้การค้าราชการ รัฐวิสาหกิจ มหาวิทยาลัยของรัฐ และบริษัทที่จดทะเบียนในตลาดหลักทรัพย์ อัตราดอกเบี้ย 3.99% ซึ่งถือเป็นอัตราดอกเบี้ยเงินกู้ที่ต่ำที่สุดในระบบวงเงินรวมกว่า 1,063 ล้านบาท ทำให้ผู้ประกอบการ SMEs ที่กู้ยืมผ่านธนาคารมีต้นทุนทางการเงินที่ลดลง ถึงมูลค่า 261.7 ล้านบาทต่อปี สามารถนำเงินมาหมุนเวียนในกิจการได้มากขึ้น  และเพิ่มศักยภาพให้กิจการดำเนินต่อไปได้ไม่ติดขัด
อย่างไรก็ตาม ธนาคารได้รับความไว้วางใจจากหน่วยงานราชการ รัฐวิสาหกิจ และบริษัทเอกชน ที่นำเงินมาฝากอย่างต่อเนื่อง เนื่องจากหน่วยงานดังกล่าวเล็งเห็นถึงศักยภาพของธนาคารในการบริหารจัดการ แม้ว่าธนาคารจะยังอยู่ในแผนฟื้นฟูฯ ถือว่าเป็นการช่วยผู้ประกอบการ SMEs อีกทางหนึ่งด้วย โดย ณ สิ้นปี 2559 ธนาคารมียอดรวมเงินฝากจำนวนกว่า 89,752 ล้านบาท เพิ่มขึ้นร้อยละ 4 เมื่อเทียบกับปี 2558
ในปี 2560 ธนาคารจะยังคงเดินหน้าบริหารสภาพคล่องให้มีประสิทธิภาพยิ่งขึ้น เพื่อให้ธนาคารมีต้นทุนการเงินที่ต่ำลง โดยคำนึงความเสี่ยงในการบริหารจัดการด้วย พร้อมสามารถออกผลิตภัณฑ์สินเชื่อที่ตอบสนองต่อความต้องการของผู้ประกอบการ SMEs โดยในปีนี้ธนาคารมีโครงการสินเชื่อ SMART SMEs บัญชีเดียวสำหรับผู้ประกอบการบุคคลที่เปลี่ยนสถานะเป็นนิติบุคคลจดทะเบียนบัญชีเดียว วงเงิน 10,000 ล้านบาท อัตราดอกเบี้ยถูก ซึ่งจะมีงานแถลงข่าวเปิดตัวโครงการในเร็วๆ นี้
ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1339
