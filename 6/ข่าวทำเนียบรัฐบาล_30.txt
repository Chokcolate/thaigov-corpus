รัฐบาลไทย-ข่าวทำเนียบรัฐบาล-รมต. นร. ออมสิน เปิดโครงการ สคบ.สัญจร จังหวัดร้อยเอ็ด

วันพุธที่ 11 มกราคม 2560
รมต. นร. ออมสิน เปิดโครงการ สคบ.สัญจร จังหวัดร้อยเอ็ด
นายออมสิน ชีวะพฤกษ์ รัฐมนตรีประจำสำนักนายกรัฐมนตรี ในฐานะประธานกรรมการคุ้มครองผู้บริโภค ได้เป็นประธานในพิธีเปิดโครงการ “สคบ.สัญจร จังหวัดร้อยเอ็ด” พร้อมกล่าวปาฐกถาพิเศษ เรื่อง นโยบายการคุ้มครองผู้บริโภคในส่วนภูมิภาค
วันนี้ (11 มกราคม 2560) เวลา 09.30 น. ณ อาคารหอประชุม  พรรษา มหาวชิราลงกรณ์ มหาวิทยาลัยราชภัฏร้อยเอ็ด  นายออมสิน ชีวะพฤกษ์ รัฐมนตรีประจำสำนักนายกรัฐมนตรี ในฐานะประธานกรรมการคุ้มครองผู้บริโภค ได้เป็นประธานในพิธีเปิดโครงการ “สคบ.สัญจร จังหวัดร้อยเอ็ด” พร้อมกล่าวปาฐกถาพิเศษ เรื่อง นโยบายการคุ้มครองผู้บริโภคในส่วนภูมิภาค โดยมี นายสฤษดิ์ วิฑูรย์ ผู้ว่าราชการจังหวัดร้อยเอ็ด พลตำรวจตรี ประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภค คณะกรรมการ เจ้าหน้าที่ ให้การต้อนรับ
พลตำรวจตรี ประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภค กล่าวรายงานว่าโครงการ “สคบ.สัญจร” จัดขึ้นเพื่อให้ความรู้และสร้างความเข้าใจด้านการคุ้มครองผู้บริโภค แก่ประชาชน รวมทั้งเสริมสร้างความรู้ความเข้าใจด้านการคุ้มครองผู้บริโภคให้กับผู้ประกอบธุรกิจ โดยเป็นการร่วมมือระหว่าง สคบ. และคณะอนุกรรมการคุ้มครองผู้บริโภคประจำจังหวัดร้อยเอ็ด ผู้ตรวจราชการสำนักนายกรัฐมนตรี สำนักงานคณะกรรมการการกระจายอำนาจให้แก่องค์กรปกครองส่วนท้องถิ่น สำนักงานคณะกรรมการกำกับและส่งเสริมการประกอบธุรกิจประกันภัย และศูนย์ดำรงธรรมจังหวัด
จากนั้นรัฐมนตรีประจำสำนักนายกรัฐมนตรีและคณะ ได้ลงพื้นที่ตรวจสอบสารปนเปื้อนอันตรายในผัก ผลไม้ และอาหารทะเล และตรวจการประกอบธุรกิจจำหน่ายทองรูปพรรณเพื่อให้คำแนะนำในการจัดทำฉลากที่ถูกต้องตามกฎหมายและไม่เอาเปรียบผู้บริโภค  เนื่องจากที่ผ่านมาการละเมิดสิทธิและเอาเปรียบผู้บริโภคไม่ได้เกิดจากการกระทำโดยตั้งใจเสมอไป ส่วนหนึ่งเกิดมาจากการไม่เข้าใจในกฎระเบียบ ดังนั้น การชี้แจงเพื่อให้เกิดความเข้าใจที่ถูกต้องจึงเป็นการแก้ปัญหาที่ต้นเหตุอย่างมีประสิทธิภาพ
ต่อจากนั้น วิทยากรจากหน่วยงานที่เกี่ยวข้องได้ร่วมกันการอภิปรายเรื่อง “สคบ.กับการคุ้มครองผู้บริโภค”  ส่วนช่วงบ่าย เป็นการอภิปรายเรื่อง “รู้ไว้...ไม่เสียสิทธิ” เพื่อให้ผู้เข้าร่วมสัมมนาฯ ซึ่งมีประมาณ 3,500 คน ได้รับรู้และเกิดความเข้าใจในการนำไปปฏิบัติได้อย่างถูกต้องต่อไป

ที่มา : http://www.thaigov.go.th/news/contents/details/1300
