รัฐบาลไทย-ข่าวทำเนียบรัฐบาล-โฆษกรัฐบาลแจงรัฐบาลให้ความช่วยเหลือผู้ประสบอุทกภัยครอบคลุมทุกกลุ่ม

วันอังคารที่ 24 มกราคม 2560
โฆษกรัฐบาลแจงรัฐบาลให้ความช่วยเหลือผู้ประสบอุทกภัยครอบคลุมทุกกลุ่ม
พลโท สรรเสริญ แก้วกำเนิด โฆษกประจำสำนักนายกรัฐมนตรี แจงรัฐบาลให้ความช่วยเหลือผู้ประสบอุทกภัยไม่ได้เป็นการทุ่มเทช่วยเหลือเฉพาะเรื่องใดเรื่องหนึ่ง แต่พิจารณาช่วยเหลือครอบคลุมทุกกลุ่ม
วันนี้ ( 24 ม.ค. 60) เวลา 14.45 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้ชี้แจงกรณีการให้ความช่วยเหลือผู้ได้รับผลกระทบจากอุทกภัยว่า รัฐบาลชุดปัจจุบันให้ความช่วยเหลือประชาชนผู้ประสบอุทกภัยแต่ไม่ได้เป็นการทุ่มเทช่วยเหลือเฉพาะเรื่องใดเรื่องหนึ่ง แต่คำนึงให้ความช่วยเหลือที่ครอบคลุมทุกเรื่องเพื่อบรรเทาความเดือดร้อนของประชาชนในพื้นที่ทุกกลุ่ม เช่น การซ่อมแซมฟื้นฟู อุปกรณ์เครื่องมือ เครื่องใช้ต่าง ๆ ที่เป็นสาธารณูปโภคซึ่งสำคัญต่อการดำรงชีวิต ทั้งเรื่องการซ่อมแซมบ้านและที่อยู่อาศัย การช่วยเหลือผู้เสียชีวิต เป็นต้น  จึงขอให้ประชาชนอย่ามองเพียงการให้ความช่วยเหลือในเรื่องด้านการเกษตรอย่างเดียวเท่านั้น แต่ควรมองให้ครอบคลุมทุกมิติ อย่างไรก็ตามการประชุมคณะกรรมการป้องกันและบรรเทาสาธารณภัยแห่งชาติ ซึ่งนายกรัฐมนตรี จะเป็นประธานการประชุมในวันพรุ่งนี้ (25 ม.ค.60) คาดว่าจะมีการกำหนดมาตรการต่าง ๆ ในการให้ความช่วยเหลือผู้ประสบอุทกภัยอย่างครบวงจรก่อนที่จะแจ้งให้รับทราบต่อไป
ส่วนที่มีหลายฝ่ายตั้งข้อสังเกตว่าทำไมรัฐบาลไม่จัดให้เป็นวาระพิเศษในการที่จะให้หน่วยงานต่าง ๆ เข้ามาตรวจสอบกรณีเรื่องของ บริษัทโรลส์-รอยส์ ที่ได้ออกมายอมรับต่อสำนักงานปราบปรามการทุจริตของประเทศอังกฤษว่า ได้จ่ายสินบนให้กับเจ้าหน้าที่ไทยในการทำการซื้อขายเครื่องยนต์ของโรลส์รอยซ์ นั้น นายกรัฐมนตรี กล่าวว่า เรื่องนี้ไม่ใช่เป็นภาระหน้าที่ที่รัฐบาลจะต้องสั่ง เพราะมีหน่วยงานที่มีหน้าที่ที่จะต้องตรวจสอบเรื่องดังกล่าวอยู่แล้ว รวมไปถึงหน่วยงานซึ่งถูกพาดพิงถึง เช่น บริษัทการบินไทย จำกัด (มหาชน) ก็ได้มีการดำเนินการจัดตั้งคณะกรรมการภายในเพื่อตรวจสอบข้อมูลเรื่องดังกล่าวให้เป็นไปอย่างรวดเร็วในการติดต่อประสานขอข้อมูลโดยตรงไปยังสำนักงานปราบปรามการทุจริตของประเทศอังกฤษ (Serious Fraud Office: SFO) ขณะเดียวกันหน่วยงานที่เกี่ยวข้องซึ่งมีหน้าที่โดยตรงในการเข้าไปตรวจสอบ ทั้ง สำนักงานตรวจเงินแผ่นดิน (สตง.) สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) สำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) ได้มีการขอข้อมูลเกี่ยวกับการทุจริตดังกล่าวไปยังสำนักงานปราบปรามการทุจริตของประเทศอังกฤษ (Serious Fraud Office: SFO) ด้วยเช่นกัน จึงขอให้ประชาชนไม่ต้องกังวลและสบายใจได้ พร้อมกล่าวยืนยันว่า รัฐบาลให้ความสำคัญในเรื่องนี้ โดยมีหน่วยงานที่มีหน้าที่โดยตรงเข้าไปตรวจสอบอยู่แล้วโดยไม่ต้องรอคำสั่งจากรัฐบาล
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1461
