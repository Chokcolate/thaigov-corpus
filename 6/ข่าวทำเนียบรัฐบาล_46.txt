รัฐบาลไทย-ข่าวทำเนียบรัฐบาล-รัฐบาลจัดงานรวมพลังประชารัฐรับบริจาคเงิน ช่วยเหลือผู้ประสบอุทกภัยภาคใต้

วันจันทร์ที่ 16 มกราคม 2560
รัฐบาลจัดงานรวมพลังประชารัฐรับบริจาคเงิน ช่วยเหลือผู้ประสบอุทกภัยภาคใต้
รัฐบาลจัดงานรวมพลังประชารัฐรับบริจาคเงิน ช่วยเหลือผู้ประสบอุทกภัยภาคใต้
วันนี้ (15 มกราคม 2560) เวลา 18.00 น. ณ ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรี พร้อมด้วย รองนายกรัฐมนตรี คณะรัฐมนตรีร่วมจัดงาน “ประชารัฐร่วมใจ ช่วยอุทกภัยภาคใต้” โดยมีผู้แทนหน่วยงานของรัฐ เอกชน ประชาชน ศิลปินดารานักร้อง นักกีฬา รวมทั้งนิสิตนักศึกษา และนักเรียนนายร้อยร่วมรับโทรศัพท์รับเงินบริจาคโดยถ่ายทอดสดทางสถานีโทรทัศน์ทุกช่องในเวลา 18.00 – 18.20 น. ทั้งนี้ เพื่อเป็นการสร้างความเชื่อมั่นให้พี่น้องประชาชนที่อยู่ในพื้นที่ที่กำลังประสบความเดือดร้อนจากอุทกภัยครั้งนี้ ได้เห็นว่ารัฐบาล และทุกภาคส่วนไม่ได้ทอดทิ้งกัน ซึ่งในส่วนของทางรัฐบาลนั้นได้ระดมทุกภาคส่วน และทุกความช่วยเหลือ พร้อมระดมสติปัญญาในการช่วยกันขับเคลื่อนทุกสิ่งทุกอย่างเพื่อกำกับดูแล และแก้ไขปัญหาความเดือดร้อนของประชาชนให้เป็นระบบมากที่สุด
สำหรับรูปแบบการจัดงานเน้นวัตถุประสงค์ 3 ข้อหลัก คือ 1. เป็นช่องทางแสดงพลังน้ำใจของคนไทยในการร่วมบริจาคเงินและสิ่งของเพื่อช่วยเหลือผู้ประสบภัย 2. รายงานความคืบหน้าของสถานการณ์น้ำท่วม การช่วยเหลือจากภาครัฐและภาคส่วนต่าง ๆ และการฟื้นฟูเยียวยาความเสียหาย 3. รวมพลังความรักสามัคคีของคนไทยที่ร่วมกันจัดงาน ทั้งส่วนราชการ รัฐวิสาหกิจ ธนาคาร บริษัทห้างร้าน สถานีโทรทัศน์ ศิลปินดารา นักร้อง นิสิตนักศึกษา
โอกาสนี้ นายกรัฐมนตรีได้กล่าวก่อนการรับเงินบริจาคตอนหนึ่งว่า รัฐบาลไม่ได้นิ่งนอนใจในการให้ความช่วยเหลือประชาชนที่ประสบอุทกภัยภาคใต้ พร้อมกล่าวยืนยันว่ารัฐบาลมีความห่วงใย โดยได้สั่งการมอบหมายให้ทุกส่วนราชการบูรณาการให้ความช่วยเหลือประชาชนในเบื้องต้นเพื่อบรรเทาความเดือดร้อนอย่างทั่วถึง ทั้งนี้ รัฐบาลได้เตรียมงบประมาณ และมาตรการช่วยเหลือ รวมถึงการแก้ไขปัญหาทั้งในระยะสั้นและระยะยาว พร้อมตั้งคณะกรรมการพิเศษในการให้ความช่วยเหลือเยียวยานอกเหนือจากมาตรการที่มีอยู่แล้ว
นายกรัฐมนตรีกล่าวต่อไปว่า การบริจาคเงินช่วยเหลือผู้ประสบอุทกภัยในครั้งนี้ ผู้บริจาคสามารถนำไปลดหย่อนภาษีได้ 1.5 เท่าของเงินบริจาค ขอให้คนไทยทุกคนช่วยกันช่วยเหลือพี่น้องชาวใต้ที่ประสบอุทกภัย พร้อมส่งกำลังใจ เงินบริจาค รวมถึงสิ่งของที่จำเป็นอย่างต่อเนื่องจนกว่าสถานการณ์ในพื้นที่ที่ประสบอุทกภัยจะกลับเข้าสู่สภาวะปกติ พร้อมกับกล่าวขอบคุณเจ้าหน้าที่ และประชาชนทุกภาคส่วนที่ช่วยกันให้ความช่วยเหลือ แก้ไขปัญหาตลอดระยะเวลาที่ผ่านมา และขอให้ทุกคนระมัดระวัง มีความปลอดภัย ประสบแด่ความสุข ความสำเร็จต่อไป
จากนั้น นายกรัฐมนตรีได้ร่วมรับบริจาคเงิน และรับโทรศัพท์จากนายโอวาท พรหมรัตนพงศ์ ประชาชนโทรศัพท์เข้ามาบริจาคเงินเพื่อช่วยเหลือผู้ประสบอุทกภัยภาคใต้ จำนวน 10,000 บาท โดยนายกรัฐมนตรีได้กล่าวขอบคุณสำหรับเงินบริจาค และกำลังใจที่มอบให้สำหรับพี่น้องชาวใต้ รวมถึงกำลังใจที่มอบให้นายกรัฐมนตรี และรัฐบาล รวมถึงเจ้าหน้าที่ทุกภาคส่วนด้วย
พร้อมกันนี้ นายกรัฐมนตรีได้กล่าวขอบคุณ พี่น้องประชาชนที่ประสบอุทกภัยภาคใต้ที่มีความอดทน และขอบคุณเจ้าหน้าที่ ตลอดจน ประชาชนทุกคนที่เสียสละร่วมมือกันช่วยเหลืออย่างเต็มความสามารถ พร้อมกล่าวยืนยันว่ารัฐบาลจะเร่งระบายน้ำ เพื่อให้พี่น้องภาคใต้กลับมาใช้ชีวิตตามปกติโดยเร็ว
สำหรับยอดเงินบริจาคเพื่อช่วยเหลือผู้ประสบอุทกภัยจากการจัดงานครั้งนี้ เป็นจำนวนเงิน 329,305,809.- บาท ทั้งนี้ ผู้มีความประสงค์ต้องการบริจาคเงินช่วยเหลือร่วมกับรัฐบาลสามารถบริจาคเงินได้ที่ธนาคารกรุงไทย สาขาทำเนียบรัฐบาล หมายเลขบัญชี 067-0-06895-0
----------------------------------
กลุ่มประชาสัมพันธ์และเผยแพร่

ที่มา : http://www.thaigov.go.th/news/contents/details/1367
