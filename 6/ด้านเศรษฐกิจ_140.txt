รัฐบาลไทย-ข่าวทำเนียบรัฐบาล-คณะกรรมการ PPP เร่งรัดผลักดันโครงการ PPP และเตรียมเคาะโครงการเข้า PPP Fast Track เพิ่มเติม

วันพุธที่ 25 มกราคม 2560
คณะกรรมการ PPP เร่งรัดผลักดันโครงการ PPP และเตรียมเคาะโครงการเข้า PPP Fast Track เพิ่มเติม
ผลการประชุมคณะกรรมการนโยบายการให้เอกชนร่วมลงทุนในกิจการของรัฐ (คณะกรรมการ PPP) ครั้งที่ 1/2560 ในวันพุธที่ 25 มกราคม 2560 ณ ทำเนียบรัฐบาล โดยมีนายสมคิด จาตุศรีพิทักษ์ รองนายกรัฐมนตรีเป็นประธาน
นายเอกนิติ นิติทัณฑ์ประภาศ ผอ.สคร. กรรมการและเลขานุการคณะกรรมการนโยบายการให้เอกชนร่วมลงทุนในกิจการของรัฐ เปิดเผยผลการประชุมคณะกรรมการนโยบายการให้เอกชนร่วมลงทุนในกิจการของรัฐ (คณะกรรมการ PPP) ครั้งที่ 1/2560 ในวันพุธที่ 25 มกราคม 2560 ณ ทำเนียบรัฐบาล โดยมีนายสมคิด จาตุศรีพิทักษ์ รองนายกรัฐมนตรีเป็นประธาน สามารถสรุปผลการประชุมสรุปได้ดังนี้
1. ติดตามและเร่งรัดความคืบหน้าโครงการภายใต้มาตรการ PPP Fast Track 5 โครงการ ซึ่งมีผลการดำเนินการดังนี้
- โครงการรถไฟฟ้าสายสีชมพู (ช่วงแคราย - มีนบุรี) และโครงการรถไฟฟ้าสายสีเหลือง (ช่วงลาดพร้าว - สำโรง) ได้ดำเนินการตามขั้นตอนภายใต้มาตรการ PPP Fast Track เรียบร้อยแล้ว บัดนี้ อยู่ระหว่างการพิจารณาของคณะกรรมการคัดเลือกตามมาตรา 35 ในการเจรจาต่อรองกับผู้ยื่นข้อเสนอ ซึ่งคาดว่าจะลงนามในสัญญาได้ภายในเดือนเมษายน 2560
- โครงการรถไฟฟ้าสายสีน้ำเงินส่วนต่อขยาย (ช่วงหัวลำโพง - บางแค และช่วงบางซื่อ - ท่าพระ) คณะกรรมการคัดเลือกของโครงการส่วนต่อขยายและคณะกรรมการกำกับดูแลของโครงการรถไฟฟ้าสายเฉลิมรัชมงคล (ช่วงหัวลำโพง - บางซื่อ) ได้ดำเนินการเจรจาข้อเสนอทางเทคนิคและข้อเสนอทางการเงินการลงทุนจนได้ข้อยุติ และได้มีมติเห็นชอบร่างสัญญาแล้ว โดยอยู่ในขั้นตอนการพิจารณาร่างสัญญา เพื่อนำเสนอความเห็นให้กระทรวงคมนาคมนำเสนอคณะรัฐมนตรีต่อไป
- โครงการทางหลวงพิเศษระหว่างเมือง สายบางปะอิน - นครราชสีมา และสายบางใหญ่ - กาญจนบุรี ปัจจุบันมีความชัดเจนด้านข้อกฎหมายแล้ว ซึ่งคาดว่ากรมทางหลวงจะเสนอโครงการข้างต้นต่อคณะกรรมการ PPP อีกครั้งได้ภายในเดือนมีนาคม 2560
2. มอบหมายให้กระทรวงคมนาคมพิจารณาเสนอโครงการที่จะดำเนินการตามมาตรการ PPP Fast Track เพิ่มเติม รวมทั้ง เสนอระยะเวลาการดำเนินโครงการดังกล่าวให้เป็นไปตามกรอบระยะเวลาการดำเนินโครงการภายใต้มาตรการ PPP Fast Track และแจ้งให้ สคร. ทราบภายในวันที่ 31 มกราคม 2560
นอกจากนี้ คณะกรรมการ PPP ได้เห็นชอบให้โครงการพัฒนาที่ราชพัสดุแปลงหมายเลขทะเบียนที่ กท. 3275 เขตคลองสาน กรุงเทพมหานคร ของกรมธนารักษ์ มูลค่าเงินลงทุนประมาณ 4,616 ล้านบาท ซึ่งเป็นโครงการที่สอดคล้องกับนโยบายของรัฐบาลภายใต้หลักปรัชญาแห่ง “ศาสตร์แห่งพระราชา” และความร่วมมือในรูปแบบประชารัฐ ดำเนินการตามประกาศคณะกรรมการนโยบายการให้เอกชนร่วมลงทุนในกิจการของรัฐ เรื่อง หลักเกณฑ์และวิธีการ
ให้เอกชนร่วมลงทุนในโครงการที่มีวงเงินมูลค่าต่ำกว่าที่กำหนดในมาตรา 23 แห่ง พ.ร.บ. ร่วมลงทุนฯ ปี 2556 พ.ศ. 2559 ตามแนวทางพิจารณากลั่นกรองโครงการขนาดกลาง (โครงการที่มีมูลค่าตั้งแต่ 1,000 ล้านบาทขึ้นไปแต่มีมูลค่าต่ำกว่า 5,000 ล้านบาท) ตามที่คณะอนุกรรมการกลั่นกรองโครงการเสนอ
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1471
