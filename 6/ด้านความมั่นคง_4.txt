รัฐบาลไทย-ข่าวทำเนียบรัฐบาล-รมว.มท. เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2560 สั่งคุมเข้มทุกมาตรการ มุ่งลดปัจจัยเสี่ยงอุบัติเหตุทางถนนในทุกมิติเพื่อดูแลความปลอดภัยให้ประชาชน

วันพฤหัสบดีที่ 29 ธันวาคม 2559
รมว.มท. เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2560 สั่งคุมเข้มทุกมาตรการ มุ่งลดปัจจัยเสี่ยงอุบัติเหตุทางถนนในทุกมิติเพื่อดูแลความปลอดภัยให้ประชาชน
รมว.มท. เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2560
สั่งคุมเข้มทุกมาตรการ มุ่งลดปัจจัยเสี่ยงอุบัติเหตุทางถนนในทุกมิติ เพื่อดูแลความปลอดภัยให้ประชาชน
วันนี้ (29 ธ.ค.59) เวลา 10.00 น. ณ ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะประธานกรรมการและผู้อำนวยการศูนย์อำนวยการความปลอดภัยทางถนน เป็นประธานพิธีเปิดศูนย์อำนวยการป้องกันและลดอุบัติเหตุทางถนนประจำปี 2560เพื่อขับเคลื่อนการสร้างความปลอดภัยทางถนน ภายใต้แนวคิด "ขับรถมีน้ำใจ รักษาวินัยจราจร" เน้นการบูรณาการในรูปแบบประชารัฐ และการบริหารจัดการในมิติเชิงพื้นที่ มีการบังคับใช้กฎหมายและเพิ่มความเข้มข้นในการจัดตั้งจุดตรวจ ด่านตำรวจ และจุดบริการบนเส้นทางสายต่างๆ ทั้งสายหลัก และสายรอง ควบคู่กับการดำเนินการด้านมาตรการสังคม เพื่อคุมเข้มพฤติกรรมเสี่ยงของผู้ใช้รถใช้ถนน เพื่อให้การดำเนินงานป้องกันและลดอุบัติเหตุทางถนนเกิดผลสัมฤทธิ์อย่างเป็นรูปธรรม และประชาชนได้เดินทางสัญจรอย่างปลอดภัยและมีความสุขในช่วงเทศกาลปีใหม่
โอกาสนี้ รัฐมนตรีว่าการกระทรวงมหาดไทย ได้มอบนโยบายในการดำเนินงานให้กับศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2560 โดยกล่าวว่า วันนี้ทุกฝ่ายได้มีการเตรียมพร้อมในการดำเนินการตามแผนป้องกันและลดอุบัติเหตทางถนนที่ได้กำหนดไว้ ซึ่งในช่วงเทศกาลปีใหม่ของทุกปีจะมีประชาชนเดินทางกลับภูมิลำเนาหรือท่องเที่ยวในสถานที่ต่างๆ เป็นจำนวนมาก ทำให้มีผู้บาดเจ็บและเสียชีวิตจากอุบัติเหตุทางถนนเพิ่มสูงขึ้น และยังเป็นช่วงที่มีสถิติอุบัติเหตุทางถนนสูงกว่าช่วงปกติ นายกรัฐมนตรีมีความห่วงใยเรื่องดังกล่าวและได้ให้ความสำคัญในการป้องกันและการเตรียมความพร้อมเพื่อดูแลประชาชนในช่วงเทศกาล เพื่อลดปัญหาอุบัติเหตุทางถนนที่อาจจะเกิดขึ้น โดยเฉพาะในช่วงปีใหม่ให้เพิ่มความเข้มงวดกวดขันให้มากขึ้น เพื่อให้พี่น้องประชาชนได้รับความปลอดภัยในการเดินทาง
สำหรับการดำเนินการป้องกันและลดอุบัติเหตุทางถนนในช่วงเทศกาลปีใหม่ 2560 นี้ ศูนย์อำนวยการความปลอดภัยทางถนน (ศปถ.) โดยความร่วมมือของกระทรวงมหาดไทย กรมป้องกันและบรรเทาสาธารณภัย และหน่วยงานภาคีเครือข่ายได้บูรณาการขับเคลื่อนการป้องกันและลดอุบัติเหตุทางถนนในช่วงเทศกาลปีใหม่ โดยเฉพาะช่วงควบคุมเข้ม ระหว่างวันที่ 29 ธันวาคม 2559 - 4 มกราคม 2560 ภายใต้แนวคิด “ขับรถมีน้ำใจ รักษาวินัยจราจร” เน้นบูรณาการการทำงานในรูปแบบประชารัฐ และการบริหารจัดการในมิติเชิงพื้นที่ (Area Approach) โดยจะดำเนินการคุมเข้มในทุกมาตรการ เพื่อลดปัจจัยเสี่ยงที่เป็นสาเหตุสำคัญของการเกิดอุบัติเหตุทางถนนให้ครอบคลุมในทุกมิติ เช่น ด้านกายภาพ ให้องค์กรปกครองส่วนท้องถิ่นจัดให้มีถนนปลอดภัย ตามมาตรการ "1ท้องถิ่น 1ถนนปลอดภัย" และแก้ไขจุดเสี่ยงอุบัติเหตุ โดยเฉพาะจุดตัดรถไฟ ทางร่วม ทางแยก และสภาพแวดล้อมริมทางให้มีความปลอดภัย ด้านยานพาหนะ คุมเข้มมาตรฐานความปลอดภัยของยานพาหนะ โดยเฉพาะรถโดยสารสาธารณะ และขอความร่วมมือผู้ประกอบการขนส่งรถบรรทุกหยุดกิจการในช่วงเทศกาล และส่งเสริมการตรวจสอบสภาพรถก่อนการเดินทาง ด้านการใช้รถใช้ถนน เน้นการประชาสัมพันธ์สถานการณ์อุบัติเหตุ และการจัดตั้งด่านจุดตรวจ จุดพักรถ และจุดบริการตามเส้นทางสายต่างๆ เพื่ออำนวยความสะดวกในการเดินทางแก่ประชาชน ด้านการบังคับใช้กฎหมาย เข้มงวดกวดขันผู้ขับขี่ที่มีพฤติกรรมเสี่ยงอุบัติเหตุ คุมเข้มการจำหน่าย การดื่ม และการเข้าถึงเครื่องดื่มแอลกอฮอล์ให้เป็นไปตามที่กฎหมายกำหนด เน้นการตรวจวัด แอลกอฮอล์ และกวดขันการขับรถเร็ว
ด้านการช่วยเหลือหลังเกิดอุบัติเหตุ มีการบูรณาการเตรียมพร้อมระบบบริการแพทย์ฉุกเฉินให้เข้าถึงจุดเกิดเหตุ และส่งต่อผู้ประสบเหตุอย่างรวดเร็ว ด้านมาตรการสังคม มีการส่งเสริมการจัดกิจกรรมทางศาสนา "1อำเภอ1กิจกรรม" และรณรงค์การใช้รถใช้ถนนอย่างปลอดภัย รวมทั้งยังได้เน้นย้ำให้ทุกหน่วยงานที่เกี่ยวข้องและจังหวัดบูรณาการการทำงานในพื้นที่ร่วมกัน โดยมีการบังคับใช้กฎหมายที่เกี่ยวข้องอย่างเข้มงวด เน้นความเข้มแข็งของสังคมและชุมชน และ ให้ครอบคลุมถึงการดูแลด้านความปลอดภัยทางน้ำ โดยการคุมเข้มความปลอดภัยของท่าเรือ โป๊ะเทียบเรือ เรือโดยสาร โดยตรวจสอบให้อยู่ในสภาพมั่นคงแข็งแรง พร้อมจัดเจ้าหน้าที่ดูแลประจำจุดเสี่ยง และจัดเตรียมเครื่องมือและอุปกรณ์ความปลอดภัยให้พร้อมใช้งาน เพื่อให้การช่วยเหลือกรณีประสบอุบัติเหตุได้อย่างทันท่วงที
นอกจากนี้ ในช่วงเทศกาลปีใหม่ในพื้นที่ต่างๆ ได้จัดกิจกรรม “สวดมนต์ข้ามปี” และการทำดีเพื่อพ่อ “เลิกดื่ม เลิกขับเร็ว ร่วมใจใส่หมวกนิรภัย” เพื่อถวายเป็นพระราชกุศล แด่พระบาทสมเด็จพระปรมินทรมหาภูมิพลอดุลยเดช และถวายพระพร แด่สมเด็จพระนางเจ้าสิริกิติ์ พระบรมราชินีนาถ และเพื่อถวายความจงรักภักดี แด่สมเด็จพระเจ้าอยู่หัว มหาวชิราลงกรณ บดินทรเทพยวรางกูร และขอเชิญชวนพี่น้องประชาชนเข้าร่วมกิจกรรมดังกล่าว เพื่อเป็นสิริมงคล เสริมบารมีให้แก่ตนเองและครอบครัว
สุดท้ายนี้ รัฐมนตรีว่าการกระทรวงมหาดไทย ยังได้เน้นย้ำถึงการทำงานของข้าราชการและพนักงานปกครองท้องที่ และท้องถิ่น ซึ่งปฏิบัติหน้าที่อยู่ทั่วทุกหมู่บ้าน ตำบล อำเภอ และจังหวัด ให้ช่วยกันดูแลและร่วมกันแก้ไขปัญหาในพื้นที่ที่เกิดจากอุบัติเหตุ โดยเฉพาะสาเหตุจากการดื่มสุรา แล้วขับขี่ยานพาหนะ ถ้างดดื่มสุราแล้วขับยานพาหนะ หรือไม่ขับรถเร็ว อุบัติเหตุก็จะลดลงอย่างแน่นอน รวมทั้งได้ฝากไปถึงพี่น้องประชาชนว่าแม้เราจะมีมาตรการอย่างไร ที่สำคัญคือประชาชนต้องมีวัฒนธรรมในการใช้รถใช้ถนน ปฏิบัติตามกฎจราจรอย่างเคร่งครัด และต้องมีน้ำใจเอื้อเฟื้อต่อกันบนท้องถนนด้วย จากนั้นได้อวยพรและให้กำลังใจผู้ปฏิบัติงานทุกท่าน ให้มีความพร้อมในการปฏิบัติงานอย่างเข้มแข็ง เชื่อมั่นว่าความร่วมมือในการดำเนินงานในครั้งนี้ของทุกหน่วยงานจะเป็นพลังสำคัญในการขับเคลื่อนการป้องกันและลดอุบัติเหตุทางถนนให้เกิดผลอย่างเป็นรูปธรรม เพื่อรักษาชีวิตและทรัพย์สินของพี่น้องประชาชน และขอให้เทศกาลปีใหม่นี้เป็นเทศกาลแห่งความสุขและความปลอดภัยของคนไทยทุกคน.
ครั้งที่ 250/2559

ที่มา : http://www.thaigov.go.th/news/contents/details/1156
