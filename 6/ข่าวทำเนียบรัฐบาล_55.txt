รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เป็นประธานการประชุมคณะกรรมการกองทุนฟื้นฟูและพัฒนาเกษตรกร ครั้งที่ 1/2560

วันพฤหัสบดีที่ 19 มกราคม 2560
รอง นรม.พล.อ.อ.ประจินฯ เป็นประธานการประชุมคณะกรรมการกองทุนฟื้นฟูและพัฒนาเกษตรกร ครั้งที่ 1/2560
พลอากาศเอก ประจิน จั่นตอง รองนายกรัฐมนตรีเป็นประธานการประชุมคณะกรรมการกองทุนฟื้นฟูและพัฒนาเกษตรกร ครั้งที่ 1/2560 ซึ่งมีสาระสำคัญของการประชุมฯ ดังนี้
วันนี้ (18 มกราคม 2560) เวลา 13.30 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรีเป็นประธานการประชุมคณะกรรมการกองทุนฟื้นฟูและพัฒนาเกษตรกร ครั้งที่ 1/2560 ซึ่งมีสาระสำคัญของการประชุมฯ ดังนี้
ประธานได้แจ้งให้ที่ประชุมทราบว่า การประชุมในวันนี้ถือเป็นนิมิตหมายที่ดีในการช่วยแก้ไขปัญหาให้กับเกษตรกรทุกกลุ่มให้สามารถได้รับการช่วยเหลือผ่านระบบและหลักเกณฑ์ของกองทุนฟื้นฟูและพัฒนาเกษตรกรพร้อมกล่าวขอบคุณคณะกรรมการทุกคนที่มีบทบาทสำคัญในการแสดงความคิดเห็นที่เป็นประโยชน์ในการสนับสนุนและช่วยเหลือและพัฒนาเกษตรกรโดยผ่านกองทุนฟื้นฟูฯ ให้สามารถช่วยเหลือตนเองได้เพื่อความมั่นคงในการประกอบอาชีพเกษตรกรรมอย่างยั่งยืนต่อไป
พร้อมกันนี้ ที่ประชุมได้พิจารณาและมีมติเห็นชอบร่างระเบียบคณะกรรมการกองทุนฟื้นฟูและพัฒนาเกษตรกรว่าด้วยหลักเกณฑ์ วิธีการและเงื่อนไขในการโอนทรัพย์สินที่ใช้เป็นหลักประกันการชำระหนี้ และการเช่า เช่าซื้อ หรือซื้อทรัพย์คืนไปจากกองทุน พ.ศ. .... ตลอดจนมีมติเห็นชอบร่างระเบียบคณะกรรมการกองทุนฟื้นฟูและพัฒนาเกษตรกรว่าด้วยหลักเกณฑ์ วิธีการ และเงื่อนไขในการชำระหนี้ให้แก่เจ้าหนี้ของเกษตรกร    พ.ศ. .... โดยทั้ง 2 ร่างระเบียบดังกล่าวจะทำให้การแก้ไขปัญหาความเดือดร้อนของเกษตรกรโดยเฉพาะด้านหนี้สินจากการประกอบอาชีพเกษตรกรรมได้รับการพัฒนาศักยภาพให้มีความมั่นคงตลอดจนสามารถบริหารจัดการหนี้สินได้อย่างเป็นระบบ โดยมีสำนักงานคณะกรรมการกองทุนฟื้นฟูและพัฒนาเกษตรกรกำกับดูแลอย่างใกล้ชิด
ตอนท้ายของการประชุม ได้มีมติเห็นชอบรายชื่อทะเบียนหนี้เกษตรกรที่ยื่นขอขึ้นทะเบียนฯ จำนวน 67 จังหวัด รวมทั้งสิ้น 2,924 ราย (6,134 บัญชี) คิดเป็นวงเงิน 2,368,688,114 บาท ตามที่คณะกรรมการจัดการหนี้ของเกษตรกรได้อนุมัติรับรองแล้ว ซึ่งเป็นไปตามพระราชบัญญัติกองทุนฟื้นฟูและพัฒนาเกษตรกร พ.ศ. 2542 แก้ไขเพิ่มเติม (ฉบับที่ 2) พ.ศ. 2544
---------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1404
