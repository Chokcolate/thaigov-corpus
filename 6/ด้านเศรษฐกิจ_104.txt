รัฐบาลไทย-ข่าวทำเนียบรัฐบาล-กระทรวงเกษตรฯ เผยแผนดำเนินงานตามมาตรการในการแก้ไข

วันพฤหัสบดีที่ 19 มกราคม 2560
กระทรวงเกษตรฯ เผยแผนดำเนินงานตามมาตรการในการแก้ไข
กระทรวงเกษตรและสหกรณ์ เผยแผนดำเนินงานตามมาตรการในการแก้ไขปัญหาการครอบครองที่ดินในเขตปฏิรูปที่ดินเพื่อเกษตรกรรมโดยมิชอบด้วยกฎหมายปี 60 เดินหน้าจัดที่ดินให้เกษตรกรผู้ยากไ
พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า หลังจากที่ พล.อ.ประยุทธ์ จันทร์โอชา นายกรัฐมนตรี ได้พิจารณาออกคำสั่งหัวหน้าคณะรักษาความสงบแห่งชาติที่ 36/2559 ลงวันที่ 5 กรกฎาคม 2559 เรื่องมาตรการในการแก้ไขปัญหาการครอบครองที่ดินในเขตปฏิรูปที่ดินเพื่อเกษตรกรรมโดยมิชอบด้วยกฎหมาย นั้น ส.ป.ก. ได้บังคับใช้ใน 3 กรณี โดยมีเป้าหมายจำนวน 438 แปลง เนื้อที่ 443,501 ไร่ ใน 28 จังหวัด ดังนี้
กรณีที่ 1 ที่ดินที่ยังไม่เข้าสู่กระบวนการปฏิรูปที่ดินที่มีเนื้อที่ตั้งแต่ 500 ไร่ ขึ้นไป เป้าหมาย 431 แปลง เนื้อที่ 437,145 ไร่ ใน 27 จังหวัด
กรณีที่ 2 ที่ดินที่คณะกรรมการปฏิรูปที่ดินจังหวัดมีมติให้เกษตรกรผู้ได้รับการจัดที่ดินสิ้นสิทธิ เข้าทำประโยชน์แล้ว และครอบครองโดยบุคคลที่มิใช่รับการจัดที่ดินที่มีเนื้อที่ตั้งแต่ 100 ไร่ ขึ้นไป เป้าหมาย 2 แปลง เนื้อที่ 448 ไร่ ใน 2 จังหวัด
กรณีที่ 3 ที่ดินที่ศาลพิพากษาถึงที่สุดให้ส่งมอบแก่สำนักงานการปฏิรูปที่ดินเพื่อเกษตรกรรมแล้ว และมีเนื้อที่ตั้งแต่ 500 ไร่ ขึ้นไป เป้าหมาย 5 แปลง เนื้อที่ 5,908 ไร่ ใน 3 จังหวัด
“ผลการดำเนินการยึดคืน เป็นที่ดิน ส.ป.ก. เนื้อที่ 310,167 ไร่ คืนให้ผู้ครอบครองเดิมเนื่องจากมีหลักฐานการครอบครองตามประมวลกฎหมายที่ดิน เช่น น.ส.3, น.ส.3ก เนื้อที่ 126,919 ไร่ และส่งให้สำนักงานกฤษฎีกาพิจารณาให้ความชัดเจนสถานะของที่ดินว่าอยู่ในเขตปฏิรูปที่ดินหรือเขตป่าไม้ 6,415 ไร่ ซึ่งอยู่ในจังหวัดชุมพร”
ด้านนายสมปอง อินทร์ทอง เลขาธิการ ส.ป.ก. กล่าวเพิ่มเติมว่า “ในปี 2560 นี้ ส.ป.ก. มีแผนการดำเนินการพัฒนาในที่ดินที่ยึดคืนมาได้  คือ 1) พัฒนาปรับปรุงที่ดินให้มีความพร้อมเพื่อส่งมอบให้ คทช. นำไปจัดที่ดินให้เกษตรกรผู้ยากไร้ในรูปแบบสหกรณ์การเกษตรต่อไป คาดว่าจะดำเนินการให้แล้วเสร็จภายในปี 60 ในเนื้อที่ 1 แสนไร่ โดยมีหน่วยงานในสังกัดกระทรวงเกษตรและสหกรณ์และหน่วยงานทหารร่วมดำเนินการในพื้นที่ ระยะแรก จะดำเนินการจัดที่ดินในพื้นที่ 3 หมื่นไร่ ให้แล้วเสร็จภายในเดือนเมษายน 2560 ระยะที่สอง ที่เหลือ 7 หมื่นไร่ จะดำเนินการจัดที่ดินให้แล้วเสร็จภายในเดือนกันยายน 2560 รวมทั้งการฝึกอาชีพให้เกษตรกรที่ได้รับการจัดสรรที่ดินให้แล้วเสร็จภายในเดือนกันยายน 2560 โดยใช้เงินงบประมาณและเงินกองทุนปฏิรูปที่ดินเพื่อเกษตรกรรม 2) จัดที่ดินให้เกษตรกรผู้ครอบครองอยู่เดิมตามสิทธิและระเบียบกฎหมายที่เกี่ยวข้อง ส.ป.ก.จะเร่งดำเนินการให้แล้วเสร็จภายในเดือนมิถุนายน 2560 และสามารถมอบหนังสืออนุญาตให้เข้าทำประโยชน์ในเขตปฏิรูปที่ดิน หรือ ส.ป.ก.4-01 ให้เกษตรกรได้ภายในเดือนสิงหาคม 2560 ทั้งนี้ แปลงที่ดินอื่น ๆ ที่ยึดคืนมาได้ ส.ป.ก. นำมาพัฒนาจัดสรร ดังนี้
1. แปลงคุณเพียงใจ  หาญพาณิชย์ จังหวัดกาญจนบุรี เนื้อที่ 1,223 ไร่ จะสามารถจัดที่ดินให้สถาบันเกษตรกรได้ภายในเดือนมีนาคม 2560 โดยใช้เงินงบประมาณเหลือจ่ายปี 2559
2. แปลงสวนส้ม จังหวัดเชียงใหม่ เนื้อที่ 5,958 ไร่ จะสามารถจัดที่ดินให้สถาบันเกษตรกรได้ภายในเดือนมีนาคม 2560 โดยใช้เงินกองทุนปฏิรูปที่ดินเพื่อเกษตรกรรม
3. แปลงนายชูเกียรติ  ตั้งพงศ์ปราชญ์ จังหวัดนครราชสีมา เนื้อที่ 1,028 ไร่ จะสามารถจัดที่ดินให้สถาบันเกษตรกรได้ภายในเดือนมีนาคม 2560 โดยใช้เงินงบประมาณเหลือจ่ายปี 2559
4. แปลงพล.ต.ต.ชาลี เภกะนันท์ จังหวัดนครราชสีมา เนื้อที่ 536 ไร่ จะสามารถจัดที่ดินให้สถาบันเกษตรกรได้ภายในเดือนเมษายน 2560 โดยจะขอเงินงบประมาณและเงินกองทุนปฏิรูปที่ดินเพื่อเกษตรกรรม
5. แปลงนายสุทัศน์  คุณรักพงศ์  จังหวัดสุราษฎร์ธานี เนื้อที่ 1,160 ไร่ จะสามารถจัดที่ดินให้สถาบันเกษตรกรได้ภายในเดือนเมษายน 2560 โดยใช้เงินงบประมาณเหลือจ่ายปี 2559
6. แปลง บจก.รวมชัยบุรีปาล์มทอง จังหวัดสุราษฎร์ธานี เนื้อที่ 1,749 ไร่ จะสามารถจัดที่ดินให้สถาบันเกษตรกรได้ภายในเดือนเมษายน 2560 โดยจะขอเงินงบประมาณและเงินกองทุนปฏิรูปที่ดินเพื่อเกษตรกรรม
ในกรณีแปลงของ พล.ต.ต.ชาลี เภกะนันท์ จังหวัดนครราชสีมา รมว.เกษตรและสหกรณ์ มีนโยบายให้จัดทำเป็นศูนย์การเรียนรู้ ฝึกอบรมเกษตรกร โดย ส.ป.ก. จัดให้เกษตรกรส่วนหนึ่งเข้าทำประโยชน์ในพื้นที่ส่วนหนึ่ง และให้เกษตรกรภายนอกเข้ามาทดลองทำจริง ฝึกอบรม และเรียนรู้ในพื้นที่อีกส่วนหนึ่ง
--
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th

ที่มา : http://www.thaigov.go.th/news/contents/details/1396
