รัฐบาลไทย-ข่าวทำเนียบรัฐบาล-ก้าวใหม่ชาว วท. เปิดบ้านต้อนรับ รมว.วท. คนใหม่อย่างอบอุ่น

วันอังคารที่ 27 ธันวาคม 2559
ก้าวใหม่ชาว วท. เปิดบ้านต้อนรับ รมว.วท. คนใหม่อย่างอบอุ่น
ก้าวใหม่ชาว วท. เปิดบ้านต้อนรับ รมว.วท. คนใหม่อย่างอบอุ่น
วันที่ 21 ธันวาคม 2559 ณ กระทรวงวิทยาศาสตร์และเทคโนโลยี/ ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เดินทางเข้าปฏิบัติงานวันแรก โดยมี รศ.นพ.สรนิต ศิลธรรม คณะผู้บริหาร ข้าราชการและพนักงานกระทรวงวิทยาศาสตร์และเทคโนโลยีให้การต้อนรับอย่างอบอุ่น
เมื่อเวลา 8.20 น. ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยีเดินทางมาถึง กระทรวงวิทยาศาสตร์และเทคโนโลยี ได้สักการะพระบรมราชานุสาวรีย์ พระบาทสมเด็จพระจอมเกล้าเจ้าอยู่หัว รัชกาลที่ 4 พระบิดาแห่งวิทยาศาสตร์ไทย และสักการะศาลพระภูมิบริเวณด้านหน้าอาคารกรมวิทยาศาสตร์บริการ หลังจากนั้นเดินทางเข้าสู่อาคารพระจอมเกล้า ลงนามไว้อาลัยแด่พระบาทสมเด็จพระปรมินทรมหาภูมิพลอดุลยเดช บริเวณโถงด้านหน้า ไหว้พระพุทธรูป ณ โต๊ะหมู่บูชาและลงนามในหนังสือเข้ารับตำแหน่งรัฐมนตรีว่าการกระทรวงวิทยาศาสตร์และเทคโนโลยี ณ ห้องทำงานรัฐมนตรี ภายหลังเสร็จสิ้นพิธีต่างๆ ได้เข้าร่วมประชุมมอบนโยบายผู้บริหารกระทรวงวิทยาศาสตร์และเทคโนโลยีเนื่องในโอกาสเข้ารับตำแหน่งเป็นภารกิจแรก
รศ.นพ.สรนิต ศิลธรรม ได้กล่าวต้อนรับท่านรัฐมนตรีคนใหม่ของกระทรวงวิทยาศาสตร์และเทคโนโลยี พร้อมนำคณะผู้บริหารมอบดอกไม้แสดงความยินดีและต้อนรับการรับตำแหน่งรัฐมนตรีว่าการกระทรวงวิทยาศาสตร์และเทคโนโลยีคนล่าสุด หลังจากนั้น รศ.นพ.สรนิต ได้นำเสนอภาพรวมของกระทรวง วิสัยทัศน์ โครงสร้างของกระทรวง ภารกิจของแต่ละหน่วยงาน ซึ่งประกอบไปด้วย 14 หน่วยงานในสังกัดกระทรวงวิทยาศาสตร์และเทคโนโลยี ซึ่งผู้บริหารแต่ละหน่วยงานได้นำเสนอหน้าที่และความมุ่งหมายของแต่ละหน่วยงาน ทั้งนี้การดำเนินงานต่างๆจะปรับเปลี่ยนไปในทิศทางใดจะนำเสนอกับท่าน รมว.วท. ในการประชุมครั้งถัดไป
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า นโยบายของกระทรวงวิทยาศาสตร์และเทคโนโลยีจะดำเนินการตามที่ท่านรัฐมนตรี พิเชฐ ดุรงคเวโรจน์ รมว.วท. คนเก่า ได้มอบหมายไว้อย่างต่อเนื่อง โดยให้ยึดยุทธศาสตร์ 20 ปี Thailand 4.0 โดยเน้นในเรื่องการใช้ปัญญา การใช้ความรู้ และการนำนวัตกรรม งานวิจัยต่างๆเข้าไปสร้างคุณค่าทางด้านเศรษฐกิจ เกษตรกรรม การบริการ โดยเชื่อมโยงกับภาคอุตสาหกรรม ส่วนที่เหลือจะเป็นงานด้านกิจกรรมต่างๆ ซึ่งจะมีการบูรณาการให้ได้ผลมากยิ่งขึ้นไป การทำงานด้านการศึกษา การให้ทุน จะยังมีการดำเนินการต่อไป และจะคำนึงถึงการพัฒนา Startup ภาคการผลิต ในการนำเอานวัตกรรมไปใช้ในธุรกิจผู้ประกอบการใหม่ๆ เพื่อสร้างเด็กรุ่นใหม่ให้สนใจวิทยาศาสตร์และเทคโนโลยีและกระจายผลไปสู่ต่างจังหวัดมากยิ่งขึ้น
ดร.อรรชกา สีบุญเรือง กล่าวต่อไปว่า ท่านนายกฯ ย้ำอยู่เสมอว่า ทุกกระทรวงต้องให้ความสำคัญกับการขับเคลื่อนงบประมาณปี 2560 ต้องเร่งทำงานให้สอดคล้องกับยุทธศาสตร์มากยิ่งขึ้น เพื่อนำไปสู่การขับเคลื่อนงบประมาณปี 2560 ซึ่งเป็นปีแรกแห่งการปฏิรูปยุทธศาสตร์ประเทศชาติ อาทิ SMEs OTOP และ Stratup การพัฒนาศักยภาพอุตสาหกรรม เป็นเรื่องที่รัฐบาลให้ความสำคัญมาก งบประมาณปี 60 จึงต้องเข้าไปช่วยผู้ประกอบการต่างๆ  ในการนำนวัตกรรมเข้าไปพัฒนาผู้ประกอบการใหม่ๆ รวมทั้ง S-curve เก่าต้องดึงออกมาให้ชัด ไม่ว่าจะเป็น เกษตร อาหาร ยานยนต์ รถยนต์ไฟฟ้า ซึ่งท่านนายกฯได้ให้กระทรวงวิทยาศาสตร์และเทคโนโลยีและกระทรวงอุตสาหกรรมเป็นผู้พัฒนา
นอกจากนี้ ดร.อรรชกา กล่าวว่า กระทรวงวิทยาศาสตร์และเทคโนโลยี จะทำงานใกล้ชิดกับกระทรวงอุตสาหกรรม เพื่อตอบสนองความต้องการของภาคอุตสาหกรรมในการพัฒนาและตอบโจทย์ต่อประชาชนให้มากที่สุด เนื่องจากรัฐบาลอยู่ได้ด้วยประชาชน เราจึงต้องคำนึงถึงประชาชนในทุกระดับชั้น และบูรณาการให้ครอบคลุมทั่วทั้งประเทศ
ข่าวโดย : นายปวีณ  ควรแย้ม
ภาพโดย : นางสาวพจนพร แสงสว่าง,นายธนฉัตร มาลาเจริญ นายสุเมธ บุญเอื้อ
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร.02 333 3728 – 3732  โทรสาร 02 333 3834
E-mail : pr@most.go.th  Facebook : sciencethailand

ที่มา : http://www.thaigov.go.th/news/contents/details/1123
