รัฐบาลไทย-ข่าวทำเนียบรัฐบาล-รมว.วท. ร่วมเปิดงานวันเด็ก 60 พร้อมยก Space Inspirium เป็นแหล่งเรียนรู้แห่งใหม่ของไทย

วันพฤหัสบดีที่ 26 มกราคม 2560
รมว.วท. ร่วมเปิดงานวันเด็ก 60 พร้อมยก Space Inspirium เป็นแหล่งเรียนรู้แห่งใหม่ของไทย
รมว.วท. ร่วมเปิดงานวันเด็ก 60 พร้อมยก Space Inspirium เป็นแหล่งเรียนรู้แห่งใหม่ของไทย
วันที่ 14 มกราคม 2560 เวลา 09.00 น. ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี พร้อมคณะได้เดินทางมาเป็นประธานเปิดงานวันเด็กแห่งชาติ ประจำปี 2560 ณ อุทยานรังสรรค์นวัตกรรมอวกาศ สำนักงานพัฒนาเทคโนโลยีอวกาศและภูมิสารสนเทศ หรือ GISTDA อำเภอศรีราชา จังหวัดชลบุรี  พร้อมต้อนรับเยาวชนไทย เข้าชมแหล่งเรียนรู้ด้านอวกาศ (Space Inspirium) ซึ่งเปิดให้เข้าชมฟรีระหว่างวันที่ 13 - 15 มกราคม 2560 เนื่องในวันเด็กแห่งชาติ
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เปิดเผยว่า หนึ่งในนโยบายสำคัญด้านวิทยาศาสตร์ของรัฐบาลชุดนี้ก็คือ การสร้างแรงบันดาลด้านวิทยาศาสตร์ให้กับคนในสังคม โดยเฉพาะเด็กและเยาวชน ซึ่งถือเป็นทรัพยากรบุคคลที่ประมาณค่ามิได้ของประเทศชาติ การจัดกิจกรรมวิทยาศาสตร์ของหน่วยงานภาครัฐ เป็นการส่งเสริมให้เด็กและเยาวชนมีความรู้ ความเข้าใจ ความคิดสร้างสรรค์ ถือเป็นกระบวนการสำคัญในการพัฒนาทรัพยากรมนุษย์ และเป็นการปลูกฝังเจตคติและแนวความคิดที่มีเหตุผลให้เกิดขึ้นแก่เยาวชนไทย ให้มีพื้นฐานในการพัฒนาความสามารถด้านวิทยาศาสตร์ในอนาคต โดยแหล่งเรียนรู้ด้านอวกาศ หรือ Space Inspirium ของ GISTDA ถือเป็นแหล่งเรียนรู้ที่สร้างแรงบันดาลใจและจุดประกายความคิดด้านวิทยาศาสตร์ให้กับเด็กและเยาวชนแห่งแรกและแห่งเดียวของประเทศไทย รวมไปถึงความรู้ในการใช้ประโยชน์จากเทคโนโลยีภูมิสารสนเทศในด้านต่างๆ อาทิ ด้านการเกษตรกรรม ด้านการวางผังเมือง และป้องกันภัยพิบัติ เป็นต้น
ดร.อรรชกา กล่าวต่อว่า กระทรวงวิทยาศาสตร์ฯได้ร่วมกับหน่วยงานต่างๆภายใต้สังกัดกระทรวงฯ จัดงานวันเด็กขึ้น 2560โดยมีวัตถุประสงค์หลักคือการสร้างแรงบันดาลใจให้แก่เยาวชนที่เข้าร่วมกิจกรรม โดยที่เยาวชนเหล่านี้จะรับความบันเทิงสนุกสนาน และได้รับความรู้เชิงวิทยาศาสตร์ และยังหวังกระตุ้นให้เยาวชนไทยใส่ใจเรื่องวิทยาศาสตร์และเทคโนโลยีมากขึ้น เพื่อหวังให้ประเทศไทยก้าวเข้าสู่ไทยแลนด์ 4.0 นับเป็นอีกบทบาทสำคัญของกระทรวงวิทยาศาสตร์ฯที่จะต้องทำหน้าที่สนับสนุนหรือผลักดันให้เยาวชนและสังคมไทยตระหนักถึงความสำคัญทางด้านวิทยาศาสตร์และเทคโนโลยี
ทางด้าน ดร.อานนท์ สนิทวงศ์ ณ อยุธยา ผู้อำนวยการ GISTDA กล่าวว่า GISTDA ได้เล็งเห็นความสำคัญของการสร้างแหล่งเรียนรู้ด้านอวกาศ หรือ Space Inspirium เพื่อให้เยาวชนและประชาชนทั่วไปได้เข้ามาร่วมเรียนรู้ เพื่อปลูกฝังจินตนาการทางด้านอวกาศให้เกิดขึ้น เนื่องจากปัจจุบันเทคโนโลยีอวกาศเข้ามามีบทบาทในชีวิตประจำวันมากขึ้น ประกอบกับปัจจุบันหลายประเทศทั่วโลกได้ให้ความสำคัญกับเรื่องดังกล่าว ดังนั้น การที่ประเทศไทยมี Space Inspirium ถือเป็นจุดเริ่มต้นของการสร้างความตระหนักให้เยาวชนและประชาชนทั่วไปหันมาให้ความสำคัญ และมีส่วนร่วมในการพัฒนาเทคโนโลยีอวกาศของประเทศ โดยในปี 2560 นี้ Space Inspirium ได้มีการพัฒนาและเสริมสร้างองค์ความรู้ด้านวิทยาศาสตร์เพิ่มเติม ในส่วนของ ห้องจำลองการควบคุมดาวเทียม ห้องจำลองพื้นผิวดาวอังคาร ภาพดาวเทียมปูพื้น 3 มิติ รวมถึงนำอุปกรณ์และเครื่องมือที่ทันสมัยมาไว้ใน Space Inspirium อย่างต่อเนื่อง เพื่อสร้างให้เกิดเป็นแหล่งรวมความรู้ทางด้านอวกาศที่หลากหลาย โดย GISTDA ได้เปิดโอกาสให้เยาวชนและประชาชนทั่วไป เข้าชมฟรี ตั้งแต่วันที่ 13 มกราคม – 15 มกราคม 2560 ณ Space Inspirium ภายในพื้นที่อุทยานรังสรรค์นวัตกรรมอวกาศ GISTDA อำเภอศรีราชา จังหวัดชลบุรี สามารถสอบถามรายละเอียดเพิ่มเติมได้ที่หมายเลขโทรศัพท์ 033-005-835, 098-137-2357, 098-893-8824 หรือ ติดต่อทางEmail: Spaceinspirium@gistda.or.th
ที่มาข้อมูล : ฝ่ายประชาสัมพันธ์ สำนักงานพัฒนาเทคโนโลยีอวกาศและภูมิสารสนเทศ
ข่าวโดย : นางสาวชลธิชา แสงเทียนสุวรรณ
ภาพโดยและวีดิโอ : นายภูมินทร์ ปั้นเล็ก,นางสาวศิริลักษณ์ สิกขะบูรณะ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 131

ที่มา : http://www.thaigov.go.th/news/contents/details/1483
