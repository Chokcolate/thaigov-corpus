รัฐบาลไทย-ข่าวทำเนียบรัฐบาล-รมว.วท. เป็นประธานการประชุมเตรียมการจัดทำร่างแผนการขับเคลื่อนและปฏิรูประบบวิจัยฯ ครั้งที่ 2

วันพฤหัสบดีที่ 19 มกราคม 2560
รมว.วท. เป็นประธานการประชุมเตรียมการจัดทำร่างแผนการขับเคลื่อนและปฏิรูประบบวิจัยฯ ครั้งที่ 2
ประชุมเตรียมการจัดทำร่างแผนการขับเคลื่อนและปฏิรูประบบวิจัยแบบบูรณาการของประเทศและกรอบยุทธศาสตร์การวิจัยและนวัตกรรมแห่งชาติ 20 ปี ครั้งที่ 2
9 มกราคม 2560 / สภานโยบายวิจัยและนวัตกรรมแห่งชาติ (นวนช.) ประชุมเตรียมการจัดทำร่างแผนการขับเคลื่อนและปฏิรูประบบวิจัยแบบบูรณาการของประเทศและกรอบยุทธศาสตร์การวิจัยและนวัตกรรมแห่งชาติ 20 ปี ครั้งที่ 2 โดยมี ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เป็นประธานการประชุม ณ ห้องประชุมชั้น 4 อาคารพระจอมเกล้า กระทรวงวิทยาศาสตร์และเทคโนโลยี
ฝ่ายเลขานุการ ได้นำเสนอแนวทางการจัดทำร่างแผนการขับเคลื่อนและปฏิรูประบบพิจารณามาตรการแบบบูรณาการของประเทศใน ประชุมเตรียมการจัดทำร่างแผนการขับเคลื่อนและปฏิรูประบบวิจัยแบบบูรณาการของประเทศและกรอบยุทธศาสตร์การวิจัยและนวัตกรรมแห่งชาติ 20 ปี ครั้งที่ 1 เมื่อวันที่ 26 ธันวาคม 2559 โดยที่ประชุมมีมติเห็นชอบแนวทางการจัดทำร่างแผนการขับเคลื่อนและปฏิรูประบบวิจัยและนวัตกรรมแบบบูรณาการของประเทศ โดยให้ฝ่ายเลขานุการฯ ดำเนินการปรับปรุงใน 3 ประเด็น ดังนี้
1.ปรับปรุงแผนการขับเคลื่อนและปฏิรูประบบวิจัยแบบบูรณาการของประเทศให้สอดคล้องกับคณะอนุกรรมการ 4 ชุดตามที่ได้นำเสนอในที่ประชุม
2.ปรับช่วงระยะเวลาของแผนการขับเคลื่อนฯ แต่ละแผนได้ทันท่วงทีและเหมาะสม
3.ปรับปรุงเพิ่มเติมรายละเอียดเนื้อหาที่ต้องการในแผนการขับเคลื่อนฯ
ฝ่ายเลขานุการได้สรุปความเป็นมาของการจัดทำแผนการขับเคลื่อนและปฏิรูประบบวิจัยและนวัตกรรมแบบบูรณาการของประเทศ และกรอบยุทธศาสตร์การวิจัยและนวัตกรรมแห่งชาติ 20 ปี ว่า นายกรัฐมนตรีได้ให้ความเห็นชอบแผนการขับเคลื่อนและปฏิรูประบบวิจัยแบบบูรณาการของประเทศ และกรอบยุทธศาสตร์การวิจัยแห่งชาติ 20 ปี รวมทั้งให้ดำเนินการตามแนวทางการดำเนินการตามแผนการขับเคลื่อนและปฏิรูประบบวิจัยแบบบูรณาการของประเทศ โดยมอบหมายให้สำนักงานคณะกรรมการวิจัยแห่งชาติ (วช.) และสำนักงานคณะกรรมการเทคโนโลยีแห่งชาติ (สวทน.) เป็นหน่วยงานรับผิดชอบหลักร่วมดำเนินการ เพื่อขับเคลื่อนและปฏิรูประบบวิจัยแบบบูรณาการตามแผนให้แล้วเสร็จภายในกลางปี พ.ศ. 2560 เพื่อให้การทำงานเกิดความต่อเนื่อง และเกิดประโยชน์ต่อการแก้ปัญหาการวิจัยและนวัตกรรมของประเทศและปฏิรูปการบริหารราชการแผ่นดิน ระหว่างรอกำหนดการประชุมสภานโยบายวิจัยและนวัตกรรมแห่งชาติ (นวนช.) รองนายกรัฐมนตรี พลอากาศเอกประจิน จั่นตอง จึงได้มีหนังสือนำกราบเรียน นายกรัฐมนตรี  เสนอขอความเห็นชอบจัดตั้ง “คณะทำงานจัดทำร่างแผนการขับเคลื่อนและปฏิรูประบบวิจัยแบบบูรณาการของประเทศกรอบยุทธศาสตร์การวิจัยและนวัตกรรมแห่งชาติ 20 ปี เพื่อดำเนินการล่วงหน้าไปพลางก่อน เมื่อจัดทำร่างแผนการขับเคลื่อนและปฏิรูประบบวิจัยฯ แล้วเสร็จ ให้คณะทำงานฯ ที่จัดตั้งขึ้นนำเสนอ รองนายกรัฐมนตรี พลอากาศเอกประจิน จั่นตอง พิจารณาเบื้องต้นก่อนนำเสนอ นวนช. ซึ่งมีนายกรัฐมนตรีเป็นประธานพิจารณาในรายละเอียดตามขั้นตอนที่กำหนดไว้ต่อไป
ข่าวโดย : นางสาวศิริวรรณ หมินหมัน
ภาพโดยและวีดิโอ : นายธนฉัตร มาลาเจริญ นายสุเมธ บุญเอื้อ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1410
