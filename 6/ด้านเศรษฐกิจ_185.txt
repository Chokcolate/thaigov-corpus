รัฐบาลไทย-ข่าวทำเนียบรัฐบาล-โรงงานยาสูบแถลงผลงานปี 2559  พร้อมแนวทางการดำเนินงาน ปี 2560

วันจันทร์ที่ 6 กุมภาพันธ์ 2560
โรงงานยาสูบแถลงผลงานปี 2559  พร้อมแนวทางการดำเนินงาน ปี 2560
นางสาวดาวน้อย  สุทธินิภาพันธ์ ผู้อำนวยการยาสูบ  เปิดเผยผลการดำเนินงานของโรงงานยาสูบในรอบปีที่ผ่านมาในงานเลี้ยงขอบคุณสื่อมวลชน เมื่อวันศุกร์ ที่ 3 กุมภาพันธ์  2560  ณ ห้องอาหารระเบียงสายฝน
การนำเงินส่งรัฐ
ผู้อำนวยการยาสูบ  เปิดเผยผลประกอบการในปี 2559  มีกำไรกว่า  8,863  ล้านบาท เพิ่มขึ้นจากปีที่ผ่านมาส่งผลให้โบนัสของพนักงานในปีนี้ค่อนข้างสูงกว่าเมื่อเทียบกับรัฐวิสาหกิจอื่นในกลุ่มเดียวกันซึ่งผลกำไรที่เพิ่มขึ้นไม่ได้มาจากการจำหน่ายบุหรี่มากขึ้น เนื่องจากในปีที่ผ่านมาการจำหน่ายบุหรี่มีปริมาณลดลงมาก แต่เหตุผลที่ทำให้โรงงานยาสูบมีผลกำไร  เพิ่มขึ้นมาจากสาเหตุปัจจัย ดังนี้
1. ต้นทุนวัตถุดิบ  มีการบริหารจัดการและควบคุมค่าใช้จ่ายด้านในการผลิตบุหรี่ เช่น ซอง ก้นกรอง และสารปรุง  ลดการสูญเสียในกระบวนการผลิต  การบริหารงบประมาณให้มีประสิทธิภาพ  ลดการทำงานล่วงเวลา  การเพิ่มประสิทธิภาพ ในด้านการตลาด/ การขายทำให้โรงงานยาสูบสามารถแย่งส่วนแบ่งจากบุหรี่ต่างประเทศได้เพิ่มขึ้น
2. ต้นทุนการซื้อใบยาลดลง  ซึ่งโรงงานยาสูบใช้ใบยาต่างประเทศลดลงโดยใช้ใบยาในประเทศที่มีคุณภาพสูงทดแทนการนำเข้า  ทำให้ต้นทุนโดยรวมลดลง
ผลการดำเนินงานของโรงงานยาสูบ
ผลการดำเนินงาน    ปี 2559                              ปี 2558
รายได้นำส่งรัฐ    7,063 ล้านบาท    7,757 ล้านบาท
กำไร (เพิ่ม)                          8,861 ล้านบาท    7,105 ล้านบาท
ส่วนแบ่งตลาด (เพิ่ม)    ร้อยละ 77.08    ร้อยละ 76.17
ในปีงบประมาณ 2560 – 2564 โรงงานยาสูบ มีความมุ่งมั่นที่จะต้องเร่งผลักดันเรื่องต่างๆ ที่สำคัญทั้งที่เป็นเรื่องนโยบายของรัฐ และการเพิ่มประสิทธิภาพการดำเนินงาน  ดังนี้
1. การปรับสถานะองค์กรเป็นนิติบุคคล  มีการพิจารณาใน 3 ด้านคือ 1. ด้านการพิจารณาร่างพระราชบัญญัติการยาสูบแห่งประเทศไทย พ.ศ. ... (ยสท.) คณะรัฐมนตรีได้พิจารณาและเห็นชอบร่างพระราชบัญญัติดังกล่าวแล้วและมีมติให้นำส่งร่าง พ.ร.บ. การยาสูบแห่งประเทศไทย พ.ศ. .... (ยสท.) ให้สำนักงานคณะกรรมการกฤษฎีกาตรวจร่างกฎหมาย  2. ด้านที่ดินและสิ่งปลูกสร้างได้มีการเจรจาตกลงในกรอบเบื้องต้นกับกรมธนารักษ์เพื่อให้มีความชัดเจนในเรื่องที่ดินที่จะโอนให้โรงงานยาสูบหลังจากเป็นนิติบุคคล 3.ด้านสิทธิประโยชน์ การปรับเพิ่มเงินเดือน/ค่าจ้างพนักงาน และค่าวิชาชีพงานหลักขององค์กร โดยขอใช้หลักการและอัตราเดียวกับราชการ โรงงานยาสูบจะนำเสนอเรื่องต่อกรมสวัสดิการและคุ้มครองแรงงาน กระทรวงแรงงาน เพื่อนำเข้าพิจารณาในที่ประชุมคณะกรรมการแรงงานรัฐวิสาหกิจสัมพันธ์ และคณะรัฐมนตรีเห็นชอบ
2. เร่งรัดการย้ายฐานการผลิตไปยังโรงงานผลิตยาสูบแห่งใหม่ ที่สวนอุตสาหกรรมโรจนะ จังหวัดพระนครศรีอยุธยา
3.วางแผนการตลาดเชิงรุกมีการปรับกระบวนการตลาดและการขายทั้งตลาดภายในประเทศและตลาดต่างประเทศมีการขายในเชิงรุกมากขึ้น
4. การวิจัยและพัฒนา  เพื่อพัฒนาหรือปรับปรุงผลิตภัณฑ์ให้เป็นมาตรฐานและมีคุณภาพมากยิ่งขึ้น
5. การพัฒนาสู่ธุรกิจอื่นเพื่อมุ่งหารายได้เพิ่ม  สร้างความยั่งยืนให้กับองค์กรในระยะยาว
สัญญาณบ่งชี้การเปลี่ยนแปลงสำคัญที่เป็นผลให้โรงงานยาสูบต้องมีการวางแนวทางในการดำเนินธุรกิจ ได้แก่
1. การปรับแก้พระราชบัญญัติควบคุมผลิตภัณฑ์ยาสูบ  ซึ่งจะมีความเข้มงวดมากขึ้น
2. การเปลี่ยนโครงสร้างภาษีสรรพสามิต  จะมีการปรับเปลี่ยนเป็นคำนวณจากราคาขายปลีก ซึ่งจะทำให้โรงงานยาสูบเกิดความเสียหายและเสียเปรียบมากขึ้น
3. การปฏิรูปสู่การเป็น Thailand 4.0 ตามนโยบายของรัฐบาล ซึ่งโรงงานยาสูบได้ประสานกับ สำนักงานรัฐบาลอิเล็กทรอนิกส์ (องค์กรมหาชน) (EGA) และจะดำเนินการในทุกมิติ
4. การเข้าสู่การเป็นองค์กรนิติบุคคล
5. การกดดันจากกรอบอนุสัญญาว่าด้วยการควบคุม (FCTC)
6. การเข้ามาของผลิตภัณฑ์ใหม่ที่ทดแทนบุหรี่
แนวทางการดำเนินงานของโรงงานยาสูบ ปี 2560 ตามกลุ่มภารกิจ ดังนี้
1. กลุ่มภารกิจด้านบริหาร ดูแลด้าน Smart Office คือ การนำเทคโนโลยีสารสนเทศมาประยุกต์เพื่อเพิ่มประสิทธิภาพการทำงาน มีความสะดวก รวดเร็ว สนับสนุนการบริหารจัดการให้มีความคล่องตัว มากขึ้นให้เกิดเป็นองค์กรดิจิตัล
2. กลุ่มภารกิจด้านโรงงานผลิตยาสูบ ดูแลด้าน Smart  Factory  เน้นเรื่อง  Performance  Improvement มีการพัฒนาระบบการผลิตตั้งแต่การจัดซื้อ ติดตั้งเครื่องจักร พร้อมให้ความสำคัญกับการตรวจสอบ พัฒนาคุณภาพบุหรี่ และEnvironmental Awareness  เน้นความเป็นมิตรกับสิ่งแวดล้อม ลดการใช้พลังงานจากน้ำมันเชื้อเพลิงมาใช้ก๊าซธรรมชาติและพลังงานสะอาดจากแสงอาทิตย์มากขึ้น  นอกจากนี้ยังมีระบบบำบัด น้ำเสีย ระบบกำจัดกลิ่นและควัน ระบบกำจัดฝุ่นผงจากการผลิต ที่ได้มาตรฐาน
3. กลุ่มภารกิจด้านตลาด ดูแล 2 ด้าน คือ 1.Smart  Marketing เน้นการจัดทำการตลาดเชิงรุกปรับ กระบวนการตลาดและการขาย ขยายธุรกิจยาสูบออกไปจำหน่ายในต่างประเทศ มากขึ้นและสร้างความพึงพอใจให้ลูกค้าทั้งในและต่างประเทศ2.SmartCommunity พัฒนาโรงพยาบาลโรงงานยาสูบเป็นโรงพยาบาลสำหรับผู้สูงอายุเพื่อให้บริการกับบุคคลทั่วไปและเตรียมเปิดเป็นศูนย์ดูแลผู้ป่วยโรคปอดและกระดูก
4. กลุ่มภารกิจด้านใบยา ดูแลด้าน Smart  Farm เน้นการเพิ่มมูลค่าลดเวลาดำเนินการยกระดับการพัฒนาเกษตรกรรมอย่างยั่งยืน โดยเน้นเกษตรกรที่ปลูกใบยาและเป็น Contact  Farming กับโรงงานยาสูบ และจะมีการนำเทคโนโลยีสารสนเทศเข้ามาบริหารจัดการเรื่องเกษตรกร การเพาะปลูก
5. กลุ่มภารกิจด้านบริหารจัดการผลิต ดูแลด้าน Innovation and Productivity  มีการวิจัย  คิดค้น  ทดลอง เพื่อค้นหาผลิตภัณฑ์ลดความเสี่ยงและผลิตภัณฑ์ที่สามารถทดแทนบุหรี่โดยฝ่ายวิจัยและพัฒนาของโรงงานยาสูบดำเนินการเองและร่วมมือกับสถาบันวิจัยต่างๆ ที่เกี่ยวข้องกับอุตสาหกรรมบุหรี่
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1702
