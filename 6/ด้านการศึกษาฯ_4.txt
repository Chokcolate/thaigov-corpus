รัฐบาลไทย-ข่าวทำเนียบรัฐบาล-ผลประชุม ก.พ.อ. 8/2559

วันพฤหัสบดีที่ 29 ธันวาคม 2559
ผลประชุม ก.พ.อ. 8/2559
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 8/2559
● เห็นชอบให้เพิ่ม "ค่าตอบแทนตำแหน่งทางวิชาการ" ให้กับพนักงานมหาวิทยาลัยในพื้นที่ 3 จังหวัดชายแดนภาคใต้
ที่ประชุมให้ความเห็นชอบตามข้อเสนอของคณะอนุกรรมการเกี่ยวกับการพัฒนาระบบบริหารงานบุคลากรในสถาบันอุดมศึกษา (อ.ก.พ.อ.ระบบ) ให้ปรับปรุงค่าตอบแทน สวัสดิการ และสิทธิประโยชน์ของพนักงานมหาวิทยาลัยในพื้นที่ 3 จังหวัดชายแดนภาคใต้ ตามความเห็นของศูนย์อำนวยการบริหารจัดหวัดชายแดนภาคใต้ (ศอ.บต.) โดยเห็นควรให้เพิ่ม "ค่าตอบแทนตำแหน่งทางวิชาการ" ในตำแหน่งผู้ช่วยศาสตราจารย์ 5,600 บาท, รองศาสตราจารย์ 9,900 บาท และศาสตราจารย์ 13,000 บาท เพื่อเป็นการจูงใจให้กับพนักงานมหาวิทยาลัยตำแหน่งดังกล่าวในพื้นที่ฯ จำนวนทั้งสิ้น 116 คน จาก 3 มหาวิทยาลัย คือ มหาวิทยาลัยสงขลานครินทร์ วิทยาเขตปัตตานี 52 คน,มหาวิทยาลัยราชภัฏยะลา 21 คน และมหาวิทยาลัยนราธิวาสราชนครินทร์ 43 คน โดยมีระยะเวลา 10 ปี (พ.ศ.2560-2569) วงเงินที่ใช้ 93,600,000 บาท หรือเฉลี่ยปีละ 9,360,000 บาท
นอกจากนี้ มีข้อเสนอแนะให้สภามหาวิทยาลัยที่เกี่ยวข้อง 3 แห่ง คือ มหาวิทยาลัยสงขลานครินทร์ วิทยาเขตปัตตานี มหาวิทยาลัยราชภัฏยะลา และมหาวิทยาลัยนราธิวาสราชนครินทร์ กำหนดหลักเกณฑ์ที่สามารถสะท้อนให้เห็นถึงคุณภาพของสถาบันอุดมศึกษา เช่น การมีผลงานต่าง ๆ เพื่อเป็นการยกระดับคุณภาพและมาตรฐาน โดยมีการติดตามและประเมินผลให้เป็นไปตามมาตรฐานที่กำหนดไว้ด้วย
หลังจากนี้ กระทรวงศึกษาธิการจะได้นำเสนอเรื่องให้คณะรัฐมนตรีพิจารณาต่อไป
● เห็นชอบ (ร่าง) กฎ ก.พ.อ.ว่าด้วยการให้ข้าราชการพลเรือนในสถาบันอุดมศึกษาได้รับเงินเดือน พ.ศ. .... และ (ร่าง) กฎ ก.พ.อ.ว่าด้วยการกำหนดบัญชีเงินเดือนขั้นต่ำขั้นสูงของข้าราชการพลเรือนในสถาบันอุดมศึกษา (ฉบับที่ ..) พ.ศ. ....
ที่ประชุมให้ความเห็นชอบ (ร่าง) กฎ ก.พ.อ.ว่าด้วยการให้ข้าราชการพลเรือนในสถาบันอุดมศึกษาได้รับเงินเดือน พ.ศ. .... และ (ร่าง) กฎ ก.พ.อ.ว่าด้วยการกำหนดบัญชีเงินเดือนขั้นต่ำขั้นสูงของข้าราชการพลเรือนในสถาบันอุดมศึกษา (ฉบับที่ ..) พ.ศ. .... รวมทั้งเห็นชอบให้ข้าราชการพลเรือนในสถาบันอุดมศึกษาตำแหน่งวิชาการตำแหน่งศาสตราจารย์ ที่จะได้รับเงินประจำตำแหน่งในอัตรา 15,600 บาท ให้ดำเนินการตามประกาศ ก.พ.อ.ฉบับเดิม พ.ศ.2553 ไปก่อนจนกว่า ก.พ.อ.จะกำหนดเป็นอย่างอื่น
ทั้งนี้ ที่ประชุมได้มีการอภิปรายประเด็นค่าตอบแทนของข้าราชการพลเรือนในสถาบันอุดมศึกษา ซึ่งเห็นชอบให้ตั้งคณะอนุกรรมการเพื่อพิจารณาศึกษาระบบค่าตอบแทนทั้งหมดของผู้บริหารและคณาจารย์ในมหาวิทยาลัยของรัฐ และมหาวิทยาลัยในกำกับของรัฐ ตามความเห็นของกรรมการที่ได้เสนอต่อที่ประชุม อาทิ ให้หาจุดที่สมดุลของค่าตอบแทน, การยึดหลักความยุติธรรม, เน้นสร้างสภาพสังคมการทำงานที่มีความสุข และระบบคุณค่าของคณาจารย์ในมหาวิทยาลัย เป็นต้น
● เห็นชอบการแต่งตั้งศาสตราจารย์ 5 ราย และศาสตราจารย์ได้รับเงินเดือนขั้นสูง 1 ราย
ที่ประชุมได้ให้ความเห็นชอบให้นำความกราบบังคมทูลเพื่อทรงพระกรุณาโปรดเกล้าฯ แต่งตั้งข้าราชการพลเรือนในสถาบันอุดมศึกษาให้ดำรงตำแหน่ง "ศาสตราจารย์" จำนวน 5 ราย ดังนี้
รศ.จริยา จันทร์ไพแสง ให้ดำรงตำแหน่งศาสตราจารย์ ในสาขาวิชากีฏวิทยา มหาวิทยาลัยเกษตรศาสตร์
รศ.สุวัฒนา จิตตลดากร ให้ดำรงตำแหน่งศาสตราจารย์ ในสาขาวิชาวิศวกรรมทรัพยากรน้ำ มหาวิทยาลัยเกษตรศาสตร์
รศ.พรทิพภา เล็กเจริญสุข ให้ดำรงตำแหน่งศาสตราจารย์ ในสาขาวิชาจุลชีววิทยาและวิทยาภูมิคุ้มกันทางสัตวแพทย์ มหาวิทยาลัยเกษตรศาสตร์
รศ.วรพิทย์ มีมาก ให้ดำรงตำแหน่งศาสตราจารย์ ในสาขาวิชารัฐประศาสนศาสตร์ มหาวิทยาลัยศรีนครินทรวิโรฒ
รศ.วาทิต เบญจพลกุล ให้ดำรงตำแหน่งศาสตราจารย์ ในสาขาวิชาวิศวกรรมไฟฟ้า จุฬาลงกรณ์มหาวิทยาลัย
นอกจากนี้ ได้เห็นชอบสาระและความถูกต้องเหมาะสมของการพิจารณาอนุมัติกำหนดตำแหน่ง ศาสตราจารย์ละอองศรี อัชชนียะสกุล ให้ดำรงตำแหน่งศาสตราจารย์ ได้รับเงินเดือนขั้นสูง ในสาขาวิชาจักษุวิทยา มหาวิทยาลัยมหิดล
● เห็นชอบการแต่งตั้งบุคคลให้ดำรงตำแหน่งผู้ช่วยศาสตราจารย์ และรองศาสตราจารย์
ที่ประชุมได้รับทราบการแต่งตั้งบุคคลให้ดำรงตำแหน่งผู้ช่วยศาสตราจารย์และรองศาสตราจารย์ จำนวน 60 ราย ดังนี้
สถาบัน
ผศ.
(ราย)
รศ.
(ราย)
รวม
1) สถาบันอุดมศึกษาของรัฐ (เดิม)
2) มหาวิทยาลัยราชภัฏ
3) มหาวิทยาลัยเทคโนโลยีราชมงคล
รวม
ทั้งนี้ ที่ประชุมได้ให้ความเห็นชอบการได้รับเงินประจำตำแหน่งดังกล่าวของข้าราชการพลเรือนในสถาบันอุดมศึกษาทั้ง 60 ราย ดังกล่าวด้วย
● เห็นชอบการกำหนดตำแหน่งและจำนวนตำแหน่งประเภทผู้บริหาร และประเภทวิชาชีพเฉพาะหรือเชี่ยวชาญเฉพาะ
ที่ประชุมได้ให้ความเห็นชอบการกำหนดตำแหน่งและจำนวนตำแหน่ง เพื่อให้ผู้ได้รับแต่งตั้งให้ดำรงตำแหน่งประเภทผู้บริหาร และประเภทวิชาชีพเฉพาะหรือเชี่ยวชาญเฉพาะ จำนวน 67 คน ได้รับเงินประจำตำแหน่งตามที่สถาบันอุดมศึกษาเสนอ ดังนี้
สถาบัน
ประเภทผู้บริหารมีวาระการดำรงตำแหน่ง
ประเภทวิชาชีพเฉพาะ หรือเชี่ยวชาญเฉพาะ
รวม
1) สถาบันอุดมศึกษาของรัฐ (เดิม)
2) มหาวิทยาลัยราชภัฏ
-
3) มหาวิทยาลัยเทคโนโลยีราชมงคล
-
รวม

ที่มา : http://www.thaigov.go.th/news/contents/details/1152
