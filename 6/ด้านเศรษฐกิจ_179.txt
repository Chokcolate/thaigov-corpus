รัฐบาลไทย-ข่าวทำเนียบรัฐบาล-SME Development Bank ออกสินเชื่อช่วยลูกค้าน้ำท่วมภาคใต้ ปล่อยกู้สูงสุด 2 ล้านบาทต่อราย พร้อมพักชำระหนี้ 6 เดือน

วันศุกร์ที่ 3 กุมภาพันธ์ 2560
SME Development Bank ออกสินเชื่อช่วยลูกค้าน้ำท่วมภาคใต้ ปล่อยกู้สูงสุด 2 ล้านบาทต่อราย พร้อมพักชำระหนี้ 6 เดือน
ธพว. ได้อนุมัติมาตรการช่วยเหลือผู้ประกอบการ SMEs ลูกค้าธนาคารที่ได้รับผลกระทบจากน้ำท่วมพื้นที่ภาคใต้เพิ่มเติมจากมาตรการเดิมอีกในวงเงินไม่เกิน 2 ล้านบาทต่อราย
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank หรือ ธพว.) เปิดเผยว่า คณะกรรมการธนาคาร นำโดยนายสมชาย หาญหิรัญ ประธานกรรมการธนาคาร ได้อนุมัติมาตรการช่วยเหลือผู้ประกอบการ SMEs ลูกค้าธนาคารที่ได้รับผลกระทบจากน้ำท่วมพื้นที่ภาคใต้เพิ่มเติมจากมาตรการเดิมอีกในวงเงินไม่เกิน 2 ล้านบาทต่อราย หลังจากลงพื้นที่พบปะพูดคุยกับลูกค้าธนาคารอย่างใกล้ชิด โดยก่อนหน้านี้ธนาคารได้ออกมาตรการวงเงินสินเชื่อฉุกเฉินเพื่อฟื้นฟูกิจการไปแล้วรายละ 5 แสนบาท พร้อมพักชำระหนี้เป็นระยะเวลา 6 เดือน โดยลูกค้าสามารถใช้หลักประกันเดิมค้ำประกัน และ/หรือให้ บสย. ค้ำประกันเพิ่มเติมได้
“ผมได้ลงสำรวจพื้นที่ในจังหวัดตรัง พัทลุง นครศรีธรรมราช สุราษฎร์ธานี และเกาะสมุย พร้อมส่งทีมงานลงสำรวจความเสียหายใน 12 จังหวัดประสบภัยพิบัติภาคใต้ ได้พูดคุยสอบถามความต้องการความช่วยเหลือของลูกค้าธนาคาร พบว่า มีลูกค้าธนาคารที่อยู่ในพื้นที่ภัยพิบัติภาคใต้ จำนวนทั้งสิ้นกว่า 10,458 ราย แบ่งเป็น 1) ลูกค้าที่มีวงเงินกู้เดิมไม่เกิน 1 ล้านบาท จำนวน 7,777 ราย 2) ลูกค้าที่มีวงเงินกู้เดิมมากกว่า 1 ล้านบาท แต่ไม่เกิน 5 ล้านบาท จำนวน 2,382 ราย และ 3) ลูกค้าที่มีวงเงินกู้เดิมมากกว่า 5 ล้านบาท จำนวน 299 ราย ซึ่งลูกค้าส่วนใหญ่ที่ได้รับผลกระทบทั้งทางตรงและทางอ้อมจะมีธุรกิจอยู่ในกลุ่มอุตสาหกรรมการท่องเที่ยว อาทิ ธุรกิจโรงแรม รีสอร์ท และธุรกิจค้าปลีกค้าส่ง ซึ่งเป็นธุรกิจที่ต้องใช้เงินทุนหมุนเวียนในกิจการค่อนข้างมาก การขยายวงเงินสินเชื่อฉุกเฉินเพื่อฟื้นฟูกิจการเป็นรายละไม่เกิน  2 ล้านบาท  จึงเป็นมาตรการเพิ่มเติมที่สำคัญที่จะช่วยเหลือลูกค้าธนาคารทุกกลุ่ม เพื่อนำไปใช้เป็นเงินทุนในการฟื้นฟู ปรับปรุง และหมุนเวียนในธุรกิจ ทำให้สามารถดำเนินกิจการต่อได้ ทั้งนี้ ลูกค้าจะได้รับวงเงินสินเชื่อฉุกเฉินเพื่อฟื้นฟูกิจการแบ่งตามวงเงินกู้เดิมที่มีกับธนาคาร คือ 1) วงเงินกู้รวมเดิมไม่เกิน 1 ล้านบาท สามารถได้รับความช่วยเหลือสูงสุด 5 แสนบาท  2) ลูกค้าที่มีวงเงินกู้รวมเดิมมากกว่า 1 ล้านบาท แต่ไม่เกิน 5 ล้านบาท สามารถได้รับความช่วยเหลือสูงสุด 1 ล้านบาท และ 3) ลูกค้าที่มีวงเงินกู้รวมเดิมมากกว่า 5 ล้านบาท สามารถได้รับความช่วยเหลือสูงสุด 2 ล้านบาท โดยคาดว่าจะมีลูกค้าธนาคารเข้าร่วมมาตรการช่วยเหลือนี้ ไม่น้อยกว่า 2,700 ล้านบาท”
ทั้งนี้ ลูกค้าธนาคารที่สนใจขอพักชำระหนี้ เปลี่ยนแปลงเงื่อนไขการชำระหนี้ และ/หรือขอใช้วงเงินสินเชื่อฉุกเฉินเพื่อฟื้นฟูกิจการ สามารถติดต่อแจ้งความประสงค์และยื่นเรื่องไปยังสาขาของธนาคารในพื้นที่ หรือสอบถามข้อมูลเพิ่มเติม Call Center โทร. 1357
ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1684
