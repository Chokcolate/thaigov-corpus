รัฐบาลไทย-ข่าวทำเนียบรัฐบาล-รัฐบาลเตรียมเปิดทำเนียบจัดงานวันเด็กปี 60 “ดินแดนแห่งความสุขตามศาสตร์พระราชา” แนะเด็กไทยเล่นให้สนุกและเรียนรู้พระราชดำริ ร.9 พร้อมนั่งเก้าอี้นายกฯ ชมห้องประชุม ครม. เพลิดเพลินกับกิ

วันพุธที่ 11 มกราคม 2560
รัฐบาลเตรียมเปิดทำเนียบจัดงานวันเด็กปี 60 “ดินแดนแห่งความสุขตามศาสตร์พระราชา” แนะเด็กไทยเล่นให้สนุกและเรียนรู้พระราชดำริ ร.9 พร้อมนั่งเก้าอี้นายกฯ ชมห้องประชุม ครม. เพลิดเพลินกับกิ
รัฐบาลเตรียมเปิดทำเนียบจัดงานวันเด็กปี 60 “ดินแดนแห่งความสุขตามศาสตร์พระราชา” แนะเด็กไทยเล่นให้สนุกและเรียนรู้พระราชดำริ ร.9 พร้อมนั่งเก้าอี้นายกฯ ชมห้องประชุม ครม. เพลิดเพลินกับกิจกรรมมากมาย
วันนี้ (11 มกราคม 2560) พันเอกหญิง ทักษดา สังขจันทร์ ผู้ช่วย โฆษกประจำสำนักนายกรัฐมนตรี เปิดเผยว่า รัฐบาลเตรียมจัดงานวันเด็กแห่งชาติ ประจำปี 2560 ณ ทำเนียบรัฐบาล ในวันเสาร์ที่ 14 ม.ค. นี้ ตั้งแต่เวลา 08.00 - 15.00น. ภายใต้แนวคิด “ดินแดนแห่งความสุขตามศาสตร์พระราชา” โดยจะมีกิจกรรมต่าง ๆ ที่ช่วยสร้างความรู้และความสนุกสนานเพลิดเพลินให้แก่เด็ก ๆ เช่นเดียวกับทุกปีที่ผ่านมา
“ท่านนายกฯ กล่าวว่า นอกจากเด็ก ๆ จะได้มีโอกาสนั่งเก้าอี้ประจำตำแหน่งนายกรัฐมนตรี ซึ่งเป็นไฮไลท์ของงานวันเด็กที่ทำเนียบรัฐบาลแล้ว อยากให้ลูกหลานทุกคนเล่นอย่างสนุกและเรียนรู้จากกิจกรรมที่จัดไว้ให้ โดยเฉพาะศาสตร์พระราชา หรือแนวพระราชดำริของในหลวงรัชกาลที่ 9 ซึ่งจะมีทั้งการฉายภาพยนตร์แอนนิเมชั่นพระมหาชนก ภาพยนตร์สั้นเมืองนิรมิตแห่งจิตตนคร การจำลองป่าชายเลน กังหันน้ำชัยพัฒนา หลักการทรงงาน ฯลฯ”
พันเอก หญิง ทักษดา กล่าวต่อว่า ในช่วงเช้านายกรัฐมนตรีจะเป็นประธานเปิดงานฉลองวันเด็กแห่งชาติที่สนามเสือป่า จากนั้นจะเดินทางต่อไปยังทำเนียบรัฐบาลเพื่อทำพิธีเปิดงาน ชมการแสดงโขนเด็กและศิลปะมวยไทย ถ่ายภาพร่วมกับเด็กและเยาวชนที่นำชื่อเสียงมาสู่ประเทศ เด็กจากจังหวัดชายแดนภาคใต้ เด็กพิเศษหรือเด็กด้อยโอกาส รวมทั้งกล่าวให้โอวาทกับเด็กและเยาวชนที่มาร่วมงาน และเยี่ยมชมบูธของหน่วยงานต่าง ๆ
สำหรับกิจกรรมที่จะจัดขึ้นนั้นมีความหลากหลาย เช่น การนำเด็ก ๆ เยี่ยมชมตึกไทยคู่ฟ้า ห้องประชุมคณะรัฐมนตรี รถนำขบวนเกียรติยศ การแสดงดนตรีและศิลปวัฒนธรรม กิจกรรมซุ้มอ่านข่าว หุ่นยนต์ปฏิบัติการ ฟุตบอลสนามเล็ก สนามเด็กเล่นรีไซเคิล นิทานในสวน วาดภาพระบายสี ประกวดคัดลายมือ บริการตรวจสุขภาพฟัน และตัดผม ตลอดจนการแจกของขวัญ ของรางวัล อาหาร ขนม และเครื่องดื่มจากหน่วยงานต่าง ๆ มากมาย รัฐบาลจึงขอเชิญชวนผู้ปกครองนำบุตรหลานไปร่วมงานวันเด็กได้ที่ทำเนียบรัฐบาล
“ท่านนายกฯ ฝากให้เด็กและเยาวชนทุกคนมุ่งมั่นตั้งใจศึกษาเล่าเรียน เพื่อให้เป็นกำลังสำคัญนำพาประเทศไทยไปสู่ความมั่นคงและเจริญก้าวหน้า ตามคำขวัญวันเด็ก ประจำปี 2560 ที่ว่า เด็กไทย ใส่ใจศึกษา พาชาติมั่นคง พร้อมทั้งขอให้ทั้งภาครัฐและเอกชนร่วมจัดกิจกรรมที่ส่งเสริมการคิดและการเรียนรู้ให้แก่เด็ก ๆ และแนะนำให้ผู้ปกครองระมัดระวังการพลัดหลงกับบุตรหลานเนื่องจากจะมีผู้คนร่วมงานเป็นจำนวนมาก”

ที่มา : http://www.thaigov.go.th/news/contents/details/1298
