รัฐบาลไทย-ข่าวทำเนียบรัฐบาล-เกษตรฯ ตั้งศูนย์วอร์รูมแก้ไขปัญหาน้ำท่วมภาคใต้ พร้อมเตรียมเสนอนายกฯ งบ 10,000 ล้านบาท สร้างคลองผันน้ำแก้ปัญหาน้ำท่วมนครศรีฯ

วันอังคารที่ 10 มกราคม 2560
เกษตรฯ ตั้งศูนย์วอร์รูมแก้ไขปัญหาน้ำท่วมภาคใต้ พร้อมเตรียมเสนอนายกฯ งบ 10,000 ล้านบาท สร้างคลองผันน้ำแก้ปัญหาน้ำท่วมนครศรีฯ
เกษตรฯ ตั้งศูนย์วอร์รูมแก้ไขปัญหาน้ำท่วมภาคใต้ พร้อมเตรียมเสนอนายกฯ งบ 10,000 ล้านบาท สร้างคลองผันน้ำแก้ปัญหาน้ำท่วมนครศรีฯ ระยะยาว
พล.อ.ฉัตรชัย  สาริกลัยะ รัฐมนตรีว่าการกระทรวงเกษตรและสหกรณ์ เปิดเผยว่า ตามที่ได้สั่งการให้ทุกหน่วยช่วยเหลือน้ำท่วมในพื้นที่ภาคใต้ โดยส่วนกลางต้องวางแผนอำนวยการ ดูภาพรวม เพื่อแก้ปัญหาให้สอดคล้องกับสถานการณ์  โดยขณะนี้กระทรวงเกษตรฯ ได้ให้จัดตั้งศูนย์แก้ไขปัญหาภัยพิบัติทางการเกษตร กระทรวงเกษตรและสหกรณ์ ที่ห้อง 137 กระทรวงเกษตรและสหกรณ์ ตั้งแต่วันที่ 7 ม.ค.60 เป็นต้นไปจนกว่าสถานการณ์จะคลี่คลาย   ซึ่งรายงานสถานการณ์น้ำท่วมในพื้นที่ภาคใต้ จากที่ได้เกิดจากฝนตกหนักในพื้นที่ในช่วงวันที่ 30 ธ.ค. 59 – ปัจจุบัน พบว่า มีผลกระทบใน 8 จังหวัด คือ ชุมพร สุราษฎร์ธานี ตรัง นครศรีธรรมราช พัทลุง นราธิวาส ปัตตานี และ ยะลา โดยความรุนแรงสถานการณ์ แยกเป็น 3 กลุ่มจังหวัด ดังนี้ 1. จังหวัดที่คาดว่าจะกลับเข้าสู่สถานการณ์ปกติใน 1 - 2 วัน มี 3 จังหวัด ได้แก่   จ.ตรัง ปัตตานี และ ยะลา 2. จังหวัดที่คาดว่าจะกลับเข้าสู่สถานการณ์ปกติใน 3 - 4 วัน มี 3 จังหวัด ได้แก่ จ.นราธิวาส สุราษฎร์ธานี และ ชุมพร 3 จังหวัดที่คาดว่าจะกลับเข้าสู่สถานการณ์ปกติใน 6 - 7 วัน มี 2 จังหวัด ได้แก่ จ.พัทลุง และ จ.นครศรีธรรมราช  ซึ่งจากการวิเคราะห์ในข้างต้น จะเห็นว่าต้องมุ่งช่วยเหลือ จ.นครศรีธรรมราช โดยเฉพาะในเขตเมืองโดยด่วน  ซึ่งขณะนี้กรมชลประทานได้สนับสนุนเครื่องสูบน้ำ รวม 110 เครื่อง เครื่องผลักดันน้ำ รวม 52 เครื่อง สถานีสูบน้ำไฟฟ้า 4 สถานี เครื่องจักรหนักจากส่วนกลาง และ อื่นๆ
ส่วนในแผนระยะยาวนั้น จะได้เสนอนายกรัฐมนตรีจัดทำคลองผันน้ำ จ.นครศรีธรรมราช ทำให้เพิ่มอัตราการระบายน้ำจากที่มีในปัจจุบัน ได้อีก 5 เท่าตัว โดยใช้งบประมาณ 10,000 ล้านบาท คาดว่าเมื่อดำเนินการแล้ว ปัญหาน้ำท่วมจากคลองท่าดีจะบรรเทาลงไปมาก ซึ่งจะต้องดำเนินการให้เร็วที่สุด
ด้านนายธีรภัทร ประยูรสิทธิ ปลัดกระทรวงเกษตรฯ กล่าวเพิ่มเติมว่า เพื่อให้การบริหารสถานการณ์และบัญชาการสถานการณ์เพื่อเผชิญเหตุอย่างมีประสิทธิภาพ ตามนโยบายนายกรัฐมนตรีและ รมว.กษ.ได้มอบหมายให้ผู้บริหารทุกหน่วยงานในสังกัดดำเนินการในส่วนที่เกี่ยวข้อง ดังนี้ 1. มอบหมายให้รองปลัดฯเลิศวิโรจน์ โกวัฒนะ ในฐานะ ผอ. ศูนย์ติดตามและแก้ไขปัญหาภัยพิบัติด้านการเกษตร กระทรวงเกษตรและสหกรณ์  ทำหน้าที่กำกับ ติดตามและประสานงานการช่วยเหลือเกษตรกรผู้ประสบภัยดังกล่าวของหน่วยงานต่างๆในสังกัด กษ. ในภาพรวม และประสานการดำเนินงานช่วยเหลือเกษตรกรระหว่างกระทรวง พร้อมทั้งรายงานผลการดำเนินงานให้ท่าน รมว.กษ. และปลัด กษ. ทราบอย่างต่อเนื่อง 2. หัวหน้าส่วนราชการกระทรวงฯ ที่เกี่ยวข้องที่ดูแลพื้นที่ภาคใต้ โปรดติดตามสถานการณ์ ตรวจเยี่ยม อำนวยการและสนับสนุนการปฏิบัติงานของหน่วยงานในสังกัดเพื่อช่วยเหลือเกษตรกรที่ประสบภัยตามภารกิจหน้าที่และตามความเหมาะสมจนกว่าสถานการณ์จะยุติ 3. การบูรณาการในแต่ละจังหวัด มอบหมายให้ประธานกรรมการขับเคลื่อนนโยบายของกระทรวงเกษตรและสหกรณ์แบบเบ็ดเสร็จ (Single Command) เป็นผู้บูรณาการการทำงานกับทุกหน่วยงานในทุกมิติ 4. อธิบดีกรมชลประทาน อธิบดีกรมประมง อธิบดีกรมปศุสัตว์ และอธิบดีกรมส่งเสริมการเกษตร ส่งเจ้าหน้าที่มาร่วมติดตามสถานการณ์และประสานงานการแก้ไขปัญหา ประจำศูนย์ติดตามและแก้ไขปัญหาภัยพิบัติด้านการเกษตร กษ. ห้อง 137 อาคาร 1 ชั้น 3 สป.กษ. ตั้งแต่วันที่ 7 มกราคม 2560 เวลา 8.30 - 16.30 น.  5. หน่วยงานที่เกี่ยวข้องสรุปรายงานความเสียหายและประเมินสถานการณ์ในแต่ละด้านทั้งในส่วนของราชการและผลกระทบต่อเกษตรกร ความช่วยเหลือ และอื่นๆที่เกี่ยวข้อง มาที่สำนักงานปลัดกระทรวงเกษตรและสหกรณ์ทุกวันอย่างต่อเนื่อง โดยสรุปเป็นทางการและผ่านไลน์ จนกว่าสถานการณ์จะพ้นวิกฤติดังกล่าว (disas_moac@hotmail.com) โทรศัพท์/โทรสาร 02281 9401  6. การปฎิบัติงานของเจ้าหน้าที่ในพื้นที่ขอให้ประสานงานและบูรณาการกับผู้ว่าราชการจังหวัดในพื้นที่ประสบอุทกภัยทุกครั้ง และให้คำนึงถึงความปลอดภัยในชีวิตและทรัพย์สินของเจ้าหน้าที่ผู้ปฏิบัติงานและทางราชการเป็นสำคัญ
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1266
