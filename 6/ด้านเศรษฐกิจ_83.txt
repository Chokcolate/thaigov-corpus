รัฐบาลไทย-ข่าวทำเนียบรัฐบาล-กอช. รับกระแสวันเด็ก ดันเยาวชนรักการออม

วันศุกร์ที่ 13 มกราคม 2560
กอช. รับกระแสวันเด็ก ดันเยาวชนรักการออม
กองทุนการออมแห่งชาติ หรือ กอช. รับกระแสวันเด็ก ผลักดันอายุ 15 ปี สมัครเป็นสมาชิกเพื่อรับสิทธิที่พึงได้ สร้างวินัยการออมวันนี้ ไม่ลำบากในอนาคต
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า ที่ผ่านมารัฐบาลได้มุ่งเน้นการสร้างจิตสำนึกรักการออมแก่เด็กและเยาวชนอย่างต่อเนื่อง ผ่านกลไกและบทบาทภารกิจของหน่วยงานทุกภาคส่วน สำหรับกองทุนการออมแห่งชาติ หรือ กอช. นั้น ก็เป็นอีกรูปแบบการออมที่มุ่งส่งเสริมให้คนไทยได้มีการออมตั้งแต่ยังเป็นเยาวชน โดยเป็นการออมระยะยาวที่จะให้ประโยชน์เป็นเงินบำนาญแก่ผู้ออมหรือสมาชิก กอช. เมื่ออายุครบ 60 ปี โดยรัฐช่วยสนับสนุนจูงใจให้ออมด้วยการจ่ายเงินสมทบเพิ่มให้ด้วย รวมถึงมีสิทธิที่จะได้มีบำนาญกินไปตลอดชีวิต ปัจจุบันการออมของเยาวชนไทยยังอยู่ในระดับต่ำ ขณะที่สภาพสังคมไทยอีกไม่นานจะเข้าสู่การเป็นสังคมสูงวัยเต็มรูปแบบ จึงเป็นเรื่องจำเป็นอย่างยิ่งที่เยาวชนต้องมีการออมเพื่อให้พึ่งพาตัวเองได้เสียแต่เนิ่นๆ แต่อาจเพราะยังมองว่าเป็นเรื่องไกลตัว ประกอบกับไลฟ์สไตล์ของช่วงอายุที่ยังไม่มีความกังวลในเรื่องของอนาคต ดังนั้น ผู้ปกครองจึงมีบทบาทสำคัญในการริเริ่มสนับสนุนให้บุตรหลานได้สมัครสมาชิกการออมกับ กอช. รวมถึงมีบทบาทช่วยสร้างแรงบันดาลใจและฝึกวินัยการออมอย่างต่อเนื่อง สม่ำเสมอ ซึ่งจะช่วยสร้างหลักประกันในการดำรงชีวิตในอนาคตให้กับบุตรหลานของตนอีกด้วย
สำหรับผู้ปกครองหรือเยาวชนที่ประสงค์จะสมัครสมาชิก กอช. สามารถติดต่อได้ที่หน่วยรับสมัครสมาชิกผ่านทาง 4 ธนาคารทั่วประเทศ ประกอบด้วย ธนาคารกรุงไทย ธนาคารออมสิน ธนาคารเพื่อการเกษตรและสหกรณ์การเกษตร (ธกส.) และธนาคารอาคารสงเคราะห์ (ธอส.) เพียงใช้บัตรประชาชนใบเดียวเท่านั้น ทั้งนี้เมื่อสมาชิกมีการสะสมเงินเข้ามา รัฐจะสมทบเพิ่มให้ในรูปแบบขั้นบันไดตามช่วงอายุ (อายุ 15-30 ปี สมทบสูงสุด 600 บาทต่อปี) จากหลักการจะเห็นว่า หากเริ่มออมเงินกับ กอช. ตั้งแต่อายุยังน้อย (15 ปี) จะมีระยะเวลาในการเก็บออมที่ยาวนาน ส่งผลให้เกิดพลังดอกเบี้ยทบต้นทั้งในส่วนของเงินสะสมและเงินสมทบจากรัฐบาล ซึ่งแน่นอนว่าเมื่ออายุครบ 60 ปี สมาชิกจะมีโอกาสในการรับเงินบำนาญเพื่อเลี้ยงชีพในยามชราภาพไปจนกว่าจะเสียชีวิตเดือนละหลายพันบาท (ทั้งนี้ขึ้นอยู่กับวินัยทางการออมของแต่ละบุคคลและผลตอบแทนจากการลงทุนในแต่ละปีอีกด้วย)
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และภาพลักษณ์องค์กร :
โทร. 02-017-0789 ต่อ 224, 226, 213
Email : info@nsf.or.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1338
