รัฐบาลไทย-ข่าวทำเนียบรัฐบาล-รัฐบาลโดย ก.คมนาคม เตรียมจัดโครงการอำนวยความสะดวกการบริการขนส่งสาธารณะทั้งทางบก – น้ำ –อากาศ มอบเป็นของขวัญปีใหม่แก่ประชาชน

วันอังคารที่ 27 ธันวาคม 2559
รัฐบาลโดย ก.คมนาคม เตรียมจัดโครงการอำนวยความสะดวกการบริการขนส่งสาธารณะทั้งทางบก – น้ำ –อากาศ มอบเป็นของขวัญปีใหม่แก่ประชาชน
พันเอกหญิง ทักษดาฯ เผยรัฐบาลโดย ก.คมนาคม เตรียมจัดโครงการอำนวยความสะดวกการบริการขนส่งสาธารณะทั้งทางบก – น้ำ –อากาศ มอบเป็นของขวัญปีใหม่แก่ประชาช
วันนี้ (27 ธ.ค. 59) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้เปิดเผยว่า ที่ประชุมคณะรัฐมนตรีรับทราบเรื่องการเตรียมการโครงการของขวัญปีใหม่สำหรับประชาชน จำนวน 56 โครงการ ตามที่กระทรวงคมนาคมเสนอ แบ่งเป็นด้านการขนส่งทางบก จำนวน 25 โครงการ เช่น โครงการอำนวยความสะดวกและความปลอดภัยเพื่อรองรับการเดินทางของประชาชนในช่วงเทศกาลปีใหม่ กิจกรรมไว้พระ 9 วัดรอบเกาะรัตนโกสินทร์ โดยจะจัดให้บริการรถโดยสารประจำทางหรือรถเมล์ฟรี ระหว่างวันที่ 31 ธันวาคม 2559 – 3 มกราคม 2560 รวมถึงการยกเว้นการจัดเก็บค่าผ่านทางพิเศษบูรพาวิถี ด้านการขนส่งทางราง จำนวน 9 โครงการ เช่น การเพิ่มจำนวนและความถี่ของขบวนรถเพื่อรองรับความต้องการของผู้โดยสาร การอำนวยความสะดวกให้กับผู้พิการสามารถเข้าถึงบริการในระบบรางได้และมีการอบรมการปฐมพยาบาลขั้นต้น ด้านการขนส่งทางน้ำ จำนวน 10 โครงการ เช่น กิจกรรมเจ้าท่าพาร่องนาวา สวดมนต์ภาวนาข้ามปี และโครงการเพิ่มความปลอดภัยในการสัญจรทางน้ำ รวมถึงโครงการเดินเรือเฟอร์รี่ขนส่งผู้โดยสารจากอ่าวไทย เส้นทางพัทยา – หัวหิน ด้านการขนส่งทางอากาศ จำนวน 11 โครงการ เช่น การทำโปรโมชั่นโดยสารราคาพิเศษ และโครงการพิพิธภัณฑ์ท่าอากาศยานสุวรรณภูมิ โดยประชาชนที่สนใจสามารถเข้าเยี่ยมชมโครงการดังกล่าวได้
นอกจากนี้ พลเอก ธนศักดิ์ ปฏิมาประกร รองนายกรัฐมนตรี ได้กล่าวว่าในวันที่ 1 มกราคม 2560 พระที่นั่งพุทไธสวรรย์ ในพิพิธภัณฑ์สถานแห่งชาติจะเปิดให้สักการะพระพุทธรูปสำคัญของประเทศ จำนวน 10 องค์ โดยเปิดให้ประชาชนสามารถเข้าสรงน้ำได้ขณะที่กิจกรรมสวดมนต์ข้ามปีเพื่อความเป็นสิริมงคลก็ยังเป็นกิจกรรมไฮไลท์ของในช่วงเทศกาลปีใหม่นี้
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1135
