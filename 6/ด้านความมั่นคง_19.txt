รัฐบาลไทย-ข่าวทำเนียบรัฐบาล-โฆษกกระทรวงมหาดไทยเผยโครงการหมู่บ้านละ 2.5 แสน เดินหน้าเกินครึ่งทาง สามารถกระจายเม็ดเงินลงหมู่บ้านแล้วกว่า 1.3 หมื่นล้าน คาดดำเนินการแล้วเสร็จ 100% ภายในสิ้นเดือนมกราคมนี้

วันอาทิตย์ที่ 15 มกราคม 2560
โฆษกกระทรวงมหาดไทยเผยโครงการหมู่บ้านละ 2.5 แสน เดินหน้าเกินครึ่งทาง สามารถกระจายเม็ดเงินลงหมู่บ้านแล้วกว่า 1.3 หมื่นล้าน คาดดำเนินการแล้วเสร็จ 100% ภายในสิ้นเดือนมกราคมนี้
โฆษกกระทรวงมหาดไทยเผยโครงการหมู่บ้านละ 2.5 แสน เดินหน้าเกินครึ่งทาง สามารถกระจายเม็ดเงินลงหมู่บ้านแล้วกว่า 1.3 หมื่นล้าน คาดดำเนินการแล้วเสร็จ 100% ภายในสิ้นเดือนมกราคมนี้
วันนี้ (15 ม.ค.60) นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่รัฐบาลได้มอบหมายให้กระทรวงมหาดไทย โดยกรมการปกครอง เป็นหน่วยงานหลักในการดำเนินโครงการยกระดับศักยภาพหมู่บ้านเพื่อขับเคลื่อนเศรษฐกิจฐานรากตามแนวทางประชารัฐประจำปี 2560 (โครงการหมู่บ้านละ 2.5 แสนบาท) เพื่อพัฒนาและเสริมสร้างความเข้มแข็งให้แก่ภูมิภาคทั้งทางด้านเศรษฐกิจ ด้านสังคม และด้านสาธาณประโยชน์ ที่สอดคล้องกับหลักปรัชญาเศรษฐกิจพอเพียง เน้นการพัฒนาอย่างยั่งยืน โดยรัฐบาลได้อนุมัติวงเงินงบประมาณให้แก่หมู่บ้านทั้งหมด 74,655 หมู่บ้านทั่วประเทศ จำนวนเงิน 18,659.97 ล้านบาท ดำเนินการภายในระยะเวลา 90 วัน ตั้งแต่วันที่ 1 พฤศจิกายน 2559 - 31 มกราคม 2560
ขณะนี้เข้าสู่ช่วงกลางเดือนมกราคม 2560 ซึ่งจะเหลือเวลาดำเนินงานอีกประมาณ 2 สัปดาห์ กระทรวงมหาดไทยจึงขอเรียนให้ทราบถึงความคืบหน้าของการดำเนินโครงการฯ ภายหลังจากที่ได้มีการจัดสรรงบประมาณให้แก่ทุกจังหวัด โดยโอนเงินเข้าบัญชีหมู่บ้านแล้ว 18,659.97 ล้านบาท เพื่อดำเนินโครงการตามที่ได้รับอนุมัติ จำนวน 82,270 โครงการ ปัจจุบันถือว่าการดำเนินงานในภาพรวมเป็นไปตามเป้าหมาย มีโครงการที่ดำเนินการแล้วเสร็จ 48,716 โครงการ  มีผลการเบิกจ่ายแล้วประมาณ 13,305 ล้านบาท หรือ คิดเป็นร้อยละ 71.31 ในจำนวนนี้มีจังหวัดที่ดำเนินโครงการเสร็จสิ้นแล้ว ร้อยละ 100 จำนวน 4 จังหวัด ได้แก่ จังหวัดอุตรดิตถ์ นราธิวาส กำแพงเพชร และปัตตานี  สำหรับจังหวัดอื่นๆ อยู่ในระหว่างเร่งดำเนินการเบิกจ่ายงบประมาณตามขั้นตอน
รองปลัดกระทรวงมหาดไทย กล่าวเพิ่มเติมว่า การขับเคลื่อนโครงการยกระดับศักยภาพหมู่บ้านฯ หรือโครงการหมู่บ้านละ 2.5 แสนบาท ที่ผ่านมากระทรวงมหาดไทยได้เร่งรัดและติดตามการดำเนินโครงการทุกมิติอย่างใกล้ชิด โดยมีทีมตรวจติดตามทั้งในระดับกระทรวง กรม จังหวัด อำเภอ และชุดปฏิบัติการระดับตำบล ที่ลงไปเป็นพี่เลี้ยงให้คำแนะนำ ร่วมสังเกตการณ์ ติดตามประเมินผลอย่างใกล้ชิด เพื่อให้หมู่บ้านซึ่งถือเป็นหน่วยขับเคลื่อนหลักสามารถดำเนินการได้อย่างถูกต้องตามหลักเกณฑ์ และระเบียบ กฎหมายที่เกี่ยวข้อง และสามารถดำเนินงานได้ตามวัตถุประสงค์ที่ตั้งไว้ คือ การพัฒนาคุณภาพชีวิตของพี่น้องประชาชนในพื้นที่ตามความต้องการของชุมชน และส่งผลให้เกิดการกระตุ้นเศรษฐกิจในระดับฐานราก โดยหลังจากนี้กระทรวงมหาดไทยจะได้เร่งรัดการเบิกจ่ายงบประมาณให้เป็นไปตามห้วงเวลาที่กำหนดคาดว่าจะสามารถดำเนินงานได้แล้วเสร็จภายในสิ้นเดือนมกราคมนี้.
ครั้งที่ 7/2560

ที่มา : http://www.thaigov.go.th/news/contents/details/1351
