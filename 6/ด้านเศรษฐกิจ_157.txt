รัฐบาลไทย-ข่าวทำเนียบรัฐบาล-ชาวบ้านเฮ..! คปภ.เปิดสำนักงานจังหวัดแม่ฮ่องสอน ประเดิมปีระกา

วันจันทร์ที่ 30 มกราคม 2560
ชาวบ้านเฮ..! คปภ.เปิดสำนักงานจังหวัดแม่ฮ่องสอน ประเดิมปีระกา
• “สุทธิพล”ย้ำคปภ. ต้องบริการประชาชนให้ทั่วถึงไม่ว่าใกล้หรือไกล
ดร.สุทธิพล  ทวีชัยการ  เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า  สำนักงาน คปภ.เป็นหน่วยงานของรัฐที่มีหน้าที่กำกับและส่งเสริมการประกอบธุรกิจประกันภัย รวมถึงการคุ้มครองสิทธิประโยชน์ของประชาชนด้านการประกันภัย และให้ความสำคัญต่อประชาชนผู้เอาประกันภัยจะต้องได้รับการบริการที่ดี  มีประสิทธิภาพ  สามารถเข้าถึงระบบประกันภัยได้อย่างทั่วถึง ซึ่งตนได้มีโอกาสลงพื้นที่ตรวจเยี่ยมสำนักงาน คปภ.ทางภาคเหนือหลายครั้งในช่วงปี 2559 พบว่าประชาชนในจังหวัดแม่ฮ่องสอนมีความยากลำบากอย่างมากในการเดินทางเพื่อมาติดต่อ ปรึกษาหารือข้อมูล หรือ ร้องเรียนเกี่ยวกับการประกันภัย  เนื่องจากในพื้นที่จังหวัดแม่ฮ่องสอนไม่มีสำนักงาน คปภ.ตั้งอยู่ จึงต้องใช้เวลาเดินทาง 6-8 ชั่วโมงจากจังหวัดแม่ฮ่องสอนมายังจังหวัดเชียงใหม่ บนเส้นทางที่คดเคี้ยวถึง 1,864 โค้ง ส่งผลทำให้ประชาชนขาดความสะดวกในการใช้บริการด้านประกันภัยจากหน่วยงานของรัฐ และที่ผ่านสำนักงาน คปภ.ใช้วิธีแก้ปัญหาโดยส่งทีมงานจากจังหวัดเชียงใหม่ไปให้บริการเคลื่อนที่ในพื้นที่จังหวัดแม่ฮ่องสอน แต่ก็ยังมีข้อจำกัดและไม่เพียงพอทำให้เกิดเสียงเรียกร้องอยากให้มีการตั้งสำนักงาน คปภ. ที่จังหวัดแม่ฮ่องสอน
ซึ่งเดิมจังหวัดแม่ฮ่องสอนเคยมีสำนักงาน คปภ. โดยตั้งเป็นสำนักงานประกันภัยจังหวัดแม่ฮ่องสอน ในสังกัดกรมการประกันภัย กระทรวงพาณิชย์  เริ่มให้บริการประชาชนตั้งแต่ปี 2536 ต่อมาในปี 2550 เมื่อมีการปรับเปลี่ยนสถานะองค์กรจากส่วนราชการเป็นสำนักงาน คปภ. ซึ่งมีลักษณะเป็นหน่วยงานของรัฐ แต่ไม่ใช่ส่วนราชการ เพื่อให้เกิดความคล่องตัวในการปฏิบัติงาน แต่กลับควบรวมให้พื้นที่จังหวัดแม่ฮ่องสอนอยู่ในความดูแลของสำนักงาน คปภ.จังหวัดเชียงใหม่ เนื่องจากตนเห็นว่าประชาชนจังหวัดแม่ฮ่องสอนมีความยากลำบากในการเดินทางมาใช้บริการที่จังหวัดเชียงใหม่ ดังนั้น จึงได้ผลักดันให้จัดตั้ง สำนักงาน คปภ. ที่จังหวัดแม่ฮ่องสอน และได้ผ่านความเห็นชอบของบอร์ด คปภ.แล้วในปลายปี 2559 ซึ่งการจัดตั้งสำนักงานแห่งใหม่นี้ใช้งบประมาณไม่มาก โดยได้รับความอนุเคราะห์ให้ใช้พื้นที่ของอาคารสำนักงานเทศบาลเมืองแม่ฮ่องสอนเป็นที่ทำการ และมีพิธีเปิดสำนักงานอย่างเป็นทางการในวันที่ 30 มกราคม 2559
“การเปิดสำนักงาน คปภ. แม่ฮ่องสอนในครั้งถือเป็นการพลิกฟื้นสำนักงาน คปภ.ที่มีนัยสำคัญต่อการนำระบบประกันภัยเข้าไปบริหารความเสี่ยงให้กับพี่น้องประชาชนในจังหวัดแม่ฮ่องสอนได้อย่างครบวงจร เสมือนหนึ่งเป็นการให้บริการด้านประกันภัยถึงประตูบ้านของพี่น้องประชาชนที่อยู่ชายขอบแดนของประเทศไทยให้ได้รับความคุ้มครองจากระบบประกันภัยอย่างทั่วถึง ซึ่งสอดคล้องกับยุทธศาสตร์ตามแผนการพัฒนาประกันภัยฉบับที่ 3 อีกด้วย”
นอกจากเปิดสำนักงาน คปภ. จังหวัดแม่ฮ่องสอน ในครั้งนี้แล้ว ยังมีพิธีลงนามร่วมมือว่าด้วยการส่งเสริมความรู้และสิทธิประโยชน์ด้านการประกันภัยระหว่างสำนักงาน คปภ. จังหวัดแม่ฮ่องสอน กับสำนักงานเทศบาลเมืองแม่ฮ่องสอน รวมทั้งมีกิจกรรมรณรงค์ความปลอดภัยทางถนน ตรวจเช็คสภาพรถก่อนเดินทาง เปลี่ยนถ่ายน้ำมันเครื่อง หลอดไฟรถจักรยานยนต์ฟรี พร้อมทั้งยังมีการออกบูธจัดกิจกรรมให้ความรู้ด้านการประกันภัยอีกด้วย นอกจากนี้ ตนยังใช้โอกาสนี้ตรวจการขายประกันภัยผ่านธนาคารพาณิชย์สาขาจังหวัดแม่ฮ่องสอน เพื่อให้ข้อแนะนำในการปฏิบัติตามประกาศ คปภ. ว่าด้วยเรื่อง กำหนดหลักเกณฑ์ วิธีการออก การเสนอขายกรมธรรม์ประกันภัยและการปฏิบัติหน้าที่ของตัวแทนประกันชีวิต นายหน้าประกันชีวิตและธนาคาร พ.ศ. 2551 และประกาศ คปภ. ว่าด้วยเรื่อง กำหนดหลักเกณฑ์ วิธีการออก การเสนอขายกรมธรรม์ประกันภัยและการปฏิบัติหน้าที่ของตัวแทนประกันวินาศภัย นายหน้าประกันวินาศภัยและธนาคาร พ.ศ. 2552
เลขาธิการ คปภ. กล่าวด้วยว่า ประกันภัยได้เข้ามามีบทบาทสำคัญต่อการดำรงชีวิตประจำวันของประชาชนโดยทั่วไปมากขึ้น ไม่ว่าจะประกอบอาชีพใด  สาขาใด  แต่ก็พบว่ายังมีประชาชนบางส่วนที่มีความรู้ ความเข้าใจเกี่ยวกับการประกันภัยไม่มากนัก ทำให้เกิดความเข้าใจที่ไม่ถูกต้องเกี่ยวกับสิทธิประโยชน์ เงื่อนไข  และข้อยกเว้นต่าง ๆ ของสัญญาประกันภัย ส่งผลให้อาจขาดความเชื่อมั่นต่อธุรกิจประกันภัย ดังนั้นการที่สำนักงาน คปภ. ซึ่งเป็นหน่วยงานภาครัฐที่ทำหน้าที่ในการกำกับและส่งเสริมการประกอบธุรกิจประกันภัย ได้มีสำนักงานในพื้นที่ส่วนภูมิภาค โดยได้มีการจัดตั้งและมอบหมายให้เจ้าหน้าที่มาปฏิบัติงานในจังหวัดแม่ฮ่องสอนครั้งนี้เพื่อจะได้ทำหน้าที่ในการส่งเสริมความรู้ ความเข้าใจ รวมทั้งให้บริการช่วยเหลือ ให้คำแนะนำเกี่ยวกับเรื่องการประกันภัย  ซึ่งจะทำให้ประชาชนสามารถใช้ประโยชน์จากการประกันภัยและเลือกใช้การประกันภัยเป็นเครื่องมือในการบริหารความเสี่ยงได้อย่างเหมาะสมและเชื่อมั่นต่อระบบประกันภัยมากยิ่งขึ้น
ทั้งนี้สำนักงาน คปภ.จังหวัดแม่ฮ่องสอน เป็นสำนักงานที่อยู่ภายใต้การกำกับดูแลของสำนักงาน คปภ.ภาค 1 (เชียงใหม่)  ซึ่งมีสำนักงาน คปภ.จังหวัดภายใต้ภาคอยู่ 6 จังหวัด ประกอบด้วย สำนักงาน คปภ.จังหวัดเชียงใหม่ แม่ฮ่องสอน ลำพูน เชียงราย ลำปาง และพะเยา  โดยหากพิจารณาอัตราการถือครองกรมธรรม์ประกันชีวิตเมื่อเทียบกับจำนวนประชากรในภาคเหนือทั้งหมด 18 จังหวัด พบว่าจังหวัดแม่ฮ่องสอนมีอัตราการถือครองกรมธรรม์ประกันชีวิตต่อประชากรอยู่ที่ร้อยละ 20.33  ซึ่งยังคงต่ำกว่าอัตราเฉลี่ยของจังหวัดในภาคเหนือ ที่มีอัตราการถือครองกรมธรรม์ประกันชีวิตต่อประชากรอยู่ที่ร้อยละ 30.32 โดยในช่วงไตรมาสที่ 3 ของปี 2559 (มกราคม-กันยายน 2559) จังหวัดแม่ฮ่องสอน มีจำนวนเบี้ยประกันภัยรับโดยตรงทั้งประกันชีวิตและประกันวินาศภัยอยู่ที่ 321.974 ล้านบาท  ซึ่งคิดเป็นร้อยละ 0.9 ของจำนวนเบี้ยประกันภัยรับโดยตรงของ  18  จังหวัดในภาคเหนือที่มีจำนวนเบี้ยประกันภัยรับโดยตรงรวมอยู่ที่ 34,761 ล้านบาท ซึ่งเป็นเรื่องที่ท้าทายสำนักงาน คปภ. ที่ต้องเร่งสร้างความรู้ความเข้าใจให้กับประชาชนในจังหวัดแม่ฮ่องสอนให้ตระหนักถึงคุณค่าและคุณประโยชน์ของการสร้างหลักประกันความมั่นคงในชีวิตและทรัพย์สิน โดยใช้ระบบประกันภัยเป็นเครื่องมือในการบริหารความเสี่ยง อันเป็นการส่งเสริมให้ประชาชนมีสวัสดิการที่ครอบคลุมและเกิดประโยชน์ยิ่งขึ้น
สำหรับข้อมูลบริษัทประกันภัยที่ให้บริการในพื้นที่จังหวัดแม่ฮ่องสอนในปัจจุบัน มีบริษัทประกันชีวิตจำนวน 8 สาขา 3 สำนักงานตัวแทน และบริษัทประกันวินาศภัยจำนวน 2 สาขา ดังนั้นจากการที่มีการเปิดที่ทำการสำนักงาน คปภ.จังหวัดแม่ฮ่องสอนขึ้นมาอีกครั้ง โดยคาดว่าจะทำให้ธุรกิจประกันภัยมีการตื่นตัวและมีอัตราเติบโตของเบี้ยประกันภัยอย่างต่อเนื่อง ทั้งนี้สำนักงาน คปภ. ขอให้ประชาชนให้ความสำคัญต่อการประกันภัยและเลือกซื้อกรมธรรม์ที่มีความเหมาะสมกับการดำเนินชีวิตของตัวเองเพื่อรองรับเหตุการณ์ที่ไม่คาดคิด ซึ่งระบบประกันภัยจะได้เข้าไปช่วยบรรเทาความเดือดร้อนที่เกิดขึ้นได้อย่างมีประสิทธิภาพ และหากมีข้อสงสัยสามารถสอบถามข้อมูลเพิ่มเติมได้ที่สายด่วน คปภ. 1186 หรือเว็บไซต์ www.oic.or.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1543
