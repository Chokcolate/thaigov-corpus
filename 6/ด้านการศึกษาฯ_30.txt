รัฐบาลไทย-ข่าวทำเนียบรัฐบาล-รมว.ศธ.มอบนโยบายแก่ผู้บริหาร รร.มหิดลวิทยานุสรณ์

วันศุกร์ที่ 13 มกราคม 2560
รมว.ศธ.มอบนโยบายแก่ผู้บริหาร รร.มหิดลวิทยานุสรณ์
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ มอบนโยบายแก่ผู้บริหารโรงเรียนมหิดลวิทยานุสรณ์ พร้อมทั้งบรรยายพิเศษให้แก่นักเรียนและคณาจารย์ในหัวข้อ "เส้นทางความสำเร็จและความสุขในการเป็นแพทย์นักวิจัย"
โดยมีนายบุญรักษ์ ยอดเพชร รองเลขาธิการคณะกรรมการการศึกษาขั้นพื้นฐาน, ศ.คลินิก นพ.อุดม คชินทร อธิการบดีมหาวิทยาลัยมหิดล, ผศ.ยุวดี นาคะผดุงรัตน์ ผู้อำนวยการโรงเรียนมหิดลวิทยานุสรณ์, คณะกรรมการบริหารโรงเรียน ตลอดจนผู้บริหาร คณาจารย์ และนักเรียน ร่วมรับฟัง
นพ.ธีระเกียรติ เจริญเศรษฐศิลป์ กล่าวว่า ปัจจุบันประเทศไทยมีปัญหาเรื่องความเหลื่อมล้ำทางการศึกษา กระทรวงศึกษาธิการจึงมีนโยบายส่งเสริมและสนับสนุนสถานศึกษาที่มีคุณภาพดีอยู่แล้ว และอุ้มสถานศึกษาที่คุณภาพยังอยู่ในระดับล่าง โดยไม่ใช่การดึงข้างบนให้ต่ำลงมา แต่จะต้องยกข้างล่างขึ้นไป ซึ่งขณะนี้ได้ทำการคัดเลือกโรงเรียนเพื่อเข้าร่วมโครงการ "โรงเรียนที่ต้องการความช่วยเหลือและพัฒนาเป็นพิเศษอย่างเร่งด่วน" หรือโรงเรียน ICU (Intensive Care Unit) เพื่อเข้าไปแก้ไขปัญหาและพัฒนาโรงเรียนให้มีคุณภาพทางการศึกษาที่ดีขึ้น
สำหรับโรงเรียนมหิดลวิทยานุสรณ์ ซึ่งมีระบบการจัดการเรียนการสอนที่ดีมากอยู่แล้ว ขอให้มุ่งความสำคัญไปที่ Motivation ของเด็กด้วย เพราะการศึกษาทั่วโลกส่วนมากจะมุ่งเน้นไปที่ Ecosystem รวมทั้งการบริหารจัดการ (Management) ในเรื่องต่าง ๆ ของโรงเรียน
อีกสิ่งหนึ่งที่มองว่าโรงเรียนมหิดลวิทยานุสรณ์สามารถดำเนินการได้ดีคือ การส่งเสริมการเรียนการสอน STEM Education เนื่องจากเป็นโรงเรียนที่จัดการเรียนการสอนที่เน้นความรู้ทางคณิตศาสตร์และวิทยาศาสตร์อยู่แล้ว แม้ว่าจะไม่ได้ผลิตเด็กนักเรียนให้เป็นนักวิจัยได้ 100 เปอร์เซ็นต์ เพราะเด็กส่วนมากเลือกศึกษาต่อในสาขาวิชาแพทยศาสตร์ แต่สิ่งที่โรงเรียนแห่งนี้ได้สอนและปลูกฝังให้กับเด็กคือ ความคิดพื้นฐานเชิงวิทยาศาสตร์ ซึ่งจะติดตัวเด็กไปไม่ว่าจะประกอบอาชีพอะไรก็ตาม จึงขอให้โรงเรียนมหิดลวิทยานุสรณ์ระดมสรรพกำลังและให้ความร่วมมือสนับสนุนและส่งเสริม STEM Education ในประเทศไทย ส่วนการจัดการเรียนการสอนภาษาอังกฤษที่ทำเป็นระบบอย่างดีอยู่แล้ว เช่น การวัดระดับความสามารถด้านภาษาอังกฤษของเด็กด้วยการสอบ TOEFL ก็เชื่อมั่นที่จะดำเนินการได้อย่างดีต่อเนื่องต่อไป
สำหรับแนวทางอื่นที่สามารถทำได้ในอนาคต เพื่อพัฒนาโรงเรียนและพัฒนานักเรียนให้เป็นกำลังสำคัญของชาติ รมว.ศึกษาธิการ กล่าวว่า อาจจะดำเนินการคัดเลือกนักเรียนเก่ง ๆ (Headhunt) ที่กำลังศึกษาอยู่ และให้ทุนการศึกษาพิเศษ พร้อมทั้งส่งเสริมให้เข้าศึกษาต่อในสถาบันอุดมศึกษาชั้นนำ เมื่อจบการศึกษาแล้วมีอาชีพรองรับ สิ่งเหล่านี้จะเป็นการพัฒนาเด็กให้เป็นคนเก่งของชาติและถือเป็นการดูแลเด็กเก่ง ๆ เหล่านี้อย่างตลอดรอดฝั่งด้วย
โอกาสนี้ นพ.ธีระเกียรติ เจริญเศรษฐศิลป์ ได้ร่วมบรรยายพิเศษในหัวข้อ "เส้นทางความสำเร็จและความสุขในการเป็นแพทย์นักวิจัย" กับ นพ.เปรม เจริญเศรษฐศิลป์ บุตรชาย ซึ่งเป็นนักศึกษาไทยที่ประสบความสำเร็จในการเรียนแพทยศาสตร์ ที่มหาวิทยาลัยเคมบริดจ์ ประเทศอังกฤษ พร้อมทั้งแลกเปลี่ยนข้อคิดเห็นกับคณาจารย์และนักเรียนโรงเรียนมหิดลวิทยานุสรณ์
"การเรียนแพทย์ที่มหาวิทยาลัยเคมบริดจ์ ประเทศอังกฤษ จะสอนให้เรามีระบบความคิดที่ดี กระตุ้นให้คิดอย่างเป็นระบบ เน้นการตั้งคำถามโดยคำตอบที่นักศึกษาค้นคว้ามานั้นอาจจะถูกหรือผิดก็ได้ แต่ที่สำคัญคือ สอนให้คิด ไม่ใช่ให้ตอบคำถามตามตำราเรียน อีกทั้งส่งเสริมให้เราเริ่มคิดหรือมองสิ่งต่าง ๆ จากรากฐาน (Start from First Principles) ยกตัวอย่างเช่น การศึกษาวิทยาศาสตร์ ซึ่งเรามักจะศึกษาว่าวิทยาศาสตร์มีความก้าวหน้าอย่างไร แต่สิ่งที่สำคัญที่สุดคือ เราต้องย้อนกลับไปดูที่มาหรือประวัติศาสตร์ของความคิดนั้น ๆ เพราะของใหม่จะไม่มีวันเกิด ถ้าเราไม่รู้ว่าของเก่าเป็นอย่างไร
ทั้งนี้ ขอฝากข้อคิดในการเรียนหนังสือหรือเรียนรู้สิ่งต่าง ๆ ที่ทุกคนสามารถนำไปปฏิบัติได้ คือ
- Find great teacher
- Stay curious
- Work hard
- Embrace failure
- Take pleasure from finding things out
นพ.ธีระเกียรติ เจริญเศรษฐศิลป์ กล่าวด้วยว่า ทุกวันนี้มีคนบอกว่าไม่ต้องมีห้องเรียนก็ได้ เด็กสามารถหาความรู้จากสื่อต่าง ๆ ได้ด้วยตนเอง โดยเฉพาะการค้นหาข้อมูลจากสื่อออนไลน์ ซึ่งนี่คือปัญหาใหญ่ เพราะสื่อออนไลน์รักเด็กไม่ได้ อีกทั้งไม่รู้บริบทของเด็กคนนั้น อีกทั้งสื่อออนไลน์ไม่สามารถประเมินนักเรียนได้ ดังนั้น การมีครูที่ดีจึงสำคัญมาก ดังเช่นที่พระบาทสมเด็จพระปรมินทรมหาภูมิพลอดุลยเดช ได้ทรงมีพระราชดำรัสว่า "ให้นักเรียนรักครู ครูรักนักเรียน"

ที่มา : http://www.thaigov.go.th/news/contents/details/1333
