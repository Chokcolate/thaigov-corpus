รัฐบาลไทย-ข่าวทำเนียบรัฐบาล-รมว.วท. ตรวจเยี่ยม สสนก. พร้อมมอบนโยบายและข้อเสนอแนะความร่วมมือของ สสนก. กับหน่วยงานที่เกี่ยวข้อง

วันจันทร์ที่ 9 มกราคม 2560
รมว.วท. ตรวจเยี่ยม สสนก. พร้อมมอบนโยบายและข้อเสนอแนะความร่วมมือของ สสนก. กับหน่วยงานที่เกี่ยวข้อง
รมว.วท. ตรวจเยี่ยม สสนก. พร้อมมอบนโยบายและข้อเสนอแนะความร่วมมือของ สสนก. กับหน่วยงานที่เกี่ยวข้อง
5 มกราคม 2559 ณ สถาบันสารสนเทศทรัพยากรน้ำและการเกษตร (องค์การมหาชน) / ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี พร้อมด้วย รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี ตรวจเยี่ยม สถาบันสารสนเทศทรัพยากรน้ำและการเกษตร (องค์การมหาชน) หน่วยงานในสังกัดกระทรวงวิทยาศาสตร์และเทคโนโลยี โดยมี ดร.รอยล จิตรดอน ผู้อำนวยการสถาบันสารสนเทศทรัพยากรน้ำและการเกษตร และคณะผู้บริหาร ให้การต้อนรับ
ก่อนเริ่มการประชุม ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยีได้เดินชมศูนย์ปฏิบัติการร่วมเตรียมพร้อมรับมือหย่อมความกดอากาศต่ำเคลื่อนตัวเข้าปกคลุมภาคใต้ จากนั้น เข้าชมคอมพิวเตอร์แม่ข่ายชุดปฐมฤกษ์ ที่ทาง สสนก. ได้เก็บรวบรวมข้อมูลน้ำ และนำถวายในหลวงรัชกาลที่ 9 สำหรับทรงงานบนเว็บไซต์ weather 901 และดูการทำงานของเครื่อง High Performance Computing (HPC ) การคำนวนโดยใช้แบบจำลอง เพื่อพยากรณ์อากาศ พยากรณ์น้ำท่วม ซึ่งเป็นเครื่องที่มีประสิทธิภาพสูงและแม่นยำ
ดร.อรรชกา ศรีบุญเรือง กล่าวว่า สถาบันสารสนเทศทรัพยากรน้ำและการเกษตร (องค์การมหาชน) นับเป็นหน่วยงานในสังกัดกระทรวงวิทยาศาสตร์และเทคโนโลยีที่มีความสำคัญมาก เนื่องจากปัจจุบัน เกิดปํญหาภัยพิบัติต่างๆเกิดขึ้นได้ตลอดเวลา ไม่ว่าจะเป็น ภัยน้ำท่วม ภัยแล้ง ซึ่งล้วนแล้วแต่ส่งผลกระทบให้แก่ประชาชน การบริหารจัดการน้ำที่ดี จะช่วยแก้ไขปัญหาดังกล่าว จึงขอให้ดำเนินการต่อไปอย่างต่อเนื่อง และขอชื่นชมผู้บริหารและพนักงานทุกคนที่ได้ถวายงานรับใช้ใต้เบื้องพระยุคลบาท พระบาทสมเด็จพระเจ้าอยู่หัว รัชกาลที่ 9 ที่ท่านเล็งเห็นถึงปัญหาเกี่ยวกับการบริหารจัดการน้ำเพื่อให้ประชาชนมีความเป็นอยู่ที่ดีขึ้น
ดร.รอยล จิตรดอล ได้กล่าวสรุปรายงานภาพรวมขององค์การโดยมีหัวข้อนำเสนอ คือ 1.คลังข้อมูลน้ำและภูมิอากาศแห่งชาติ ในการเชื่อมโยงและแลกเเปลี่ยนข้อมูลจากหน่วยงานที่เกี่ยวข้อง ติดตาม เฝ้าระวังวิเคราะห์ และคาดการณ์สถานการณ์น้ำ รวมทั้งจัดการน้ำทั้งในภาวะปกติและภาวะวิกฤต ,2.ระบบโทรมาตรตรวจวัดสภาพอากาศและระดับน้ำอัตโนมัติ เป็นระบบที่ใช้ตรวจวัดและส่งข้อมูลระยะไกล ควบคุมการทำงานและส่งข้อมูลและอุปกรณ์จ่ายพลังงานและชุดป้องกันอุปกรณ์ ซึ่ง สสนก. มีสถานีโทรมาตรอัตโนมัติในความดูแลทั้งสิ้น 867 สถานีทั้งประเทศ ,3.แผนที่น้ำระดับตำบล ซึ่งทำให้หน่วยงานท้องถิ่นสามารถเข้าใจและนำไปใช้ประโยชน์ได้ รวมทั้งรู้ถึงทิศทางการบริหารจัดการน้ำในแต่ละพื้นที่ ซึ่งปัจจจุบันมีตำบลที่นำไปใช้ 1,107 ตำบล และ 4.การจัดการทรัพยากรน้ำชุมชนด้วยวิทยาศาสตร์และเทคโนโลยี เป็นการประยุกต์ใช้สารสนเทศทรัพยากรน้ำ ให้เกิดความมั่นคงด้านคลังข้อมูลน้ำในระดับท้องถิ่นและเตรียมพร้อมรับการเปลี่ยนแปลงสภาพภูมิอากาศ
สำหรับการบริหารจัดการน้ำชุมชนด้วยวิทยาศาสตร์และเทคโนโลยี สสนก. ใช้กระบวนการเรียนรู้และลงมือทำงานร่วมกับชุมชนและหน่วยงานท้องถิ่น ประยุกต์ใช้วิทยาศาสตร์และเทคโนโลยี และระบบสารสนเทศ เช่น ข้อมูลอากาศและน้ำ แผนที่ภาพถ่ายดาวเทียม gps เป็นเครื่องมือสนับสนุนให้ชุมชนบริหารจัดการทรัพยากรน้ำได้อย่างมีประสิทธิภาพ ภายหลังเสร็จสิ้นการประชุมนำเสนอภาพรวมองค์การ ดร.รอยัล จิตรดอน ได้มอบกระเช้าอวยพร เนื่องในโอกาสขึ้นปีใหม่ 2560 แก่ ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี
นอกจากนี้ ดร.อรรชกา ได้เข้าชมห้องปฏิบัติการระบบโทรมาตรและเทคโนโลยีการตรวจวัด ซึ่ง สสนก. ได้พัฒนาระบบโทรมาตร เพื่อตรวจวัดข้อมูลระยะไกล สำหรับวัดระดับน้ำ ปริมาณน้ำฝน อุณหภูมิ ความชื้น ความกดอากาศ ความเข้มแสง ความเร็วลม ความเค็ม และเชื่อมโยงข้อมูลอัตโนมัติทันทีผ่านระบบรับส่งข้อมูลของผู้ให้บริการโทรศัพท์เคลื่อนที่ ซึ่งจะช่วยให้มีข้อมูลที่เพียงพอต่อการวิเคราะห์สถานการณ์น้ำ ซึ่งจะเป็นประโยชน์ต่อการวางแผนการบริหารจัดการน้ำและภัยพิบัติได้อย่างมีประสิทธิภาพ รวมทั้งสามารถสนับสนุนการเตือนภัยจากอุทกภัย
ข่าวโดย : นายปวีณ  ควรแย้ม
ภาพโดยและวีดิโอ : นายภูมินทร์ ปั้นเล็กและ นายสุเมธ บุญเอื้อ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1250
