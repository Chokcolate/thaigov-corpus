รัฐบาลไทย-ข่าวทำเนียบรัฐบาล-กระทรวงทรัพยากรธรรมชาติและสิ่งแวดล้อม ให้การต้อนรับประธานคณะกรรมาธิการแม่น้ำมิสซิสซิปปีแห่งสหรัฐอเมริกา

วันอังคารที่ 17 มกราคม 2560
กระทรวงทรัพยากรธรรมชาติและสิ่งแวดล้อม ให้การต้อนรับประธานคณะกรรมาธิการแม่น้ำมิสซิสซิปปีแห่งสหรัฐอเมริกา
กระทรวงทรัพยากรธรรมชาติและสิ่งแวดล้อม ให้การต้อนรับประธานคณะกรรมาธิการแม่น้ำมิสซิสซิปปีแห่งสหรัฐอเมริกา ในโอกาสเข้าพบหารือถึงความก้าวหน้าในการดำเนินความร่วมมือระหว่างคณะกรรมาธิการแม่น้ำโขง
เมื่อเร็ว ๆ นี้  พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ในฐานะประธานคณะกรรมการแม่น้ำโขงแห่งชาติไทย พร้อมด้วยพลเอก อรรถนพ ศิริศักดิ์ เลขานุการรัฐมนตรีว่าการกระทรวงทรัพยากรธรรมชาติและสิ่งแวดล้อม นายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อม นายพงศ์บุณย์ ปองทอง รองปลัดกระทรวงทรัพยากรธรรมชาติและสิ่งแวดล้อม นายวรศาสน์ อภัยพงษ์ อธิบดีกรมทรัพยากรน้ำ และนายภาดล ถาวรกฤชรัตน์ รองอธิบดีกรมทรัพยากรน้ำ ร่วมต้อนรับประธานคณะกรรมาธิการมิสซิสซิปปีและคณะ ณ ชั้น 20 กระทรวงทรัพยากรธรรมชาติและสิ่งแวดล้อม
การเดินทางมาของประธานคณะกรรมาธิการแม่น้ำมิสซิสซิปปีแห่งสหรัฐอเมริกาและคณะ ในครั้งนี้มีวัตถุประสงค์เพื่อหารือถึงความก้าวหน้าในการดำเนินความร่วมมือระหว่างคณะกรรมาธิการแม่น้ำโขง และคณะกรรมาธิการมิสซิสซิปปีตามที่ได้มีการลงนามในบันทึกเพื่อความเข้าใจ (MOU) ฉบับที่ 2 เมื่อปี    ค.ศ.2015 การดำเนินงานเพื่อบรรลุวิสัยทัศน์ของคณะกรรมาธิการแม่น้ำโขงและคณะกรรมาธิการมิสซิสซิปปี การพัฒนากระบวนการมีส่วนร่วมของประชาชนในการบริหารจัดการทรัพยากรน้ำ การดำเนินงานของไทยตามพันธกรณีของความตกลงว่าด้วยความร่วมมือเพื่อการพัฒนาลุ่มแม่น้ำโขง พ.ศ. 2538 การแลกเปลี่ยนแนวปฏิบัติที่ดีด้านการบริหารจัดการทรัพยากรน้ำข้ามพรมแดนระหว่างคณะกรรมาธิการแม่น้ำโขง และคณะกรรมาธิการมิสซิสซิปปี รวมถึงการเรียนเชิญรัฐมนตรีฯและคณะ เยี่ยมเยือนและลงพื้นที่โครงการของคณะกรรมาธิการมิสซิสซิปปี ณ สหรัฐอเมริกา ในช่วงเดือนเมษายน 2560 ภายใต้กรอบความร่วมมือข้อริเริ่มลุ่มน้ำโขงตอนล่าง (Lower Mekong Initiative: LMI) ต่อไป

ที่มา : http://www.thaigov.go.th/news/contents/details/1381
