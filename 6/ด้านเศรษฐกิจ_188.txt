รัฐบาลไทย-ข่าวทำเนียบรัฐบาล-กระทรวงเกษตร ฯ จัดเวทีเสวนา “คนธรรมเกษตรอินทรีย์” มุ่งสร้างการรับรู้สินค้าเกษตรอินทรีย์ ทั้งด้านการผลิตและการตลาด

วันจันทร์ที่ 6 กุมภาพันธ์ 2560
กระทรวงเกษตร ฯ จัดเวทีเสวนา “คนธรรมเกษตรอินทรีย์” มุ่งสร้างการรับรู้สินค้าเกษตรอินทรีย์ ทั้งด้านการผลิตและการตลาด
กระทรวงเกษตร ฯ จัดเวทีเสวนา “คนธรรมเกษตรอินทรีย์” มุ่งสร้างการรับรู้สินค้าเกษตรอินทรีย์ ทั้งด้านการผลิตและการตลาด พร้อมเปิดกว้างรับฟังความเห็นจากทุกภาคส่วน
น.ส.ชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์เปิดเผยภายหลังเป็นประธานพิธีเปิดการเสวนา “คนธรรมเกษตรอินทรีย์” ณ วัดปรางค์หลวง อำเภอบางใหญ่ จังหวัดนนทบุรี ว่า ปัจจุบันประเทศไทยมีปริมาณการส่งออกสินค้าอินทรีย์มากขึ้น และมีแนวโน้มการส่งออกเพิ่มขึ้นทุกปี รวมทั้งความต้องการของตลาดสินค้าอินทรีย์ในประเทศไทยมีเพิ่มขึ้นตามกระแสการรักสุขภาพ อย่างไรก็ตามพบว่า ปริมาณสินค้าอินทรีย์นั้นไม่เพียงพอต่อการจำหน่าย และเกษตรกรที่มีผลผลิตเกษตรอินทรีย์นั้น ไม่ทราบช่องทางการจำหน่ายอีกด้วย ในส่วนของผู้บริโภค มีความสับสนและไม่เข้าใจความแตกต่างระหว่าง สินค้าเกษตรอินทรีย์ และสินค้าเกษตรปลอดภัย ดังนั้น กระทรวงเกษตรและสหกรณ์ โดยกรมวิชาการเกษตร ในฐานะหน่วยงานหลักในการขับเคลื่อนเกษตรอินทรีย์ตามแผนยุทธศาสตร์เกษตรอินทรีย์แห่งชาติ จึงจัดเสวนา “คนธรรมเกษตรอินทรีย์”ขึ้น เพื่อสร้างการรับรู้ถึงความแตกต่างของสินค้าเกษตรอินทรีย์และสินค้าเกษตรทั่วไป และส่งเสริมการขอรับรองมาตรฐานสินค้าเกษตรอินทรีย์ อีกทั้ง เพื่อรับทราบความคิดเห็นเกี่ยวกับปัญหาอุปสรรคในด้านการผลิตและการตลาดจากทุกภาคส่วน ทั้งเกษตรกร ภาครัฐ และเอกชน เพื่อนำไปสู่การขับเคลื่อนเกษตรอินทรีย์ของประเทศไทยให้สัมฤทธิ์ผลและเกิดประโยชน์สูงสุดต่อไป
นางสาวเสริมสุข สลักเพ็ชร์รองอธิบดีกรมวิชาการเกษตรกล่าวเพิ่มเติมว่า กรมวิชาการเกษตรได้ให้ความสำคัญในการแก้ปัญหาดังกล่าวอย่างเป็นรูปธรรม จึงได้จัดการเสวนาครั้งนี้ขึ้น โดยมีผู้เข้าร่วม ประกอบด้วย เกษตรกร กลุ่มเกษตรกร หน่วยงานภาครัฐ ภาคเอกชน สมาคมและองค์กร จำนวน ๑๐๐ คน ซึ่งผลที่คาดว่าจะได้รับจากการฝึกอบรมในครั้งนี้ คือ การสร้างการตระหนักรู้ถึงความแตกต่างของสินค้าเกษตรอินทรีย์และสินค้าเกษตรทั่วไป เกษตรกรเข้าใจกระบวนการตรวจรับรองมาตรฐานเกษตรอินทรีย์ ทั้งมาตรฐานภาครัฐและเอกชน และสนใจสมัครเข้าสู่มาตรฐานเกษตรอินทรีย์ อีกทั้งสร้างเครือข่ายความร่วมมือด้านเกษตรอินทรีย์ระหว่างเกษตรกร หน่วยงานภาครัฐและภาคเอกชน รวมถึงรับทราบปัญหาและอุปสรรคในด้านการผลิตและการตลาดเกษตรอินทรีย์ และรับทราบข้อเสนอจากภาคสังคมในการพัฒนาแนวนโยบายและการปฏิบัติเพื่อขับเคลื่อนเกษตรอินทรีย์อย่างเป็นรูปธรรม
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1712
