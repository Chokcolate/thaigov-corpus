รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ ครั้งที่ 23/2559

วันพฤหัสบดีที่ 29 ธันวาคม 2559
รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ ครั้งที่ 23/2559
รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ ครั้งที่ 23/2559
วันนี้ (29 ธันวาคม 2559) เวลา 15.00 น. ณ ตึกสันติไมตรี (หลังใน) ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมศูนย์ติดตามสถานการณ์ ครั้งที่ 23/2559
ภายหลังเสร็จสิ้นการประชุมฯ เมื่อเวลาประมาณ 17.30 น. รัฐมนตรีประจำสำนักนายกรัฐมนตรีได้แถลงข่าวสรุปประเด็นสำคัญดังนี้
ประธานแจ้งให้ที่ประชุมทราบว่า เมื่อวานนี้ (28 ธันวาคม 2559) ประธานและคณะได้ไปตรวจเยี่ยมการบริหารจัดการดูแลและอำนวยความสะดวกแก่ประชาชนที่เดินทางมาถวายบังคมพระบรมศพฯ พร้อมทั้งได้กล่าวขอบคุณและให้กำลังใจเจ้าหน้าที่ทุกหน่วยงานซึ่งได้มาอำหน่วยความสะดวกแก่ประชาชนด้วยความเรียบร้อยเป็นอย่างดี พร้อมทั้งกล่าวทักทายประชาชนที่มาเข้าคิวถวายบังคมพระบรมศพฯ ณ พระที่นั่งดุสิตมหาปราสาทในพระบรมมหาราชวัง และเป็นที่สังเกตว่า ขณะนี้การเข้าคิวถวายบังคมฯ ใช้เวลาเพียง 4 ชั่วโมงเท่านั้น ก็มีโอกาสได้เข้าถวายบังคมพระบรมศพฯ ซึ่งแต่เดิมใช้เวลาประมาณ 8 – 9 ชั่วโมง
พร้อมกันนี้ ที่ประชุมได้รับทราบการจัดกิจกรรมสวดมนต์ข้ามปีในช่วงคืนวันส่งท้ายปีเก่าต้อนรับปีใหม่ 2560 ณ บริเวณพื้นที่ท้องสนามหลวง ตั้งแต่เวลา 20.30 น. ของคืนวันที่ 31 ธันวาคม 2559 จนถึงเวลา 00.09 น. ของวันที่ 1 มกราคม 2560 ทั้งนี้ ได้มีการเตรียมแผนรองรับการรักษาความปลอกภัยในจุดตรวจต่าง ๆ เพิ่มมากขึ้น พร้อมทั้งมีเส้นทางฉุกเฉินในกรณีประชาชนเกิดการเจ็บป่วย รวมถึงการดูแลประชาชนในเรื่องของอาหารและเครื่องดื่มอย่างพอเพียง ตลอดจนการจัดให้หน่วยงานต่าง ๆ ที่เกี่ยวข้องมาช่วยดูแลประชาชนในช่วงวันหยุดยาวตลอด 4 วัน (31 ธันวาคม 2559 – 3 มกราคม 2560)
อนึ่ง ในช่วงเดือนมกราคม 2560 ซึ่งใกล้จะครบกำหนด 100 วันของการประกอบพระราชพิธีสวดพระอภิธรรมพระบรมศพฯ ที่ประชุมได้มอบหมายให้รองปลัดสำนักนายกรัฐมนตรี (นายสมพาศ นิลพันธ์) ไปประชุมหารือร่วมกับตัวแทนส่วนราชการที่เกี่ยวข้องเพื่อหาข้อสรุปในประเด็นเรื่องการบริหารจัดการเพื่อจัดจุดบริการอาหารจาก 17 จุด ให้ลดลงตามความเหมาะสม และนำผลสรุปของการหารือมานำเสนอต่อที่ประชุม ศตส. ในวันศุกร์ที่ 6 มกราคม 2560 ต่อไป
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1159
