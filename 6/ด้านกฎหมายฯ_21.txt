รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี จัดมหกรรมไกล่เกลี่ยข้อพิพาทชั้นบังคับคดี  เพื่อช่วยเหลือลูกหนี้ผู้ประสบอุทกภัยในพื้นที่ภาคใต้ ณ จังหวัดสงขลา

วันจันทร์ที่ 23 มกราคม 2560
กระทรวงยุติธรรม โดยกรมบังคับคดี จัดมหกรรมไกล่เกลี่ยข้อพิพาทชั้นบังคับคดี  เพื่อช่วยเหลือลูกหนี้ผู้ประสบอุทกภัยในพื้นที่ภาคใต้ ณ จังหวัดสงขลา
นางสาวรื่นวดี สุวรรณมงคล อธิบดีกรมบังคับคดี เป็นประธานเปิดโครงการมหกรรมไกล่เกลี่ยข้อพิพาทชั้นบังคับคดี เพื่อช่วยเหลือลูกหนี้ผู้ประสบอุทกภัยในพื้นที่ภาคใต้ ปี ๒๕๖๐ (ครั้งที่ ๑)
เมื่อวันเสาร์ที่ ๒๑ มกราคม ๒๕๖๐ เวลา ๐๙.๓๐ น.
ณ โรงแรมหรรษา เจบี จังหวัดสงขลา
นางสาวรื่นวดี สุวรรณมงคล อธิบดีกรมบังคับคดี
เป็นประธานเปิดโครงการมหกรรมไกล่เกลี่ยข้อพิพาทชั้นบังคับคดี
เพื่อช่วยเหลือลูกหนี้ผู้ประสบอุทกภัยในพื้นที่ภาคใต้ ปี ๒๕๖๐ (ครั้งที่ ๑)
โดยมีลูกหนี้ของธนาคารไทยพาณิชย์ที่อยู่ในชั้นบังคับคดีเข้าร่วม จำนวน ๘๘ ราย
มียอดทุนทรัพย์ รวม ๕๔,๑๒๘,๗๒๙.๕๔ บาท
และมีลูกหนี้ที่อยู่ในชั้นบังคับคดีของธนาคารพัฒนาวิสาหกิจขนาดกลางและขนาดย่อมแห่งประเทศไทย
เข้าร่วม จำนวน ๕๖ ราย มียอดทุนทรัพย์ ๑๐๙,๗๓๕,๗๗๔.๒๗ บาท
ทั้งนี้ เพื่อหาแนวทางและมาตรการในการช่วยเหลือลูกหนี้ที่ประสบอุทกภัยในพื้นที่ภาคใต้
ตลอดจนเพิ่มโอกาสในการชำระหนี้ของลูกหนี้
อันจะเป็นการลดปริมาณคดีที่เข้าสู่การบังคับคดี ลดการถูกยึดทรัพย์สิน อายัดทรัพย์สินของลูกหนี้
และเปิดโอกาสเข้าสู่กระบวนการไกล่เกลี่ยฯ ต่อไป
โดยโครงการดังกล่าวจะจัดขึ้นเพื่อช่วยเหลือลูกหนี้ที่ประสบอุทกภัยภาคใต้ครั้งต่อไป
ในวันจันทร์ที่ ๓๐ มกราคม ๒๕๖๐ ณ แก้วสมุยรีสอร์ท จังหวัดสุราษฎร์ธานี
จากนั้น ในเวลา ๑๐.๓๐ น. อธิบดีกรมบังคับคดี ได้พูดคุยร่วมกับเครือข่ายวิทยากรตัวคูณ
ในเขตพื้นที่สำนักงานบังคับคดีจังหวัดสงขลา
เพื่อหารือเกี่ยวกับการทำงานเชิงรุกของกรมบังคับคดี พร้อมซักถามปัญหาของเครือข่าย
ซึ่งได้รับความสนใจและความร่วมมือเป็นอย่างดีจากเครือข่ายวิทยากรตัวคูณ
และในเวลา ๑๔.๐๐ น. อธิบดีกรมบังคับคดี พร้อมคณะ ลงพื้นที่จังหวัดสงขลา
เพื่อเยี่ยมเยือนประชาชนผู้ประสบอุทกภัย
พร้อมมอบเครื่องอุปโภคบริโภค เพื่อเป็นขวัญและกำลังใจ
ตลอดจนร่วมพูดคุย และให้ความรู้ด้านกฎหมายใหม่ที่จะเป็นประโยชน์แก่ประชาชน
ณ ศาลาเอนกประสงค์ หมู่ที่ ๖ ตำบลปากรอ อำเภอสิงหนคร จังหวัดสงขลา

ที่มา : http://www.thaigov.go.th/news/contents/details/1449
