รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ครั้งที่ 1/2560

วันพฤหัสบดีที่ 12 มกราคม 2560
รมต.นร. ออมสินฯ เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ครั้งที่ 1/2560
นายออมสิน ชีวะพฤกษ์ รัฐมนตรีประจำสำนักนายกรัฐมนตรีได้เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย
วันนี้ (11 มกราคม 2560) เวลา 17.00 น. ณ ห้องประชุม 109 ชั้น 1 สำนักงานปลัด สำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรีได้เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ครั้งที่ 1/2560
ภายหลังเสร็จสิ้นการประชุมเวลาประมาณ 18.50 น. รัฐมนตรีประจำสำนักนายกรัฐมนตรี ได้แถลงข่าวสรุปประเด็นสำคัญ ดังนี้
ที่ประชุมมีมติเห็นชอบในหลักการในการจัดงานที่ตึกสันติไมตรี ทำเนียบรัฐบาลเพื่อรับบริจาคการช่วยเหลือผู้ประสบภัยน้ำท่วมภาคใต้ ตั้งแต่เวลา 18.00 น. เป็นต้นไปในวันอาทิตย์ที่ 15 มกราคม 2560 โดยเนื้อหาของงานดังกล่าวจะเน้นการให้ข้อมูลและรายละเอียดต่าง ๆ ในการช่วยเหลือประชาชนที่ได้รับผลกระทบเป็นหลัก สำหรับหลักเกณฑ์ในการช่วยเหลือประชาชนที่เดือดร้อนนั้น ที่ประชุมมีมติเห็นชอบตามหลักเกณฑ์ที่เคยปฏิบัติเมื่อคราวน้ำท่วมใหญ่กรุงเทพมหานครและบางจังหวัดในภาคกลางในปี 2554 เช่น การช่วยเหลือผู้เสียชีวิตรายละ 50,000 บาท บ้านเสียหายทั้งหลัง จะสร้างบ้านหลังใหม่ทดแทน ส่วนบ้านที่เสียหายบางส่วนจะมีการซ่อมแซมให้เสร็จสมบูรณ์
รัฐมนตรีประจำสำนักนายกรัฐมนตรี กล่าวต่อไปว่า รัฐบาลเน้นให้ความช่วยเหลือประชาชนที่เดือดร้อนทันต่อสถานการณ์ที่เกิดขึ้น อะไรที่ช่วยเหลือได้ก่อนจะดำเนินการอย่างเร่งด่วน เช่นการเสียชีวิตของประชาชนสามารถช่วยเหลือได้ทันที ส่วนอะไรที่จำเป็นต้องช่วยหลังน้ำลด เช่น บ้านหรืออาคาร ก็จะดำเนินการในช่วงสถานการณ์น้ำลดจนหมดแล้ว
รัฐมนตรีประจำสำนักนายกรัฐมนตรี ได้กล่าวย้ำในตอนท้ายอีกว่า พลเอกประยุทธ์ จันทร์โอชานายกรัฐมนตรี ได้ห่วงใยประชาชนอย่างมากในสถานการณ์น้ำท่วมภาคใต้ ได้มอบหมายให้กระทรวงคมนาคมบริหารจัดการเกี่ยวกับการก่อสร้างถนนใหม่ไม่ให้กีดขวางทางน้ำที่ไหลลงจากภูเขาสู่ทะเลด้วยการสร้างถนนอยู่ด้านบนและสร้างอุโมงค์ทางลอดน้ำอยู่ด้านล่างเพื่อให้น้ำระบายผ่านลงสู่ทะเลสะดวกรวดเร็วยิ่งขึ้นจึงจะแก้ปัญหาน้ำท่วมภาคใต้ได้อย่างยั่งยืน เพราะว่าปัจจุบันสภาพจังหวัดต่าง ๆ ขยายตัวเมืองมากขึ้น ส่งผลให้มีการวางผังเมืองที่ไม่เหมาะสมไปขวางทางน้ำไหลสู่ทะเล จึงมีความยากลำบากทำให้เกิดสถานการณ์น้ำเอ่อล้นดังที่เป็นอยู่ในขณะนี้
อนึ่ง ประชาชนทุกภาคส่วนที่ประสงค์ให้ความช่วยเหลือประชาชนผู้ประสบภัยน้ำท่วมภาคใต้สามารถบริจาคได้ที่ “ศูนย์ช่วยเหลือประชาชนประสบภัยน้ำท่วมภาคใต้” สำนักงานปลัดสำนักนายกรัฐมนตรี หรือภาคีเครือข่ายอีกจำนวน 3 แห่ง ได้แก่ กองทัพเรือ การยางแห่งประเทศไทย และองค์การสื่อสารมวลชนแห่งประเทศไทย องค์การสื่อสารมวลชนแห่งประเทศไทย (อสมท.) หรือสอบถามข้อมูลเพิ่มเติมได้ตลอดเวลาที่โทรสายด่วน 1111
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1310
