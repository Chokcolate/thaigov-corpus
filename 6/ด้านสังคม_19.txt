รัฐบาลไทย-ข่าวทำเนียบรัฐบาล-รมว.วท. เยี่ยม ปส. เน้นย้ำถึงการทำงานและการให้ความสำคัญกับเด็กรุ่นใหม่เพื่อสร้างงาน

วันพฤหัสบดีที่ 5 มกราคม 2560
รมว.วท. เยี่ยม ปส. เน้นย้ำถึงการทำงานและการให้ความสำคัญกับเด็กรุ่นใหม่เพื่อสร้างงาน
รมว.วท. เยี่ยม ปส. เน้นย้ำถึงการทำงานและการให้ความสำคัญกับเด็กรุ่นใหม่เพื่อสร้างงาน
เช้าวันนี้ (30 ธันวาคม 2559) / ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี และคณะ ตรวจเยี่ยมสำนักงานปรมาณูเพื่อสันติ หน่วยงานในสังกัดกระทรวงวิทยาศาสตร์และเทคโนโลยี พร้อมมอบนโยบาย ณ ห้องประชุมใหญ่ ชั้น 2 อาคาร 1 สำนักงานปรมาณูเพื่อสันติ
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า ปัจจุบันเรื่องนิวเคลียร์และรังสีมีความสำคัญมากขึ้น ดังนั้นเครื่องมือที่ใช้ก็มีต้องมีความพร้อมที่จะรับมือกับปัญหาต่าง ๆ ที่จะเกิดขึ้นได้ทันท่วงที เพราะเรื่องนิวเคลียร์หากไม่ดูแลดี ๆ จะมีผลกระทบต่อประชาชนได้ และขอกำชับถึงเรื่อง พ.ร.บ.พลังงานนิวเคลียร์เพื่อสันติ ซึ่งเป็นกฎหมายที่ปรับปรุงใหม่ ตามนโยบายของท่านประยุทธ์ จันทร์โอชา นายกรัฐมนตรี มุ่งเน้นให้กฎหมายที่บังคับใช้ด้านนิวเคลียร์และรังสี สร้างขึ้นโดยไม่ให้เกิดความขัดแย้งกัน เราต้องทำให้กฎหมายที่ออกมามีความชัดเจนเข้าใจตรงกันและเหมาะสมถูกต้อง ซึ่งในที่สุดแล้วเราต้องใช้วิชาการในการคุยกัน สุดท้ายฝากย้ำถึงการทำงานและความสำคัญการคัดเลือกบุคลากรเข้าทำงาน โดยเฉพาะเด็กรุ่นใหม่ เพื่อไม่ให้หน่วยงานมีประสิทธิภาพในการทำงานลดน้อยลง ต้องให้กำลังใจกันในการทำงานกัน ในการสร้างสรรค์ผลงานที่ดีออกมาต่อไป
ภายหลังการประชุม ดร.อรรชกา สีบุญเรือง รมว.วท. รศ.นพ.สรนิต ศิลธรรม ปวท. และคณะ เข้าเยี่ยมชมห้องปฏิบัติการทางนิวเคลียร์และรังสี ได้แก่ ห้องปฏิบัติการตรวจพิสูจน์เอกลักษณ์ทางนิวเคลียร์และรังสี (Nuclear Forensics), ห้องปฏิบัติการนิเวศวิทยารังสี (Radio ecology Lab) และศูนย์บัญชาการสถานการณ์ฉุกเฉินทางนิวเคลียร์และรังสี
สำหรับ สำนักงานปรมาณูเพื่อสันติ มุ่งเน้นด้านการวิจัยค้นคว้า เพื่อนำพลังงานนิวเคลียร์มาใช้ประโยชน์ในด้านต่างๆ เพื่อการพัฒนาประเทศ รวมทั้งควบคุมความปลอดภัยทั่วไปแก่ผู้ใช้ทั้งภายใน และภายนอกสำนักงานฯ อีกทั้งยังเป็นองค์กรที่นำความพร้อมด้านการกำกับดูแลและพัฒนาเครือข่ายด้านนิวเคลียร์และรังสีในกลุ่มประเทศอาเซียน เพื่อให้เกิดความปลอดภัยแก่ประชาชนและสิ่งแวดล้อม
ข่าวโดย : นางสาวศิริวรรณ หมินหมัน
ถ่ายภาพและวีดิโอโดย : นายภูมินทร์ ปั้นเล็ก, นายไววิทย์ ยอดประสิทธิ์
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1202
