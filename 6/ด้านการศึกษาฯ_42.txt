รัฐบาลไทย-ข่าวทำเนียบรัฐบาล-ศธ.ลงพื้นที่ภาคใต้ ช่วยเหลือประชาชนที่ประสบอุทกภัย

วันศุกร์ที่ 20 มกราคม 2560
ศธ.ลงพื้นที่ภาคใต้ ช่วยเหลือประชาชนที่ประสบอุทกภัย
รัฐมนตรี พร้อมด้วยผู้บริหาร และชาวกระทรวงศึกษาธิการ ลงพื้นที่ช่วยเหลือและให้กำลังใจพี่น้องประชาชนในพื้นที่ จ.สุราษฎร์ธานี และ จ.นครศรีธรรมราช ที่ประสบอุทกภัย ตามโครงการ "รัฐบาลโดยกระทรวงศึกษาธิการช่วยเหลือประชาชน"
● ภารกิจที่จังหวัดสุราษฎร์ธานี
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย พล.ท.โกศล ประทุมชาติ ที่ปรึกษารัฐมนตรีว่าการกระทรวงศึกษาธิการ, นายการุณ สกุลประดิษฐ์ เลขาธิการคณะกรรมการการศึกษาขั้นพื้นฐาน, นายสุภัทร จำปาทอง เลขาธิการคณะกรรมการการอุดมศึกษา, นายสุเทพ ชิตยวงษ์ เลขาธิการคณะกรรมการการอาชีวศึกษา, นายประเสริฐ บุญเรือง รองปลัดกระทรวงศึกษาธิการ,  นางรักขณา ตัณฑวุฑโฒ หัวหน้าสำนักงานรัฐมนตรี และผู้บริหารกระทรวงศึกษาธิการ ตรวจเยี่ยมพื้นที่ประสบอุทกภัยและมอบถุงยังชีพแก่ผู้ประสบอุทกภัยที่ ต.ท่าชี อ.บ้านนาสาร จำนวน 1,370 ถุง และ ต.เขาหัวควาย อ.พุนพิน จำนวน 1,000 ถุง
นพ.ธีระเกียรติ เจริญเศรษฐศิลป์ กล่าวว่า สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงห่วงใยพสกนิกรที่ประสบภัยพิบัติในครั้งนี้ และมีพระราชโองการสั่งให้องคมนตรีได้ติดตามดูแลประชาชนที่ประสบภัย ยังความซาบซึ้งในพระมหากรุณาธิคุณเป็นล้นพ้น รัฐบาลโดยกระทรวงศึกษาธิการ จึงรับสนองพระราชดำริ ด้วยการจัดโครงการ “รัฐบาลโดยกระทรวงศึกษาธิการช่วยเหลือประชาชน” พร้อมทั้งจัดขบวนคาราวานนักศึกษาจากวิทยาลัยอาชีวศึกษาและนักศึกษา กศน. ทั่วประเทศ ตั้งทีมให้ความช่วยเหลือ อีกทั้ง พล.อ.ประยุทธ์ จันทร์โอชา นายกรัฐมนตรี และรัฐบาลก็มีความห่วงใยประชาชนที่ได้รับผลกระทบจากอุทกภัยเช่นกัน โดยทราบว่านายกรัฐมนตรีจะลงพื้นที่เยี่ยมผู้ประสบอุทกภัยภาคใต้ในสัปดาห์หน้า
ทั้งนี้ นายกรัฐมนตรีได้กำชับให้กระทรวงศึกษาธิการเข้าไปดูแลลูกหลานให้มีสถานที่เรียนหนังสือ เพื่อไม่ให้เด็กเสียโอกาสทางการศึกษา ซึ่งถือเป็นหน้าที่หลักของกระทรวงศึกษาธิการในการบูรณะโรงเรียนที่เสียหายให้กลับมามีสภาพดังเดิมหรือดีกว่าเดิม ส่วนการขยายเวลาเรียนหรือขยายเวลาปิดภาคเรียนสำหรับโรงเรียนที่น้ำท่วมแล้วสอนไม่ทันนั้น ถ้ามีเหตุผลและจำเป็นก็ต้องทำ แต่ควรมีความยืดหยุ่น และคาดว่าสถานศึกษาจะสามารถเตรียมการสอบโอเน็ต ป.6 ช่วงเดือนมีนาคมนี้ได้ทันเวลา เพราะสถานการณ์ดีขึ้นมากแล้ว โดยสำนักงานคณะกรรมการการศึกษาขั้นพื้นฐาน (สพฐ.) ได้ประเมินสถานการณ์และรายงานให้ทราบทุกวัน นอกจากนี้ สำนักงานคณะกรรมการการอาชีวศึกษา (สอศ.) ได้จัดตั้งศูนย์อาชีวะบริการผู้ประสบอุทกภัยภาคใต้ 12 จังหวัด พร้อมทั้งส่งนักศึกษามาช่วยซ่อมอุปกรณ์ สิ่งของ ตลอดจนเครื่องใช้ไฟฟ้า
การเดินทางมาให้ความช่วยเหลือที่จังหวัดสุราษฎร์ธานีในครั้งนี้ ถือเป็นการเปิดโอกาสให้กระทรวงศึกษาธิการได้ทำดี เราจะได้รู้ว่าเรามีหน้าที่อะไรและทำหน้าที่นั้นให้ดีที่สุด ซึ่งเงินที่นำมาช่วยเหลือก็เป็นเงินภาษีของประชาชน ดังนั้นหากประชาชนท่านใดไม่ได้รับความช่วยเหลือ ขอให้แจ้งมา อย่าอายที่จะขอความช่วยเหลือและต้องไม่ทิ้งใครไว้ข้างหลัง เพราะเป็นสิทธิ์ของทุกคน โดยกระทรวงศึกษาธิการไม่ต้องการความช่วยเหลือที่สร้างภาพ เราคนไทยด้วยกันอยากให้มีความห่วงใยกัน
โอกาสนี้ นพ.ธีระเกียรติ เจริญเศรษฐศิลป์ ได้นั่งเรือตรวจเยี่ยมโรงเรียนบ้านไทรงาม อ.พุนพิน ซึ่งยังไม่สามารถเปิดทำการเรียนการสอนได้ เพื่อรับทราบข้อมูลความเสียหายของโรงเรียนจากเหตุอุทกภัย และหารือแนวทางเร่งฟื้นฟู บูรณะ และซ่อมแซม ให้โรงเรียนเปิดทำการเรียนการสอนได้ทันทีภายหลังน้ำลด โดย รมว.ศึกษาธิการ กล่าวว่า สถานศึกษาในจังหวัดสุราษฎร์ธานีได้รับความเสียหายจากอุทกภัยจำนวน 276 โรงเรียน ซึ่งส่วนใหญ่เป็นโรงเรียนประถมศึกษา และมีโรงเรียนที่ได้รับผลกระทบอย่างหนักอยู่ในอาการโคม่า 20 แห่ง เช่น โรงเรียนบ้านไทรงามซึ่งพื้นของอาคารเรียนทั้งสองหลังใช้งานไม่ได้ จึงต้องเร่งฟื้นฟูในเรื่องของกายภาพ และให้ สพฐ. ดูแลเรื่องการจัดทำงบประมาณในการปรับปรุงซ่อมแซม ส่วนเรื่องการจัดการเรียนการสอนได้แก้ปัญหาแล้ว เช่น การนำเด็กจากโรงเรียนต่าง ๆ มาเรียนรวมกัน และยืมสถานที่ของเอกชนมาใช้สอนหนังสือ เป็นต้น โดยพยายามทำเท่าที่สถานการณ์จะทำได้ ซึ่งตอนนี้มีข่าวดีคือระดับน้ำลดลงเรื่อย ๆ
และที่น่ายินดีไปกว่านั้นคือ ได้รับความร่วมมือจากสถาบันอาชีวศึกษาจากภูมิภาคต่าง ๆ มาช่วยซ่อมสิ่งของ โดยมาตั้งศูนย์ฯ อยู่ที่สุราษฎร์ธานีเป็นเวลา 3 อาทิตย์แล้ว ซึ่งได้รับรายงานว่านักเรียนนักศึกษาอาชีวศึกษาได้ช่วยซ่อมของทั้งชิ้นเล็กและชิ้นใหญ่ประมาณ 80,000 ชิ้น ความร่วมมือร่วมใจกันช่วยเหลือประชาชนในครั้งนี้จึงถือเป็นมูลค่าที่ประมาณไม่ได้
● ภารกิจที่จังหวัดนครศรีธรรมราช*
ในวันเดียวกัน พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ พร้อมด้วยนายชัยพฤกษ์ เสรีรักษ์ ปลัดกระทรวงศึกษาธิการ, นายบัณฑิตย์ ศรีพุทธางกูร หัวหน้าผู้ตรวจราชการกระทรวงศึกษาธิการ, นายสุรพงษ์ จำจด เลขาธิการ กศน., นายประชาคม จันทรชิต รองเลขาธิการคณะกรรมการการอาชีวศึกษา, นายศรีชัย พรประชาธรรม รองเลขาธิการ ก.ค.ศ. รวมทั้งผู้บริหารองค์กรหลัก ได้ลงพื้นที่ จ.นครศรีธรรมราช เพื่อมอบถุงยังชีพ อุปกรณ์การเรียนการสอน เสื้อผ้าชุดนักเรียน และให้กำลังใจแก่พี่น้องประชาชนและนักเรียนนักศึกษาที่ประสบอุทกภัย ที่โรงเรียนเกาะขันธ์ประชาภิบาล และโรงเรียนชะอวด สังกัดสำนักงานเขตพื้นที่การศึกษามัธยมศึกษา เขต 12 อ.ชะอวด และที่ศาลาศิลปาชีพบ้านเนินธัมมัง อ.เชียรใหญ่ จ.นครศรีธรรมราช
พล.อ.สุรเชษฐ์ ชัยวงศ์ กล่าวว่า  สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงห่วงใยพี่น้องประชาชนที่ประสบอุทกภัยในพื้นที่ภาคใต้ ได้พระราชทานลายพระหัตถ์ความว่า "ด้วยความรักและห่วงใย ขอเป็นกำลังใจในการร่วมฟื้นฟูและพัฒนา เพื่อขวัญที่ดี จิตใจ และร่างกายที่เข้มแข็ง นำมาซึ่งความสุขและมั่นคงของชาติ" นอกจากนี้ พระบรมวงศานุวงศ์ทุกพระองค์ได้แสดงความห่วงใย และเสด็จฯ แทนพระองค์มาทรงเยี่ยมประชาชน และได้พระราชทานถุงยังชีพช่วยเหลือประชาชนที่ได้รับความเดือดร้อน ยังความซาบซึ้งในพระมหากรุณาธิคุณเป็นล้นพ้น
ในนามของราชการ รัฐบาลจึงได้น้อมนำพระราชกระแสของสมเด็จพระเจ้าอยู่หัว ฯ ที่ทรงพระราชทานให้กับพี่น้องประชาชนที่ประสบอุทกภัย มาให้การช่วยเหลือพี่น้องประชาชนที่ประสบอุทกภัยในพื้นที่จังหวัดภาคใต้ โดยมอบหมายให้ทุกหน่วยงาน ทั้งภาครัฐ ภาคเอกชน และภาคประชาสังคม ได้เข้ามาช่วยเหลือดูแลให้การสนับสนุน ช่วยเหลือ และฟื้นฟูพื้นที่ที่ประสบภัยน้ำท่วมให้เป็นปกติต่อไป
ในวันนี้ ได้เดินทางมาพร้อมกับผู้บริหารกระทรวงศึกษาธิการ โดยร่วมกับจังหวัดนครศรีธรรมราช รวมทั้งหน่วยงานสถานศึกษาทั่วประเทศที่ได้เดินทางมาระดมให้การช่วยเหลือ ให้กำลังใจพี่น้องประชาชนชาวใต้ พร้อมทั้งนำทักษะของเด็กอาชีวศึกษาทั่วประเทศที่มีความชำนาญในแต่ละด้านมาให้ความช่วยเหลือ ซึ่งพวกเราจะช่วยทำงานต่อเนื่องกันอีกจนถึงสัปดาห์หน้า หรือหากมีความจำเป็นก็จะขยายเวลาทำงานต่อไปจนกว่าพื้นที่จะปกติ
ในเรื่องของการศึกษานั้น ทราบว่าขณะนี้โรงเรียนในจังหวัดนครศรีธรรมราช ได้เปิดเรียนแล้วทุกแห่ง จึงหมดคลายความกังวลในส่วนนี้ แต่ต้องเรียนให้พ่อแม่ผู้ปกครองได้รับทราบด้วยว่าลูกหลานของพวกเราจะต้องเรียนชดเชยเพิ่มเติมในวันหยุด เพื่อให้จำนวนชั่วโมงเรียนครบถ้วนก่อนจะสอบปลายปีในเดือนกุมภาพันธ์นี้ และฝากให้นักเรียนทุกคนตั้งใจเรียนเพื่อประสบความสำเร็จการทำงานในวันข้างหน้า สิ่งที่กระทรวงศึกษาธิการนำมามอบให้ในวันนี้ ถือเป็นน้ำจิตน้ำใจที่หน่วยงานต่าง ๆ ได้ร่วมกันนำมามอบ โดยพยายามให้มีความทั่วถึงมากที่สุด โดยเฉพาะพื้นที่ที่เดือดร้อนมีความจำเป็นจริง ๆ เป็นอันดับแรก
แม้ว่าเราจะประสบอุทกภัย แต่ก็จะเห็นความห่วงใยของพี่น้องประชาชนทั่วประเทศ ซึ่งรัฐบาลได้เปิดรับบริจาค และได้รับเงินบริจาคเป็นจำนวนมาก โดยรัฐบาลจะนำเงินบริจาคจัดตั้งเป็นกองทุนเพื่อช่วยเหลือสาธารณภัยในโอกาสต่อไป และในสัปดาห์หน้าคาดว่านายกรัฐมนตรีจะลงพื้นที่ในภาคใต้เพื่อเยี่ยมพี่น้องประชาชนอีกด้วย
พล.อ.สุรเชษฐ์ ชัยวงศ์ ย้ำด้วยว่า "คนไทยไม่ทิ้งกัน ถึงแม้จะมีภัยธรรมชาติเกิดขึ้น ก็ระดมช่วยเหลือน้ำใจมาดูแลกัน ถือเป็นพลังสามัคคีและรวมพลังคนไทย ให้มีความมั่นคง ยั่งยืน ก้าวหน้าตามแผนยุทธศาสตร์ประเทศชาติต่อไป"
อนึ่ง นอกเหนือจากภารกิจที่สองจังหวัดข้างต้นแล้ว นายชัยพฤกษ์ เสรีรักษ์ ปลัดกระทรวงศึกษาธิการ ยังได้ลงพื้นที่เยี่ยมและให้กำลังใจนักศึกษาและครู กศน. ของจังหวัดพังงา ซึ่งได้ลงมาปฏิบัติงานช่วยเหลือผู้ประสบอุทกภัยในพื้นที่ กศน.ตำบลป่าพะยอม จังหวัดพัทลุง และศูนย์อาชีวะบริการของวิทยาลัยเทคนิคป่าพะยอม ให้บริการประชาชนที่ ศาลาอเนกประสงค์บ้านไสกุน อำเภอป่าพะยอม ซึ่งพื้นที่ทั้งสองแห่งมีประชาชนที่ได้รับผลกระทบจากอุทกภัยครั้งนี้เป็นจำนวนมาก ก่อนจะเดินทางไปร่วมกับคณะของ รมช.ศึกษาธิการ ที่จังหวัดนครศรีธรรมราช

ที่มา : http://www.thaigov.go.th/news/contents/details/1426
