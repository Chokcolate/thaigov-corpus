รัฐบาลไทย-ข่าวทำเนียบรัฐบาล-กระทรวงเกษตรฯ จับมือ ม.ขอนแก่น ร่วมเดินหน้าประชารัฐ พัฒนาเกษตรภาคอีสาน

วันศุกร์ที่ 27 มกราคม 2560
กระทรวงเกษตรฯ จับมือ ม.ขอนแก่น ร่วมเดินหน้าประชารัฐ พัฒนาเกษตรภาคอีสาน
กระทรวงเกษตรฯ จับมือ ม.ขอนแก่น ร่วมเดินหน้าประชารัฐ พัฒนาเกษตรภาคอีสาน เร่งฟื้นการเลี้ยงกระบือเพิ่มทั้งเพื่อการอนุรักษ์และเชิงพาณิชย์เหตุตลาดเพื่อนบ้านยังต้องการสูง
พลเอก ฉัตรชัย  สาริกัลยะ รัฐมนตรีว่าการกระทรวงเกษตรและสหกรณ์ เปิดเผยในโอกาสเป็นประธานพิธีเปิดงานวันเกษตรภาคอีสาน ประจำปี 2560 ณ อาคารนิทรรศการจตุรมุข อุทยานเทคโนโลยีการเกษตร มหาวิทยาลัยขอนแก่น ว่า การจัดงานวันเกษตรภาคอีสานประจำปี 2560 ครั้งนี้  เกิดจากความร่วมมือของหน่วยงานราชการ  ภาคเอกชน และประชาชน  โดยมีมหาวิทยาลัยขอนแก่นและกระทรวงเกษตรฯ เป็นหน่วยงานหลักเพื่อรวบรวมเผยแพร่องค์ความรู้  เทคโนโลยีที่เป็นประโยชน์  และเป็นที่สนใจของประชาชน  โดยน้อมนำศาสตร์ของพระราชา  อาทิ หลักปรัชญาเศรษฐกิจพอเพียงมาใช้ในการดำเนินชีวิต พร้อมทั้งผนวกกับองค์ความรู้ต่าง ๆ ที่จะช่วยพัฒนาการเกษตรในเชิงพาณิชย์ ด้วยการลดต้นทุนการผลิต การยกระดับมาตรฐานของสินค้าเกษตร และการเพิ่มผลผลิตต่อไร่ซึ่งสอดคล้องกับนโยบายของกระทรวงเกษตรฯ คือ การวางรากฐานที่เข้มแข็งให้กับภาคเกษตรกรรม  ด้วยการสนับสนุนเกษตรทฤษฎีใหม่ รวมทั้งการทำให้ภาคเกษตรกรรมในเชิงพาณิชย์ ได้แก่ การทำให้สินค้าทางการเกษตรของไทยสามารถแข่งขันได้ทั้งในเชิงคุณภาพ ราคา และตรงตามความต้องการของตลาดโลก  เพื่อที่จะบรรลุถึงเป้าหมายสูงสุดคือ เกษตรกรมีความมั่นคงในรายได้และการดำเนินชีวิต
นอกจากงานวันเกษตรภาคอีสานประจำปี 2560 แล้ว  การขับเคลื่อนงานด้านการเกษตรในพื้นที่จึงจะเป็นความร่วมมืออีกเรื่องหนึ่งที่กระทรวงเกษตรฯ  และมหาวิทยาลัยขอนแก่น จะทำงานร่วมกัน โดยเฉพาะการขับเคลื่อนนโยบายที่เจาะจงกับลักษณะของพื้นที่ต่าง ๆ ในรูปแบบ “ประชารัฐ” ในฐานะที่มหาวิทยาลัยขอนแก่นเป็นสถาบันการศึกษา และเป็นศูนย์รวมแห่งความรู้ ความคิด ภูมิปัญญา  และบุคลากรที่มีคุณภาพ ของภาคตะวันออกเฉียงเหนือ อีกทั้งมีบุคลากรจำนวนมาก ที่พร้อมจะนำความรู้ไปใช้ ให้เกิดประโยชน์ต่อชุมชน ในหลากหลายพื้นที่ และในหลากหลายสาขาวิชา มหาวิทยาลัยขอนแก่นจะเป็นเครือข่ายกับ  กระทรวงเกษตรและสหกรณ์ โดยมหาวิทยาลัยขอนแก่นกับศูนย์เรียนรู้ฯ ร่วมกันปรับปรุงองค์ความรู้ถ่ายทอดให้เกษตรกรในแต่ละพื้นที่อย่างสม่ำเสมอหรือเป็นพี่เลี้ยงให้กับกลุ่มเกษตรกรที่ต้องการความช่วยเหลือ ทั้งความรู้ด้านการเกษตร การเงิน การบริหารจัดการ การตลาด และการพัฒนาผลิตภัณฑ์ เป็นต้น ซึ่งทำให้เกิดความเข้มแข็งทั้งในภาคเกษตรกรรมในหมู่พี่น้องเกษตรกรในภาคตะวันออกเฉียงเหนือ  และในมหาวิทยาลัยขอนแก่น  ซึ่งเป็นพื้นฐานของการพัฒนาประเทศ
“ตัวอย่างหนึ่งของการพัฒนาภาคเกษตรกรรมตามลักษณะพื้นที่ที่กระทรวงเกษตรฯ สามารถดำเนินงานในรูปแบบ “ประชารัฐ” กับหน่วยงานในพื้นที่และเป็นส่วนหนึ่งของงานวันเกษตรภาคอีสานในปีนี้ ได้แก่ การเลี้ยงกระบือในภาคตะวันออกเฉียงเหนือที่เดิมเป็นแหล่งผลิตกระบือ และมีผู้เลี้ยงหนาแน่นมากที่สุดของประเทศ แต่ปัจจุบันการเลี้ยงกระบือลดลง ด้วยปัจจัยในด้านพื้นที่การเลี้ยง แรงงาน และพันธุ์สัตว์  แต่ก็ยังมีความต้องการอยู่มาก  โดยเฉพาะในตลาดของประเทศเพื่อนบ้านของไทย ดังนั้น นโยบายของกระทรวงเกษตรฯ จะเน้นการพัฒนากระบือไทยทั้งในเชิงของการอนุรักษ์และเชิงพาณิชย์ควบคู่กันไป โดยเฉพาะอย่างยิ่งการพัฒนาระบบการผลิตแบบครบวงจร เพื่อเพิ่มประสิทธิภาพ และสร้างมูลค่าเพิ่มให้สูงขึ้น จะเป็นการสร้างรายได้เสริม  และเพิ่มความมั่นคงในอาชีพ ให้กับพี่น้องเกษตรกรได้อีกทางหนึ่ง นี่จึงเป็นอีกประเด็นหนึ่งที่กระทรวงเกษตรและสหกรณ์ และมหาวิทยาลัยขอนแก่น สามารถร่วมกันดำเนินการให้เกิดขึ้นได้” พลเอก ฉัตรชัย กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1504
