รัฐบาลไทย-ข่าวทำเนียบรัฐบาล-ศธ.จัดอบรมครูภาษาอังกฤษ Boot Camp ระดับภูมิภาคทั่วประเทศ ปี 2560

วันพุธที่ 11 มกราคม 2560
ศธ.จัดอบรมครูภาษาอังกฤษ Boot Camp ระดับภูมิภาคทั่วประเทศ ปี 2560
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พบปะกับผู้เข้ารับการอบรมโครงการอบรมพัฒนาครูภาษาอังกฤษระดับภูมิภาค ภาคเหนือ
ที่ศูนย์พัฒนาครูภาษาอังกฤษระดับภูมิภาค (Regional English Training Centre) ภาคเหนือ โรงเรียนวัฒโนทัยพายัพ จังหวัดเชียงใหม่
รมว.ศึกษาธิการ กล่าวว่า ศูนย์อบรมพัฒนาครูภาษาอังกฤษระดับภูมิภาค (Regional English Training Centre) สำนักงานคณะกรรมการการศึกษาขั้นพื้นฐาน (สพฐ.) ได้กำหนดจัดการอบรมพัฒนาครูผู้สอนภาษาอังกฤษระดับภูมิภาคทั่วประเทศ เพื่อขยายผลการอบรมต่อจากปี 2559 ซึ่งเป็นการประชุมเชิงปฏิบัติการพัฒนาครูแกนนำด้านการเรียนการสอนภาษาอังกฤษ (Boot Camp) โดยในการอบรมครั้งนี้ได้เน้นให้ครูผู้สอนได้รับการพัฒนาทักษะการออกแบบกิจกรรมการสอนภาษาอังกฤษเพื่อการสื่อสารที่เน้นผู้เรียนเป็นสำคัญ เรียนรู้ และได้ฝึกกับเจ้าของภาษาจาก British Council ผ่านกระบวนการกลุ่มที่เรียกว่า Micro Teaching โดยใช้เวลาอบรม 3 สัปดาห์ ตั้งแต่วันที่ 9-27 มกราคม 2560 ที่ศูนย์อบรมพัฒนาครูภาษาอังกฤษระดับภูมิภาคทั่วประเทศ
ทั้งนี้ การที่ประเทศไทยประสบปัญหาเกี่ยวกับความสามารถในการแข่งขันของประเทศ ยังสู้ประเทศอื่นไม่ได้ในเวทีโลก ไม่ใช่เพราะคนของเราไม่เก่ง แต่เกิดจากการที่เรายังขาดทักษะด้านการสื่อสารภาษาอังกฤษ ซึ่งมีความสำคัญต่อการสื่อสาร และแข่งขันกับนานาประเทศ
นอกจากนี้ การที่กระทรวงศึกษาธิการได้จัดการอบรมครั้งนี้ ยังสอดคล้องกับแผนยุทธศาสตร์ชาติ ระยะ 20 ปี (พ.ศ.2560-2579) ที่ได้กำหนดไว้ในรัฐธรรมนูญฯ ใน 2 ยุทธศาสตร์ที่สำคัญ คือ ยุทธศาสตร์การสร้างความสามารถในการแข่งขัน และด้านการลงทุนในทรัพยากรมนุษย์ เพื่อให้เราสามารถสู้ได้ในเวทีโลกในอนาคตอันใกล้
ดังนั้น จึงขอให้ทุกคนคิดว่ากำลังทำงานที่สำคัญ ที่จะนำไปสู่การสร้างประเทศให้มั่นคง มั่งคั่ง และยั่งยืน พร้อมทั้งให้ตั้งใจเก็บเกี่ยวความรู้ให้มากที่สุด เพราะเป็นโอกาสที่ดีที่ได้รับความรู้และเรียนรู้จากเจ้าของภาษา ซึ่งถือเป็นครั้งใหญ่สุดที่ British Council จัดการอบรมในระดับทวีปเอเชียด้วย
อนึ่ง การอบรมตามโครงการดังกล่าวในปี 2560 ได้จัดทั่วทุกภูมิภาคของประเทศ เช่น ภาคตะวันออกเฉียงเหนือ ได้มี ดร.ศุภสิน ภูศรีโสม ผู้อำนวยการสำนักงานเขตพื้นที่การศึกษาประถมศึกษาขอนแก่น เขต 3 เป็นประธานเปิดการอบรมซึ่งจัดขึ้นที่โรงเรียนขอนแก่นวิทยายน และในระหว่างการอบรมได้มีคณะครูจาก 4 โรงเรียน ได้แก่ โรงเรียนชลกัลยานุกูล จ.ชลบุรี, โรงเรียนเบ็ญจะมะมหาราช จ.อุบลราชธานี, โรงเรียนสุรนารีวิทยา จ.นครราชสีมา และโรงเรียนเฉลิมขวัญสตรี จ.พิษณุโลก ไปศึกษาดูงานการบริหารจัดศูนย์การอบรมภาคตะวันออกเฉียงเหนือ เพื่อนำไปเป็นแนวทางการจัดอบรมพัฒนาของศูนย์พัฒนาครูภาษาอังกฤษ ศูนย์ที่ 5-8 ในช่วงเดือนกุมภาพันธ์ 2560 ต่อไปด้วย

ที่มา : http://www.thaigov.go.th/news/contents/details/1292
