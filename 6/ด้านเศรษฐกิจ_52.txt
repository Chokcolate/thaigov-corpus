รัฐบาลไทย-ข่าวทำเนียบรัฐบาล-ออมสิน ออกมาตรการบรรเทาเหตุน้ำท่วมภาคใต้ ให้กู้ฉุกเฉิน 50,000 บาท ผ่อน 5 ปี ดอกเบี้ย 0% ปีแรก เปิดให้พักชำระหนี้เงินต้นได้ไม่เกิน 2 – 3 ปี สำหรับลูกค้าสินเชื่อทุกประเภท

วันอังคารที่ 10 มกราคม 2560
ออมสิน ออกมาตรการบรรเทาเหตุน้ำท่วมภาคใต้ ให้กู้ฉุกเฉิน 50,000 บาท ผ่อน 5 ปี ดอกเบี้ย 0% ปีแรก เปิดให้พักชำระหนี้เงินต้นได้ไม่เกิน 2 – 3 ปี สำหรับลูกค้าสินเชื่อทุกประเภท
ออมสินร่วมบรรเทาทุกข์ผู้ประสบอุทกภัยน้ำท่วม 10 จังหวัดภาคใต้ ให้กู้ฉุกเฉิน ตามความจำเป็นในวงเงิน 50,000 บาท เพื่อนำไปบรรเทาปัญหาจากเหตุน้ำท่วม หมุนเวียนในอาชีพหรือเป็นเงินทุนค้าขาย ผ่อนชำระ 5 ปี ปีแรกไม่คิดดอกเบี้ย ปีที่ 2-5 ดอกเบี้ย 1% ต่อเดือน
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า เหตุภัยพิบัติน้ำท่วมพื้นที่ภาคใต้ของประเทศไทยที่เกิดขึ้นอย่างฉับพลันในหลายจังหวัด ได้สร้างความเสียหายและส่งผลกระทบต่อลูกค้าและประชาชนทั่วไป ธนาคารออมสินจึงมีมาตรการบรรเทาความเดือดร้อน นอกเหนือจากได้ดำเนินการสำรวจความเสียหายของลูกค้า    ออกเยี่ยมเยียนประชาชนและลูกค้าในพื้นที่ พร้อมทั้งนำถุงยังชีพออกแจกจ่าย โดยธนาคารออมสินยังได้ออกมาตรการด้านสินเชื่อใช้จ่ายตามความจำเป็น ภายใต้เงื่อนไขผ่อนปรนเพื่อบรรเทาภาระและช่วยเหลือเพิ่มเติมเป็นกรณีเร่งด่วน คือ “สินเชื่อประชารัฐเพื่อประชาชน” โดยให้สิทธิ์กู้ตามความจำเป็นในวงเงินครอบครัวละไม่เกิน 50,000 บาท ระยะเวลาผ่อนชำระไม่เกิน 5 ปี ไม่คิดดอกเบี้ยเป็นเวลา 1 ปี (ดอกเบี้ย 0% ในปีแรก) หลังจากนั้น ปีที่ 2-5 คิดอัตราดอกเบี้ย   ร้อยละ 1 ต่อเดือน โดยสามารถติดต่อได้ที่ธนาคารออมสินทุกสาขาที่อยู่ในพื้นที่ ตั้งแต่บัดนี้เป็นต้นไป โดยจะต้องทำ นิติกรรมสัญญาให้แล้วเสร็จภายในวันที่ 31 ธันวาคม 2560
ทั้งนี้ ธนาคารฯ ได้กำหนดเงื่อนไขการค้ำประกัน ซึ่งสามารถใช้หลักประกันได้ 3 แบบ คือ ใช้บุคคลค้ำประกัน หรือใช้หลักทรัพย์ค้ำประกัน เช่น สลากออมสิน สมุดเงินฝากธนาคารออมสิน เป็นต้น หรือใช้บรรษัทประกันสินเชื่ออุตสาหกรรมขนาดย่อม (บสย.) ค้ำประกันตามเงื่อนไขที่กำหนด
“ผู้ประสบภัยกลุ่มนี้ถือว่าเป็นผู้ได้รับผลกระทบโดยตรง เพราะไม่สามารถดำเนินชีวิตและประกอบอาชีพได้ตามปกติ ทั้งยังไม่รวมความเสียหายที่จะต้องมีค่าใช้จ่ายตามมาอีก ธนาคารออมสินจึงพร้อมที่จะเข้าไปช่วยเหลือผู้ประสบภัยทุกคน”นายชาติชาย กล่าว
ขณะเดียวกัน ธนาคารฯ ยังบรรเทาภาระลูกค้าสินเชื่อทุกประเภทที่ได้รับผลกระทบจากภัยน้ำท่วมในครั้งนี้ด้วย ซึ่งสามารถพักชำระหนี้เงินต้นไม่เกิน 2 – 3 ปี หรือชำระเงินต้นบางส่วนไม่เกิน 2 ปี โดยระหว่างพักชำระเงินต้น ให้ชำระเงินงวดไม่น้อยกว่าดอกเบี้ยปกติ 100% หรือชำระดอกเบี้ยปกติไม่น้อยกว่า 50% ทั้งนี้การขยายระยะเวลาเท่ากับระยะเวลาพักชำระเงินต้น หรือไม่เกิน 2 เท่า ของระยะเวลาคงเหลือตามสัญญากู้หรือสัญญาปรับปรุงโครงสร้างหนี้ แต่ต้องไม่เกิน 20 ปี นอกจากนี้ ธนาคารฯ เชิญชวนประชาชนทั่วไปร่วมส่งความช่วยเหลือสำหรับเหตุการณ์อุทกภัยในครั้งนี้ ด้วยการสมัครบัตรออมสินเดบิต ทุก 1 บัตร ธนาคารออมสินร่วมบริจาคเงิน 10 บาท ตลอดระยะเวลาในช่วงเดือนมกราคม-กุมภาพันธ์ 2560 และหลังจากน้ำลดลงเหตุการณ์คลี่คลาย ธนาคารฯ จะได้จัดเตรียมทีมงานช่างซ่อมแซมบ้าน เครื่องใช้ไฟฟ้า ฯลฯ อีกด้วย
สอบถามข้อมูลเพิ่มเติม สามารถติดตามได้ตามสื่อประชาสัมพันธ์ของธนาคารออมสินทุกช่องทาง ได้แก่ Website : www.gsb.or.th, Facebook : GSB Society, Official Line : GSB ธนาคารออมสิน หรือสอบถามรายละเอียดเพิ่มเติมจากเจ้าหน้าที่ธนาคารออมสินทุกสาขาทั่วประเทศ หรือ ศูนย์ลูกค้าสัมพันธ์ธนาคารออมสิน    Call Center โทร.1115
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1273
