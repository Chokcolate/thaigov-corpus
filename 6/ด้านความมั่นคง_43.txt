รัฐบาลไทย-ข่าวทำเนียบรัฐบาล-รมว.มท. เผยผลสำเร็จโครงการหมู่บ้านละ 2.5 แสนบาท แล้วเสร็จ 8 หมื่นโครงการ กระตุ้นเศรษฐกิจฐานรากกว่า 1.8 หมื่นล้านบาท  พร้อมขยายเวลาสำหรับโครงการในพื้นที่ประสบอุทกภัยภาคใต้

วันพฤหัสบดีที่ 2 กุมภาพันธ์ 2560
รมว.มท. เผยผลสำเร็จโครงการหมู่บ้านละ 2.5 แสนบาท แล้วเสร็จ 8 หมื่นโครงการ กระตุ้นเศรษฐกิจฐานรากกว่า 1.8 หมื่นล้านบาท  พร้อมขยายเวลาสำหรับโครงการในพื้นที่ประสบอุทกภัยภาคใต้
รมว.มท. เผยผลสำเร็จโครงการหมู่บ้านละ 2.5 แสนบาท แล้วเสร็จ 8 หมื่นโครงการ กระตุ้นเศรษฐกิจฐานรากกว่า 1.8 หมื่นล้านบาท  พร้อมขยายเวลาสำหรับโครงการในพื้นที่ประสบอุทกภัยภาคใต้
วันนี้ (2 ก.พ. 60) พลเอกอนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ตามที่กระทรวงมหาดไทย โดยกรมการปกครองได้ดำเนินโครงการยกระดับศักยภาพหมู่บ้านเพื่อขับเคลื่อนเศรษฐกิจฐานรากตามแนวทางประชารัฐประจำปีงบประมาณ พ.ศ. 2560 (โครงการหมู่บ้านละ 2.5 แสนบาท) เพื่อพัฒนาและเสริมสร้างความเข้มแข็งในระดับหมู่บ้านและชุมชน ผ่านโครงการลงทุนด้านโครงสร้างพื้นฐานของหมู่บ้าน หรือการดำเนินกิจการสาธารณประโยชน์ของหมู่บ้านที่เกี่ยวกับการประกอบอาชีพ การผลิตและการตลาด เพื่อเสริมสร้างรายได้ให้กับประชาชนในพื้นที่ตามความต้องการของประชาชน และเป็นไปตามแนวทางประชารัฐ โดยมีคณะกรรมการหมู่บ้าน (กม.) เป็นกลไกในการขับเคลื่อนงานในระดับพื้นที่หมู่บ้าน โดยรัฐบาลได้สนับสนุนงบประมาณให้แก่หมู่บ้านจำนวน 74,655 หมู่บ้าน ภายในวงเงินหมู่บ้านละ 250,000 บาท ดำเนินการภายในระยะเวลา 90 วัน ตั้งแต่วันที่ 1พฤศจิกายน 2559 - 31 มกราคม 2560
ซึ่งขณะนี้การดำเนินโครงการได้ดำเนินการเสร็จสิ้นแล้วตามระยะเวลาที่กำหนด กระทรวงมหาดไทยจึงขอเรียนให้ทราบถึงผลการดำเนินงานในภาพรวม โดยมีโครงการทั้งหมดจำนวน 82,336 โครงการ งบประมาณที่ได้รับอนุมัติ 18,660,723,208 บาท มีโครงการที่ดำเนินการแล้วเสร็จและมีการเบิกจ่ายงบประมาณแล้ว จำนวน 80,328 โครงการ เป็นเงิน18,186,413,187 บาท คิดเป็นประมาณร้อยละ 98 (ข้อมูล ณ วันที่ 31 ม.ค. 2560) มีจังหวัดที่มีผลการเบิกจ่ายแล้ว 100% จำนวน 68 จังหวัด ทั้งนี้ สำหรับโครงการที่ไม่สามารถดำเนินการเบิกจ่ายได้ทันตามห้วงเวลา ที่กำหนดเนื่องจากได้เกิดเหตุการณ์อุทกภัยในพื้นที่ภาคใต้ของประเทศไทย ทำให้มีหมู่บ้านที่ดำเนินโครงการต้องประสบภัยธรรมชาติหรือมีเหตุสุดวิสัยซึ่งกระทรวงมหาดไทยได้ขอขยายระยะเวลาดำเนินการออกไปอีก จำนวน 2,620 โครงการ งบประมาณ 650,148,600 บาท
รัฐมนตรีว่าการกระทรวงมหาดไทย กล่าวเพิ่มเติมว่า โครงการยกระดับศักยภาพหมู่บ้านเพื่อขับเคลื่อนเศรษฐกิจฐานรากตามแนวทางประชารัฐประจำปีงบประมาณ พ.ศ.2560 หรือโครงการหมู่บ้านละ 2.5 แสนบาท ได้ส่งผลให้เกิดการกระตุ้นเศรษฐกิจในระดับฐานรากทำให้เกิดการสร้างงานกระจายรายได้อย่างทั่วถึง และยังเป็นโครงการที่ได้สะท้อนถึงความต้องการของประชาชนในพื้นที่สามารถนำงบประมาณที่ได้รับไปแก้ไขปัญหาและพัฒนาพื้นที่ได้ตรงตามความต้องการของประชาชนมากที่สุดโครงการหนึ่ง และเป็นการส่งเสริมกระบวนการเรียนรู้ของประชาชนในระดับหมู่บ้านให้เข้ามามีส่วนร่วม ช่วยกันคิด ช่วยกันนำเสนอปัญหา และวิธีแก้ไขปัญหา ซึ่งถือเป็นอีกหนึ่งเป้าหมายสำคัญที่รัฐบาลและกระทรวงมหาดไทยคาดหวังให้ประชาชนมีความเข้มแข็งจากภายในอันจะนำไปสู่การพัฒนาอย่างเข้มแข็งและยั่งยืนต่อไป.
ครั้งที่ 14 / 2560

ที่มา : http://www.thaigov.go.th/news/contents/details/1667
