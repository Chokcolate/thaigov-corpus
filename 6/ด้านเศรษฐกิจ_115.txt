รัฐบาลไทย-ข่าวทำเนียบรัฐบาล-ธพว. รวมพลังทำความดีถวายเป็นพระราชกุศลสตมวาร (100วัน) รัชกาลที่ 9 น้อมนำพระราชดำรัส ประกาศเป็นธนาคารเพื่อการพัฒนา SMEs โดยยึดหลักธรรมาภิบาล

วันพฤหัสบดีที่ 19 มกราคม 2560
ธพว. รวมพลังทำความดีถวายเป็นพระราชกุศลสตมวาร (100วัน) รัชกาลที่ 9 น้อมนำพระราชดำรัส ประกาศเป็นธนาคารเพื่อการพัฒนา SMEs โดยยึดหลักธรรมาภิบาล
ในวันทรงบำเพ็ญพระราชกุศลสตมวาร (100 วัน) พระบาทสมเด็จพระปรมินทรมหาภูมิพลอดุลยเดช รัชกาลที่ 9  ธนาคารขอประกาศน้อมนำพระราชดำรัสยึดหลักธรรมาภิบาลเป็นแนวทางการปฏิบัติงานขององค์กร  พร้อมจัดกิจกรรมทำความดีเพื่อน้อมถวายเป็นพระราชกุศล
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย  (ธพว. หรือ SME Development Bank) เปิดเผยว่า ในวันทรงบำเพ็ญพระราชกุศลสตมวาร (100 วัน) พระบาทสมเด็จพระปรมินทรมหาภูมิพลอดุลยเดช รัชกาลที่ 9  ธนาคารขอประกาศน้อมนำพระราชดำรัสยึดหลักธรรมาภิบาลเป็นแนวทางการปฏิบัติงานขององค์กร  พร้อมจัดกิจกรรมทำความดีเพื่อน้อมถวายเป็นพระราชกุศล ณ บริเวณหน้าอาคาร SME Bank Tower สำนักงานใหญ่
“ด้วยสำนึกในพระมหากรุณาธิคุณอันหาที่สุดมิได้  ธนาคารในฐานะสถาบันการเงินรัฐวิสาหกิจภายใต้การกำกับดูแลของรัฐ ซึ่งถือเป็นข้ารองพระบาทถวายงานด้านการสนับสนุนและพัฒนาผู้ประกอบการไทยมากว่า 53 ปี  โดยยึดหลักธรรมาภิบาล ทั้งด้านคุณธรรม จริยธรรม ความโปร่งใส เป็นแนวทางในการปฏิบัติงานขององค์กร  ปลูกฝังจิตสำนึก สร้างความศรัทธาในการกระทำความดี  ไม่ละเลยต่อกระบวนการที่ไม่ชอบมาพากล  ตามประกาศคำปฏิญาณตามข้อกำหนดของ ปปช. ผ่านนโยบายหลัก 5 แนวทาง ประกอบด้วย 1)การปฏิญาณประกาศตนเพื่อขับเคลื่อนองค์กรสู่องค์กรคุณธรรม  2)ปลูกฝังวัฒนธรรมองค์กร SME-D มากๆ ผ่านบุคคลต้นแบบที่มีคุณสมบัติแบบอย่างที่ดี  3)ปรับหลักสูตรการทดสอบพนักงานหรือคัดเลือกพนักงานใหม่  ด้วยหลักสูตรจิตวิทยาในมิติคุณธรรมและจริยธรรม 4)จัดกิจกรรม Road Show เสริมสร้างความรู้ผ่านช่องทางการสื่อสารต่างๆ ภายในองค์กร และ5)ป้องกันการทุจริตภายในองค์กร กำหนดบทลงโทษที่ชัดเจนต่อผู้ปฏิบัติโดยมิชอบและกระทำความผิด  ทั้งนี้ เพื่อมุ่งเน้นให้พนักงานทุกคนตระหนักถึงบทบาทหน้าที่ที่พึงกระทำต่อประโยชน์ส่วนรวมขององค์กรมากกว่าส่วนตน  ซึ่งจะนำไปสู่ทัศนคติที่ดีที่สะท้อนภาพลักษณ์ที่ดีขององค์กร  เปรียบเหมือนรากฐานที่แข็งแกร่งมั่นคง  ส่งผลถึงความเชื่อมั่นของลูกค้าหรือผู้มีส่วนได้ส่วนเสียที่มีต่อธนาคาร”
นอกจากนี้  ธนาคารยังมีกิจกรรมทำความดีเพื่อถวายเป็นพระราชกุศล รัชกาลที่ 9  โดยในวันศุกร์ที่ 20 มกราคม 2560  ขอเชิญชวนพนักงาน ลูกค้าธนาคาร หน่วยงานพันธมิตรทั้งภาครัฐบาลและเอกชน ตลอดจนประชาชนทั่วไป ร่วมกิจกรรมพิธีทางพระพุทธศาสนาถวายภัตตาหารเช้าแด่พระภิกษุสงฆ์ ฟังธรรมบรรยาย ตักบาตรข้าวสารอาหารแห้งพระสงฆ์จำนวน 19 รูป  พิธีกล่าวแสดงความเคารพยืนสงบนิ่งหน้าพระบรมฉายาลักษณ์รัชกาลที่ 9 เป็นเวลา 89 วินาที  และปล่อยคาราวานรถลำเลียงสิ่งของจำเป็นเพื่อกระจ่ายลงพื้นที่ภาคใต้ที่กำลังได้รับความเดือดร้อนจากอุทกภัย อาทิ จังหวัดประจวบขีรีขันธ์ จังหวัดสุราษฎ์ธานี และจังหวัดนครศรีธรรมราช
“กิจกรรมรวมพลังทำความดีในครั้งนี้  ถือเป็นการร่วมแรงร่วมใจเป็นอันหนึ่งอันเดียวกันของผู้บริหารและพนักงานธนาคาร ตลอดจนประชาชนคนไทยทุกภาคส่วน เพื่อน้อมถวายเป็นพระราชกุศล พระบาทสมเด็จพระปรมินทรมหาภูมิพลอดุลยเดช รัชกาลที่ 9 ด้วยสำนึกในพระมหากรุณาธิคุณอันหาที่สุดมิได้” นายมงคล กรรมการผู้จัดการกล่าว
ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1417
