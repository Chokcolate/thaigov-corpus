รัฐบาลไทย-ข่าวทำเนียบรัฐบาล-“ปลัดสมชาย” เผยแพคเกจช่วยผู้ประกอบการใต้ ร่วม ธพว.พักชำระหนี้– สินเชื่อฉุกเฉินฟื้นฟูกิจการ 5 แสนบาท/ราย

วันพฤหัสบดีที่ 19 มกราคม 2560
“ปลัดสมชาย” เผยแพคเกจช่วยผู้ประกอบการใต้ ร่วม ธพว.พักชำระหนี้– สินเชื่อฉุกเฉินฟื้นฟูกิจการ 5 แสนบาท/ราย
“ปลัดสมชาย” เผยแพคเกจช่วยผู้ประกอบการใต้
ร่วม ธพว.พักชำระหนี้– สินเชื่อฉุกเฉินฟื้นฟูกิจการ 5 แสนบาท/ราย
‪นายสมชาย  หาญหิรัญ ปลัดกระทรวงอุตสาหกรรม เปิดเผยถึงมาตรการช่วยเหลือผู้ประกอบการที่ได้รับผลกระทบจากอุทกภัยภาคใต้ ว่า หน่วยงานในพื้นที่ของกระทรวงฯได้สำรวจความเสียหาย โดยพบว่า ล่าสุด (16 ม.ค.60) มีโรงงานที่ได้รับความเสียหายจำนวน 81 ราย เหมืองแร่ 2 ราย ความเสียหายเบื้องต้นประมาณ 43 ล้านบาท‬
‪“กระทรวงฯ ได้จัดเตรียมแผนทั้งระยะสั้นและระยะยาว โดยระยะสั้นกรมโรงงานอุตสาหกรรมได้เปิดสายด่วน 1564 เพื่อให้คำปรึกษาแนะนำแก่โรงงานที่ประสบอุทกภัยเพื่อถ่ายทอดความรู้เกี่ยวกับแนวทางปฏิบัติความปลอดภัยในโรงงาน 4 เรื่องหลัก ได้แก่ มาตรการจัดการสารเคมี มาตรการจัดการกากอุตสาหกรรม  มาตรการป้องกันอุปกรณ์เครื่องจักร และมาตรการป้องกันระบบไฟฟ้า ตลอดจนการยกเว้นค่าธรรมเนียมการต่ออายุใบอนุญาตประกอบกิจการโรงงาน ค่าธรรมเนียมรายปีให้กับโรงงานจำพวกที่ 2 และ 3 ในพื้นที่ภาคใต้ แผนระยะยาว กระทรวงฯได้เตรียม 3 โครงการ เพื่อช่วยเหลือผู้ประกอบการโดยไม่เสียค่าใช้จ่าย ได้แก่ 1.โครงการแปลงเครื่องจักรเป็นทุนสำหรับผู้ประกอบการ SMEs ซึ่งจะรับบริการจดทะเบียนกรรมสิทธิ์เครื่องจักรเพื่อแปลงเครื่องจักรเป็นทุน ตั้งเป้าหมายไม่น้อยกว่า 500 ราย โดยจะอำนวยความสะดวกในการจดทะเบียนกรรมสิทธิ์เครื่องจักรผ่านช่องทางพิเศษ 2.โครงการปรับเปลี่ยนเครื่องจักรสำหรับผู้ประกอบการ SMEs จะให้บริการคำปรึกษา แนะนำเชิงลึกแก่ผู้ประกอบการในการลงทุนปรับเปลี่ยนเครื่องจักร ตั้งเป้าหมาย 1,000 ราย โดยพร้อมประสานงานกับสถาบันการเงินให้ด้วย และ 3.โครงการ Thailand Spring Up ก้าวกระโดดประเทศไทย ยกระดับเทคโนโลยีด้านสิ่งแวดล้อม ความปลอดภัย ลดการใช้พลังงาน และเพิ่มมูลค่ากากอุตสาหกรรมให้กับ SMEs หลังน้ำลด‬
‪ในส่วนมาตรการที่ทาง ธพว.ได้เตรียมไว้เพื่อเยียวยาธุรกิจที่ได้รับผลกระทบ ประกอบด้วย 2 มาตรการ คือ 1.การพักชำระหนี้เป็นระยะเวลา 6 เดือน สำหรับลูกค้าของ ธพว. โดยสามารถแจ้งความประสงค์ได้ที่สาขาใกล้บ้าน และ    2.การให้วงเงินสินเชื่อฉุกเฉินเพื่อฟื้นฟูกิจการ วงเงินต่อรายสูงสุดไม่เกิน 5 แสนบาท ระยะเวลากู้สูงสุดไม่เกิน 5 ปี โดยปลอดชำระคืนเงินต้นในช่วง 1 ปีแรก (Grace Period) อัตราดอกเบี้ยไม่เกิน MLR ตลอดอายุสัญญา เพื่อช่วยเหลือผู้ประกอบการ SMEs ในการฟื้นฟู ซ่อมแซม ทำความสะอาดสถานประกอบการ หรือลงทุนปรับเปลี่ยนเครื่องจักร สำหรับลูกค้าของธนาคารใน 12 จังหวัดภาคใต้ ประกอบด้วย จังหวัดพัทลุง นราธิวาส ยะลา สงขลา ปัตตานี ตรัง สุราษฎร์ธานี นครศรีธรรมราช ชุมพร กระบี่ ระนอง และประจวบคีรีขันธ์” นายสมชาย กล่าว‬
‪ปลัดกระทรวงอุตสาหกรรม กล่าวอีกด้วยว่า กระทรวงอุตสาหกรรม ร่วมกับ ผู้ประกอบการภาคเอกชน จำนวน 43 ราย ได้ร่วมบริจาคเงินให้กับโครงการ "ประชารัฐร่วมใจ ช่วยอุทกภัยภาคใต้" เข้า "กองทุนเงินช่วยเหลือผู้ประสบสาธารณภัย" จำนวน 27 ล้านบาท ณ ตึกสันติไมตรี ทำเนียบรัฐบาล นอกจากนี้ ยังได้บริจาคสิ่งของอุปโภค-บริโภคที่จำเป็นจัดส่งไปเบื้องต้นแล้วก่อนหน้านี้ เช่น ข้าวสาร 1,000 ถุง น้ำดื่ม 4,000 โหล และเงินเพื่อนำไปซื้อข้าวกล่องให้ประชาชนที่ประสบอุทกภัย‬

ที่มา : http://www.thaigov.go.th/news/contents/details/1424
