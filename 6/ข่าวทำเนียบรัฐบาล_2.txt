รัฐบาลไทย-ข่าวทำเนียบรัฐบาล-ผู้ช่วยโฆษกฯ ระบุนายกรัฐมนตรีฝากเจ้าหน้าที่การรถไฟฯ ดูแลประชาชนที่ใช้บริการรถไฟ และขอให้ทุกคนช่วยกันรักษาความสะอาดให้สามารถยืดระยะเวลาการใช้งานรถไฟที่ปรับปรุงใหม่ได้นานขึ้น

วันอังคารที่ 27 ธันวาคม 2559
ผู้ช่วยโฆษกฯ ระบุนายกรัฐมนตรีฝากเจ้าหน้าที่การรถไฟฯ ดูแลประชาชนที่ใช้บริการรถไฟ และขอให้ทุกคนช่วยกันรักษาความสะอาดให้สามารถยืดระยะเวลาการใช้งานรถไฟที่ปรับปรุงใหม่ได้นานขึ้น
พันเอกหญิง ทักษดา สังขจันทร์ ผู้ช่วยโฆษกฯ ระบุนายกรัฐมนตรีฝากเจ้าหน้าที่การรถไฟฯ ดูแลประชาชนที่ใช้บริการรถไฟ และขอให้ทุกคนช่วยกันรักษาความสะอาดให้สามารถยืดระยะเวลาการใช้งานรถไฟที่ปรับปรุงใหม่ได้นานขึ้น
วันนี้ (27 ธ.ค. 59) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีปรารภต่อที่ประชุมคณะรัฐมนตรีเกี่ยวข้องกับเรื่องโครงการปรับปรุงรถโดยสารชั้น 3 ของการรถไฟแห่งประเทศไทย กระทรวงคมนาคม ซึ่งนายกรัฐมนตรีให้ความสำคัญกับประชาชนทุกระดับโดยย้ำว่าต้องการที่จะดูแลประชาชนทุกกลุ่มอย่างทั่วถึง โดยเฉพาะการปรับปรุงรถโดยสารชั้น 3 เป็นการยกระดับการให้บริการให้มีความสะดวก สบาย สะอาด และปลอดภัยแก่ประชาชน และเป็นการดูแลประชาชนผู้มีรายได้น้อยให้สามารถเข้าถึงบริการดังกล่าว รวมทั้งถือเป็นการเริ่มต้นการปรับปรุงระบบขนส่งสาธารณะของประเทศ เนื่องจากกระทรวงคมนาคมไม่ได้มีการปรับปรุงรถไฟมานานแล้วโดยเฉพาะรถโดยสารชั้น 3 สำหรับการปรับปรุงครั้งนี้ได้มีการพัฒนาทั้งในเรื่องของการทำความสะอาด การทำสีขบวนรถโดยสารทั้งภายในภายนอกใหม่ให้สวยงามน่าใช้บริการ ขณะเดียวกันขอความร่วมมือประชาชนที่ใช้บริการช่วยกันรักษาความสะอาดและความเป็นระเบียบของขบวนรถโดยสารดังกล่าวไว้ เพื่อจะสามารถเก็บไว้ใช้ได้ระยะเวลานานและคุ้มค่า ตลอดจนขอความร่วมมือเจ้าหน้าที่การรถไฟฯ ทุกคนช่วยกันดูแลและเอาใจใส่กับประชาชนที่มาใช้บริการด้วย
นอกจากนี้ พลเอก ประวิตร วงษ์สุวรรณ รองนายกรัฐมนตรี ได้กล่าวถึงการสนับสนุนของกระทรวงกลาโหมในการดูแลประชาชนในช่วงหยุดยาวต่อเนื่อง 4 วัน (31 ธ.ค.59 – 3 ม.ค.60) ในเทศกาลส่งท้ายปีเก่าต้อนรับปีใหม่ว่า กระทรวงกลาโหมได้มีการบูรณการด้านความมั่นคงและการอำนวยความสะดวกให้กับประชาชนโดยร่วมมือจากทุกหน่วยงานที่เกี่ยวข้องทั้งกระทรวงมหาดไทย คณะรักษาความสงบแห่งชาติ (คสช.) เจ้าหน้าที่ตำรวจ และทหาร ช่วยกันป้องกันและลดการสูญเสียชีวิตและทรัพย์สินจากอุบัติเหตุทางถนนของประชาชน ทั้งนี้ ให้หน่วยงานที่มีที่ตั้งติดกับถนนสายหลักไม่ว่าจะเป็นทหารและตำรวจตั้งจุดอำนวยความสะดวกและบริการทางการจราจรให้กับประชาชนตามเส้นทางหลวงสายต่าง ๆ จำนวน 443 จุด รวมทั้งกระทรวงกลาโหมได้มีโครงการประชาสัมพันธ์ส่งเสริมการลดอุบัติเหตุภายใต้ชื่อ “ขับรถมีน้ำใจ รักษาวินัยจราจร” ให้ประชาชนได้รับทราบข้อมูลต่าง ๆ เพื่อระมัดระวังในเรื่องการใช้รถใช้ถนน
อีกทั้งยังได้มีการเปิดพิพิธภัณฑ์ต่าง ๆ ของหน่วยงานทหาร เพื่อให้ประชาชนสามารถเข้าเยี่ยมชมในช่วงเทศกาลปีใหม่โดยไม่เสียค่าบริการแต่อย่างใด ขณะที่กระทรวงเกษตรและสหกรณ์ได้มีการจัดจุดจำหน่ายสินค้าทางการเกษตรและสินค้าประมง ตลอดจนสิ้นค้าแปรรูปต่าง ๆ  จำนวน 95 จุด สำหรับให้ประชาชนที่เดินทางไปท่องเที่ยวหรือสัญจรไปมาในช่วงเทศกาลปีใหม่ เช่น จังหวัดกำแพงเพชร จัดจุดจำหน่ายสินค้าไว้ที่หน้าด่านกักกันสัตว์ของสำนักงานปลัดกระทรวงเกษตรฯ และจังหวัดเชียงราย ตั้งจุดที่บริเวณหน้าสำนักงานสหกรณ์จังหวัด เป็นต้น
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1132
