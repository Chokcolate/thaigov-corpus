รัฐบาลไทย-ข่าวทำเนียบรัฐบาล-รอง ลธน.ม.เรณูฯ เป็นประธานในพิธีทำบุญถวายภัตตาหารเพลแด่พระสงฆ์ เนื่องในพระราชพิธีทรงบำเพ็ญพระราชกุศลสตมวาร 100 วัน ถวายพระบรมศพพระบาทสมเด็จพระปรมินทรมหาภูมิพลอดุลยเดช

วันจันทร์ที่ 23 มกราคม 2560
รอง ลธน.ม.เรณูฯ เป็นประธานในพิธีทำบุญถวายภัตตาหารเพลแด่พระสงฆ์ เนื่องในพระราชพิธีทรงบำเพ็ญพระราชกุศลสตมวาร 100 วัน ถวายพระบรมศพพระบาทสมเด็จพระปรมินทรมหาภูมิพลอดุลยเดช
นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานในพิธีทำบุญถวายภัตตาหารเพลและเครื่องไทยธรรมแด่พระภิกษุสงฆ์จากวัดมงกุฏกษัตริยาราม จำนวน 9 รูป เนื่องในพระราชพิธีทรงบำเพ็ญพระราชกุศลสตมวาร 100 วัน
วันนี้ (23 มกราคม 2560) เวลา 10.30 น. ณ เวทีกลาง ตลาดคลองผดุงกรุงเกษม นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานในพิธีทำบุญถวายภัตตาหารเพลและเครื่องไทยธรรมแด่พระภิกษุสงฆ์จากวัดมงกุฏกษัตริยาราม จำนวน 9 รูป เนื่องในพระราชพิธีทรงบำเพ็ญพระราชกุศลสตมวาร 100 วัน ถวายพระบรมศพพระบาทสมเด็จพระปรมินทรมหาภูมิพลอดุลยเดช โดยมี ข้าราชการ เจ้าหน้าที่ และประชาชนจากกระทรวงต่าง ๆ ที่เกี่ยวข้อง เข้าร่วมพิธีดังกล่าวด้วย ซึ่งจัดโดยกระทรวงวิทยาศาสตร์และเทคโนโลยีด้วยความร่วมมือของสำนักเลขาธิการนายกรัฐมนตรี
โอกาสนี้ รองเลขาธิการนายกรัฐมนตรีฝ่ายการเมืองได้ประกอบพิธีด้วยการจุดธูปเทียนบูชาพระรัตนตรัย เจ้าหน้าที่อาราธนาศีล พระสงฆ์ให้ศีลและเจริญพระพุทธมนต์ จากนั้นได้ถวายเครื่องไทยธรรมร่วมกับข้าราชการและเจ้าหน้าที่ พระสงฆ์สวดอนุโมทนาพร้อมกรวดน้ำและรับพร และประธานสงฆ์ได้ปะพรมน้ำพระพุทธมนต์แก่ผู้ที่มาร่วมงาน
จากนั้น รองเลขาธิการนายกรัฐมนตรีฝ่ายการเมืองได้นิมนต์พระสงฆ์จำนวน 9 รูปฉันภัตตาหารเพลเป็นอันเสร็จพิธี
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1445
