รัฐบาลไทย-ข่าวทำเนียบรัฐบาล-สมอ. ยกเครื่องกระบวนการออกใบอนุญาตเหลือ 15 วันทำการ “เร็วขึ้น สะดวกขึ้น ง่ายขึ้น”

วันศุกร์ที่ 30 ธันวาคม 2559
สมอ. ยกเครื่องกระบวนการออกใบอนุญาตเหลือ 15 วันทำการ “เร็วขึ้น สะดวกขึ้น ง่ายขึ้น”
สำนักงานมาตรฐานผลิตภัณฑ์อุตสาหกรรม (สมอ.) สนองนโยบายรัฐบาลปรับลดขั้นตอน และระยะเวลาการออกใบอนุญาต มอก. เร็วขึ้นเหลือ 15 วันทำการ
สำนักงานมาตรฐานผลิตภัณฑ์อุตสาหกรรม (สมอ.) สนองนโยบายรัฐบาลปรับลดขั้นตอน และระยะเวลาการออกใบอนุญาต มอก. เร็วขึ้นเหลือ 15 วันทำการ พร้อมเดินหน้านำระบบสารสนเทศมาใช้ในการออกใบอนุญาต (ระบบ E-License) เพิ่มช่องทางการให้บริการรับคำขอใบอนุญาตให้กับผู้ประกอบการ เพื่อความสะดวกในการขอรับใบอนุญาตมากยิ่งขึ้น
นายพิสิฐ รังสฤษฎ์วุฒิกุล เลขาธิการ สมอ. เปิดเผยว่า สมอ. ในฐานะหน่วยงานที่มีภารกิจหลักในการออกใบอนุญาตให้แสดงเครื่องหมายมาตรฐาน ออกใบอนุญาตให้ทำและนำเข้า สำหรับผู้ทำ และผู้นำเข้าผลิตภัณฑ์ อุตสาหกรรม ได้ดำเนินการปรับปรุงกระบวนการอนุญาตเพื่อให้เกิดความรวดเร็ว โดยได้แต่งตั้งหน่วยตรวจ (IB) ไปแล้วจำนวน 14 หน่วยงาน เพื่อทำหน้าที่ในการตรวจประเมินระบบการควบคุมคุณภาพของโรงงานที่ทำผลิตภัณฑ์มาประกอบการพิจารณาออกใบอนุญาต การขึ้นทะเบียนโรงงานผู้ทำในต่างประเทศเพื่อลดความซ้ำซ้อนและลดค่าใช้จ่าย การขยายระยะเวลายอมรับผลการตรวจประเมินโรงงานที่เคยออกใบอนุญาตแล้วจาก 1 ปี เป็น  3 ปี การลดระยะ เวลาการให้บริการออกใบอนุญาต จากเดิม 46 วันทำการเป็น 15 วันทำการ พร้อมทั้งได้ปรับปรุงแก้ไขแบบคำขอรับการอนุญาตและแบบใบอนุญาต เพื่อตอบสนองตามนโยบาย Ease of Doing Business ของรัฐบาล โดยมีผลบังคับใช้ตั้งแต่วันที่ 1 สิงหาคม ๒๕๕9 ที่ผ่านมา ซึ่งจากการปรับปรุงกระบวนการอนุญาตดังกล่าว ตั้งแต่เดือนสิงหาคม-เดือนพฤศจิกายน 2559  สมอ. ได้ดำเนินการออกใบอนุญาต ให้ผู้ทำ ผู้นำเข้า ไปแล้วทั้งสิ้น 1,258 ฉบับ และใช้ระยะ เวลาการออกใบอนุญาตโดยเฉลี่ยเพียง 10 วันทำการ/เรื่อง เท่านั้น
เลขาธิการ สมอ. กล่าวเพิ่มเติมว่า สมอ. ได้ดำเนินการปรับปรุงกระบวนการออกใบอนุญาตอย่างต่อเนื่อง ซึ่งขณะนี้ สมอ. กำลังอยู่ระหว่างการนำระบบเทคโนโลยีสารสนเทศมาใช้ในการพิจารณาออกใบอนุญาต (ระบบ E-License) เพื่อเพิ่มช่องทางการให้บริการรับคำขอใบอนุญาตให้กับผู้ประกอบการให้มีความสะดวกมากยิ่งขึ้น และคาดว่าจะเริ่มนำระบบดังกล่าวมาใช้ประมาณกลางปี 2560

ที่มา : http://www.thaigov.go.th/news/contents/details/1168
