รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ จัดงาน “ตลาดสินค้าเกษตรคุณภาพ อ.ต.ก.จังหวัดเพชรบุรี”

วันจันทร์ที่ 30 มกราคม 2560
กระทรวงเกษตรและสหกรณ์ จัดงาน “ตลาดสินค้าเกษตรคุณภาพ อ.ต.ก.จังหวัดเพชรบุรี”
กระทรวงเกษตรและสหกรณ์ จัดงาน “ตลาดสินค้าเกษตรคุณภาพ อ.ต.ก.จังหวัดเพชรบุรี” ระหว่างวันที่ 28 ม.ค. - 2 ก.พ. 60 ณ สหกรณ์บริการสินค้าเกษตรอินทรีย์เพชรบุรี จำกัด อ.ท่ายาง จ.เพชรบุรี
น.ส.ชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังพิธีเปิดงาน“ตลาดสินค้าเกษตรคุณภาพ อ.ต.ก.จังหวัดเพชรบุรี” ที่จัดขึ้นระหว่างวันที่ 28 มกราคม - 2 กุมภาพันธ์ 2560 ณ สหกรณ์บริการสินค้าเกษตรอินทรีย์เพชรบุรี จำกัด อ.ท่ายาง จ.เพชรบุรี ว่า ตามที่รัฐบาลให้ความสำคัญในการปฏิรูปและพัฒนาการเกษตร โดยสนับสนุนให้เกษตรกรผลิตสินค้า พืช ผัก ผลไม้ ผลผลิตทางการเกษตรที่ปลอดภัย โดยคำนึกถึงคุณภาพชีวิตของเกษตรกรและผู้บริโภคอย่างจริงจัง ซึ่ง พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ ได้มอบนโยบายในการเปิดตลาดสินค้าเกษตรที่มีมาตรฐาน สามารถพัฒนาให้เป็นตลาดถาวรสำหรับเกษตรกรได้ โดยมีสมาชิกร่วมดำเนินการ เช่น สหกรณ์การเกษตร กลุ่มเกษตรกร กลุ่มวิสาหกิจชุมชน โดยเป็นสินค้าเกษตรอินทรีย์ ปลอดภัย ปลอดสารพิษ เป็นมิตรต่อสิ่งแวดล้อม และได้รับการรับรอง GAP ซึ่งตลาดดังกล่าวถือเป็นตลาดสินค้าสำหรับเกษตรกร สถาบันเกษตรกร ผู้ประกอบการด้านการเกษตร และจำหน่ายสินค้าที่มีคุณภาพมา เพื่อพัฒนาให้เป็นตลาดสินค้าเกษตรคุณภาพ อ.ต.ก.อย่างยั่งยืนต่อไป
ด้าน นายกมลวิศว์ แก้วแฝก ผู้อำนวยการองค์การตลาดเพื่อเกษตรกร (อ.ต.ก.) กล่าวเพิ่มเติมว่า กระทรวงเกษตรและสหกรณ์ โดย อ.ต.ก.ได้ดำเนินงานขับเคลื่อนระบบตลาด และระบบกระจายสินค้าเกษตร สินค้าชุมชน เชื่อมโยงตลาดในทุกระดับ โดยบูรณาการความร่วมมือหน่วยงานในสังกัดกระทรวงเกษตรและสหกรณ์ สหกรณ์บริการสินค้าเกษตรอินทรีย์เพชรบุรี จำกัด องค์กรปกครองส่วนท้องถิ่น และภาคเอกชน ร่วมจัดงาน “ตลาดสินค้าเกษตรคุณภาพ อ.ต.ก.จังหวัดเพชรบุรี” ขึ้น ณ บริเวณสหกรณ์บริการสินค้าเกษตรอินทรีย์เพชรบุรี จำกัด อ.ท่ายาง จ.เพชรบุรี ทั้งนี้ ภายในงานมีการจำหน่ายสินค้าเกษตรอินทรีย์จากเกษตรกรผู้ปลูกกว่า 100 ราย และจัดกิจกรรมการสาธิตฝึกอบรมด้านการเกษตร การให้ความรู้ด้านสินค้าเกษตรปลอดภัย การรับรองมาตรฐาน GAP และเกษตรอินทรีย์ จากสำนักวิจัยและพัฒนาการเกษตรเขตที่ 5 กรมวิชาการเกษตร เป็นต้น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1541
