รัฐบาลไทย-ข่าวทำเนียบรัฐบาล-ก.วิทย์ฯ ร่วมกับ ก.มหาดไทย จัดประชุมเชิงปฏิบัติการ หวังยกระดับคุณภาพชีวิตประชาชนในพื้นที่จังหวัด

วันจันทร์ที่ 6 กุมภาพันธ์ 2560
ก.วิทย์ฯ ร่วมกับ ก.มหาดไทย จัดประชุมเชิงปฏิบัติการ หวังยกระดับคุณภาพชีวิตประชาชนในพื้นที่จังหวัด
ก.วิทย์ฯ ร่วมกับ ก.มหาดไทย จัดประชุมเชิงปฏิบัติการ หวังยกระดับคุณภาพชีวิตประชาชนในพื้นที่จังหวัด
กระทรวงวิทยาศาสตร์และเทคโนโลยี  โดย สำนักส่งเสริมและถ่ายทอดเทคโนโลยี ร่วมกับ กระทรวงมหาดไทย จัดการประชุมเชิงปฏิบัติการ เรื่อง การขับเคลื่อนงานด้าน วทน. สู่การพัฒนาพื้นที่จังหวัด ชุมชนและท้องถิ่น ประจำปีงบประมาณ พ.ศ. 2560
โดยมีวัตถุประสงค์เพื่อสร้างความรู้ ความเข้าใจในหน้าที่และบทบาทในการดำเนินงานด้าน วทน. ในการพัฒนาจังหวัด/กลุ่มจังหวัดพร้อมรับทราบถึงแนวทางการดำเนินงานการขับเคลื่อนงานด้าน วทน. สู่การพัฒนาจังหวัด ชุมชนและองค์กรปกครองส่วนท้องถิ่น รวมถึงแนวทางในการจัดทำแผนงาน/โครงการพัฒนาจังหวัดด้วย วทน.  ในโอกาสนี้ได้รับเกียรติจาก รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี เป็นประธานเปิดการประชุม และนายสมชาย เทียมบุญประเสริฐ รองปลัดกระทรวงวิทยาศาสตร์และเทคโนโลยี นายนรภัทร ปลอดทอง ที่ปรึกษาด้านการบริหารงานจังหวัดแบบบูรณาการกระทรวงมหาดไทย ให้เกียรติบรรยายถึงแนวทางกลไกการทำงานเชิงพื้นที่ และแนวทางในการทำงานบูรณาการเชิงพื้นที่ ณ อาคาร 101 ศูนย์นิทรรศการและการประชุมไบเทค บางนา สำหรับการประชุมดังกล่าวได้รับการตอบรับจากผู้ว่าราชการและรองผู้ว่าราชการจังหวัดตลอดจน หน่วยงานระดับจังหวัดทั่วประเทศและหน่วยงานภายใต้กระทรวงวิทยาศาสตร์ฯเข้าร่วมงานกว่า 500 คน
รศ.นพ.สรนิต กล่าวว่า เป้าหมายที่สำคัญของกระทรวงวิทยาศาสตร์ฯ คือ การนำ วทน. เข้าไปช่วยพัฒนาอาชีพ คุณภาพชีวิตของประชาชนคนไทยทุกภาคส่วนให้เป็นรูปธรรมและยั่งยืนตรงตามความต้องการของชุมชน สร้างความโดดเด่นเข้มแข็งภายใต้อัตลักษณ์ของแต่ละพื้นที่ ตลอดจนนำพาประเทศก้าวสู่สังคมวิถีวิทย์ที่ยั่งยืน สามารถนำพาประเทศก้าวสู่ Thailand 4.0 อย่างเป็นรูปธรรมต่อไป และในช่วงที่ผ่านมา กระทรวงวิทยาศาสตร์ฯ ให้ความสำคัญกับการนำ วทน. ลงสู่ท้องถิ่นมาอย่างต่อเนื่อง โดยอาศัยกลไกความร่วมมือกับกระทรวงมหาดไทย โดยมอบหมายให้มีรองผู้ว่าราชการจังหวัดที่รับผิดชอบงานยุทธศาสตร์การพัฒนาจังหวัด เป็นผู้บริหารวิทยาศาสตร์จังหวัดระดับสูง หรือที่เรียกว่า PCSO ประสานความร่วมมือและเชื่อมโยงหน่วยงานในระดับพื้นที่ ทำให้การดำเนินงานทั้งสองกระทรวง ตอบโจทย์ความต้องการของประชาชนในพื้นที่ได้ในระดับหนึ่ง ช่วยให้มองเห็นทิศทางการพัฒนาประเทศได้อย่างชัดเจนว่า วิทยาศาสตร์ เทคโนโลยีและนวัตกรรม คือ ปัจจัยสำคัญในการสร้างความเข้มแข็งและยั่งยืนให้กับประเทศโดยแท้จริง
นายสมชาย กล่าวว่า กระทรวงวิทยาศาสตร์ฯ มีเครือข่ายในพื้นที่สนับสนุนงานด้าน วทน. ของจังหวัดโดยเฉพาะศูนย์ประสานงานกระทรวงวิทยาศาสตร์ฯ ประจำภูมิภาคทั้ง 5 ภาค ที่เป็นหน่วยงานหลักในการประสานงาน ทำหน้าที่ประสานการดำเนินกิจกรรมและการเผยแพร่ความรู้ของหน่วยงานในสังกัดกระทรวงกับจังหวัดและหน่วยงานที่เกี่ยวข้องในจังหวัด รวมทั้งวิเคราะห์ปัญหา ความต้องการอื่นๆ ในพื้นที่จังหวัด นอกจากนี้ กระทรวงวิทยาศาสตร์ฯ ยังมีเครือข่ายในส่วนของอุทยานวิทยาศาสตร์ในภูมิภาค ซึ่งอยู่ในพื้นที่จังหวัด ภาตใต้ ภาคตะวันออกเฉียงเหนือ และภาคเหนือ เป็นโครงสร้างพื้นฐานด้านวิทยาศาสตร์ ทำหน้าที่ส่งเสริมและถ่ายทอดเทคโนโลยีระหว่าง มหาวิทยาลัย ภาคเอกชน และหน่วยงานภาครัฐที่เกี่ยวข้องในภูมิภาค เพื่อให้พื้นที่จังหวัด ชุมชนและท้องถิ่น สามารถนำไปใช้ประโยชน์ได้อย่างมีประสิทธิภาพ ตลอดจนสามารถสร้างกระบวนการแลกเปลี่ยนเรียนรู้ให้บริหารจัดการตนเองด้วยความรู้ได้
ทั้งนี้ ในส่วนของการดำเนินงานโครงการต่างๆในพื้นที่จังหวัด ชุมชนและท้องถิ่น ขอให้คำนึงถึงประชาชนเป็นหลัก โดยโครงการจะต้องอยู่ในแผนงานภารกิจของจังหวัด และจะต้องสอดคล้องกับความพร้อมในการทำงานของกระทรวงวิทยาศาสตร์ฯ คือ สามารถเข้าไปช่วยเหลือดำเนินการได้ทันที และความพร้อมในการนำโจทย์มาพัฒนาปรับปรุงให้เกิดประสิทธิภาพมากขึ้น สำหรับโครงการต่างๆที่จะเกิดขึ้นต้องสร้างงานสร้างรายได้ให้แก่เกษตรกรและชุมชน สามารถนำไปพัฒนาต่อยอดให้เกิดประโยชน์ได้อย่างยั่งยืน
นายนรภัทร กล่าวว่า การดำเนินงานของกระทรวงมหาดไทยที่มีบทบาทหน้าที่ในการบูรณาการด้านการพัฒนา และแก้ไขปัญหาในเชิงพื้นที่ และการยกระดับคุณภาพชีวิตของประชาชน ให้มีความเป็นอยู่ที่ดีขึ้น มีความปลอดภัยในชีวิตและทรัพย์สิน ตลอดจนทำให้ประชาชนมีความสุข มีความมั่งคั่ง มั่นคง และยั่งยืนในอนาคต ดังนั้น การทำงานของกระทรวงมหาดไทย จึงมุ่งตอบสนองประโยชน์สุขของประชาชนในพื้นที่เป็นสำคัญปัจจุบันทุกประเทศทั่วโลก ได้ให้ความสำคัญในการพัฒนาทางด้าน วทน. เพื่อนำไปใช้ประโยชน์ในการพัฒนาประเทศมากขึ้น เช่น การนำผลงานการวิจัยไปประยุกต์ใช้กับปัจจัยทางการผลิต การบริการ รวมทั้งการเพิ่มขีดความสามารถในทุกระดับ ดังนั้น ความร่วมมือกับกระทรวงวิทยาศาสตร์ฯ ในครั้งนี้ นับว่าเป็นโอกาสดีของจังหวัดและกลุ่มจังหวัดที่จะทำให้พี่น้องประชาชน ได้รับประโยชน์จากผลงานการวิจัย และการพัฒนาทางด้านวิทยาศาสตร์ฯ เพื่อนำนวัตกรรมไปเพิ่มมูลค่าในการผลิต การพัฒนาสินค้า และนำไปสู่การสร้างงาน สร้างรายได้ ให้พี่น้องประชาชนในท้องถิ่นและชุมชน
นางวนิดา บุญนาคค้า ผู้อำนวยการสำนักส่งเสริมและถ่ายทอดเทคโนโลยี สำนักงานปลัดกระทรวงวิทยาศาสตร์และเทคโนโลยี กล่าวว่า กระทรวงวิทยาศาสตร์ฯ มีนโยบายในการนำ วทน. ไปพัฒนาพื้นที่จังหวัด โดยการนำศักยภาพของจังหวัด /กลุ่มจังหวัด มาผนวกกับความรู้ด้านการวิจัย เทคโนโลยี และนวัตกรรมต่าง ๆ ของกระทรวงวิทยาศาสตร์ฯ นำไปสู่การแก้ไขปัญหา และพัฒนากระบวนการผลิตในขั้นตอนต่างๆ ไม่ว่าจะเป็น ต้นทาง กลางทาง หรือปลายทาง ช่วยส่งเสริม พัฒนาผลิตภัณฑ์ เพิ่มมูลค่าทางเศรษฐกิจ ให้กับประชาชนในทุกพื้นที่ อีกทั้ง เพื่อให้การดำเนินการดังกล่าวบรรลุตามวัตถุประสงค์ในการพัฒนาประเทศกระทรวงวิทยาศาสตร์ฯ จึงได้จัดทำแผนยุทธศาสตร์ระยะ 20 ปี เพื่อจุดมุ่งหมายในการใช้ วทน. นำไทยสู่ประเทศพัฒนาแล้วอย่างยั่งยืน
ข่าวและภาพโดย : นางสาวชลธิชา แสงเทียนสุวรรณ
ภาพโดยและวีดิโอ : นางสาวศิริลักษณ์ สิกขะบูรณะ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1731
