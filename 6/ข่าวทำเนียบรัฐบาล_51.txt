รัฐบาลไทย-ข่าวทำเนียบรัฐบาล-รมต.นร. ออมสินฯ เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชนกว่า 20 ล้านบาท

วันอังคารที่ 17 มกราคม 2560
รมต.นร. ออมสินฯ เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชนกว่า 20 ล้านบาท
นายออมสิน ชีวะพฤกษ์ รัฐมนตรีประจำสำนักนายกรัฐมนตรี พร้อมด้วยนายจิรชัย มูลทองโร่ย ปลัดสำนักนายกรัฐมนตรี เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชนจำนวน 15 คณะ
วันนี้ (17 มกราคม 2560) เวลา 16.00 น. ณ บริเวณด้านหน้าอาคารสำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี พร้อมด้วยนายจิรชัย มูลทองโร่ย ปลัดสำนักนายกรัฐมนตรี เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชนจำนวน 15 คณะ
โอกาสนี้ รัฐมนตรีประจำสำนักนายกรัฐมนตรีในฐานะผู้แทนรัฐบาลได้รับมอบเงินช่วยเหลือผู้ประสบอุทกภัยภาคใต้จากคณะต่าง ๆ ดังกล่าว พร้อมได้กล่าวขอบคุณคณะบุคคลของภาครัฐและเอกชนที่ได้ร่วมแรงร่วมใจกันมาบริจาคเงินในครั้งนี้ ซึ่งทางรัฐบาลจะได้นำเงินไปช่วยเหลือผู้ประสบภัยน้ำท่วมในภาคใต้ตามเจตนารมณ์ของผู้บริจาคโดยเร่งด่วนต่อไป
ทั้งนี้ รัฐบาลได้จัดตั้ง “ศูนย์ช่วยเหลือประชาชนประสบภัยน้ำท่วมภาคใต้” ขึ้น ณ สำนักงานปลัดสำนักนายกรัฐมนตรี ทำเนียบรัฐบาล เพื่อเป็นศูนย์กลางในการรวบรวมเงินบริจาคของพี่น้องประชาชนทั่วประเทศจัดส่งให้จังหวัดหรือหน่วยงานที่เกี่ยวข้อง เพื่อนำไปบรรเทาความเดือดร้อนให้กับประชาชนผู้ประสบอุทกภัยในพื้นที่จังหวัดภาคใต้ โดยประชาชนในทุกภาคส่วนที่ประสงค์จะช่วยเหลือประชาชนที่เดือดร้อนในครั้งนี้สามารถบริจาคเงินเข้ากองทุนช่วยเหลือผู้ประสบสาธารณภัย สำนักงานปลัดสำนักนายกรัฐมนตรีได้ โดยโอนเงินเข้าที่บัญชีธนาคารกรุงไทย จำกัด (มหาชน) สาขาทำเนียบรัฐบาล เลขที่บัญชี 067-0-06895-0 โดยผู้ที่ร่วมบริจาคเงินช่วยเหลือผู้ประสบอุทกภัยดังกล่าว สามารถนำใบเสร็จรับเงินการบริจาคฯ มาลดหย่อนภาษีได้ด้วย  อนึ่ง รายนามตัวแทนคณะบุคคลจากองค์กรภาครัฐและและภาคเอกชนที่มาบริจาคฯ จำนวน 15 คณะ มีดังนี้
1. กลุ่มบริษัท ช.การช่าง จำกัด (มหาชน)                     จำนวนเงิน 5,500,000 ล้านบาท
2. กลุ่มหอการค้าไทย - จีน                                      จำนวนเงิน 5,000,000 ล้านบาท
3. กลุ่มบริษัท สามารถเทลคอม จำกัด (มหาชน)             จำนวนเงิน 2,000,000 ล้านบาท
4. กลุ่มบริษัท ฟู้ดแพชชั่น จำกัด                               จำนวนเงิน   838,840 บาท
5. กลุ่มบริษัท พฤกษา เรียลเอสเตท จำกัด (มหาชน)        จำนวนเงิน   500,000 บาท
6. กลุ่มน้ำมันรำข้าวคิง                                           จำนวนเงิน   500,000 บาท
7. กลุ่มสมาคมภริยาทหารเรือ                                   จำนวนเงิน   100,000 บาท
8. กลุ่มชมรมเครื่องมือเครื่องเหล็กแห่งประเทศไทย          จำนวนเงิน   100,000 บาท
9. นายวิริทธิ์พล โกมลโรจนพร                                  จำนวนเงิน   100,000 บาท
10. กลุ่มตัวแทนโรงพยาบาลธนบุรี                              จำนวนเงิน   300,000 บาท
11. กลุ่มนักศึกษา วปอ. รุ่นที่ 46                               จำนวนเงิน    240,000 บาท
12. กลุ่มตัวแทนคณะกรรมการร่างรัฐธรรมนูญ               จำนวนเงิน    230,000 บาท
13. นายเล็ก พรมุกดามณี                                       จำนวนเงิน     50,000 บาท
14. มูลนิธินิติศาสตร์ มหาวิทยาลัยธรรมศาสตร์               จำนวนเงิน     30,000 บาท
15. กลุ่มตัวแทนบริษัทอาหารสัตว์เอเอ็มพีแอนด์เอไอพี        จำนวนเงิน    109,900 บาท
*************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1386
