รัฐบาลไทย-ข่าวทำเนียบรัฐบาล-รมว.มท. เป็นประธานพิธีลงนาม MOU โครงการบริหารจัดการเพื่อการประหยัดพลังงาน ในกิจการประปาส่วนภูมิภาค ระหว่างการไฟฟ้าส่วนภูมิภาค กับ การประปาส่วนภูมิภาค

วันอังคารที่ 27 ธันวาคม 2559
รมว.มท. เป็นประธานพิธีลงนาม MOU โครงการบริหารจัดการเพื่อการประหยัดพลังงาน ในกิจการประปาส่วนภูมิภาค ระหว่างการไฟฟ้าส่วนภูมิภาค กับ การประปาส่วนภูมิภาค
รมว.มท. เป็นประธานพิธีลงนาม MOU โครงการบริหารจัดการเพื่อการประหยัดพลังงานในกิจการประปาส่วนภูมิภาค ระหว่างการไฟฟ้าส่วนภูมิภาค กับ การประปาส่วนภูมิภาค
วันนี้ (26 ธ.ค.59) เวลา 13.30 น. ณ ห้องประชุม 1 ชั้น 2 ศาลาว่าการกระทรวงมหาดไทย พลเอกอนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานพิธีลงนาม MOU โครงการบริหารจัดการเพื่อการประหยัดพลังงานในการประปาส่วนภูมิภาค ระหว่าง การไฟฟ้าส่วนภูมิภาค กับ การประปาส่วนภูมิภาค โดยมี นายสุธี มากบุญ รัฐมนตรีช่วยว่าการกระทรวงมหาดไทย นายชยพล ธิติศักดิ์ รองปลัดกระทรวงมหาดไทย ผู้บริหารระดับสูงของกระทรวงมหาดไทย และแขกผู้มีเกียรติเข้าร่วมเป็นสักขีพยาน
โอกาสนี้ นายฉัตรชัย พรหมเลิศ รักษาการประธานกรรมการการประปาส่วนภูมิภาค ได้กล่าวรายงานวัตถุประสงค์ของการลงนาม MOU ในครั้งนี้ เพื่อร่วมมือกันในการบริหารจัดการและพัฒนาเทคโนโลยี สนับสนุนให้การประปา      ส่วนภูมิภาค มีความรู้ ความเข้าใจในคุณค่าของพลังงาน รู้จักวิธีการใช้พลังงานอย่างมีประสิทธิภาพ สร้างภูมิคุ้มกันด้านการจัดการพลังงานในภาวะวิกฤติเศรษฐกิจ วิกฤติพลังงาน รวมทั้งการลดภาวะโลกร้อน
ด้านนายเริงศักดิ์ มหาวินิจฉัยมนตรี ประธานกรรมการบริหารของการไฟฟ้าส่วนภูมิภาค กล่าวว่า PEA  พร้อมสนับสนุน กปภ. ในรูปแบบของการจัดการพลังงานแบบครบวงจร ได้แก่ การสำรวจ ตรวจสอบและวิเคราะห์   การใช้พลังงาน เพื่อประเมินศักยภาพ และนำเสนอมาตรการประหยัดพลังงานสำหรับ กปภ. พร้อมทั้งดำเนินการจัดหาและติดตั้งอุปกรณ์ประหยัดพลังงานให้กับ กปภ. เพื่อเป็นการสนับสนุนนโยบายการประหยัดพลังงานของประเทศชาติอีกทางหนึ่ง
สำหรับการลงนามใน MOU ครั้งนี้มีนายฉัตรชัย พรหมเลิศ รักษาการประธานกรรมการการประปาส่วนภูมิภาค นายเสรี ศุภราทิตย์ ผู้ว่าการประปาส่วนภูมิภาค นายเริงศักดิ์ มหาวินิจฉัยมนตรี ประธานกรรมการบริหาร   ของการไฟฟ้าส่วนภูมิภาค และนายเสริมสกุล คล้ายแก้ว ผู้ว่าการการไฟฟ้าส่วนภูมิภาค (PEA) เป็นผู้ลงนามใน MOU  โดยทั้งสองฝ่ายตกลงจะร่วมกันดำเนินงานแบบบูรณาการ โดยใช้เทคโนโลยีประหยัดพลังงานที่เหมาะสมนำมาปรับใช้ทั้งในด้านการบริหารจัดการและด้านเทคโนโลยี
พลเอกอนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า การประปาส่วนภูมิภาค และการไฟฟ้าส่วนภูมิภาค เป็นหน่วยงานรัฐวิสาหกิจในสังกัดกระทรวงมหาดไทยที่มีความสำคัญต่อการพัฒนาประเทศ  ในการสร้างระบบสาธารณูปโภคที่จำเป็นต่อความเป็นอยู่ของพี่น้องประชาชนทั้งด้านระบบไฟฟ้าและประปา  ความร่วมมือที่เกิดขึ้นในครั้งนี้จึงเป็นจุดเริ่มต้นของการบูรณาการระหว่างหน่วยงานภาครัฐที่เป็นตัวอย่างที่ดี และสามารถต่อยอดไปสู่ความยั่งยืนของระบบประหยัดพลังงานของประเทศได้อย่างเป็นรูปธรรม ซึ่งจะเป็นการช่วย  ลดค่าใช้จ่ายด้านพลังงานที่ประเทศต้องสูญเสียไปอย่างมหาศาลในแต่ละปี และเป็นไปตามนโยบายของรัฐบาลและกระทรวงมหาดไทยที่ต้องการให้เกิดการบริหารจัดการที่ดีของงานบริการประชาชน ควบคู่ไปกับการประหยัดพลังงาน เพื่อประโยชน์ต่อประชาชนและประเทศชาติต่อไป.
ครั้งที่ 247/2559

ที่มา : http://www.thaigov.go.th/news/contents/details/1119
