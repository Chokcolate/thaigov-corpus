รัฐบาลไทย-ข่าวทำเนียบรัฐบาล-โฆษกรัฐบาลเผย สนามบินภูเก็ตเร่งปรับปรุงระบบตรวจสัมภาระผู้โดยสารระหว่างประเทศ ลดปัญหาความล่าช้า พร้อมระดมเจ้าหน้าที่อำนวยความสะดวกนักเดินทาง ย้ำดีขึ้นก่อนตรุษจีน คาดแล้วเสร็จทั้งหมด

วันจันทร์ที่ 23 มกราคม 2560
โฆษกรัฐบาลเผย สนามบินภูเก็ตเร่งปรับปรุงระบบตรวจสัมภาระผู้โดยสารระหว่างประเทศ ลดปัญหาความล่าช้า พร้อมระดมเจ้าหน้าที่อำนวยความสะดวกนักเดินทาง ย้ำดีขึ้นก่อนตรุษจีน คาดแล้วเสร็จทั้งหมด
โฆษกรัฐบาลเผย สนามบินภูเก็ตเร่งปรับปรุงระบบตรวจสัมภาระผู้โดยสารระหว่างประเทศ ลดปัญหาความล่าช้า พร้อมระดมเจ้าหน้าที่อำนวยความสะดวกนักเดินทาง ย้ำดีขึ้นก่อนตรุษจีน คาดแล้วเสร็จทั้งหมดเร็วๆนี้
วันที่ 22 มกราคม 2560 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่มีปัญหาความล่าช้าในการตรวจสัมภาระผู้โดยสารในอาคารผู้โดยสารระหว่างประเทศที่ท่าอากาศยานภูเก็ต จนหลายฝ่ายกังวลว่าจะกระทบต่อภาพลักษณ์ด้านการท่องเที่ยว ว่า
“ขณะนี้กระทรวงคมนาคมกำลังเร่งปรับปรุงระบบการตรวจสัมภาระผู้โดยสาร (In-line Screening) ซึ่งไม่ต้องต่อแถวเพื่อรอการเข้าตรวจก่อนเข้าอาคารอีกต่อไป โดยสามารถเช็คอินได้ก่อน และสัมภาระจะถูกลำเลียงไปยังห้องตรวจที่ปลายทางของสายพาน ซึ่งคาดว่าจะดำเนินการเสร็จสิ้นในช่วงวันที่ 15 – 25 มี.ค.นี้ เพื่ออำนวยความสะดวกแก่ผู้โดยสาร แต่ยังคงมาตรฐานความปลอดภัยของสนามบินนานาชาติไว้”
พลโท สรรเสริญ กล่าวต่อว่า พลเอก ประยุทธ์ จันทร์โอชา นายกรัฐมนตรี รับทราบเรื่องดังกล่าวและกำชับให้กระทรวงคมนาคมเร่งแก้ไขปัญหาข้อขัดข้อง เพื่อลดข้อร้องเรียนของผู้โดยสารก่อนช่วงเทศกาลตรุษจีนที่จะมาถึง ซึ่งจะมีนักท่องเที่ยวเดินทางเป็นจำนวนมาก โดยท่าอากาศยานภูเก็ตได้รายงานว่า ปัจจุบันได้เปิดช่องตรวจบัตรผู้โดยสารให้กว้างขวางขึ้น และเพิ่มจำนวนเจ้าหน้าที่ตรวจสอบ เพื่อเร่งผลักดันผู้โดยสารให้เข้าสู่ห้องรอผ่านพิธีตรวจคนเข้าเมืองได้เร็วขึ้น รวมทั้งได้จัดหาเจ้าหน้าที่ภายนอก (Outsource) เพื่อให้คำแนะนำและช่วยเหลือผู้โดยสารเบื้องต้นก่อนผ่านพิธีตรวจคนเข้าเมืองด้วย
“ส่วนสำนักงานตรวจคนเข้าเมืองได้เร่งจัดหาคอมพิวเตอร์และอุปกรณ์ให้สามารถใช้งานได้ทุกช่องตรวจ หลังจากที่ได้รับงบประมาณ 7.5 ล้านบาท และจัดเจ้าหน้าที่ลงปฏิบัติหน้าที่ให้ครบทุกช่อง เพื่อรองรับปริมาณผู้โดยสารในแต่ละช่วงเวลา โดยปัจจุบันพื้นที่ขาออกมีทั้งสิ้น 34 ช่องตรวจ และพื้นที่ขาเข้ามี 38 ช่องตรวจ ซึ่งคาดว่าจะช่วยแก้ไขปัญหาในเบื้องต้นได้เป็นอย่างดี ก่อนทุกอย่างจะดำเนินการแล้วเสร็จในเร็ว ๆ นี้ เพื่อให้ผู้โดยสารได้รับความสะดวกและเกิดความประทับใจในการเดินทางท่องเที่ยวในประเทศไทย”
-------------------------

ที่มา : http://www.thaigov.go.th/news/contents/details/1440
