รัฐบาลไทย-ข่าวทำเนียบรัฐบาล-ศธ.จัดคลินิกพิเศษห้องเรียนกีฬา ที่กระบี่

วันจันทร์ที่ 16 มกราคม 2560
ศธ.จัดคลินิกพิเศษห้องเรียนกีฬา ที่กระบี่
กระทรวงศึกษาธิการ จัดคลินิกพิเศษโครงการห้องเรียนกีฬาที่ จ.กระบี่ โดยมีอดีตนักกีฬาทีมชาติไทยมาร่วมฝึกทักษะกีฬาให้แก่นักเรียน นำโดยพิชัย คงศรี อดีตนักฟุตบอลทีมชาติไทย รวมทั้งนักกีฬาทีมชาติฟุตบอลชายและวอลเลย์บอลหญิง
โดยมี พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานเปิด เผยช่วง 3 เดือนที่ผ่านมาประสบผลสำเร็จในการแข่งขันทัวร์นาเม้นท์ต่าง ๆ ตั้งเป้ารับเพิ่ม ม.1 และ ม.4 ปีการศึกษาหน้าใน 4 ภูมิภาค ที่สุโขทัย มหาสารคาม กระบี่ และสมุทรสาคร  โดยชั้น ม.4 เปิดรับสมัครแล้วตั้งแต่ 14-22 มกราคม 2560 ส่วน ม.1 รับสมัคร 20-24 กุมภาพันธ์ 2560
เมื่อวันศุกร์ที่ 13 มกราคม 2560 ที่มารีไทม์ ปาร์ค แอนด์ สปา รีสอร์ท อ.เมืองกระบี่ : พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ พร้อมด้วย พล.อ.สุทัศน์ กาญจนานนท์กุล ที่ปรึกษารัฐมนตรีช่วยว่าการกระทรวงศึกษาธิการ เข้าร่วมการประชุมปฏิบัติการ "การคัดเลือกนักเรียนโครงการห้องเรียนกีฬา ปีการศึกษา 2560"
รมช.ศึกษาธิการ กล่าวว่า จากการที่กระทรวงศึกษาธิการได้ดำเนินโครงการห้องเรียนกีฬาใน 3 ภูมิภาค ที่โรงเรียนสุโขทัยวิทยาคม จ.สุโขทัย, โรงเรียนมหาสารคามพิทยาคม จ.มหาสารคาม และโรงเรียนกาญจนภิเษกวิทยาลัย กระบี่ จ.กระบี่ มาตั้งแต่เดือนตุลาคม 2559 หรือภาคเรียนที่ 2 ปีการศึกษา 2559 ในระดับชั้น ม.4 สายวิทย์-กีฬา และศิลป์-กีฬา ในประเภทกีฬาฟุตบอลชายและวอลเลย์บอลหญิงนั้น
ที่ประชุมได้รับทราบผลการดำเนินงานภาพรวมของโรงเรียนทั้ง 3 แห่ง ที่ได้ร่วมจัดการศึกษากับสถาบันการพลศึกษาในแต่ละจังหวัด ซึ่งพบว่ามีความก้าวหน้าทางสมรรถภาพทางกายและภาวะโภชนาการที่สูงขึ้นตามลำดับ แม้จะเป็นระยะเวลาเรียนเพียงภาคเรียนเดียวก็ตาม โดยนักเรียนกีฬาวอลเลย์บอลหญิง มีค่าเฉลี่ยของน้ำหนักตัวในช่วงเปิดเทอมเฉลี่ย 62 กก. แต่ปัจจุบัน (มกราคม 2560) มีค่าเฉลี่ยลดลงเหลือ 58 กก. รวมทั้งค่าเฉลี่ยส่วนสูงจาก 158.25 ซม. เพิ่มขึ้นเป็น 158.61 ซม. ตลอดจนค่าเฉลี่ยดัชนีมวลกาย หรือ Body Mass Index (BMI) ปัจจุบันอยู่ที่ 23.12 ลดลงจากเดิมที่มีค่าเฉลี่ย 29.22 ส่วนนักเรียนกีฬาฟุตบอลชาย ช่วงเปิดเทอมเดือนตุลาคม 2559 มีมีค่าเฉลี่ยของน้ำหนักตัว 63.60 แต่ปัจจุบัน (มกราคม 2560) มีค่าเฉลี่ยลดลงเหลือ 60.53 รวมทั้งค่าเฉลี่ยส่วนสูงจาก 168.06 ซม. เพิ่มขึ้นเป็น 168.28 ซม. ตลอดจนค่าเฉลี่ยดัชนีมวลกาย หรือ Body Mass Index (BMI) ปัจจุบันอยู่ที่ 21.25 ลดลงจากเดิมที่มีค่าเฉลี่ย 27.80
นอกจากนี้ ผลงานของนักเรียนที่ได้เข้าร่วมการแข่งขันในทัวร์นาเม้นท์ต่าง ๆ ที่ผ่านมาประสบผลสำเร็จเป็นที่น่าพอใจ เช่น โรงเรียนกาญจนาภิเษกวิทยาลัย กระบี่ ได้รางวัลชนะเลิศและรองชนะเลิศการแข่งขันวอลเลย์บอลแห่งประเทศไทย "กาญจนาเกมส์", ลำดับที่ 2 การแข่งขันวอลเลย์บอลรุ่นอายุไม่เกิน 18 ปี กีฬานักเรียนนักศึกษาแห่งชาติ หรือโรงเรียนสุโขทัยวิทยาคม จ.สุโขทัย ก็ได้รับรางวัลชนะเลิศกีฬามัธยมศึกษาแห่งชาติ "สุโขทัยเกมส์" เป็นต้น
ส่วนการเปิดห้องเรียนกีฬาในปีการศึกษา 2560 จะมีโรงเรียนเข้าร่วมโครงการเพิ่มเติมอีก 1 แห่ง ที่โรงเรียนเฉลิมพระเกียรติสมเด็จพระศรีนครินทร์ฯ จ.สมุทรสาคร ซึ่งเป็นจังหวัดที่ไม่มีโรงเรียนกีฬาตั้งอยู่ และจะมีการเปิดรับนักเรียนเข้าเรียนชั้น ม.1 เพิ่มขึ้น จากเดิมที่รับเฉพาะ ม.4 เท่านั้น เพราะความเห็นของหน่วยงานที่เกี่ยวข้องและนักกีฬาทีมชาติ ก็เห็นตรงกันว่าหากพัฒนาเด็กตั้งแต่ชั้น ม.1 ขึ้นมาจะช่วยพัฒนาสมรรถภาพทางกายและภาวะโภชนาการได้ดีกว่าเด็กโต โดยเกณฑ์การคัดเลือกนักเรียนทั้ง 2 ประเภทกีฬา จะให้อดีตนักกีฬาชั้นนำทีมชาติไทยเข้ามาช่วยในการสอบคัดเลือก เพื่อช่วยกลั่นกรองนักเรียน สร้างความน่าเชื่อถือในการทดสอบ และยังเป็นการประชาสัมพันธ์โครงการอีกด้วย
โดยปีนี้จะเปิดรับสมัครระดับชั้น ม.1 ในวันที่ 20-24 กุมภาพันธ์ 2560 ประกาศผล 9 มีนาคม 2560 ส่วนชั้น ม.4 เปิดรับสมัครในวันที่ 14-22 มกราคม 2560 ประกาศผลวันที่ 10 กุมภาพันธ์ 2560 และรายงานตัวเข้าเรียนพร้อมกันในวันที่ 11-12 มีนาคม 2560 โดย รมช.ศึกษาธิการ ขอให้สำนักงานคณะกรรมการการศึกษาขั้นพื้นฐาน (สพฐ.) เร่งประชาสัมพันธ์โครงการให้ประชาชนได้รับทราบอย่างทั่วถึง พร้อมทั้งให้ความสำคัญกับระบบการคัดเลือกให้มีความโปร่งใสและยุติธรรม
อนึ่ง ในภาคบ่ายวันเดียวกัน รมช.ศึกษาธิการ ได้เป็นประธานเปิดคลินิกพิเศษห้องเรียนกีฬา ที่โรงเรียนกาญจนาภิเษกวิทยาลัย กระบี่ อ.คลองท่อม โดยมีอดีตนักกีฬาทีมชาติไทยมาร่วมฝึกทักษะกีฬาให้แก่นักเรียนโครงการห้องเรียนกีฬากระบี่ นำโดยนายพิชัย คงศรี รวมทั้งอดีตนักกีฬาฟุตบอลทีมชาติไทย คือ นายวัชรวิช พชรบรรพต และนายเคย์ ลังกาวงศ์ ส่วนอดีตนักกีฬาวอลเลย์บอลหญิงทีมชาติไทยมี น.ส.นราพร ผงทอง, นางอโนทัย ทองอยู่ และ น.ส.รัตนาภรณ์ อาลัยสุข ร่วมเปิดคลินิกพิเศษในครั้งนี้
นายพิชัย คงศรี กล่าวว่า โครงการห้องเรียนกีฬาเป็นโครงการที่ดีมาก ประเทศญี่ปุ่นและเกาหลีใต้ต่างก็ทำโครงการเช่นนี้มาแล้วกว่า 20 ปี ซึ่งช่วยให้นักเรียนที่สนใจได้มีโอกาสฝึกทักษะด้านกีฬาชั้นสูง เพราะปัจจุบันกีฬาทั้งสองประเภทเป็นกีฬาอาชีพที่สร้างรายได้ที่สูงให้แก่นักกีฬา และจากประสบการณ์ที่อยู่ในถนนสายฟุตบอลตลอดระยะเวลา 20 ปีที่ผ่านมา จะได้ถ่ายทอดทักษะและประสบการณ์ให้แก่นักเรียนตลอดระยะเวลา 3 วันที่เปิดคลินิกพิเศษในครั้งนี้ และขอฝากข้อคิดให้กับนักเรียนในโครงการด้วยว่า "อยากสูงต้องเขย่ง อยากเก่งต้องขยัน ทุกอย่างต้องทำบ่อย ๆ หมั่นฝึกฝน สงสัยอะไรต้องถาม ไม่ต้องอาย"
นายทวีชัย เกลี้ยงเกลา นักเรียนโครงการห้องเรียนกีฬา ชั้น ม.4 โรงเรียนกาญจนาภิเษกวิทยาลัย กระบี่กล่าวว่า โครงการนี้เป็นโครงการที่ดีที่ช่วยให้ได้เล่นกีฬาและเรียนในสิ่งที่ชอบ โดยไม่เสียค่าใช้จ่ายจนจบปริญญาตรี ซึ่งตั้งแต่เปิดเทอมที่ผ่านมาโรงเรียนก็เอาใจใส่ดูแลเป็นอย่างดี จึงขอขอบพระคุณผู้อำนวยการโรงเรียน (นายประพันธ์ งานดี) และคณะครู ที่ให้การดูแลพวกเราเป็นอย่างดี และขอขอบคุณนโยบายดี ๆ เช่นนี้ของรัฐบาล

ที่มา : http://www.thaigov.go.th/news/contents/details/1357
