รัฐบาลไทย-ข่าวทำเนียบรัฐบาล-คตน.ติดตามการดำเนินงานตามนโยบายและข้อสั่งการนายกรัฐมนตรีมีความก้าวหน้าโดยลำดับ

วันพฤหัสบดีที่ 29 ธันวาคม 2559
คตน.ติดตามการดำเนินงานตามนโยบายและข้อสั่งการนายกรัฐมนตรีมีความก้าวหน้าโดยลำดับ
พลอากาศเอก ประจิน  จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 9/2559 ร่วมกับหน่วยงานที่เกี่ยวข้อง
วันนี้ (29 ธ.ค.59) เวลา 10:30 น. ณ ห้องประชุม 301 ตึกบัญชาการ 1 ทำเนียบรัฐบาล  พลอากาศเอก ประจิน  จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 9/2559 ร่วมกับหน่วยงานที่เกี่ยวข้อง โดยการดำเนินงานของคณะกรรมการขับเคลื่อนและปฏิรูปการบริหารราชการแผ่นดิน (กขป. 6 คณะ) มีความก้าวหน้าอย่างต่อเนื่องตามลำดับ รวมทั้งที่ประชุมได้มีการพิจารณาในเรื่องต่าง ๆ ที่สำคัญตามนโยบายรัฐบาลและข้องสั่งนายกรัฐมนตรี  เช่น แนวทางการแก้ไขปัญหาอุทกภัยในพื้นที่ภาคใต้อย่างยั่งยืน การคมนาคมขนส่งทางน้ำ: การเปิดเส้นทางการเดินเรือฟอร์รี่ พัทยา – หัวหิน การขับเคลื่อนการบริหารจัดการมันสำปะหลัง การกำกับดูแลธุรกิจโรงแรมและเกสต์เฮาส์ (Guest House) ให้เป็นไปตามกฎหมาย ซึ่งผลการประชุมสรุปสาระสำคัญ ดังนี้
ที่ประชุมได้มีการพิจารณาและรับทราบแนวทางการแก้ไขปัญหาอุทกภัยในพื้นที่ภาคใต้อย่างยั่งยืน สืบเนื่องจากปัญหาอุทกภัยที่เกิดขึ้นในพื้นที่ภาคใต้ทำให้เกิดปัญหาความเดือดร้อนและความเสียหายแก่บ้านเรือนตลอดจนชีวิตและทรัพย์สินของประชาชนในหลายจังหวัดในภาคใต้ นายกรัฐมนตรีจึงได้สั่งการให้หน่วยงานที่เกี่ยวข้อง (กระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม กระทรวงมหาดไทย) ศึกษาแนวทางในการแก้ไขปัญหาน้ำท่วมในพื้นที่ภาคใต้ รวมทั้ง ได้มีข้อสั่งการเรื่องดังกล่าวผ่านในรายการ “ศาสตร์พระราชา สู่การพัฒนาอย่างยั่งยืน” เมื่อวันที่ 9 ธันวาคม 2559 ให้หน่วยงานที่เกี่ยวข้อง ดำเนินการศึกษาแนวทางในการแก้ปัญหาน้ำท่วมในพื้นที่ภาคใต้อย่างยั่งยืน ตามแนวทางของพระบาทสมเด็จปรมินทรมหาภูมิพลอดุลเดชและจัดเข้าแผนบริหารจัดการน้ำแบบบูรณาการระยะยาวของรัฐบาลด้วย
สำหรับความก้าวหน้าการดำเนินการดังกล่าวกรมชลประทานได้ดำเนินการบริหารจัดการเพื่อแก้ไขปัญหาเชิงพื้นที่อย่างเป็นระบบในพื้นที่ภาคใต้ ประกอบด้วย พื้นที่ลุ่มน้ำเพชรบุรีตอนล่างและพื้นที่จังหวัดนครศรีธรรมราช 1 พื้นที่ คืออำเภอทุ่งสงผ่าน ได้ผ่านความเห็นชอบจากคณะกรรมการทรัพยากรน้ำแห่งชาติ (กนช.) แล้ว พื้นที่จังหวัดชุมพร มี 8 ลุ่มน้ำ ได้รับงบประมาณปี พ.ศ.2560 จำนวน 1 ลุ่มน้ำ คือลุ่มน้ำทุ่งตะโก ส่วนพื้นที่จังหวัดระนองและจังหวัดพังงาได้ศึกษาโครงการแล้วเสร็จแล้ว ขณะที่พื้นที่จังหวัดตรัง ทางผันน้ำอยู่ระหว่างการก่อสร้าง ส่วนอาคารควบคุมในแม่น้ำตรังอยู่ระหว่างวางแผนศึกษาความเหมาะสม จังหวัดพัทลุง อยู่ระหว่างดำเนินการก่อสร้างและอยู่ระหว่างศึกษาความเหมาะสม พื้นที่สงขลา อยู่ระหว่างดำเนินการก่อสร้างโครงการบรรเทาอุทกภัยหาดใหญ่ ระยะที่ 2 พื้นที่จังหวัดสตูล ศึกษาความเหมาะสมแล้วเสร็จ พื้นที่จังหวัดยะลาและปัตตานีอยู่ระหว่างการดำเนินการก่อสร้าง และพื้นที่จังหวัดนราธิวาสอยู่ระหว่างศึกษาความเหมาะสมเพื่อเพิ่มประสิทธิภาพการบรรเทาอุทกภัย โดยมีกลุ่มเป้าหมายคือพื้นที่เสี่ยงภัยน้ำท่วมในเขตภาคใต้ ระยะเวลาดำเนินโครงการ 10-20 ปี ขณะที่การดำเนินงานในพื้นที่เร่งด่วนซึ่งนายกรัฐมนตรีได้ไปติดตามความคืบหน้าของโครงการต่าง ๆ ในพื้นที่อำเภอเมืองนครศรีธรรมราชและพื้นที่คาบสมุทรสทิงพระ อำเภอระโนด จังหวัดสงขลา ได้แก่ 1) โครงการบรรเทาอุทกภัยคาบสมุทรสทิงพระ อำเภอระโนด จังหวัดสงขลา 2) โครงการบรรเทาอุทกภัยเมืองนครศรีธรรมราช ระยะเวลาดำเนินงาน 5 ปี ( พ.ศ.2561 - 2565) ซึ่งการดำเนินการดังกล่าวเน้นกระบวนการมีส่วนร่วมของประชาชนให้ประชาชนรับทราบถึงปัญหาและหาแนวทางแก้ไขร่วมกัน รวมทั้งบูรณการหน่วยงานที่เกี่ยวข้องเพื่อลดอุปสรรคปัญหาในการทำงาน เช่น กรมทางหลวง กรมโยธาธิการและผังเมือง องค์กรปกครองส่วนท้องถิ่น เป็นต้น
รวมทั้งที่ประชุมรับทราบความก้าวหน้าแนวทางการบริหารจัดการมันสำปะหลัง (6 โครงการ) ตามมติคณะรัฐมนตรี (30 ส.ค. และ 4 ต.ค.59) ประกอบด้วย 1) โครงการเพิ่มประสิทธิภาพการเพาะปลูกในระบบน้ำหยด 2) โครงการพักชำระหนี้ต้นเงินและลดดอกเบี้ยให้เกษตรกร ได้จ่ายเงินกู้ให้เกษตรกรที่เข้าร่วมโครงการแล้ว 3) โครงการให้สินเชื่อเพื่อค่าใช้จ่ายฉุกเฉินสำหรับเกษตรกรลูกค้า ธ.ก.ส. โดย ธ.ก.ส. ได้จ่ายเงินกู้ให้เกษตรกรที่เข้าร่วมโครงการแล้ว จำนวน 203 ราย ส่วน โครงการลดดอกเบี้ยเงินกู้ให้เกษตรกรผู้ปลูกมันสำปะหลัง โครงการสินเชื่อเพื่อรวบรวมมันสำปะหลังและสร้างมูลค่าเพิ่มโดยสถาบันเกษตรกร และโครงการสินเชื่อเพื่อยกระดับมาตรฐานการผลิตและการแปรรูปมันสำปะหลัง ขณะนี้อยู่ระหว่างดำเนินการ นอกจากนี้ กระทรวงพาณิชย์ ได้มีการเจรจาขยายตลาดแป้งมัน มันเส้น มันอัดเม็ด และกากมันอัดเม็ด ในประเทศอินเดีย เกาหลีใต้ และญี่ปุ่น และจับคู่เจรจาธุรกิจ กับผู้ชื้อต่างประเทศ โดยมีผู้นำเข้าจากทุกภูมิภาคทั่วโลก 53 บริษัท ผู้ผลิต/ผู้ส่งออกไทย 39 บริษัท การลงนาม MOU จำนวน 5 ฉบับ ปริมาณ 1.7 ล้านตัน มูลค่ากว่า 10,710 ล้านบาท  พร้อมลงนาม MOU เพื่อเชื่อมโยงมันสำปะหลังเข้าสู่อุตสาหกรรมเอทานอล ร่วมกับโรงงาน 5 ราย สหกรณ์/กลุ่มเกษตร 10 ราย ปริมาณรวบรวมหัวมันสด 1,200 ตันต่อวัน เป็นต้น
พร้อมกันนี้ ได้รับทราบความก้าวหน้าการดำเนินการศึกษาค้นคว้า และวิจัย วิธีการในการกำกับวัชพืชในแหล่งน้ำโดยเฉพาะผักตบชวาของหน่วยงานที่เกี่ยวข้องได้แก่ กระทรวงวิทยาศาสตร์และเทคโนโลยี และกระทรวงมหาดไทย ตามข้อสั่งการนายกรัฐมนตรีและนโยบายรัฐบาล มีดังนี้ จากการศึกษา ค้นคว้าและทดลองโดย สวทช.และมหาวิทยาลัยแม่โจ้พบว่า การแก้ไขปัญหาผักตบชวาโดยการผลิตปุ๋ยอินทรีย์ซึ่งเป็นการประยุกต์ใช้เทคโนโลยีการผลิตปุ๋ยไส้เดือนดิน และเทคโนโลยีการทำปุ๋ยหมัก สามารถกระทำได้ อีกทั้งจะมีการศึกษาความเป็นไปได้และความคุ้มค่าของการดำเนินการต่อไป
อีกทั้งที่ประชุมรับทราบเกี่ยวกับการกำกับดูแลธุรกิจโรงแรมและเกสต์เฮาส์ (Guest House) ให้เป็นไปตามกฎหมาย ตามข้อสั่งการของนายกรัฐมนตรีและนโยบายรัฐบาล โดยให้กระทรวงมหาดไทยเร่งรัดดำเนินการตามมติคณะรัฐมนตรี เมื่อวันที่ 25 พฤศจิกายน 2557 (เรื่องร่างพระราชบัญญัติหอพัก พ.ศ. ....) ในการกำกับดูแลธุรกิจโรงแรมให้เป็นไปตามกฎหมายว่าด้วยโรงแรมอย่างเคร่งครัด โดยเฉพาะโรงแรมขนาดเล็กและเกสต์เฮาส์ รวมทั้งให้จัดระเบียบและขึ้นทะเบียนผู้ประกอบการธุรกิจการจัดสถานที่พักเพื่อให้บริการที่พักชั่วคราวทั่วประเทศ เช่น โรงแรมขนาดเล็ก อาคารที่อยู่อาศัย อพาร์ตเม้นต์ ให้ถูกต้องครบถ้วนโดยเร็ว ซึ่งขณะนี้ได้มีการดำเนินการตามแผนงานการป้องกันและปราบปรามการประกอบธุรกิจโรงแรมโดยไม่ได้รับอนุญาตตาม พ.ร.บ.โรงแรม พ.ศ.2547 ประจำปีงบประมาณ 2560 โดยปรับแผนปฏิบัติระดับจังหวัด รวมทั้งประชาสัมพันธ์ชื่อโรงแรมที่ได้รับอนุญาตให้ประกอบธุรกิจโรงแรมได้ตามกฎหมาย เพื่อประชาชนสามารถเข้าตรวจสอบได้ทางเว็บไซต์ http://multi.dopa.ga.th/omd3 ตลอดจนกำชับเจ้าหน้าที่ให้ป้องกันและปราบปรามการประกอบธุรกิจโรงแรมที่ไม่ได้รับอนุญาตอย่างต่อเนื่อง
ส่วนความก้าวหน้าการคมนาคมขนส่งทางน้ำ:การเปิดเส้นทางเดินเรือเฟอร์รี่ พัทยา – หัวหิน นั้น การเดินทางเฟอร์รี่เฉพาะผู้โดยสาร คาดการณ์ว่าจะเริ่มให้บริการได้ในเดือนมกราคม 2560  โดยกรมเจ้าท่าจะดำเนินการควบคุม กำกับ และดูแลด้านความปลอดภัยและการให้บริการต่อไป
------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1157
