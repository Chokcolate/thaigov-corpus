รัฐบาลไทย-ข่าวทำเนียบรัฐบาล-รอง นรม. พล.อ.ธนะศักดิ์ชื่นชมนักกีฬาเพาะกายและฟิตเนสที่คว้ารางวัลและรักษาแชมป์โลกได้สำเร็จ

วันพุธที่ 11 มกราคม 2560
รอง นรม. พล.อ.ธนะศักดิ์ชื่นชมนักกีฬาเพาะกายและฟิตเนสที่คว้ารางวัลและรักษาแชมป์โลกได้สำเร็จ
นายกสมาคมกีฬาเพาะกายและฟิตเนสแห่งประเทศไทย นำคณะนักกีฬาทีมชาติไทยและเจ้าหน้าที่  จำนวน  30 คน   เข้าเยี่ยมคารวะพลเอก ธนะศักดิ์ ปฏิมาประกร  รองนายกรัฐมนตรี
วันนี้ (11 ม.ค. 59)  เวลา 10.00 น. ณ ห้องนารี 2 ตึกนารีสโมสร ทำเนียบรัฐบาล  นายศุกรีย์ สุภาวรีกุล นายกสมาคมกีฬาเพาะกายและฟิตเนสแห่งประเทศไทย นำคณะนักกีฬาทีมชาติไทยและเจ้าหน้าที่  จำนวน  30 คน   เข้าเยี่ยมคารวะพลเอก ธนะศักดิ์ ปฏิมาประกร  รองนายกรัฐมนตรี  ภายหลังประสบความสำเร็จจากการแข่งขันกีฬาเพาะกายและฟิตเนสแห่งโลก 2016 ระหว่างวันที่ 2-4 ธันวาคม 2559  ณ โรงแรมแอมบาสเดอร์ซิตี้จอมเทียน เมืองพัทยา จ.ชลบุรี  ซึ่งมี 57 ชาติเข้าร่วมการแข่งขัน โดยนักกีฬาไทยได้รางวัล 13 เหรียญทอง 13 เหรียญเงิน และ 6 เหรียญทองแดง จากนักกีฬาทั้งหมด จำนวน 58 คน  และได้รับรางวัลถ้วยคะแนนรวมยอดเยี่ยม จากทีมนักกีฬาชาย เป็นสมัยที่ 2 และทีมนักกีฬาหญิงเป็นสมัยที่ 3  สามารถรักษาแชมป์ได้ติดต่อกัน
โอกาสนี้ รองนายกรัฐมนตรี ได้กล่าวแสดงความชื่นชมนักกีฬาไทยที่สามารถคว้าเหรียญรางวัลและได้สร้างชื่อเสียงให้กับประเทศไทย พร้อมขอให้นักกีฬาได้มีการฝึกฝนกันอย่างเต็มที่และสม่ำเสมอ  เพื่อนำไปสู่ความสำเร็จและเป้าหมายของตนเอง    ในส่วนของรัฐบาลพร้อมสนับสนุนให้คนไทยมีการออกกำลังกายและเล่นกีฬา อย่างถูกต้องจนเป็นนิสัย เพื่อจะได้มีสุขภาพและสมรรถภาพที่ดี อีกทั้ง มีคุณธรรม จริยธรรม มีน้ำใจนักกีฬาอันนำไปสู่การหลอมรวมเป็นหนึ่งเดียว ความรู้รักสามัคคีและสมานฉันท์ นอกจากนี้รัฐบาลยังได้มีการบริหารจัดการกีฬาทุกมิติอย่างเป็นระบบ โดยใช้วิทยาศาสตร์การกีฬาพัฒนา ศักยภาพนักกีฬาสู่ความเป็นเลิศอย่างมีมาตรฐานระดับสากล รวมทั้งให้การกีฬาเป็นแหล่งสร้างรายได้และสร้างอาชีพให้แก่นักกีฬาทุกคน          อีกด้วย
***********************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1297
