รัฐบาลไทย-ข่าวทำเนียบรัฐบาล-“ปลัดสธ.” กำชับหน่วยบริการ ส่งหน่วยแพทย์เคลื่อนที่ช่วยเหลือประชาชนน้ำท่วมภาคใต้

วันศุกร์ที่ 6 มกราคม 2560
“ปลัดสธ.” กำชับหน่วยบริการ ส่งหน่วยแพทย์เคลื่อนที่ช่วยเหลือประชาชนน้ำท่วมภาคใต้
“ปลัดสธ.” กำชับหน่วยบริการ ส่งหน่วยแพทย์เคลื่อนที่ช่วยเหลือประชาชนน้ำท่วมภาคใต้
ปลัดกระทรวงสาธารณสุข กำชับให้สถานบริการในจังหวัดภาคใต้ จัดหน่วยแพทย์เคลื่อนที่ให้บริการในพื้นที่ประชาชนเข้าถึงบริการยากลำบากอย่างต่อเนื่อง ส่งแพทย์ พยาบาล ทีมแพทย์ฉุกเฉินสนามจากจังหวัดใกล้เคียง ช่วยโรงพยาบาลน้ำท่วมจัดบริการประชาชน พร้อมมอบให้สาธารณสุขนิเทศเขตสุขภาพที่ 11 ประจำศูนย์ช่วยเหลือผู้ประสบภัยด่านหน้าของกระทรวงมหาดไทยที่ จ.สุราษฎร์ธานี เพื่อร่วมวางแผนช่วยเหลือประชาชนให้พื้นที่ประสานขอความช่วยเหลือได้ตลอด 24 ชั่วโมง
วันนี้(6 มกราคม 2560) นายแพทย์โสภณ เมฆธน ปลัดกระทรวงสาธารณสุข ให้สัมภาษณ์ภายหลังประชุมศูนย์ปฏิบัติการป้องกันและแก้ไขปัญหาสาธารณภัยด้านการแพทย์และสาธารณสุข ติดตามการช่วยเหลือด้านแพทย์ประชาชนประสบภัยน้ำท่วมในพื้นที่จังหวัดภาคใต้  กำชับให้สถานบริการ จัดหน่วยแพทย์เคลื่อนที่ให้บริการในพื้นที่ประชาชนเข้าถึงบริการยากลำบากอย่างต่อเนื่อง โดยส่วนกลางพร้อมให้การสนับสนุนอย่างเต็มที่  ได้สนับสนุนยาและเวชภัณฑ์ไปแล้ว กว่า 200,000 ชุด ขณะนี้มีสถานบริการได้รับผลกระทบ 102 แห่งใน 9 จังหวัด ได้แก่นครศรีธรรมราช สุราษฎร์ธานี พัทลุง นราธิวาส ตรัง สงขลา ยะลา ปัตตานี และชุมพร ยังสามารถให้บริการได้ตามปกติ  โดยมีสถานบริการที่ต้องเฝ้าระวังใกล้ชิดอีก66 แห่ง ส่วนใหญ่เป็นโรงพยาบาลส่งเสริมสุขภาพตำบล ได้มอบหมายให้นายแพทย์เจษฏา ฉายคุณรัฐ สาธารณสุขนิเทศเขตสุขภาพที่ 11 ไปประจำที่ศูนย์ช่วยเหลือผู้ประสบภัยด่านหน้าของกระทรวงมหาดไทยที่ จ.สุราษฎร์ธานี เพื่อร่วมวางแผนช่วยเหลือประชาชน
สำหรับ จ.นครศรีธรรมราช มีโรงพยาบาลได้รับผลกระทบ 37 แห่ง เป็นโรงพยาบาลส่งเสริมสุขภาพตำบล 17แห่ง โรงพยาบาลอำเภอ 4แห่ง โรงพยาบาลจังหวัด 1 แห่ง โดยที่โรงพยาบาลชะอวด สถานการณ์น้ำยังมีแนวโน้มท่วมต่อเนื่อง ได้ย้ายผู้ป่วยหนักที่ต้องใช้ออกซิเจนไปยังโรงพยาบาลจังหวัดนครศรีธรรมราช 8 ราย อีก 40 รายเป็นผู้ป่วยทั่วไป หากน้ำไม่ลดพรุ่งนี้มีแผนจะส่งต่อผู้ป่วยไปโรงพยาบาลใกล้เคียง ได้รับการสนับสนุนการเคลื่อนย้ายผู้ป่วยจากหน่วยทหารในพื้นที่  ยังสามารถเปิดบริการได้ เพียงแต่การเดินทางเข้าออกลำบาก ทั้งนี้ ให้โรงพยาบาลส่งเสริมสุขภาพตำบล ออกเยี่ยมให้บริการผู้ป่วยเรื้อรัง ผู้สูงอายุ อย่างต่อเนื่อง นอกจากนี้ ได้ประสานส่งแพทย์ พยาบาล  จากจังหวัดพังงา ภูเก็ต  รวมทั้งทีมแพทย์สนามฉุกเฉินในเขตภาคใต้ 10 ชุด(MERT)  ไปช่วยเหลือการจัดบริการประชาชน  เนื่องจากเจ้าหน้าที่กว่าร้อยละ 50 ประสบภัยน้ำท่วม
“ได้สั่งการให้องค์การเภสัชกรรมผลิตยาชุดน้ำท่วมสำรองไว้ให้เพียงพอ  สำนักงานคณะกรรมการอาหารและยา ส่งอาหารน้ำดื่มสนับสนุน  กรมสุขภาพจิตส่งทีมสุขภาพจิตเข้าไปดูแลสภาพจิตใจผู้ประสบภัยน้ำท่วม กรมอนามัยสนับสนุนคลอรีนดูแลความสะอาดของน้ำ กรมควบคุมโรคเฝ้าระวังโรคระบาด  ร่วมทั้งให้กรมสนับสนุนบริการสุขภาพส่งทีมวิศวกรสำรวจความเสียหายหลังน้ำลด  โดยมอบให้นายแพทย์สุวรรณชัย วัฒนายิ่งเจริญชัย       รองปลัดกระทรวงสาธารณสุขเป็นผู้บัญชาการเหตุการณ์  นายแพทย์โสภณ กล่าว
ทั้งนี้ กระทรวงสาธารณสุขได้มีข้อสั่งการให้โรงพยาบาลในภาคใต้ ดำเนินการรับมือปัญหาอุทกภัยตั้งแต่ กรกฏาคม 2559 โดยติดตามสถานการณ์อย่างใกล้ชิด ประเมินความเสี่ยง เตรียมแผนป้องกันน้ำท่วม ขนย้ายยาเวชภัณฑ์ เครื่องมือแพทย์ไว้ในที่ปลอดภัย เตรียมเครื่องสูบน้ำ เครื่องสำรองไฟ เครื่องปั่นไฟ สำรวจและวางแผนดูแลกลุ่มเสี่ยง ประชาชนเจ็บป่วยฉุกเฉินโทรขอความช่วยเหลือ 1669 ตลอด 24 ชั่วโมง
******************* 6 มกราคม 2560

ที่มา : http://www.thaigov.go.th/news/contents/details/1225
