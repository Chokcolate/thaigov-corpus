รัฐบาลไทย-ข่าวทำเนียบรัฐบาล-กอช. แนะแนวทาง “ออมเร็ว ออมมาก ออมสม่ำเสมอ”  รอรับบำนาญเดือนละหลายพันบาท

วันศุกร์ที่ 3 กุมภาพันธ์ 2560
กอช. แนะแนวทาง “ออมเร็ว ออมมาก ออมสม่ำเสมอ”  รอรับบำนาญเดือนละหลายพันบาท
กองทุนการออมแห่งชาติ หรือ กอช. แนะนำแนวทางในการออม ออมตั้งแต่อายุยังน้อยอย่างต่อเนื่องสม่ำเสมอ มีสิทธิรับบำนาญหลายพันบาททุกเดือนไปตลอดชีวิต เพื่อเป็นหลักประกันยามชราภาพ
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า กอช. เป็นเครื่องมือการออมที่มีความยืดหยุ่นสูง ไม่บังคับให้สมาชิกต้องออมทุกเดือน รวมถึงไม่มียอดเงินบังคับส่งต่อเดือน โดยในหนึ่งปี (เดือน ม.ค. – ธ.ค.) สมาชิกสามารถออมเงินได้สูงสุดคนละ 13,200 บาท และสามารถออมได้จนถึงอายุครบ 60 ปีบริบูรณ์  เมื่อครบกำหนดทาง กอช. จะจ่ายเงินคืนแก่สมาชิกเป็นเงินบำนาญหรือเงินดำรงชีพ ทั้งนี้ขึ้นอยู่กับจำนวนเงินในบัญชีของสมาชิกเอง ซึ่งเป็นผลรวมของเงินสะสม เงินสมทบจากรัฐ และดอกผล หากสมาชิกมีจำนวนเงินในบัญชีที่มากพอ (มากกว่า 144,000 บาท) ย่อมได้รับเป็นเงินบำนาญตลอดชีวิต แต่หากสมาชิกมีจำนวนเงินในบัญชีไม่มากพอ จะได้รับเป็นเงินดำรงชีพแทน โดย กอช. จะจ่ายคืนให้สมาชิกเดือนละ 600 บาท จนกว่าเงินในบัญชีสมาชิกจะหมด
อย่างไรก็ดี เงินบำนาญที่แต่ละคนได้รับจะมีจำนวนไม่เท่ากัน ขึ้นอยู่กับความมากน้อยในการออม ความสม่ำเสมอ ตลอดจนระยะเวลาในการเก็บออมของแต่ละคน และอัตราผลตอบแทนสะสมจากการลงทุนอีกด้วย ยิ่งสมาชิกเริ่มออมเร็วเท่าไหร่ยิ่งดี และควรส่งเงินสม่ำเสมอด้วย ซึ่งอาจยกตัวอย่างการคำนวณหายอดเงินบำนาญ โดยถ้าสมมติว่าอัตราผลตอบแทนสะสมจากการลงทุนเท่ากับร้อยละ 3.5 ดังนี้
- นาย ก. เริ่มเก็บออมตั้งแต่อายุ 15 ปี ออมทุกเดือน เดือนละ 1,000 บาท เมื่อครบกำหนดอาจได้รับเงินบำนาญทุกเดือนประมาณ 6,752 บาท
- นาย ข. เริ่มเก็บออมตั้งแต่อายุ 30 ปี ออมทุกเดือนเดือนละ 1,000 บาท เมื่อครบกำหนดอาจได้รับเงินบำนาญทุกเดือนประมาณ 3,350 บาท
- นาย ค. เริ่มเก็บออมตั้งแต่อายุ 50 ปี ออมทุกเดือนเดือนละ 1,000 บาท เมื่อครบกำหนดอาจได้รับเงินบำนาญทุกเดือนประมาณ 772 บาท เป็นต้น
ดังนั้น ในระหว่างที่ยังมีกำลังควรตั้งเป้าหมายในการออมให้กับตัวเองโดยเริ่มเก็บออมตั้งแต่วันนี้ ออมอย่างต่อเนื่องสม่ำเสมอ เพื่อเป็นหลักประกันคุณภาพชีวิตที่ดี มีเงินใช้จ่ายเมื่อยามชราภาพ รอรับเงินบำนาญตลอดชีวิต ดังสโลแกน “กอช. ออมสบาย ได้บำนาญ”
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และภาพลักษณ์องค์กร :
โทร. 02-017-0789 ต่อ 213, 224
Email : info@nsf.or.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1685
