รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ ครั้งที่ 2/2560

วันพฤหัสบดีที่ 12 มกราคม 2560
รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ ครั้งที่ 2/2560
ภายหลังเสร็จสิ้นการประชุมฯ เมื่อเวลาประมาณ 16.00 น. รัฐมนตรีประจำสำนักนายกรัฐมนตรีได้แถลงข่าวสรุปประเด็นสำคัญ ดังนี้
วันนี้ (12 มกราคม 2560) เวลา 14.00 น. ณ ห้องโถงกลาง ชั้น 1 ตึกบัญชาการ 1 ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมศูนย์ติดตามสถานการณ์ ครั้งที่ 2/2560
ภายหลังเสร็จสิ้นการประชุมฯ เมื่อเวลาประมาณ 16.00 น. รัฐมนตรีประจำสำนักนายกรัฐมนตรีได้แถลงข่าวสรุปประเด็นสำคัญ ดังนี้
ประธานแจ้งให้ที่ประชุมทราบว่า การประเมินผลการปฏิบัติงานของ กอร.รส. ซึ่งได้อำนวยความสะดวกแก่ประชาชนที่มาร่วมถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช รัชกาลที่ 9 ณ พระที่นั่งดุสิตมหาปราสาท ภายในพระบรมมหาราชวัง สามารถบริหารจัดการเป็นไปด้วยความเรียบร้อยตามแผนที่กำหนดไว้ ซึ่งโดยภาพรวมมีประชาชนเดินทางเข้ามาถวายบังคมพระบรมศพฯ วันละประมาณ 40,000 - 50,000 คน
ทั้งนี้ ในที่ประชุมได้หารือถึงการจัดเตรียมพื้นที่ท้องสนามหลวงสำหรับการจัดสร้างพระเมรุมาศฯ โดยจะมีการกันพื้นที่ในบริเวณท้องสนามหลวงเพิ่มขึ้น เพราะว่ามีความจำเป็นต้องใช้พื้นที่ดังกล่าวไว้สำหรับการจัดงานพระราชพิธีพืชมงคลจรดพระนังคัลแรกนาขวัญในช่วงเดือนพฤษภาคมที่จะถึงนี้ ที่ประชุมจึงได้มอบหมายให้ กอร.รส. ไปประสานกับหน่วยงานที่เกี่ยวข้องในการจัดเตรียมพื้นที่สำหรับประชาชนที่จะมาร่วมถวายบังคมพระบรมศพฯ ว่าจะจัดรูปแบบอย่างไรบ้าง ซึ่งทางกรุงเทพมหานครได้เสนอว่าเห็นควรใช้พื้นที่บริเวณถนนราชดำเนินด้านใดด้านหนึ่งสำหรับรองรับประชาชนที่มารอเข้าถวายบังคมพระบรมศพฯ
พร้อมกันนี้ รัฐมนตรีประจำสำนักนายกรัฐมนตรีได้กล่าวขอบคุณกลุ่มจิตอาสาต่าง ๆ ที่ให้การสนับสนุนกับทางราชการมาโดยตลอดและต่อเนื่อง และยังมีส่วนช่วยทางเจ้าหน้าที่ของรัฐในการแจกจ่ายอาหารพร้อมเครื่องดื่มให้พี่น้องประชาชนที่มาร่วมงานถวายบังคมพระบรมศพฯ ซึ่งทาง ศตส. พร้อมที่จะขอรับการสนับสนุนจากกลุ่มจิตอาสา ต่อไป
นอกจากนี้ ที่ประชุมยังมีการหารือกรณีที่ทาง อบต. นำประชาชนในชุมชนของตนเองเพื่อเดินทางมาร่วมถวายบังคมพระบรมศพฯ ซึ่งทาง ศตส. ขอความร่วมมือให้ทาง อบต. ประสานไปยังทางจังหวัด เพื่อให้ทางจังหวัดได้แจ้งกำหนดการมายังทาง ศตส. เพื่อที่ทาง ศตส. จะได้มอบหมายให้ กอร.รส. ในการกำกับดูแลและอำนวยความสะดวกในเรื่องต่าง ๆ ที่เกี่ยวข้อง ทั้งนี้เพื่อความเป็นระเบียบและความปลอดภัยของพี่น้องประชาชนที่เดินทางเข้ามาถวายบังคมพระบรมศพฯ
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1332
