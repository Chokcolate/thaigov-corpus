รัฐบาลไทย-ข่าวทำเนียบรัฐบาล-พลโท วีรชนฯ รองโฆษกประจำสำนักนายกรัฐมนตรี เชิญชวนพี่น้องประชาชนและทุกภาคส่วนร่วมใจช่วยเหลือผู้ประสบอุทกภัยภาคใต้ ผ่านรายการ “ประชารัฐร่วมใจ ช่วยอุทกภัยภาคใต้”

วันศุกร์ที่ 13 มกราคม 2560
พลโท วีรชนฯ รองโฆษกประจำสำนักนายกรัฐมนตรี เชิญชวนพี่น้องประชาชนและทุกภาคส่วนร่วมใจช่วยเหลือผู้ประสบอุทกภัยภาคใต้ ผ่านรายการ “ประชารัฐร่วมใจ ช่วยอุทกภัยภาคใต้”
พลโท วีรชน สุคนธปฏิภาค รองโฆษกประจำสำนักนายกรัฐมนตรี แถลงข่าวเรื่องการจัดงานช่วยเหลือผู้ประสบอุทกภัยภาคใต้ ภายใต้ชื่องานว่า “ประชารัฐร่วมใจช่วย อุทกภัยภาคใต้” ซึ่งจัดขึ้นในวันอาทิตย์ที่ 15 มกราคม 2560 เวลา 18.00 น.  ตึกสันติไมตรี ทำเนียบรัฐบาล
วันนี้ (13 มกราคม 2560) เวลา 14.30 น. ณ ห้องแถลงข่าว ตึกนารีสโมสร ทำเนียบรัฐบาล พลโท วีรชน สุคนธปฏิภาค รองโฆษกประจำสำนักนายกรัฐมนตรี แถลงข่าวเรื่องการจัดงานช่วยเหลือผู้ประสบอุทกภัยภาคใต้ ภายใต้ชื่องานว่า “ประชารัฐร่วมใจช่วย อุทกภัยภาคใต้” ซึ่งจัดขึ้นในวันอาทิตย์ที่ 15 มกราคม 2560 เวลา 18.00 น. - 20.00 น. ณ ตึกสันติไมตรี ทำเนียบรัฐบาล โดยมีสาระสำคัญ ดังนี้
รัฐบาลโดยดำริของ พลเอก ประยุทธ์ จันทร์โอชา นายกรัฐมนตรี ได้มีบัญชาให้ทุกภาคส่วนของรัฐบาลจัดงานเพื่อระดมความช่วยเหลือพี่น้องประชาชน ที่ประสบปัญหาอุทกภัยทางภาคใต้ ภายใต้ชื่องาน “ประชารัฐร่วมใจ ช่วยอุทกภัยภาคใต้” โดยให้ถือเป็นวาระแห่งชาติที่ประชาชนทุกภาคส่วนได้ร่วมแรงร่วมใจกัน ซึ่งจัดขึ้นในวันอาทิตย์ที่ 15 มกราคม 2560 เวลา 18.00 น. - 20.00 น. ณ ตึกสันติไมตรี ทำเนียบรัฐบาล โดยจะมีการถ่ายทอดสดผ่านสถานีโทรทัศน์ทุกช่อง ส่วนรายการเดินหน้าประเทศไทยจะงดออกอากาศในวันดังกล่าว
ทั้งนี้ การจัดงานดังกล่าวจะเป็นการระดมความช่วยเหลือในลักษณะแนวทางประชารัฐ โดย นายกรัฐมนตรี รองนายกรัฐมนตรีและรัฐมนตรีประจำสำนักนายกรัฐมนตรี ตลอดจนรัฐมนตรีกระทรวงต่าง ๆ พร้อมด้วยหัวหน้าส่วนราชการทุกกระทรวงจะมาร่วมงานดังกล่าว ซึ่งนายกรัฐมนตรีจะร่วมรับโทรศัพท์จากพี่น้องประชาชนอีกด้วย และรัฐบาลมีความประสงค์จะขอรับบริจาคเป็นเงินจะเหมาะสมกว่า เนื่องด้วย จะได้ส่งมอบเงินบริจาคดังกล่าวให้กับผู้ที่เกี่ยวข้องนำไปบริหารจัดการในพื้นที่ประสบภัยน้ำท่วมต่าง ๆ ได้ทันต่อสถานการณ์และในส่วนที่ประชาชนจะนำสิ่งของมาบริจาคนั้นสามารถบริจาคได้ โดยนำไปมอบให้หน่วยงานที่เกี่ยวข้อง เช่น กองทัพบก กองทัพเรือ การยางแห่งประเทศไทย และ อสมท.
สำหรับวัตถุประสงค์การจัดงานนั้น เพื่อเป็นการสร้างความเชื่อมั่นให้พี่น้องประชาชนที่อยู่ในพื้นที่ที่กำลังประสบความเดือดร้อนจากอุทกภัยครั้งนี้ ได้เห็นว่ารัฐบาลและทุกภาคส่วนนั้นไม่ได้ทอดทิ้งกัน ซึ่งในส่วนของทางรัฐบาลนั้นได้ระดมทุกภาคส่วน และทุกความช่วยเหลือพร้อมระดมสติปัญญา ในการช่วยกันขับเคลื่อนทุกสิ่งทุกอย่างเพื่อกำกับดูแลและแก้ไขปัญหาความเดือดร้อนของประชาชนดังกล่าวให้เป็นระบบมากที่สุด
นอกจากนี้ ในส่วนรูปแบบการจัดงานและรายการนั้น จะมีการให้ความรู้แก่ประชาชน หรือบอกกล่าวถึงความคืบหน้าของสถานการณ์อุทกภัยในพื้นที่ต่าง ๆ โดยจะมีการนำสกู๊ปจากสถานีโทรทัศน์ช่องต่าง ๆ มารายงาน เช่น สถานการณ์ในพื้นที่ต่าง ๆ ในแต่ละวันเป็นอย่างไร ผลกระทบต่อเศรษฐกิจและสังคมมีอะไรบ้าง การพยากรณ์อากาศ และแนวโน้มของสถานการณ์ต่อไปจะเป็นอย่างไร รวมถึงให้คำแนะนำและวิธีการปฏิบัติตัวที่เหมาะสมกับสถานการณ์ที่เกิดขึ้นอีกด้วย
รองโฆษกประจำสำนักนายกรัฐมนตรีได้แถลงเพิ่มเติมว่า ทางรัฐบาลได้รับความร่วมมือร่วมใจจากทุกภาคส่วนโดยเฉพาะอย่างยิ่งสถานีโทรทัศน์ทุกช่อง ซึ่งจะมาร่วมกันจัดงานดังกล่าวอย่างพร้อมเพรียงกัน ซึ่งเป็นการร่วมมือกันในลักษณะแนวทางประชารัฐ และในส่วนกองทุนช่วยเหลือผู้ประสบภัยน้ำท่วมขณะนี้ ยอดเงินบริจาคจำนวนประมาณ 15 ล้านบาท พร้อมเชิญชวนประชาชนหรือองค์กรทุกภาคส่วน สามารถร่วมบริจาคเงินในวันและเวลาดังกล่าวได้ รวมทั้งในส่วนผู้ที่มีข้อมูลหรือจะให้คำแนะนำแก่ผู้ประสบปัญหาน้ำท่วมในภาคใต้หรือประสบปัญหาต่าง ๆ โดยตรงหรือมีคำถามใดที่เกี่ยวข้อง สามารถติดต่อได้ที่โทรศัพท์สายด่วน 1111 ซึ่งจะมีเจ้าหน้าที่รับเรื่องและประสานเรื่องไปยังหน่วยงานต่าง ๆ เพื่อชี้แจงรายละเอียดในการแก้ปัญหาเหล่านั้นโดยเร่งด่วนต่อไป
******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1344
