รัฐบาลไทย-ข่าวทำเนียบรัฐบาล-นายกรัฐมนตรี ให้สัมภาษณ์สื่อมวลชนหลังการประชุมร่วม ครม. คสช. พร้อมอวยพรประชาชนเนื่องในเทศกาลปีใหม่นี้

วันอังคารที่ 27 ธันวาคม 2559
นายกรัฐมนตรี ให้สัมภาษณ์สื่อมวลชนหลังการประชุมร่วม ครม. คสช. พร้อมอวยพรประชาชนเนื่องในเทศกาลปีใหม่นี้
นายกรัฐมนตรี สั่งการเจ้าหน้าทุกหน่วยงานดูแลพี่น้องประชาชนในช่วงวันหยุดยาว พร้อมชี้แจงการใช้ ม.44 เพื่อความจำเป็น และเพื่อประโยชน์แก่ประเทศชาติและประชาชนเท่านั้น
วันนี้ (27 ธันวาคม 2559) เวลา 14:10 น. ณ ห้องโถงตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ให้สัมภาษณ์สื่อมวลชนภายหลังการประชุม ครม. ร่วมกับ คสช. ว่า วันนี้รัฐบาลได้เป็นห่วงความเดือดร้อนของประชาชนมากกว่าเรื่องของการเมืองที่คาดเดาได้ยาก สำหรับผู้ที่มีความคิดต่างจากรัฐบาล ควรมีความคิดที่จะทำเพื่อประเทศชาติเป็นสิ่งสำคัญที่สุด และควรเน้นให้ประชาชนเป็นศูนย์กลาง พร้อมที่จะดำเนินการต่าง ๆ เพื่อประโยชน์สุขของคนในประเทศเป็นหลักด้วย
ประเด็นเรื่อง มาตรการกวดขันในช่วงปีใหม่นั้น นายกรัฐมนตรีได้กล่าวว่า ทาง คสช. และหน่วยงานต่าง ๆ ได้เตรียมความพร้อมในวางมาตรการดูแลพี่น้องประชาชนไว้เรียบร้อยแล้ว และได้สั่งการย้ำให้เจ้าหน้าที่ดำเนินการให้บ้านเมืองอยู่ในสถานการณ์ที่สงบมากที่สุด และไม่ให้มีความรุนแรงเกิดขึ้น อีกทั้งขอฝากความร่วมมือไปยังภาคเอกชนให้ช่วยกันเฝ้าระวังและแจ้งเตือนการก่อให้เกิดความรุนแรง รวมไปถึงงดการดื่มสุราในระหว่างการขับขี่ยานพาหนะ และอย่าฝากความหวังให้เจ้าหน้าที่ดูแลเพียงอย่างเดียว เพราะประชาชนสามารถระมัดระวังอุบัติเหตุได้ดีที่สุด และไม่มีใครดูแลตัวเราได้ดีกว่าตัวเราเอง ทั้งนี้นายกรัฐมนตรีได้ชี้แจงเพิ่มเติมว่า วันหยุดในช่วงปีใหม่ซึ่งจะเริ่มขึ้นตั้งแต่วันที่ 31 ธันวาคม 2559 - 3 มกราคม 2560 มิใช่จะเริ่มตั้งแต่ วันที่ 30 ธันวาคม ที่จะถึงนี้
ส่วนเรื่อง การจารกรรมข้อมูลทางรัฐบาลโดยกลุ่มแฮคเกอร์ นายกรัฐมนตรีกล่าวว่า กำลังดำเนินการเร่งจับตัวผู้กระทำความผิดรวมไปถึงผู้ที่เกี่ยวข้องมาดำเนินคดี ซึ่งการก่อเหตุการณ์ดังกล่าว เป็นสิ่งที่ผิดกฎหมาย จะต้องนำตัวมาดำเนินคดี ทั้งนี้ พี่น้องประชาชนไม่ควรยกย่องถึงความสามารถของผู้ที่กระทำความผิด ควรที่จะคำนึงว่าการนำข้อมูลส่วนตัวของผู้อื่นมาเผยแพร่เป็นความผิดหรือไม่ สังคมควรทำความเข้าใจเพื่อหยุดกระบวนการเหล่านี้ให้ได้
พร้อมกันนี้ นายกรัฐมนตรีได้ตอบคำถามเรื่อง การทำเหมืองแร่ของบริษัทอังคราว่า ขณะนี้เป็นการสั่งการให้ชะลอการทำเหมืองแร่ไปก่อน ไม่ได้มีคำสั่งให้ระงับแต่อย่างใด ทั้งนี้ก็เพื่อรอการออก พรบ. เหมืองแร่ และการจัดตั้งคณะกรรมการที่เกี่ยวข้องกับการทำเหมืองแร่ให้ดูแลและให้ความเป็นธรรมกับทุกฝ่ายอย่างดีที่สุด
ส่วนเรื่อง การใช้ ม.44 นายกรัฐมนตรีย้ำว่า เป็นเพียงการทำงานในการเสริมกฎหมาย โดยมีวัตถุประสงค์เพื่อประโยชสุขนของพี่น้องประชาชนมากที่สุด และเพื่อเร่งการทำงานที่ติดขัดโดยกฎหมาย ทั้งในเรื่องการแก้ไขกฎหมาย อย. เพื่อให้สามารถผลิตยาสมุนไพรพื้นบ้าน โดยการนำไปสู่การวิจัยและพัฒนา ซึ่งจะทำให้พี่น้องชาวไทยมียารักษาโรคใช้ในราคาถูกได้
ประเด็นเรื่อง คดีวัดพระธรรมกาย นายกรัฐมนตรีชี้แจงว่า กำลังดำเนินการอย่างต่อเนื่อง รัฐบาลกำลังเร่งควบคุมสถานการณ์ให้เกิดความสงบ ซึ่งที่ผ่านมาการดำเนินการดังกล่าว กระทรวงยุติธรรมและ DSI ได้ดำเนินการตามขั้นตอนไปเรียบร้อยแล้วทั้งสิ้น ขณะนี้เป็นการรอการดำเนินการในการบังคับใช้กฎหมายโดยหลีกเลี่ยงการเกิดเหตุการณ์ความรุนแรงจากการปะทะต่อไป
นอกจากนี้ ในประเด็นเรื่อง รถไฟสีม่วงเดิมที่ยังไม่เสร็จสิ้น นายกรัฐมนตรีกล่าวว่า เส้นทางรถไฟดังกล่าว เกี่ยวข้องไปถึงรถไฟสายอื่นด้วย รัฐบาลจึงจำเป็นต้องใช้ ม.44 ให้สามารถทำงานได้สำเร็จในปลายปี 2560 ซึ่งรัฐบาลไม่มีส่วนเกี่ยวกับผลประโยชน์แต่อย่างใด
ขณะเดียวกัน เรื่องการตั้งคณะกรรมการปฎิรูป นายกรัฐมนตรีย้ำว่า เป็นคณะกรรมการที่รวบรวมนโยบายและผลงานการดำเนินงานที่ที่ผ่านมารวมกันให้เกิดความชัดเจน เพื่อการปฏิรูป โดยนำ
แม่น้ำ 5 สาย ร่วมกับยุทธศาสตร์แห่งชาติ 20 ปี เร่งดำเนินการให้เกิดขึ้นโดยเร็วที่สุด และที่สำคัญจะเป็นแนวทางให้กับรัฐบาลในชุดต่อไป
ตอนท้ายของการให้สัมภาษณ์ นายกรัฐมนตรีได้กล่าวอวยพรว่า ขอให้พี่น้องประชาชนชาวไทยทุกคน ได้รับพรจากอำนาจคุณพระศรีรัตนตรัย พร้อมเดชะพระบารมีขององค์พระบาทสมเด็จพระเจ้าอยู่หัว รัชกาลที่ 9 สมเด็จพระนางเจ้าฯ พระบรมราชินีนารถ และสมเด็จพระเจ้าอยู่หัว รัชกาลที่ 10 ได้ทรงปกป้องคุมครองให้ประชาชนคนไทยทั้งหมด สื่อมวลชน รวมไปถึงชาวต่างประเทศซึ่งเป็นผู้ที่พำนักอยู่ในประเทศไทย ขอให้มีความสุขความเจริญทั้งในเรื่องหน้าที่การงานและในเรื่องส่วนตัวตลอดไป
---------------------------------------------------
กลุ่มประชาสัมพันธ์และเผยแพร่
สำนักโฆษก

ที่มา : http://www.thaigov.go.th/news/contents/details/1133
