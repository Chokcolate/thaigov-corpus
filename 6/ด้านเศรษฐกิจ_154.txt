รัฐบาลไทย-ข่าวทำเนียบรัฐบาล-Egg Board เคาะแผนนำเข้าไก่ไข่พันธุ์ ปี’60

วันจันทร์ที่ 30 มกราคม 2560
Egg Board เคาะแผนนำเข้าไก่ไข่พันธุ์ ปี’60
Egg Board เคาะแผนนำเข้าไก่ไข่พันธุ์ ปี’60 พร้อมวางแผนควบคุมการผลิตไข่ไก่ให้เกิดความสมดุลต่อการบริโภคและส่งออก
นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการนโยบายพัฒนาไก่ไข่และผลิตภัณฑ์ (Egg Board) ว่า ที่ประชุมได้พิจารณาแผนการนำเข้าไก่ไข่พันธุ์ ปี 2560 โดยกำหนดปริมาณนำเข้าปู่ - ย่าพันธุ์ไก่ไข่ (G.P.) 6,000 ตัว และการนำเข้าพ่อ - แม่พันธุ์ไก่ไข่ (P.S.) 600,000 ตัว (+ ,- 10%) โดยกำหนดปริมาณ P.S.ในปี 2560 ให้คงปริมาณเท่ากับปี 2559  พร้อมทั้งให้แต่ละบริษัทจัดทำแผนการนำเข้า และรายงานไปยังกรมปศุสัตว์  ส่วนปริมาณนำเข้า ปู่ - ย่าพันธุ์ไก่ไข่ (G.P.) ให้กำหนดสอดคล้องกับปริมาณ P.S.ที่ใช้ในประเทศตามแผนปริมาณในปี 2559 สำหรับการบริหารจัดการ กำกับดูแลการเลี้ยงไก่ไข่พันธ์ ปี 2560 และข้อตกลงการเลี้ยงไก่ไข่พันธุ์ มีดังนี้ 1) ผู้เลี้ยงไก่ไข่พันธุ์ต้องขึ้นทะเบียนฟาร์มไก่ไข่พันธุ์กับกรมปศุสัตว์ 2) ไก่ไข่พันธุ์ต้องผ่านการรับรองมาตรฐานฟาร์มของกรมปศุสัตว์ 3) แสดงข้อมูลการนำลูกไก่ไข่พันธุ์เข้าเลี้ยงตรงตามข้อเท็จจริง 4) ให้คณะทำงานตรวจสอบปริมาณการเลี้ยงฟาร์มไก่ไข่พันธุ์เข้าตรวจฟาร์มตามระยะเวลาที่กำหนด 5) ปฏิบัติตามข้อตกลงและเงื่อนไขอย่างเคร่งครัด และ                     6) มีมาตรการควบคุมและลงโทษสำหรับผู้เลี้ยงไก่ไข่พันธุ์ที่ไม่ปฏิบัติตามกฎหมายและระเบียบที่เกี่ยวข้อง ทั้งนี้ ได้มอบหมายให้กรมปศุสัตว์กำกับดูแลปริมาณการเลี้ยงไก่ไข่พันธุ์ โดยกำหนดการตรวจฟาร์มปีละ 2 ครั้ง ในช่วงเดือนมิถุนายน - พฤศจิกายน รวมทั้งกำกับหลักเกณฑ์ปฏิบัติการเข้าตรวจฟาร์มตามเกณฑ์มาตรฐานฟาร์มและเงื่อนไขบริษัท
นายธีรภัทร กล่าวต่อไปว่า เพื่อให้การวางแผนควบคุมการผลิตไข่ไก่เกิดความสมดุลทั้งการบริโภคและส่งออก คณะกรรมการนโยบายพัฒนาไก่ไข่ ฯ ได้ประมาณการผลผลิตไก่ไข่ ไข่ไก่ และการตลาด ในปี 2560 โดยพิจารณาจากข้อมูลต่าง ๆ อาทิ ปริมาณการเคลื่อนย้ายลูกไก่ไข่เข้าเลี้ยง ปี 2559 เป้าหมายการตลาดตามแผนยุทธศาสตร์ไก่ไข่ ปี 2557 - 2561 ที่ขยายตัว 5% ต่อปี และสถิติการนำเข้าไก่ไข่ พ่อ - แม่พันธุ์ ปี 2553 - 2558 โดยได้ประมาณการผลผลิตไก่ไข่ ปี 2560 จำนวน 55.64 ล้านตัว ผลผลิตไข่ไก่ จำนวน 16,473 ล้านฟอง และประมาณการตลาดไข่ไก่ส่งออก จำนวน 420 ล้านฟอง และไข่ไก่บริโภคในประเทศ จำนวน 16,053 ล้านฟอง และมอบหมายให้กรมปศุสัตว์ประสานร่วมกับกรมการค้าภายใน และภาคเอกชน พิจารณาเรื่องการบริหารจัดการการผลิตไข่ไก่ให้สมดุลกับการตลาด รวมทั้งต้องควบคุมเฝ้าระวังโรคไข้หวัดนกให้มีประสิทธิภาพเพิ่มมากขึ้น เพราะจะเป็นประโยชน์ต่อการส่งออกไข่ไก่ไปขายยังประเทศต่าง ๆ ในระยะต่อไป
นอกจากนี้ ที่ประชุมได้พิจารณาขับเคลื่อนกิจกรรมการดำเนินงานยุทธศาสตร์ไก่ไข่ ปี 2560 - 2561 ประกอบด้วย 3 ยุทธศาสตร์ ได้แก่ 1. เพิ่มการบริโภคและส่งเสริมการแปรรูปไข่ไก่ 2. สร้างความมั่นคงในอาชีพการเลี้ยงไก่ไข่ และ 3. สร้างความเชื่อมั่นให้ผู้บริโภคไข่ไก่และผลิตภัณฑ์ โดยเห็นชอบในหลักการโครงการนำร่องส่งเสริมการบริโภคไข่ของเด็กนักเรียน ปี 2560 - 2561 ที่ส่งเสริมให้นักเรียนกินไข่เพิ่มขึ้น ในโครงการอาหารกลางวันของกระทรวงศึกษาธิการ ดำเนินการเริ่มปีการศึกษา 2560 ระหว่างเดือนพฤษภาคม - กันยายน โดยกำหนดพื้นที่นำร่องในโรงเรียน 4 ภูมิภาค ได้แก่ 1. ภาคเหนือ จ.เชียงใหม่ 2. ภาคตะวันออกเฉียงเหนือ  จ.อุบลราชธานี 3. ภาคกลาง จ.ฉะเชิงเทรา และ 4. ภาคใต้ จ.สุราษฏร์ธานี
ขณะที่สถานการณ์ด้านการตลาดและราคาไข่ไก่ในปัจจุบัน (26 ม.ค.60) นั้น ราคาไข่ไก่คละหน้าฟาร์มที่เกษตรกรขายได้ เฉลี่ยฟองละ 2.50 บาท ราคาไข่ไก่ขายปลีกเบอร์ 3 ฟองละ 2.95 บาท ราคาพันธุ์สัตว์ปรับตัวลดลงตั้งแต่ปลายปีที่แล้ว ลูกไก่ไข่เหลือตัวละ 19 บาท ไก่สาวตัวละ 140 บาท และต้นทุนผลิตไข่ไก่       เฉลี่ยฟองละ 2.94 บาท
-------------------------------------------
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1540
