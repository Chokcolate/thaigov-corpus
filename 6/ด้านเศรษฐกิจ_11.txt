รัฐบาลไทย-ข่าวทำเนียบรัฐบาล-ก.อุตฯ ผุดแปลนบ้านผู้สูงอายุและคนพิการ มอบเป็นของขวัญปีใหม่ แก่ประชาชนฟรี! รุกงานอนุญาตอิเล็กทรอนิกส์ใหม่ 3 บริการ เสริมศักยภาพ ผปก.ทุกกลุ่ม

วันศุกร์ที่ 30 ธันวาคม 2559
ก.อุตฯ ผุดแปลนบ้านผู้สูงอายุและคนพิการ มอบเป็นของขวัญปีใหม่ แก่ประชาชนฟรี! รุกงานอนุญาตอิเล็กทรอนิกส์ใหม่ 3 บริการ เสริมศักยภาพ ผปก.ทุกกลุ่ม
ปลัดกระทรวงอุตสาหกรรม เปิดเผยว่า สิ่งที่กระทรวงฯ ได้เตรียมมอบให้เป็นของขวัญแก่ประชาชนในช่วงเทศกาลปีใหม่ 2560 มี 3 ชิ้น สิ่งแรกคือแปลนบ้านเพื่อผู้สูงอายุและคนพิการราคาประหยัด เพื่อรองรับการเข้าสู่สังคมสูงอายุของประเทศไทย
นายสมชาย  หาญหิรัญ ปลัดกระทรวงอุตสาหกรรม เปิดเผยว่า สิ่งที่กระทรวงฯ ได้เตรียมมอบให้เป็นของขวัญแก่ประชาชนในช่วงเทศกาลปีใหม่ 2560 มี 3 ชิ้น สิ่งแรกคือแปลนบ้านเพื่อผู้สูงอายุและคนพิการราคาประหยัด เพื่อรองรับการเข้าสู่สังคมสูงอายุของประเทศไทย และช่วยดูแลผู้พิการให้มีคุณภาพชีวิตที่ดียิ่งขึ้น จำนวน 10 แบบ ที่มีรายละเอียดพร้อมนำไปก่อสร้างได้เลย หรือนำไปเป็นต้นแบบในการปรับปรุงที่พักอาศัย โดยมีพื้นที่ใช้สอยตั้งแต่ 40 ตารางเมตร ราคาเริ่มต้นตั้งแต่ 400,000 บาท  พร้อมมีบริการคำปรึกษาแนะนำเพื่อนำไปก่อสร้าง หรือปรับปรุงโดยไม่คิดค่าใช้จ่าย ผู้สนใจสามารถขอรับแปลน หรือสอบถามรายละเอียดได้ที่ สถาบันการก่อสร้างแห่งประเทศไทย หรือ โทร.0-2282-0501 เว็บไซต์www.cit.or.th ทั้งนี้ แปลนดังกล่าวเปิดตัวในงานมหกรรมอารยสถาปัตย์ เมื่อเดือนธันวาคมที่ผ่านมา ซึ่งได้รับความสนใจเป็นจำนวนมาก
“ขณะนี้กำลังจัดพิมพ์แบบแปลนดังกล่าว โดยจะทยอยจัดส่งให้ผู้ที่ขอในงานอารยสถาปัตย์ก่อน และมีกำหนดเผยแพร่ให้ผู้สนใจทั่วไปได้ภายในเดือนมกราคม 2560 สำหรับแบบแปลนแนะนำนี้มีการระบุโครงสร้าง วัสดุที่ใช้ พื้น ผนัง การติดตั้งอุปกรณ์เฉพาะเช่น พวกราวจับ ทางลาด และภายใน ประกอบด้วย ห้องนอน ห้องรับแขกโซนครัว ห้องน้ำ โดยทั้งหมดได้ออกแบบให้คนกลุ่มดังกล่าวมีความสะดวกสบายในการดำเนินชีวิต สามารถใช้รถเข็นเคลื่อนที่ได้ดี มีความปลอดภัยจากอุบัติเหตุ ลื่นหรือหกล้ม ซึ่งหากนำไปก่อสร้างก็สามารถคุยกับผู้รับเหมาได้ เพื่อประยุกต์ใช้ตามความเหมาะสม” นายสมชาย กล่าว
นอกจากนี้ ในปี 2560 ยังได้เตรียมเปิด 3 บริการใหม่ด้วยระบบอิเล็กทรอนิกส์เพื่ออำนวยความสะดวกให้ผู้ประกอบการ ได้แก่ 1.ระบบการอนุญาตวัตถุอันตราย ณ จุดเดียว (HSSS) ตอบรับคำขอสิทธิ์ในการนำเข้า-ส่งออกวัตถุอันตราย ภายในเวลาไม่เกิน 3 วัน 2.ระบบการอนุญาตนำกากอุตสาหกรรมออกนอกโรงงาน (Auto E-License) ให้สามารถยื่นคำขออนุญาตผ่านระบบอินเตอร์เน็ต แจ้งผลให้ทราบในเวลาไม่เกิน 3 นาที และ3.ระบบขึ้นทะเบียนผู้ตรวจสอบเครื่องจักรเอกชน (Third Party) ผ่านเว็บไซต์ โดยทั้ง 3 บริการนี้คาดว่าจะทำให้เกิดความคล่องตัวในการขับเคลื่อนอุตสาหกรรมไทย ช่วยประหยัดเวลาและลดค่าใช้จ่ายแก่ผู้ประกอบการ
ระทรวงฯได้ทุ่มงบประมาณ 830 ล้านบาท มอบเป็นของขวัญแก่ผู้ประกอบการเดินหน้าสร้างศักยภาพครบทุกมิติ เพื่อมุ่งสู่ประเทศไทย 4.0 โดยมี 35 โครงการส่งเสริมผู้ประกอบการครอบคลุม 4 กลุ่มเป้าหมาย ได้แก่ 1) Startup 2) S-Curve 3) SMEs และ4) OTOP ตลอดทั้งปี เช่น โครงการเสริมสร้างผู้ประกอบการใหม่ (NEC) โครงการสร้างธุรกิจใหม่ (NBC) กิจกรรม Plan To Biz การพาผู้ประกอบการไปแสดงสินค้าทั้งในและต่างประเทศ กิจกรรมการพัฒนาหุ่นยนต์และเครื่องจักร โครงการเอสเอ็มอีสปริงอัพ เป็นต้น ผู้สนใจสามารถติดต่อได้ที่กรมส่งเสริมอุตสาหกรรม สายด่วน โทร.1358
ส่วนหน่วยงานในสังกัดกระทรวงอุตสาหกรรมหลายแห่ง ก็พร้อมใจกันสั่งซื้อข้าวสารตรงจากชาวนาทำเป็นข้าวสารบรรจุถุงเล็ก 1 กิโลกรัม แจกเป็นของขวัญปีใหม่ให้แก่กัน ให้ผู้มาติดต่อและพนักงาน การเพิ่มพื้นที่สีเขียวประมาณ 140 ไร่ในนิคมอุตสาหกรรมทั่วประเทศ จากโครงการ “ร้อยดวงใจนิคมอุตสาหกรรมไทย ปลูกต้นไม้ ตามรอยพ่อ” ที่ผ่านมาได้ร่วมกันปลูกต้นไม้ 32 พันธุ์ จำนวน 10,089 ต้น

ที่มา : http://www.thaigov.go.th/news/contents/details/1165
