รัฐบาลไทย-ข่าวทำเนียบรัฐบาล-ธนาคารออมสิน สนับสนุนบริการพร้อมเพย์ ขอบคุณผู้สมัคร GSB PromptPay 1.3 ล้านราย ด้วยของสมนาคุณกว่า 5,000 รางวัล มูลค่ากว่า 5 ล้านบาท

วันจันทร์ที่ 16 มกราคม 2560
ธนาคารออมสิน สนับสนุนบริการพร้อมเพย์ ขอบคุณผู้สมัคร GSB PromptPay 1.3 ล้านราย ด้วยของสมนาคุณกว่า 5,000 รางวัล มูลค่ากว่า 5 ล้านบาท
ธนาคารออมสินได้จัดกิจกรรม GSB PromptPay “Lucky ID   Lucky Prize” สนับสนุนนโยบายการให้บริการ ระบบการชำระเงินแบบอิเล็กทรอนิกส์ หรือ National e-Payment ของรัฐบาล
วันนี้ (16 มกราคม 2560) ธนาคารออมสินได้จัดกิจกรรม GSB PromptPay “Lucky ID   Lucky Prize” ณ หอประชุมบุรฉัตร ธนาคารออมสินสำนักงานใหญ่ ถนนพหลโยธิน เพื่อสนับสนุนนโยบายการให้บริการ ระบบการชำระเงินแบบอิเล็กทรอนิกส์ หรือ National e-Payment ของรัฐบาล ด้วยการมอบของสมนาคุณรวมจำนวนกว่า 5,000 รางวัล คิดเป็นมูลค่ากว่า 5 ล้านบาท โดยมี นายอิสระ วงศ์รุ่ง รองผู้อำนวยการธนาคารออมสิน กลุ่มลูกค้าบุคคล เป็นประธานในพิธี พร้อมด้วยผู้บริหาร
นายอิสระ วงศ์รุ่ง รองผู้อำนวยการธนาคารออมสิน กลุ่มลูกค้าบุคคล เปิดเผยว่า ตามที่รัฐบาลได้มีแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ หรือ National e-Payment ที่มีวัตถุประสงค์เพื่อสร้างโครงสร้างพื้นฐานระบบการชำระเงินของประเทศไทยให้มีมาตรฐานและมีประสิทธิภาพ ซึ่งจะเป็นทางเลือกใหม่ในการโอนเงินรับเงินทางอิเล็กทรอนิกส์ สวัสดิการต่างๆ ของภาครัฐ รวมทั้งเป็นช่องทางในการคืนภาษีจากภาครัฐไปถึงประชาชนโดยตรง ซึ่งธนาคารแห่งประเทศไทย ได้กำหนดให้สถาบันการเงินทุกแห่ง เปิดให้บริการโอนเงินทางอิเล็กทรอนิกส์อย่างเป็นทางการภายในไตรมาสที่ 1 ปี 2560 นี้
ทั้งนี้ ในส่วนของธนาคารออมสิน ได้ร่วมสนับสนุนนโยบายดังกล่าว ด้วยการขับเคลื่อนบริการ PromptPay ซึ่งเป็นส่วนหนึ่งของแผนยุทธศาสตร์ดังกล่าว โดยได้เปิดให้ประชาชนลงทะเบียนรับบริการ PromptPay ของธนาคารออมสิน ตั้งแต่วันที่ 15 กรกฎาคม จนถึงวันที่ 31 ธันวาคม 2559 ปรากฎว่ามีผู้สนใจลงทะเบียนทั้งสิ้น 1,271,692 ราย และเพื่อเป็นการส่งเสริมการทำธุรกรรมผ่านบริการ PromptPay ธนาคารฯ จึงได้จัดกิจกรรม GSB PromptPay “Lucky ID Lucky Prize” เพื่อเป็นการขอบคุณที่ประชาชนให้ความสนใจลงทะเบียนสมัครใช้บริการ โดยมีของรางวัลจำนวนกว่า 5,000 รางวัล คิดเป็นมูลค่ากว่า 5 ล้านบาท อาทิ รถยนต์ TOYOTA Fortuner 2.4 V จำนวน 1 รางวัล, รถยนต์ TOYOTA Yaris 1.2 J จำนวน 2 รางวัล, รถจักรยานยนต์ YAMAHA Fino จำนวน 50 รางวัล และรางวัลอื่นๆ อีก รวมแล้วกว่า 5,000 รางวัล โดยธนาคารฯ จะประกาศรายชื่อผู้โชคดีที่ได้รับรางวัลผ่านเว็บไซต์ธนาคารออมสิน www.gsb.or.th ในวันที่ 31 มกราคม 2560 และจะเชิญผู้โชคดี   มารับรางวัลในเดือนกุมภาพันธ์ 2560 ต่อไป
นายอิสระ กล่าวอีกว่า ธนาคารออมสินพร้อมที่จะให้บริการ PromptPay ผ่านช่องทางบริการทางการเงินที่ทันสมัยของธนาคารออมสิน ได้แก่ บริการ MyMo (Mobile Banking) ซึ่งเป็นการทำธุรกรรมทางการเงินบนโทรศัพท์มือถือสมาร์ทโฟนสามารถทำได้ไม่ว่าจะเดินทางหรืออยู่ในสถานที่ใด, บริการ Internet Banking ผ่านคอมพิวเตอร์พื้นฐานที่บ้านหรือสำนักงาน และบริการ ATM ของธนาคารออมสินทั่วประเทศกว่า 7,000 เครื่อง เพื่ออำนวยความสะดวกให้แก่ลูกค้าทุกท่านให้สามารถทำธุรกรรมได้อย่างมีประสิทธิภาพ สะดวก ปลอดภัย และรวดเร็ว
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1365
