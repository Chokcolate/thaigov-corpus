รัฐบาลไทย-ข่าวทำเนียบรัฐบาล-กระทรวงมหาดไทยสั่งทุกจังหวัดคุมเข้มจุดพลุ ดอกไม้ไฟช่วงปีใหม่ พร้อมอำนวยความสะดวก - ดูแลความปลอดภัยของประชาชนในการเดินทาง

วันศุกร์ที่ 30 ธันวาคม 2559
กระทรวงมหาดไทยสั่งทุกจังหวัดคุมเข้มจุดพลุ ดอกไม้ไฟช่วงปีใหม่ พร้อมอำนวยความสะดวก - ดูแลความปลอดภัยของประชาชนในการเดินทาง
กระทรวงมหาดไทยสั่งทุกจังหวัดคุมเข้มจุดพลุ ดอกไม้ไฟช่วงปีใหม่ พร้อมอำนวยความสะดวก - ดูแลความปลอดภัยของประชาชนในการเดินทาง
วันนี้ (30ธ.ค.59) นายกฤษฎา บุญราช ปลัดกระทรวงมหาดไทย เปิดเผยว่า เนื่องจากขณะนี้ใกล้เข้าสู่ช่วงเทศกาลส่งท้ายปีเก่าต้อนรับปีใหม่ ซึ่งเป็นห้วงเวลาที่ประชาชนและสถานที่ต่างๆ เช่น โรงแรม สถานบริการนิยมเล่นดอกไม้เพลิง จุดและปล่อยพลุ ตะไล โคมลอย โคมไฟ โคมควันกันอย่างแพร่หลาย โดยที่ผ่านมาพบว่ามีอุบัติภัย หรือเหตุระเบิดและเพลิงไหม้ที่เกิดจากการเล่นดอกไม้เพลิง การจุดและปล่อยพลุ ตะไล โคมลอย โคมไฟ โคมควันอยู่บ่อยครั้งดังที่เคยปรากฏเป็นข่าวสารทางสื่อมวลชน
เพื่อป้องกันอันตรายที่อาจเกิดขึ้นและลดความสูญเสียต่อชีวิตและทรัพย์สินของประชาชน และเป็นการเตรียมพร้อมในการดูแลความปลอดภัยของประชาชนในช่วงเทศกาลปีใหม่ กระทรวงมหาดไทยจึงได้สั่งการให้ทุกจังหวัดกวดขันการเล่นดอกไม้เพลิง การจุด และปล่อยพลุ ตะไล โคมลอย โคมไฟ โคมควัน โดยให้กำชับอำเภอดำเนินการตามมาตรการป้องกันและแก้ไขปัญหาความเดือดร้อนจากการจุดและปล่อยพลุ ตะไล โคมลอย โคมไฟ โคมควัน หรือวัตถุอื่นใดที่คล้ายคลึง โดยเฉพาะการพิจารณาอนุญาตการจุด การปล่อยพลุ ตะไล โคมลอย โคมไฟ โคมควัน ต้องปฏิบัติตามหลักเกณฑ์การอนุญาตที่กำหนดไว้ใน “ประกาศจังหวัด” ซึ่งออกตามคำสั่งหัวหน้าคณะรักษาความสงบแห่งชาติที่ 27/2559 ลงวันที่10 มิถุนายน 2559 ที่ได้กำหนดห้ามมิให้ผู้ใดจุดและปล่อย หรือกระทำการอย่างใด เพื่อให้บั้งไฟ พลุ ตะไล โคมลอย โคมไฟ โคมควัน หรือวัตถุอื่นใดที่คล้ายคลึงกันขึ้นไปสู่อากาศเว้นแต่จะได้รับอนุญาตจากนายอำเภอ หรือ ผู้อำนวยการเขต
และจัดเจ้าหน้าที่ลงพื้นที่ตรวจสอบแนะนำร้านค้าที่จำหน่ายดอกไม้เพลิง และแหล่งผลิตให้ปฏิบัติตามกฎหมายอย่างเคร่งครัด กวดขันมิให้มีการจำหน่ายดอกไม้เพลิงนอกเหนือจากสถานที่ค้าที่ได้รับอนุญาตเป็นอันขาด และกวดขัน ตรวจตราสถานที่ที่มีการจัดงานรื่นเริงต่างๆ ให้มีการปฏิบัติตามกฎหมายที่เกี่ยวข้อง เพื่อป้องกันมิให้เกิดอันตรายหรือเกิดอุบัติภัยจากการจุด และปล่อยพลุ ตะไล โคมลอย โคมไฟ โคมควัน
ปลัดกระทรวงมหาดไทย กล่าวเพิ่มเติมว่า ในส่วนของการป้องกันและลดอุบัติเหตุทางถนนในช่วงเทศกาลปีใหม่ 2560 กระทรวงมหาดไทยได้กำชับให้ทุกจังหวัด อำเภอ และองค์กรปกครองส่วนท้องถิ่นบูรณาการความร่วมมือเพื่อดูแลความปลอดภัยของประชาชนอย่างเต็มที่ ภายใต้การทำงานของศูนย์อำนวยการความปลอดภัยทางถนนจังหวัด และศูนย์ปฏิบัติการความปลอดภัยทางถนนอำเภอ โดยเฉพาะการป้องกันและลดความเสี่ยงตั้งแต่ในพื้นที่หมู่บ้านหรือชุมชนจะเน้นการใช้มาตรการ “ด่านชุมชน” โดยให้เทศบาล องค์กรปกครองส่วนท้องถิ่น ร่วมกับ กำนัน ผู้ใหญ่บ้าน ผู้นำชุมชน อาสาสมัครรักษาดินแดน (อส.) และหน่วยงานในพื้นที่จัดตั้งด่านชุมชนเพื่อสกัดกลุ่มเสี่ยงลดพฤติกรรมเสี่ยงที่อาจก่อให้เกิดอุบัติเหตุทางถนนของคนในพื้นที่และนักท่องเที่ยว
ขณะเดียวกันในปีนี้คณะรัฐมนตรีได้มีมติให้จัดกิจกรรมส่งท้ายปีเก่าต้อนรับปีใหม่ พ.ศ. 2560 ให้เป็นไปอย่างเรียบร้อยและเหมาะสม เช่น การสวดมนต์ข้ามปีในทุกศาสนา การบำเพ็ญสาธารณประโยชน์ กระทรวงมหาดไทยจึงขอเชิญชวนให้พี่น้องประชาชนได้เข้าร่วมกิจกรรมและดำเนินชีวิตให้ก้าวข้ามปี 2560 อย่างเป็นมงคล ตามโครงการสวดมนต์ข้ามปีทุกศาสนาเพื่อความเป็นสิริมงคลแก่ชีวิต กิจกรรมรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช และถวายพระพรชัยมงคลแด่สมเด็จพระเจ้าอยู่หัวมหาวชิราลงกรณ บดินทรเทพยวรางกูร ตลอดจนกิจกรรมการบำเพ็ญสาธารณประโยชน์ต่างๆ ที่จะจัดขึ้นในทุกจังหวัดทั่วประเทศ.
ครั้งที่ 252/2559

ที่มา : http://www.thaigov.go.th/news/contents/details/1164
