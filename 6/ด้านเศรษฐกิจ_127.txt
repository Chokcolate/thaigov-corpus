รัฐบาลไทย-ข่าวทำเนียบรัฐบาล-กระทรวงเกษตรฯ เร่งฟื้นฟูสภาพน้ำหลังน้ำลด พร้อมให้คำปรึกษาแก้ปัญหาดิน

วันจันทร์ที่ 23 มกราคม 2560
กระทรวงเกษตรฯ เร่งฟื้นฟูสภาพน้ำหลังน้ำลด พร้อมให้คำปรึกษาแก้ปัญหาดิน
กระทรวงเกษตรฯ เร่งฟื้นฟูสภาพน้ำหลังน้ำลดด้วย พด.6 ในพื้นที่น้ำท่วมขังเป็นเวลานาน พร้อมให้คำปรึกษาแก้ปัญหาดิน หวังบรรเทาความเดือดร้อนประชาชน
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ ได้สั่งการให้หน่วยงานทุกหน่วยของกระทรวงเกษตร ฟื้นฟูพื้นที่ประสบอุทกภัยภาคใต้ โดยจัดเป็นแผนงานเร่งด่วน ระยะกลาง ระยะยาว เพื่อขอรับการสนับสนุนงบประมาณจากงบกลาง ที่จะมีการนำเสนอต่อที่ประชุมคณะรัฐมนตรี หรือ ครม. ในสัปดาห์นี้ ทั้งนี้ ได้มอบหมายให้ทุกหน่วยงานทำการช่วยเหลือและฟื้นฟู พื้นที่ที่ประสบปัญหาอุทกภัยภาคใต้ โดยให้ดำเนินงานทันที เพื่อลดความเดือดร้อนของเกษตรกรและประชาชนให้เหลือน้อยที่สุด โดยเฉพาะการฟื้นฟูหลังน้ำลด และการบำบัดน้ำเน่าเสียที่เกิดจากน้ำท่วมขังเป็นระยะเวลานานก่อให้เกิดกลิ่นเหม็นและกระทบต่อสุขภาพประชาชน
ด้านนายสุรเดช เตียวตระกูล อธิบดีกรมพัฒนาที่ดิน เปิดเผยว่า จากข้อสั่งการของรัฐมนตรีว่าการกระทรวงเกษตรและสหกรณ์ กรมพัฒนาที่ดินได้ติดตามและสำรวจพื้นที่น้ำท่วมขัง เพื่อเร่งดำเนินการแจกจ่ายสารเร่งซุปเปอร์ พด. 6 ซึ่งเป็นผลิตภัณฑ์จุลินทรีย์ที่ใช้ผลิตเป็นสารบำบัดน้ำเสีย และขจัดกลิ่นเหม็น ซึ่งกรมพัฒนาที่ดินได้เตรียมสารเร่งซุปเปอร์ พด. 6 แล้วจำนวนกว่า 100,000 ซอง โดยให้เจ้าหน้าที่ของสถานีพัฒนาที่ดิน และ หมอดินอาสานำไปผลิตเป็นสารบำบัดน้ำเสียและขจัดกลิ่นเหม็น แจกจ่ายให้ประชาชน นำไปเทลงในบริเวณน้ำท่วมขัง โดยขณะนี้ได้มีการแจกจ่ายสารเร่งซุปเปอร์พด. 6 จำนวนกว่า 60,000 ซอง ในพื้นที่จังหวัด กระบี่ ชุมพร สงขลา ตรัง พังงา นครศรีธรรมราช พัทลุง และสุราษฎร์ธานี นอกจากนี้ได้จัดเจ้าหน้าที่สถานีพัฒนาที่ดิน หมอดินอาสา เพื่อให้คำปรึกษาแก่เกษตรกรในการฟื้นฟูและแก้ปัญหาดินหลังน้ำลด
สำหรับ สารเร่งซุปเปอร์ พด. 6 เป็นเชื้อจุลินทรีย์ที่มีคุณสมบัติในการเพิ่มประสิทธิภาพการหมักเศษอาหารในสภาพที่ไม่มีออกซิเจน และย่อยสลายสารอินทรีย์ เพื่อผลิตสารบำบัดน้ำเสีย ขจัดกลิ่นเหม็นและกำจัดลูกน้ำยุงรำคาญ โดย 1 ซอง สามารถผลิตเป็นสารบำบัดน้ำเสีย และขจัดกลิ่นเหม็นได้ 50 ลิตร เพื่อนำไปเทลงในบริเวณน้ำท่วมขัง หรือ แหล่งน้ำที่มีกลิ่นเหม็น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1443
