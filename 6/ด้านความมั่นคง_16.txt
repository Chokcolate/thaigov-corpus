รัฐบาลไทย-ข่าวทำเนียบรัฐบาล-มหาดไทยสั่งด่วนผู้ว่าฯ นายอำเภอ และ อปท. 10 จังหวัดภาคใต้ เร่งช่วยเหลือประชาชนผู้ประสบอุทกภัยในพื้นที่ภาคใต้ กำชับเร่งแก้ไขปัญหาในจุดวิกฤตก่อนเป็นอันดับแรก

วันพุธที่ 11 มกราคม 2560
มหาดไทยสั่งด่วนผู้ว่าฯ นายอำเภอ และ อปท. 10 จังหวัดภาคใต้ เร่งช่วยเหลือประชาชนผู้ประสบอุทกภัยในพื้นที่ภาคใต้ กำชับเร่งแก้ไขปัญหาในจุดวิกฤตก่อนเป็นอันดับแรก
มหาดไทยสั่งด่วนผู้ว่าฯ นายอำเภอ และ อปท. 10 จังหวัดภาคใต้ เร่งช่วยเหลือประชาชนผู้ประสบอุทกภัยในพื้นที่ภาคใต้ กำชับเร่งแก้ไขปัญหาในจุดวิกฤตก่อนเป็นอันดับแรก
วันนี้ (10ม.ค.60) เวลา 21.00 น. นายกฤษฎา บุญราช ปลัดกระทรวงมหาดไทย ได้สั่งการด่วนที่สุดถึงรองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน ที่ติดตามสถานการณ์ ณ กองบัญชาการป้องกันและบรรเทาสารณภัยแห่งชาติ (ส่วนหน้า) จังหวัดสุราษฎร์ธานี  อธิบดีทุกกรม หัวหน้าหน่วยงานรัฐวิสาหกิจสังกัด มท. ผู้ว่าราชการจังหวัด 10 จังหวัดภาคใต้ นายอำเภอ และผู้บริหารองค์กรปกครองส่วนท้องถิ่นในพื้นที่ภาคใต้ทุกจังหวัด เพื่อเน้นย้ำแนวทางการบริหารจัดการแก้ไขปัญหาจุดวิกฤตอุทกภัยในพื้นที่ภาคใต้ เพื่อให้ทุกฝ่ายได้ถือเป็นแนวทางปฏิบัติในการช่วยเหลือประชาชนให้ได้อย่างรวดเร็วทันต่อสถานการณ์  ดังนี้
1. ในการประเมินสถานการณ์ว่าพื้นที่ใดเป็น  "จุดวิกฤต" หรือ พื้นที่วิกฤตอุทกภัย ให้ยึดบริเวณที่ที่ประชาชนกำลังเผชิญอันตรายมากกว่าพื้นที่อื่นๆ หรือ จุดที่ประชาชนไม่สามารถช่วยตนเอง หรือขาดแคลนน้ำ อาหาร จุดที่มีประชาชนเจ็บป่วยไม่สามารถเคลื่อนย้ายออกมาได้ จุดที่เส้นทางคมนาคมถูกตัดขาดโดยสิ้นเชิง หรือการสื่อสารถูกตัดขาดเนื่องจากผลกระทบจากอุทกภัย
2. ให้จังหวัด กำหนดผู้รับผิดชอบประจำพื้นที่ หรือจุดวิกฤต เพื่อทำหน้าที่รับผิดชอบแก้ไขปัญหาเป็นการเฉพาะ หรือทำหน้าที่ประสานงานกับหน่วยต่างๆให้สามารถช่วยเหลือประชาชนให้พ้นวิกฤตให้ได้ และถือเป็นความจำเป็นเร่งด่วนประการแรก
3. ให้วิเคราะห์หาสาเหตุของการเกิดวิกฤตนั้นให้ชัดเจน และมุ่งแก้ไขปัญหานั้นๆให้ตรงประเด็นปัญหา
4. ให้ประชาสัมพันธ์สร้างการรับรู้แก่สาธารณชนที่รวดเร็ว และถูกต้อง
และสุดท้ายให้จังหวัดเร่งแก้ไขปัญหาและช่วยเหลือประชาชน โดยทบทวนตามหลักการเผชิญปัญหาวิกฤต 5 ประการ (crisis management) ที่กระทรวงมหาดไทยได้แจ้งแนวทางไปแล้วเมื่อวันที่ 6 ม.ค ที่ผ่านมา.
ครั้งที่ 6/2560

ที่มา : http://www.thaigov.go.th/news/contents/details/1294
