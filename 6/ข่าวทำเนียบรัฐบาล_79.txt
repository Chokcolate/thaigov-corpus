รัฐบาลไทย-ข่าวทำเนียบรัฐบาล-กระทรวงสาธารณสุขร่วมกับสำนักเลขาธิการ นรม. แถลงความพร้อมจัดงานตลาดคลองผดุงกรุงเกษม ภายใต้ชื่อ “เมืองสุขภาพดี วิถีไทย” 6 - 26 ก.พ. 60 ณ ตลาดคลองผดุงฯ ข้างทำเนียบรัฐบาล

วันอังคารที่ 31 มกราคม 2560
กระทรวงสาธารณสุขร่วมกับสำนักเลขาธิการ นรม. แถลงความพร้อมจัดงานตลาดคลองผดุงกรุงเกษม ภายใต้ชื่อ “เมืองสุขภาพดี วิถีไทย” 6 - 26 ก.พ. 60 ณ ตลาดคลองผดุงฯ ข้างทำเนียบรัฐบาล
นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง นายเกียรติภูมิ วงศ์รจิต รองปลัดกระทรวงสาธารณสุข และ นายสุเทพวัชร ปิยานันทน์ อธิบดีกรมการแพทย์แผนไทยและการแพทย์ทางเลือก ร่วมกันแถลงข่าวการจัดงานตลาดคลองผดุงกรุงเกษม
วันนี้ (31 มกราคม 2560) เวลา 10.30 น. ณ ตึกนารีสโมสร ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง นายเกียรติภูมิ วงศ์รจิต รองปลัดกระทรวงสาธารณสุข และ นายสุเทพวัชร ปิยานันทน์ อธิบดีกรมการแพทย์แผนไทยและการแพทย์ทางเลือก ร่วมกันแถลงข่าวการจัดงาน ตลาดคลองผดุงกรุงเกษม ภายใต้ชื่อ “เมืองสุขภาพดี วิถีไทย” ณ ตลาดคลองผดุงกรุงเกษม ข้างทำเนียบรัฐบาล ระหว่างวันที่ 6 - 26 กุมภาพันธ์ 2560 เวลา 10.00 น. - 19.00 น. ทุกวันไม่เว้นวันหยุดราชการและวันนักขัตฤกษ์
โอกาสนี้ รองเลขาธิการนายกรัฐมนตรีฝ่ายการเมืองแถลงว่า ตามที่สำนักเลขาธิการนายกรัฐมนตรี ได้สนองนโยบาย พลเอกประยุทธ์ จันทร์โอชา นายกรัฐมนตรี ที่ได้มีดำริให้สำนักเลขาธิการนายกรัฐมนตรี ดำเนินการบูรณาการกับกระทรวงต่าง ๆ ทั้งภาครัฐและเอกชนส่งเสริมให้มีตลาดนัดชุมชน ซึ่งถือเป็นการสร้างแหล่งท่องเที่ยวใหม่ให้กับคนเมือง อีกทั้งยังเป็นการอนุรักษ์ความเป็นไทย และยังช่วยส่งเสริมการต่อยอดด้านธุรกิจในการนำเสนอสินค้าและบริการผ่านองค์กรในหน่วยงานของรัฐ รวมถึงยังเป็นเวทีถ่ายทอดองค์ความรู้สู่การใช้ประโยชน์แก่ประชาชน เพื่อโอกาสในการสร้างอาชีพ สร้างรายได้ และความมั่นคงให้แก่พี่น้องประชาชน ซึ่งในเดือนกุมภาพันธ์ 2560 นี้กระทรวงสาธารณสุขเป็นเจ้าภาพจัดงานตลาดนัดสุขภาพ ในฐานะกระทรวงที่มีภารกิจชัดเจนในการส่งเสริมสุขภาพของคนในชาติ ให้แข็งแรงสมบูรณ์ทั้งกายและใจ
รองปลัดกระทรวงสาธารณสุข กล่าวเพิ่มเติมว่าการจัดงานในครั้งนี้ถือเป็นการตอบสนองนโยบายของรัฐบาล และส่งเสริมความเชื่อมโยงของแผนแม่บทแห่งชาติว่าด้วยการพัฒนาสมุนไพร ฉบับที่ 1 (พ.ศ. 2560-2564) ทั้ง 4 ยุทธศาสตร์ ได้แก่ การส่งเสริมผลิตผลของสมุนไพรที่มีศักยภาพ การพัฒนาอุตสาหกรรมและการตลาดที่มีคุณภาพระดับสากล ส่งเสริมการใช้สมุนไพรเพื่อรักษาโรคและการเสริมสร้างสุขภาพ และสร้างความเข้มแข็งการบริหารและนโยบายภาครัฐ กระทรวงสาธารณสุขได้จัดทำโครงการ “เมืองสุขภาพดี วิถีไทย” ปีที่ 2 ขึ้น เพื่อเป็นเวทีเพื่อเป็นเวทีสำหรับถ่ายทอดองค์ความรู้สู่การใช้ประโยชน์แก่ประชาชนได้จริง และส่งเสริมด้านบริการทั้งการแพทย์ปัจจุบันและการแพทย์แผนไทย หรือเรียกว่าการแพทย์ผสมผสาน สู่กระบวนการส่งเสริมและป้องกันโรคของประชาชน ในรูปแบบตลาดนัดสุขภาพ
ตอนท้ายของการแถลงข่าว อธิบดีกรมการแพทย์แผนไทยและการแพทย์ทางเลือก กล่าวว่าการจัดงานตลาดคลองผดุงกรุงเกษมในเดือนกุมภาพันธ์นี้ ทุกหน่วยงานภายในกระทรวงสาธารณสุข ได้ร่วมแรงร่วมใจนำสิ่งดี ๆ ต่อสุขภาพมอบให้แก่พี่น้องประชาชนทุกกลุ่มวัย ซึ่งงานจัดขึ้นระหว่างวันที่ 6 – 26 กุมภาพันธ์ 2560 ภายใต้ชื่อ “เมืองสุขภาพดี วิถีไทย” มีการแบ่งโซนกิจกรรม ประกอบด้วยโซนผลิตภัณฑ์เพื่อสุขภาพ โซนเวทีวิชาการ เพื่อประชาชนสุขภาพดี นาทีทองสำหรับผู้มาเยี่ยมชม โซนการให้บริการทางการแพทย์แผนปัจจุบัน และการแพทย์แผนไทย บริการตรวจสุขภาพดวงตาฟรี ฉีดวัคซีนป้องไข้หวัดใหญ่ฟรี โซนเสน่ห์จากภูมิปัญญาไทย โซนจำหน่ายพืชพันธุ์ไม้สมุนไพร ไม้ดอก ไม้ประดับ ไม้หอม นิทรรศการสปาน้ำพุร้อน ผลิตภัณฑ์จาก Champion Products ผลิตภัณฑ์สารสกัดจากสมุนไพร บ้านเล่าเรื่องเมืองปราจีนบุรี “Business innovation” และใหม่ล่าสุด จักรยานปั่นน้ำผลไม้ จึงขอเชิญชวนประชาชนผู้รักสุขภาพมาร่วมงานได้ ตั้งแต่วันที่ 6 - 26 กุมภาพันธ์ 2560 เวลา 10.00 น. - 19.00 น. ทุกวันไม่เว้นวันหยุดราชการและวันนักขัตฤกษ์
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1640
