รัฐบาลไทย-ข่าวทำเนียบรัฐบาล-โฉมใหม่! บูธ SME Development Bank @ตลาดคลองผดุงกรุงเกษม พร้อมหนุนแผนธุรกิจและการตลาดเสริมช่องทางการขาย สู่ผู้บริโภคครบวงจร

วันจันทร์ที่ 6 กุมภาพันธ์ 2560
โฉมใหม่! บูธ SME Development Bank @ตลาดคลองผดุงกรุงเกษม พร้อมหนุนแผนธุรกิจและการตลาดเสริมช่องทางการขาย สู่ผู้บริโภคครบวงจร
ในเดือนกุมภาพันธ์ 2560 เป็นเดือนแรกที่ ธพว.เปลี่ยนโฉมบูธ SME Development Bank ในตลาดนัดคลองผดุงกรุงเกษม ข้างทำเนียบรัฐบาล
ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) โดย นายมงคล ลีลาธรรม กรรมการผู้จัดการ เปิดเผยว่า ในเดือนกุมภาพันธ์ 2560 เป็นเดือนแรกที่ ธพว.เปลี่ยนโฉมบูธ SME Development Bank ในตลาดนัดคลองผดุงกรุงเกษม ข้างทำเนียบรัฐบาล เพื่อยกระดับจุดจำหน่ายสินค้าของผู้ประกอบการ ลูกค้าธนาคารให้ดูทันสมัย ตอบสนองนโยบาย SMEs 4.0 และสอดคล้องพฤติกรรมการจับจ่ายใช้สอยของประชาชน โดยขยายพื้นที่บูธเพื่อรองรับสินค้าที่นำมาจำหน่ายและเพิ่มความสะดวกในการเลือกซื้อสินค้าในบูธ จำนวนรวม 6 บูธ คำนึงถึงประโยชน์ใช้สอยร่วมกันระหว่างผู้ซื้อและผู้ขาย
ทั้งนี้ ธพว.ได้คัดสรรสินค้าของลูกค้าธนาคาร คุณภาพดีที่หลากหลาย สลับสับเปลี่ยนหมุนเวียนมาจำหน่ายแก่ประชาชนทุกเดือน เฉลี่ยสัปดาห์ละ 6 ราย เดือนละไม่ต่ำกว่า 12 รายหมุนเวียนจากผู้ประกอบการทั่วประเทศ โดยขึ้นกับธีมงานของเจ้าภาพในแต่ละเดือนที่จัดกิจกรรม ซึ่งเป็นการเปิดโอกาสให้ผู้ประกอบการท้องถิ่นหรือต่างจังหวัดเข้ามาจำหน่ายสินค้าในเขตชุมชนเมือง ทำให้สินค้าได้เป็นที่รู้จักอย่างหลากหลายมากยิ่งขึ้น พร้อมกันนี้ธนาคารยังได้จัดกิจกรรมให้ความรู้ด้านสินเชื่อและช่วยเขียนแผนธุรกิจ แผนการตลาดให้แก่กิจการ SMEs ที่มาออกบูธจำหน่ายสินค้าภายในงาน ทั้งที่เป็นลูกค้าของธนาคารและผู้ประกอบการทั่วไป เพื่อผลักดันให้ผู้ประกอบการเข้าสู่แหล่งทุนสามารถใช้แผนธุรกิจไปยื่นขอสินเชื่อจากสถาบันการเงินต่างๆได้
“การเปลี่ยนโฉมบูธ SME Development Bank ใหม่ครั้งนี้ สืบเนื่องจากของเดิมได้เปิดให้บริการมา 2 ปีแล้ว จึงต้องการปรับเปลี่ยนให้ดูทันสมัย เพราะพื้นที่ตลาดคลองผดุงกรุงเกษมเป็นตลาดตามนโยบายของท่านนายกรัฐมนตรี พลเอก ประยุทธ์ จันทร์โอชา ที่จะมีแขกบ้านแขกเมืองมาเยี่ยมชมตลาดนี้เป็นประจำ โดย ธพว.ได้รับความไว้วางใจจาก ประธานกรรมการดำเนินโครงการตลาดคลองผดุงกรุงเกษม นางสาวเรณู   ตังคจิวางกูร ให้ธนาคารมีบูธประจำตลาดทุกเดือนจนกระทั่งสิ้นปี 2560 นับเข้าสู่ปีที่ 3 ที่ธนาคารได้นำผู้ประกอบการทั่วประเทศมาจำหน่ายสินค้ารวมจำนวนกว่า 370 ราย มียอดขายสินค้ารวมกว่า 38 ล้านบาท และการปรับภาพลักษณ์บูธในครั้งนี้ จะทำให้สินค้าของผู้ประกอบการยกระดับเป็นสินค้าเป็นเกรดพรีเมี่ยมอีกด้วย ”
กรรมการผู้จัดการ กล่าวตอนท้ายว่า เดือนกุมภาพันธ์ พบกับ ตลาดนัดเพื่อสุขภาพ “เมืองสุขภาพดี วิถีไทย” โดยกระทรวงสาธารณสุขเป็นเจ้าภาพหลัก เปิดบริการตั้งแต่วันที่ 6-26 ก.พ.2560 เวลา 10.00 น. - 19.00 น. ทุกวันไม่เว้นวันหยุดราชการและวันนักขัตฤกษ์ พบกับผลิตภัณฑ์เพื่อสุขภาพ หมอดี ยาดี สมุนไพรและอาหาร เพื่อประชาชนสุขภาพดี และ บูธลูกค้า ธพว. ขอเชิญชวนทุกท่านเลือกซื้อสินค้าผู้ประกอบการ SMEs ไทย ชมชิม ช็อป  สินค้าดี คุณภาพมาตรฐานที่ ธพว. คัดสรรมาระดับ 5 ดาวทุกภูมิภาคทั่วประเทศ พร้อมร่วมกิจกรรมให้ความรู้ ความบันเทิงต่างๆมากมาย ภายในงานนี้ด้วย ติดตามข่าวความเคลื่อนไหวได้ที่ Facebook SME Development bank , Website  www.smebank.co.th
ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1737
