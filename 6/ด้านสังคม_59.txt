รัฐบาลไทย-ข่าวทำเนียบรัฐบาล-รมว.วท. ลงนามความร่วมมือไทย-สปป.ลาว สานสัมพันธ์ฉันท์น้อวพี่ พัฒนา วทน.

วันจันทร์ที่ 6 กุมภาพันธ์ 2560
รมว.วท. ลงนามความร่วมมือไทย-สปป.ลาว สานสัมพันธ์ฉันท์น้อวพี่ พัฒนา วทน.
รมว.วท. ลงนามความร่วมมือไทย-สปป.ลาว สานสัมพันธ์ฉันท์น้อวพี่ พัฒนา วทน.
3 กุมภาพันธ์ 2560 ณ ห้องประชุม โรงแรม Le Meridien เชียงราย / ดร.อรรชกา สีบุญเรือง รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี พร้อมด้วยคณะผู้บริหาร เข้าร่วมในการประชุมคณะกรรมการร่วมด้านวิทยาศาสตร์ เทคโนโลยีและนวัตกรรม ไทย - สปป.ลาว ครั้งที่ 2 ร่วมกับ บัณฑิตศาสตราจารย์ บ่อเวียงคำ วงดาลา รัฐมนตรีว่าการกระทรวงวิทยาศาสตร์และเทคโนโลยี สาธารณรัฐประชาธิปไตยประชาชนลาว พร้อมด้วยคณะผู้บริหาร ในการหารือและพัฒนางานด้าน วทน. พร้อมลงนามความร่วมมือร่วมกัน
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า ที่ผ่านมา ไทยและ สปป.ลาว มีความสัมพันธ์ฉันท์มิตรและมีการประชุมหารือกันอย่างสม่ำเสมอ ตั้งแต่ยังไม่มีการจัดทำ MOU ร่วมกันและเมื่อได้มีการลงนาม MOU ด้านวิทยาศาสตร์ เทคโนโลยีและนวัตกรรมร่วมมือกันแล้ว เมื่อวันที่ 26 พฤศจิกายน 2557 ณ นครหลวงเวียงจันทร์ ก็ยิ่งทำให้ทั้งสองฝ่ายมีความสัมพันธ์และมีการดำเนินร่วมมือกันอย่างใกล้ชิดในฐานะหุ้นส่วนความร่วมมือด้านวิทยาศาสตร์ เทคโนโลยีและนวัตกรรมมากยิ่งขึ้น
จากการประชุมในช่วง 2 วันที่ผ่านมา รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยีได้เป็นประธานและ ได้มีการหารือใน  6 สาขา คือ  1.การสร้างความตระหนัก 2. มาตรวิทยาและการมาตรฐาน 3.การเกษตรและความหลากหลายทางชีวภาพ 4.พลังงาน  5.อิเล็กทรอนิกส์และคอมพิวเตอร์ และ 6.วิทยาศาสตร์และเทคโนโลยีเพื่อการจัดการน้ำ เทคโนโลยีอวกาศและภูมิสารสนเทศ ซึ่งบางสาขา อาทิ พลังงาน อิเล็กทรอนิกส์และคอมพิวเตอร์ ก็เป็นสาขาสำคัญที่สอดคล้องกับนโยบายการพัฒนาประเทศไทยในปัจจุบัน หรือ Thailand 4.0 ซึ่งมีแนวทางที่จะนำวิทยาศาสตร์และเทคโนโลยีระดับสูงมาพัฒนาประเทศอย่างเข้มข้น
ดร.อรรชการ สีบุญเรือง กล่าวต่อไปว่า นอกจากการประชุมหารือความก้าวหน้าและแผนงานการดำเนินงานใน 6 สาขาแล้ว ที่ประชุมยังได้หารือข้อริเริ่มใหม่ๆและเห็นชอบกับข้อเสนอโครงการใหม่ 3 โครงการที่เสนอโดยฝ่ายไทย คือ 1.โครงการความร่วมมือด้านนโยบายวิทยาศาตร์ เทคโนโลยีและนวัตกรรม เพื่อสร้างเครือข่ายผู้กำหนดนโยบายและนักวิจัยนโยบาย วทน. ระหว่างทั้งสองประเทศและสร้างกลไกในการปรึกษาหารือและแลกเปลี่ยนประสบการณ์ การพัฒนาขับเคลื่อนและบริหารจัดการร่วมกัน
2.โครงการ Health Partnership Program Emerging and Re-emerging Infectious Diseases หรือโรคติดต่อเชื้ออุบัติใหม่/อุบัติซ้ำ เช่น ไข้หวัดใหญ่-ไข้หวัดนก,โรคติดเชื้อดื้อยาต้านจุลชีพ และ เรื่อง Food safety ซึ่งเป็นปัญหาร่วมของทั้งสองฝ่าย
3.โครงการความร่วมมือด้านวิทยาศาสตร์ เทคโนโลยีและนวัตกรรม ไทย-สปป.ลาวเพื่อการพัฒนาชุมชน หรือ “Science Smart Vilage” ซึ่งเป็นการสร้าง Smart Village โดยนำวิทยาศาสตร์ เทคโนโลยีและนวัตกรรม ไปพัฒนาชุมชนแบบครบวงจร ซึ่งจะช่วยยกระดับคุณภาพชีวิตและเศรษฐกิจในชุมชน ซึ่งโครงการนี้เกี่ยวข้องกับหลากหลายหน่วยงาน
สำหรับการประชุมดังกล่าว มีวัตถุประสงค์เพื่อแปรรูปองค์ความรู้ทางด้านวิทยาศาสตร์ เทคโนโลยีและนวัตกรรมสู่รูปแบบการดำเนินกิจกรรมที่จะนำไปสู่การยกระดับคุณภาพชีวิตและเศรษฐกิจในชุมชน ได้แก่ การพัฒนาทักษะบุคลากร การสงเสริมงานวิจัยและพัฒนาต่างๆ การนำ วทน. มาใช้ในการพัฒนาชุมชน และจะมุ่งเน้นสาขาเป้าหมาย ได้แก่ พลังงาน เกษตร ความหลากหลายทางชีวภาพ การบริหารจัดการน้ำ เป็นต้น
ข้อมูลโดย : สำนักความร่วมมือระหว่างประเทศและวิเทศสัมพันธ์
ข่าว : นายปวีณ ควรแย้ม
ภาพและวีดีโอ : นางสาวพจนพร แสงสว่าง และ นายไววิทย์ ยอดประสิทธิ์
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 - 3732  โทรสาร 02 333 3834
E-Mail : pr@most.go.th  Facebook : sciencethailand

ที่มา : http://www.thaigov.go.th/news/contents/details/1732
