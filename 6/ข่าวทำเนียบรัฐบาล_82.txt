รัฐบาลไทย-ข่าวทำเนียบรัฐบาล-นายกรัฐมนตรี มีแนวคิดปฏิรูประบบการทำงานของตำรวจ

วันพุธที่ 1 กุมภาพันธ์ 2560
นายกรัฐมนตรี มีแนวคิดปฏิรูประบบการทำงานของตำรวจ
นายกรัฐมนตรี มีแนวคิดปฏิรูประบบการทำงานของตำรวจ เพื่อให้เกิดประสิทธิผลและเกิดความเข้าใจในสังคม แนะการสร้างไว้เนื้อเชื่อใจระหว่างตำรวจและประชาชน เป็นหนทางที่ดีที่สุด ในการปฏิรูปสำนักงานตำรวจแห่งชาติ
วันนี้ (30 มกราคม 2560) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอกประยุทธ์ จันทร์โอชา นายกรัฐมนตรี ให้สัมภาษณ์สื่อมวลชนภายหลังการประชุมคณะรัฐมนตรี เกี่ยวกับแนวทางการปฏิรูปข้าราชการตำรวจว่า ควรมีการปฏิรูปด้วยการแก้ไขปัญหาที่สังคมให้ความสนใจ อาทิ ปัญหาการซื้อขายตำแหน่ง ระบบการอุปถัมภ์ รวมไปถึงการรับสินบน เป็นต้น ทั้งนี้เพื่อทำให้เกิดการไว้เนื้อเชื่อใจระหว่างเจ้าหน้าที่รัฐกับประชาชน อย่างไรก็ตาม ประชาชนก็ต้องเข้าใจด้วยว่าทุกหน่วยงาน จะมีบุคลากรทั้งที่เป็นคนดี และเป็นคนไม่ดี อยู่รวมกัน ซึ่งจะต้องแก้ปัญหาโดยการสร้างกลไก หรือโครงสร้างภายใน เพื่อยกระดับให้มีจำนวนคนดีมากกว่าคนไม่ดี แต่ทั้งนี้ก็จะมีการหารือกับฝ่ายความมั่นคง เพื่อให้เกิดการบูรณาการอย่างมีประสิทธิผล
--- -- -- -- -- -- -- -- -- -- -- -- -- -- -
กลุ่มประชาสัมพันธ์และเผยแพร่
สำนักโฆษก

ที่มา : http://www.thaigov.go.th/news/contents/details/1647
