รัฐบาลไทย-ข่าวทำเนียบรัฐบาล-ที่ประชุมฯ ก.ก.ถ. รับทราบการเตรียมเสนอผลงานเพื่อขอรับรางวัล UNPSA ประจำปี 2016/2017

วันพฤหัสบดีที่ 2 กุมภาพันธ์ 2560
ที่ประชุมฯ ก.ก.ถ. รับทราบการเตรียมเสนอผลงานเพื่อขอรับรางวัล UNPSA ประจำปี 2016/2017
ที่ประชุมฯ ก.ก.ถ. รับทราบการเตรียมเสนอผลงานเพื่อขอรับรางวัล UNPSA ประจำปี 2016/2017
วันนี้ (2 กุมภาพันธ์ 2560) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการประชุมคณะกรรมการการกระจายอำนาจให้แก่องค์กรปกครองส่วนท้องถิ่น (ก.ก.ค.) ครั้งที่ 1/2560  ซึ่งผลการประชุมฯ สรุปสาระสำคัญดังนี้
ที่ประชุมฯ รับทราบ รายงานผลการประชุมเชิงปฏิบัติการเพื่อเตรียมความพร้อมขององค์กรปกครองส่วนท้องถิ่น ในการเสนอผลงานเพื่อสมัครขอรับรางวัล United Nations Public Service Awards (UNPSA) ประจำปี 2016/2017 ครั้งที่ 1 - 2 โดยสำนักงานคณะกรรมการการกระจายอำนาจให้แก่องค์กรปกครองส่วนท้องถิ่น (สกถ.) ได้ดำเนินการจัดประชุมเชิงปฏิบัติการเพื่อเตรียมความพร้อมขององค์กรปกครองส่วนท้องถิ่นในการเสนอผลงานเพื่อสมัครขอรับรางวัล UNPSA ประจำปี 2016/2017 ไปแล้ว 2 ครั้ง จากการประชุมดังกล่าว เป็นผลให้บุคลากรของ องค์กรปกครองส่วนท้องถิ่น (อปท.) นำร่อง ได้รับความรู้ ความเข้าใจเกี่ยวกับหลักเกณฑ์และแนวทางการนำเสนอผลงาน และสามารถจัดทำร่างผลงานฉบับภาษาไทยตามกรอบการเสนอผลงานของ UNPSA และนำผลงานมาเสนอในการประชุมครั้งที่ 2 อปท. ได้นำร่องเสนอผลงานเข้าร่วมประชุมครั้งที่ 2 จำนวน 10 แห่ง ประกอบด้วย เทศบาลตำบลเกาะคา เทศบาลตำบลเขาพระงาม เทศบาลตำบลป่าเซา เทศบาลตำบลลวงเหนือ เทศบาลเมืองป่าไผ่ เทศบาลเมืองพนัสนิคม อบต.ดอนแก้ว อบต.ถ้ำสิงห์ อบต.หัวง้ม และ อบจ.ภูเก็ต ซึ่งแต่ละผลงานของ อปท. จะได้รับการวิเคราะห์ วิจารณ์ ทบทวน และให้คำแนะนำเทคนิค กลยุทธ์ เพื่อนำไปสู่การปรับปรุง แก้ไข เพื่อให้สามารถจัดทำผลงานได้อย่างเป็นระบบและส่งให้ สกถ. พิจารณาภายในเดือนตุลาคม 2559 ต่อไป
นอกจากนี้ ที่ประชุมฯ มีมติเห็นชอบในหลักการจัดสรรงบประมาณเพื่อดำเนินการโครงการภายใต้แผนปฏิบัติการเพื่อการจัดการคุณภาพสิ่งแวดล้อมระดับจังหวัด ประจำปีงบประมาณ พ.ศ. 2561 ให้แก่ สำนักงานนโยบายและแผนทรัพยากรธรรมชาติและสิ่งแวดล้อม (สผ.) เพื่อดำเนินโครงการภายใต้แผนปฏิบัติการเพื่อการจัดการคุณภาพสิ่งแวดล้อมในระดับจังหวัดตามที่ สผ. เสนอ โดยให้สำนักงบประมาณรับพิจารณาดำเนินการต่อไป
-------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1668
