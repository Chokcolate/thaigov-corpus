รัฐบาลไทย-ข่าวทำเนียบรัฐบาล-กระทรวงวิทย์ฯ ร่วมกับสำนักเลขาธิการ นรม. แถลงความพร้อมจัดงาน “ตลาดนัดวิถีวิทย์ 2560” 9 - 29 ม.ค. 60 ณ ตลาดคลองผดุงฯ ข้างทำเนียบรัฐบาล

วันพฤหัสบดีที่ 5 มกราคม 2560
กระทรวงวิทย์ฯ ร่วมกับสำนักเลขาธิการ นรม. แถลงความพร้อมจัดงาน “ตลาดนัดวิถีวิทย์ 2560” 9 - 29 ม.ค. 60 ณ ตลาดคลองผดุงฯ ข้างทำเนียบรัฐบาล
กระทรวงวิทย์ฯ ร่วมกับสำนักเลขาธิการ นรม. แถลงความพร้อมจัดงาน “ตลาดนัดวิถีวิทย์ 2560” 9 - 29 ม.ค. 60 ณ ตลาดคลองผดุงฯ ข้างทำเนียบรัฐบาล
วันนี้ (5 มกราคม 2560) เวลา 10.00 น. ณ ตึกนารีสโมสร ทำเนียบรัฐบาล  นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง และรองศาสตราจารย์สรนิต ศิลธรรม ปลัดกระทรวงวิทยาศาสตร์และเทคโนโลยี ร่วมกันแถลงข่าวการจัดงาน “ตลาดนัดวิถีวิทย์ 2560” ณ ตลาดคลองผดุงกรุงเกษม ข้างทำเนียบรัฐบาล ระหว่างวันที่ 9 - 29 มกราคม 2560 เวลา 10.00 น. - 19.00 น. ทุกวันไม่เว้นวันหยุดราชการและวันนักขัตฤกษ์
โอกาสนี้ รองเลขาธิการนายกรัฐมนตรีฝ่ายการเมืองแถลงว่า ตามที่สำนักเลขาธิการนายกรัฐมนตรี ได้สนองนโยบายรัฐบาลเพื่อสร้างอาชีพ สร้างรายได้ และความมั่นคงให้แก่พี่น้องประชาชน โดยจัดดำเนินงานโครงการตลาดนัดคลองผดุงกรุงเกษม ข้างทำเนียบรัฐบาล ตั้งแต่ปี พ.ศ. 2558 และกำลังก้าวสู่ปีที่ 3 ในปี พ.ศ. 2560 นี้ ซึ่งผลการดำเนินงานที่ผ่านมา รัฐบาลได้รับความร่วมมือจากหน่วยงานภาครัฐ รัฐวิสาหกิจ และเอกชนต่าง ๆ หมุนเวียนเป็นเจ้าภาพจัดงานอย่างต่อเนื่อง และผลการดำเนินงานที่ผ่านมาประสบความสำเร็จอย่างดียิ่ง
จากนั้น ปลัดกระทรวงวิทยาศาสตร์ฯ แถลงเพิ่มเติมว่า กระทรวงวิทยาศาสตร์และเทคโนโลยี (วท.) รู้สึกยินดีที่ได้รับมอบหมายให้เป็นหน่วยงานหลักในการจัดงานเป็นครั้งที่สอง ต้อนรับเทศกาลปีใหม่ กำหนดจัดงาน “ตลาดนัดวิถีวิทย์ 2560” วันที่ 9 - 29 มกราคม 2560 รวม 21 วัน โดยมีวัตถุประสงค์เพื่อเผยแพร่ผลงานด้านวิทยาศาสตร์ เทคโนโลยี และนวัตกรรม ของหน่วยงานในสังกัดกระทรวงวิทยาศาสตร์ฯ และหน่วยงานเครือข่าย ซึ่งมุ่งเน้นการคัดสรรผลงานผลิตภัณฑ์ที่เหมาะสมมาบริการจำหน่ายเพื่อช่วยเหลือชุมชน วิสาหกิจชุมชน รวมถึงผู้ประกอบการ ในการสร้างรายได้ กระจายสินค้า และบริการให้แก่ประชาชน สอดคล้องตามนโยบายของรัฐบาลที่จะสร้างอาชีพและสร้างรายได้แก่พี่น้องประชาชนคนไทย โดยได้ใช้พื้นที่ตลอดแนวคลองผดุงกรุงเกษมกว่า 2,000 ตารางเมตรทั้งภายในและภายนอกเต้นท์และมีบูธแสดงจำหน่ายสินค้าและผลิตภัณฑ์กว่า 250 ผลิตภัณฑ์ จากทั่วทุกภูมิภาค ที่ผ่านการสนับสนุนองค์ความรู้จากหน่วยงานภายใต้กระทรวงวิทยาศาสตร์ฯ และหน่วยงานเครือข่าย โดยแบ่งพื้นที่เป็นโซน เช่น อาหารปรุงสุก สมุนไพรสุขภาพ ตลาดนัดชุมชน หมู่บ้านวิทย์เศรษฐกิจพอเพียง กิจกรรมการเรียนรู้สำหรับเด็กและเยาวชน เครื่องจักรอุปกรณ์การเกษตรฝีมือคนไทยที่ได้รับการสนับสนุนการวิจัยพัฒนาจากกระทรวงวิทยาศาสตร์ฯ และตามนโยบายของนายกรัฐมนตรี ซึ่งมีผลงานเด่น ๆ (HILIGHT) เช่น เรือดูดตะกอนอเนกประสงค์ เครื่องอัดเม็ดเชื้อเพลิงชีวมวล กังหันน้ำพลังงานแสงอาทิตย์ เครื่องแกะเมล็ดข้าวโพด เครื่องรับขวดพลาสติกอัตโนมัติ นวัตกรรมเรื่องอบปลาแดดเดียว ผลิตภัณฑ์ข้าวเกรียบแผ่น ผลิตภัณฑ์สบู่ธรรมชาติ RICH สบู่ธรรมชาติและอื่น ๆ อีกมากมาย
ตอนท้ายของการแถลงข่าว ปลัดกระทรวงวิทยาศาสตร์ฯ ได้กล่าวเพิ่มเติมอีกว่า งานนี้ได้สนับสนุนนโยบายรัฐบาล โดยจัดให้มีการฝึกอบรมอาชีพถ่ายทอดเทคโนโลยีเพื่อสร้างอาชีพ ซึ่งจัดฟรีทุกวันรวม 20 หลักสูตร การโชว์แนวคิดสินค้าผลิตภัณฑ์โดยเจ้าของผลงาน สนุกกับการแสดง Science Show การจำหน่ายสินค้าของกลุ่มแม่บ้านเหล่าทัพ สินค้าจากร้านประชารัฐ พร้อมกิจกรรมการโปรโมชั่นสินค้าราคาประหยัด (นาทีทอง) โดยจะมีพิธีเปิดงานอย่างเป็นทางการ ในวันที่ 10 มกราคม 2560 จึงใคร่เชิญชวนพี่น้องประชาชนมาเที่ยวงาน “ตลาดนัดวิถีวิทย์ 2560” ณ ตลาดคลองผดุงกรุงเกษม ข้างทำเนียบรัฐบาล มาร่วมเป็นส่วนหนึ่งในการจับจ่ายใช้สอย กระจายรายได้ชื้อสินค้าคุณภาพมาตรฐานจากฝีมือคนไทย และเพื่อร่วมเป็นกำลังใจแก่พี่น้องชุมชนวิสาหกิจ และผู้ประกอบการคนไทยด้วยกัน เพื่อสร้างความเข้มแข็ง และมั่นคงให้แก่สังคมเศรษฐกิจของไทย ต่อไป
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1212
