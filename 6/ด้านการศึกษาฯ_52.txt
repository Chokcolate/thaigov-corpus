รัฐบาลไทย-ข่าวทำเนียบรัฐบาล-การประชุมคณะกรรมการส่งเสริม สนับสนุน และประสานความร่วมมือการศึกษานอกระบบและการศึกษาตามอัธยาศัย ครั้งที่ 1/2560

วันพฤหัสบดีที่ 2 กุมภาพันธ์ 2560
การประชุมคณะกรรมการส่งเสริม สนับสนุน และประสานความร่วมมือการศึกษานอกระบบและการศึกษาตามอัธยาศัย ครั้งที่ 1/2560
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการส่งเสริม สนับสนุน และประสานความร่วมมือการศึกษานอกระบบและการศึกษาตามอัธยาศัย ครั้งที่ 1/2560
เมื่อวันพุธที่ 1 กุมภาพันธ์ 2560 ณ ห้องประชุม ชั้น 6 สำนักงาน กศน.
• เห็นชอบ (ร่าง) ยุทธศาสตร์และจุดเน้นการดำเนินงาน สำนักงาน กศน. ปี 2560
รมว.ศึกษาธิการ กล่าวว่า ที่ประชุมได้ให้ความเห็นชอบในหลักการ (ร่าง) ยุทธศาสตร์สำนักงาน กศน. ปีงบประมาณ พ.ศ. 2560 ภายใต้วิสัยทัศน์ “กศน.ร่วมสร้างสังคมแห่งการเรียนรู้ตลอดชีวิต เพื่อโอกาสและคุณภาพทางการศึกษาของประชาชนทุกช่วงวัย” โดยมีพันธกิจในการจัดและส่งเสริมการศึกษานอกระบบและการศึกษาตามอัธยาศัยที่มีคุณภาพ ส่งเสริมการมีส่วนร่วมของภาคีเครือข่าย การใช้เทคโนโลยีทางการศึกษาให้เกิดประสิทธิภาพ พัฒนาระบบการวัดและประเมินผล พัฒนาบุคลากร อันจะนำไปสู่เป้าประสงค์ที่ทำให้ผู้ด้อย พลาด และขาดโอกาสได้รับการศึกษาตามความต้องการ ประชาชนได้เรียนรู้เพื่อพัฒนาคุณภาพชีวิต ตลอดจนทุกภาคมีส่วนร่วมจัดและสนับสนุนการจัดการศึกษามากขึ้น
นอกจากนี้ ได้เห็นชอบจุดเน้นการดำเนินงานของสำนักงาน กศน. ซึ่งสอดคล้องกับยุทธศาสตร์กระทรวงศึกษาธิการ ไม่ว่าจะเป็นการพัฒนาหลักสูตร กระบวนการเรียนการสอน การวัดและประเมินผล, การผลิต พัฒนาครู อาจารย์ และบุคลากรทางการศึกษา, การผลิตและพัฒนากำลังคน รวมทั้งงานวิจัยเพื่อพัฒนาประเทศ, การขยายโอกาสการเข้าถึงบริการการศึกษา, การพัฒนาระบบเทคโนโลยีดิจิทัลเพื่อการศึกษา และพัฒนาระบบบริหารจัดการส่งเสริมให้ทุกภาคส่วนมีส่วนร่วมในการจัดการศึกษา
ทั้งนี้ มอบให้ฝ่ายเลขานุการรับข้อเสนอแนะของที่ประชุมไปปรับปรุงในรายละเอียด เพื่อให้ยุทธศาสตร์มีความสมบูรณ์มากขึ้น เช่น หลักสูตร กศน.ต้องมีความยืดหยุ่นและอ่อนตัวตามบริบทและความต้องการของชุมชน, การเร่งค้นหาคนเก่ง ๆ คนที่มีความชำนาญในด้านต่าง ๆ มาช่วยจัดหลักสูตรและจัดการเรียนรู้, การนำเทคโนโลยีดิจิทัลและเครื่องมือที่ทันสมัยมาใช้ให้เกิดประโยชน์สูงสุด, ร่วมมือกับภาคเอกชนเพื่อนำหลักสูตรดี ๆ ที่มีอยู่แล้วมาปรับใช้ เป็นต้น
• เห็นชอบระบบประกันคุณภาพการศึกษานอกระบบและการศึกษาตามอัธยาศัย
ที่ประชุมให้ความเห็นชอบในหลักการ ระบบประกันคุณภาพการศึกษานอกระบบและการศึกษาตามอัธยาศัย ตามที่สำนักงาน กศน.เสนอ ซึ่งสอดคล้องกับบริบทของการจัดการศึกษาแต่ละประเภท และเพื่อเป็นการลดภาระด้านเอกสาร โดยมีมาตรฐาน 3 ด้าน ได้แก่ มาตรฐานคุณภาพผู้เรียน ผู้รับบริการ, มาตรฐานการจัดการศึกษาและการให้บริการ และมาตรฐานประสิทธิภาพการบริหารจัดการการศึกษา ตลอดจนมีเกณฑ์การประเมิน 2 ส่วน คือ การประเมินมาตรฐานที่เป็นกระบวนการ และการประเมินมาตรฐานที่เป็นผลลัพธ์
ที่ประชุมได้แสดงความคิดเห็นในประเด็นนี้อย่างกว้างขวาง โดยส่วนใหญ่เน้นให้ปรับระบบประกันคุณภาพของสำนักงาน กศน. ให้สอดคล้องกับระบบประกันคุณภาพรูปแบบใหม่ของประเทศ ซึ่งขณะนี้อยู่ระหว่างดำเนินการ รวมทั้งให้มีการสื่อสารสร้างความเข้าใจเกี่ยวกับการประกันคุณภาพว่าเป็นให้การบริการวิชาการมากกว่าเป็นเรื่องของเอกสาร ซึ่งจะส่งผลให้ผู้รับการประเมินมีความสุขและจูงใจให้เกิดการพัฒนามากขึ้น

ที่มา : http://www.thaigov.go.th/news/contents/details/1661
