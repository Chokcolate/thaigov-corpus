รัฐบาลไทย-ข่าวทำเนียบรัฐบาล-รมต.นร. ออมสินฯ เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชน

วันพฤหัสบดีที่ 12 มกราคม 2560
รมต.นร. ออมสินฯ เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชน
นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชนจำนวน 7 คณะ
วันนี้ (11 มกราคม 2560) เวลา 16.30 น. ณ ห้องรับรอง 1 ตึกบัญชาการ 1 ทำเนียบรัฐบาล        นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชนจำนวน 8 คณะ
โอกาสนี้ รัฐมนตรีประจำสำนักนายกรัฐมนตรีในฐานะผู้แทนรัฐบาลได้รับมอบเงินช่วยเหลือผู้ประสบอุทกภัยภาคใต้จากคณะต่าง ๆ ดังกล่าว พร้อมได้กล่าวขอบคุณว่า ทางรัฐบาลรับทราบถึงสถานการณ์น้ำท่วมในขณะนี้ซึ่งถือเป็นปัญหาใหญ่ของประเทศ พลเอกประยุทธ์ จันทร์โอชา นายกรัฐมนตรี ได้ย้ำให้ทุกภาคส่วนที่เกี่ยวข้องให้ความช่วยเหลือประชาชนอย่างเร่งด่วน ทั้งนี้ รัฐบาลพร้อมสนับสนุนงบประมาณและเจ้าหน้าที่ทุกหน่วยดำเนินการช่วยเหลือประชาชนผู้ประสบอุทกภัยอย่างทั่วถึง
อย่างไรก็ตาม ขณะนี้ในส่วนผลกระทบจากเหตุอุทกภัยใน 10 จังหวัด 111 อำเภอ ประชาชนได้รับผลกระทบกว่า 1 ล้านคน มีผู้เสียชีวิตแล้ว 25 ราย ซึ่งรัฐบาลได้เยียวยาผู้ที่จะได้รับผลกระทบที่เสียชีวิตก่อน รายละ 5 หมื่นบาท แต่ในส่วนบ้านพักหรือที่อยู่อาศัยที่ได้รับความเสียหาย รัฐบาลมีมาตรการจะให้ความช่วยเหลือโดยเร่งด่วนภายหลังน้ำลดต่อไป
ทั้งนี้ รัฐบาลได้จัดตั้ง “ศูนย์ช่วยเหลือประชาชนประสบภัยน้ำท่วมภาคใต้” ขึ้น ณ สำนักงานปลัดสำนักนายกรัฐมนตรี ทำเนียบรัฐบาล เพื่อเป็นศูนย์กลางในการรวบรวมเงินบริจาคของพี่น้องประชาชนทั่วประเทศจัดส่งให้จังหวัดหรือหน่วยงานที่เกี่ยวข้อง เพื่อนำไปบรรเทาความเดือดร้อนให้กับประชาชนผู้ประสบอุทกภัยในพื้นที่จังหวัดภาคใต้ โดยประชาชนในทุกภาคส่วนที่ประสงค์จะช่วยเหลือประชาชนที่เดือดร้อนในครั้งนี้สามารถบริจาคเงินเข้ากองทุนช่วยเหลือผู้ประสบธารณภัย สำนักงานปลัดสำนักนายกรัฐมนตรีได้ โดยโอนเงินเข้าที่บัญชีธนาคารกรุงไทย จำกัด (มหาชน) สาขาทำเนียบรัฐบาล เลขที่บัญชี 067-0-06895-0 โดยผู้ที่ร่วมบริจาคเงินช่วยเหลือผู้ประสบอุทกภัยดังกล่าว สามารถนำใบเสร็จรับเงินการบริจาคฯ มาลดหย่อนภาษีได้ด้วย
อนึ่ง คณะบุคคลจากองค์กรภาครัฐและและภาคเอกชนที่มาบริจาคฯ ได้แก่
1. สภาขับเคลื่อนการปฏิรูปประเทศ โดยนายอลงกรณ์ พลบุตร และตัวแทนมอบเงินจำนวน                    1,000,000 บาท
2. คณะกรรมการการเลือกตั้ง มอบเงินจำนวน 100,000 บาท
3. คณะนักศึกษาหลักสูตร พตส.8  มอบเงินจำนวน 101,000 บาท
4. บริษัท ซีพี ฮอลล์ จำกัด มอบน้ำดื่ม 5,000 ขวด และไข่ไก่ 5,000 ฟอง
5. บริษัท แอดวานซ์ อินโฟร์ เซอร์วิส จำกัด (มหาชน) มอบเงิน 1,000,000 บาท พร้อมน้ำดื่ม                  6,000 ขวด
7. บริษัท อินทัช โอลดิ้งส์ จำกัด (มหาชน) มอบเงิน 1,000,000 บาท
8. บริษัท ซีอาร์ซี ไทวัสดุ จำกัด มอบส้วมกระดาษ 1,500 ชิ้น มูลค่า 118,500 บาท
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1309
