รัฐบาลไทย-ข่าวทำเนียบรัฐบาล-กระแส สตาร์ทอัพ ตื่นตัวเข้าสู่โลกดิจิทัลเทคโนโลยี SME Development Bank จัดสัมมนาให้ความรู้พร้อมเข้าถึงบริการทางการเงินครบวงจร

วันพุธที่ 1 กุมภาพันธ์ 2560
กระแส สตาร์ทอัพ ตื่นตัวเข้าสู่โลกดิจิทัลเทคโนโลยี SME Development Bank จัดสัมมนาให้ความรู้พร้อมเข้าถึงบริการทางการเงินครบวงจร
กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย เปิดงานสัมมนา “จุดประกายสร้างธุรกิจด้วย IoT”
ในวันนี้ (1 กุมภาพันธ์ 2560) นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.หรือ SME Development Bank) เปิดงานสัมมนา “จุดประกายสร้างธุรกิจด้วย IoT” ณ สำนักงานใหญ่ SME Bank Tower ติดสถานีรถไฟฟ้าอารีย์ โดยเป็นกิจกรรมที่ได้รับความสนใจจากกลุ่มสตาร์ทอัพและผู้ประกอบการเอสเอ็มอีตื่นตัวเข้าร่วมงานอย่างคับคั่ง จากเดิมการสัมนาครั้งนี้กำหนดผู้เข้าร่วมฟังประมาณ 40 คน เนื่องจากเป็นการสัมนาเชิงลึกให้ความรู้ต่อเนื่องจากการจัดสัมนาคอนเซ็บอินเตอร์เน็ต ออฟ ติงค์ (Internet of Things หรือ IOT) ที่จัดครั้งที่แล้ว แต่กระแสการตอบรับคนต้องการเข้าฟังเป็นจำนวนมากยอดจองสูงถึง 200 คน ส่งผลให้ธนาคารต้องขยายพื้นที่เพื่อรองรับผู้เข้าร่วมงาน อย่างไรก็ตามสำหรับคนที่ไม่สามารถมาร่วมฟังได้โดยตรง สามารถติดตามชมการถ่ายทอดสดงาน ผ่าน Facebook Live ของ Innovation Center และ Facebook SME Development Bank ได้ด้วยเช่นกัน
กรรมการผู้จัดการ ธพว.กล่าวว่าการจัดสัมนาครั้งนี้ธนาคารมุ่งหวังให้ผู้ประกอบการสามารถเชื่อมโยงองค์ความรู้ และเครื่องมือดิจิทัลเทคโนโลยี เพื่อให้เข้าถึงบริการทางการเงินสร้างธุรกิจเพื่อตอบสนองความต้องการของตลาด สอดรับกับการตลาดยุคใหม่ ที่เน้นขายของได้ในต้นทุนที่ต่ำ แต่สามารถปรับราคาขายให้สูงขึ้นภายใต้แนวคิดก้าวสู่ไทยแลนด์ 4.0 ที่ทำน้อยได้มาก ตอบโจทย์ให้ผู้ประกอบการเข้าถึงบริการครบวงจรภายใต้แนวความคิด เอสเอ็มอี ดี โซลูชั่น (SME D-Solution) เป็นศูนย์ให้บริการช่วยเหลือผู้ประกอบการให้ประสบความสำเร็จตามเป้าหมาย ทั้งเป็นศูนย์บ่มเพาะ การเติมองค์ความรู้พัฒนาประสิทธิภาพการผลิตและการนำเครื่องมือดิจิตอลมาใช้ประโยชน์เพิ่มรายได้กิจการต่อไป และเข้าถึงบริการทางการเงินและร่วมลงทุนจากธนาคารด้วย
สำหรับงานสัมมนา“จุดประกายสร้างธุรกิจด้วย IoT” ได้วิทยากรชั้นแนวหน้าที่ประสบความสำเร็จในธุรกิจดิจิทัลเทคโนโลยีร่วมสร้างแรงบันดาลใจสร้างสรรค์ผลงานนวัตกรรมสู่เชิงธุรกิจต่อไป นายธันยวัฒน์ จิตติพลังศรี ผู้ช่วยกรรมการผู้จัดการ บริษัท ซัยโจเดนกิ อินเตอร์เนชั่นแนล จำกัด ผู้มีส่วนร่วมในทีมวิจัย และพัฒนาสิ่งประดิษฐ์แรกในโลกและสิทธิบัตรอื่นๆอีกกว่า 30 สิทธิบัตร และพัฒนาเทคโนโลยีโดยร่วมกับสถาบันภาครัฐ และมหา วิทยาลัยหลายสถาบัน รวมถึงการพัฒนาสินค้าและเทคโนโลยีกับบริษัทชั้นนำในด้านผลิตภัณฑ์แอร์ซัยโจเดนกิ เครื่องปรับอากาศได้รับรางวัลที่เกี่ยวกับนวัตกรรมประหยัดพลังงานจากองค์กรทั้งในและต่างประเทศ รวมถึงเป็นแบรนด์แรกที่พัฒนาสู่การใช้งานกับแอปพลิเคชันที่สามารถทำงานร่วมกับสมาร์ทโฟนเพื่อความสะดวกสบายให้กับผู้ใช้ คุณเขมินทร์ คงจำเนียร Co-Founder Drivebot บริษัท ไดรฟ์บอท จำกัด กลุ่มนักธุรกิจคนรุ่นใหม่ หนึ่งในสตาร์ทอัพไทยที่สามารถระดมทุนกว่าล้านบาทภายใน 6 วัน เพื่อสร้างไดรฟ์บอท นวัตกรรมตรวจสภาพรถยนต์และจัดการข้อมูลเกี่ยวกับรถได้ง่ายๆผ่านแอพพลิเคชั่นบนสมาร์ทโฟน เพื่อแสดงข้อมูลสภาพส่วนต่าง ๆ ของรถช่วยประหยัดค่าซ่อมรถได้ถึง 10 เท่ารวมถึงนำเสนอเส้นทางที่มีประสิทธิภาพประหยัดน้ำมันมากที่สุดในการเดินทาง เป็นตัวอย่างของนักพัฒนาคนไทยที่นำแนวคิดที่เกิดจากกิจกรรมในชีวิตประจำวันสู่การผลิตที่ตอบโจทย์ความต้องการของผู้ใช้ได้อย่างลงตัว
ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5

ที่มา : http://www.thaigov.go.th/news/contents/details/1658
