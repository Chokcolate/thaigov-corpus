รัฐบาลไทย-ข่าวทำเนียบรัฐบาล-รัฐบาลเตรียมจัดงานสัปดาห์เผยแผ่พระพุทธศาสนา เนื่องในเทศกาลวันมาฆบูชา ประจำปี 2560

วันพฤหัสบดีที่ 2 กุมภาพันธ์ 2560
รัฐบาลเตรียมจัดงานสัปดาห์เผยแผ่พระพุทธศาสนา เนื่องในเทศกาลวันมาฆบูชา ประจำปี 2560
นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการอำนวยการจัดงานสัปดาห์เผยแผ่พระพุทธศาสนา เนื่องในเทศกาลวันมาฆบูชา ประจำปี 2560 ครั้งที่ 1/2560 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญ ดังนี้
วันนี้ (2 กุมภาพันธ์ 2560) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล   นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการอำนวยการจัดงานสัปดาห์เผยแผ่พระพุทธศาสนา เนื่องในเทศกาลวันมาฆบูชา ประจำปี 2560 ครั้งที่ 1/2560 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญ ดังนี้
ที่ประชุมรับทราบการจัดกิจกรรมงานสัปดาห์เผยแผ่พระพุทธศาสนา เนื่องในเทศกาลวันมาฆบูชา ประจำปี 2560 ของส่วนราชการ รัฐวิสาหกิจ องค์กรต่าง ๆ และภาคเอกชน ทั้งในส่วนกลาง ส่วนภูมิภาค และวัดไทยในต่างประเทศ
ส่วนกลาง จะจัดขึ้น ณ พุทธมณฑล จังหวัดนครปฐม โดยสำนักงานพระพุทธศาสนาแห่งชาติ ร่วมกับคณะสงฆ์ โดยเจ้าคณะใหญ่หนกลาง องค์กร มูลนิธิ มหาวิทยาลัย เขตพื้นที่การศึกษา และส่วนราชการ กำหนดจัดกิจกรรมระหว่างวันที่ 7-11 กุมภาพันธ์ 2560 โดยจะมีการปฏิบัติธรรมของพระสงฆ์และฆราวาส จำนวน 500 รูป/คน การประกวดกิจกรรมส่งเสริมศีลธรรมของนักเรียน กิจกรรมทางพระพุทธศาสนา พิธีมอบประกาศนียบัตรนักธรรมและธรรมศึกษา พิธีเจริญพระพุทธมนต์ เพื่อถวายเป็นพระราชกุศลแด่ พระบาทสมเด็จพระปรมินทรมหาภูมิพลอดุลยเดช และสมเด็จพระนางเจ้าฯ พระบรมราชินีนาถ พร้อมพระบรมวงศานุวงศ์ พิธีประทานรางวัล “เสาอโศกผู้นำศีลธรรม พิธีทำบุญตักบาตรพระสงฆ์ จำนวน 1,250 รูป พิธีบำเพ็ญพระราชกุศลเวียนเทียน การแสดงพระธรรมเทศนา พิธีวางศิลาฤกษ์อาคารปฏิบัติธรรม การจัดนิทรรศการวิชาการพระพุทธศาสนา
ณ วัดต่าง ๆ ในกรุงเทพมหานคร  ได้กำหนดจัดกิจกรรมต่าง ๆ เนื่องในเทศกาลวันมาฆบูชา ประกอบด้วย การปฏิบัติธรรม การแสดงพระธรรมเทศนา การทำบุญตักบาตร การประกอบพิธีเวียนเทียน
ณ สวนลุมพินี จะมีพิธีอัญเชิญพระบรมสารีริกธาตุสู่มณฑปบริเวณลานพระบรมราชานุสาวรีย์รัชกาลที่ 6 พิธีทำบุญตักบาตรพระสงฆ์ 99 รูป การเวียนเทียนรอบพระบรมสารีริกธาตุ การอภิปรายธรรม และปาฐกถาธรรมโดยคณะสงฆ์ การแสดงศิลปวัฒนธรรม
ส่วนภูมิภาค สำนักงานพระพุทธศาสนาจังหวัด สำนักงานวัฒนธรรมจังหวัด เป็นหน่วยงานหลักในการจัดกิจกรรมร่วมกับคณะสงฆ์ หน่วยงานภาครัฐและเอกชน องค์กรทางศาสนาต่าง ๆ ภายในจังหวัด ได้กำหนดจัดกิจรรม ณ สถานที่ราชการ วัดที่เป็นศูนย์กลางของจังหวัด และวัดทุกวัด กิจกรรม ประกอบด้วย การปฏิบัติธรรม การแสดงพระธรรมเทศนา การทำบุญตักบาตร การเจริญพระพุทธมนต์ และอื่น ๆ
พร้อมกันนี้ ที่ประชุมเห็นชอบการขอความร่วมมือคณะสงฆ์ หน่วยงานทั้งภาครัฐและเอกชนสนับสนุนการจัดงานกิจกรรมงานสัปดาห์เผยแผ่พระพุทธศาสนาฯ ทั้งในส่วนภูมิภาค และส่วนกลาง ณ พุทธมณฑล ให้เป็นไปด้วยความเรียบร้อย บรรลุตามวัตถุประสงค์ดังกล่าวข้างต้น
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1675
