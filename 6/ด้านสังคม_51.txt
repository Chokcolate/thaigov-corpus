รัฐบาลไทย-ข่าวทำเนียบรัฐบาล-สซ. ลงนาม MOU ร่วมกับ บ.แพน ราชเทวี กรุ๊ป ยกระดับเวชสำอางไทยสู่ตลาดสากล

วันจันทร์ที่ 6 กุมภาพันธ์ 2560
สซ. ลงนาม MOU ร่วมกับ บ.แพน ราชเทวี กรุ๊ป ยกระดับเวชสำอางไทยสู่ตลาดสากล
สซ. ลงนาม MOU ร่วมกับ บ.แพน ราชเทวี กรุ๊ป ยกระดับเวชสำอางไทยสู่ตลาดสากล
30 มกราคม 2560 / สถาบันวิจัยแสงซินโครตรอน (องค์การมหาชน) กระทรวงวิทยาศาสตร์และเทคโนโลยี ผนึกกำลัง บริษัท แพน ราชเทวี กรุ๊ป จำกัด (มหาชน) ลงนามบันทึกความเข้าใจความร่วมมือทางวิชาการด้านเทคโนโลยียาและเครื่องสำอาง เพื่อการวิจัยในเชิงลึกยกระดับนวัตกรรมเวชสำอางไทย เตรียมการแข่งขันในระดับสากล ผสานความร่วมมือระหว่างภาครัฐ และภาคเอกชนตามแนวทางการพัฒนาประเทศ 4.0 โดยมี ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เป็นประธาน ณ โรงแรมอวานี ริเวอร์ไซด์ กรุงเทพฯ
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า นโยบายกระทรวงวิทยาศาสตร์และเทคโนโลยี ยังคงยึดยุทธศาสตร์ชาติ 20 ปี ไทยแลนด์ 4.0 ที่เน้นในเรื่องการใช้ปัญญาและความรู้ รวมถึงนำนวัตกรรมงานวิจัยต่างๆ เข้าไปสร้างคุณค่าทางด้านเศรษฐกิจ เกษตรกรรม และการบริการ เชื่องโยงกับภาคอุตสาหกรรม โดยเน้นให้มีการบูรณาการระหว่างหน่วยงาน เพื่อให้การดำเนินงานได้ผลมากยิ่งขึ้น
ดร.อรรชกา กล่าวต่ออีกว่า เป็นสิ่งที่น่ายินดียิ่งที่องค์กรภาครัฐ ผนึกกำลังกับองค์กรภาคเอกชน ที่เดินหน้านำเทคโนโลยีแสงขั้นสูงของประเทศ สู่การพัฒนายกระดับผลิตภัณฑ์เวชสำอางและเครื่องสำอางไทย ให้มีคุณภาพทัดเทียมในตลาดโลก ซึ่งสามารถสะท้อนให้เห็นถึงความเข้มแข็งทางวิทยาศาสตร์และเทคโนโลยีของชาติได้เป็นอย่างดี
ด้าน ศาสตราจารย์ นาวาอากาศโท ดร.สราวุฒิ สุจิตจร ผู้อำนวยการสถาบันวิจัยแสงซินโครตรอน กล่าวเพิ่มเติมว่า ตลอดระยะเวลาหลายปีที่ผ่านมาเทคโนโลยีแสงซินโครตรอนถูกนำไปใช้ในการศึกษาวิจัยหลากหลายสาขา ซึ่งการลงนามความร่วมมือในครั้งนี้ ถือเป็นกล่าวสำคัญแห่งการบุกเบิกวงการเวชสำอางของไทย ผ่านการวิจัยและพัฒนาโดยแสงซินโครตรอนและเทคโนโลยีที่เกี่ยวข้อง ตลอดจนความร่วมมือด้านการฝึกอบรม แลกเปลี่ยนความรู้ทั้งทางวิทยาศาสตร์ และการบริหารจัดการองค์กรที่จะพัฒนาวงการเวชสำอางของไทยสู่ระดับสากล
ทั้งนี้ การลงนามความร่วมมือโดยผู้บริหารทั้งสองฝ่าย โดย รศ.ดร.นายแพทย์พิชิต สุวรรณประกร ประธานกรรมการบริษัท แพน ราชเทวี กรุ๊ป จำกัด (มหาชน) และ รศ.ดร.วีระพงษ์ แพสุวรรณ ประธานกรรมการบริหารสถาบันวิจัยแสงซินโครตรอน (องค์การมหาชน) พร้อมแลกของที่ระลึกและบันทึกภาพร่วมกัน
ข่าวโดย : นางสาวศิริวรรณ หมินหมัน
ภาพโดยและวีดิโอ : นางสาวศิริลักษณ์ สิกขะบูรณะ, นายสุเมธ บุญเอื้อ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1723
