รัฐบาลไทย-ข่าวทำเนียบรัฐบาล-“พล.อ.ฉัตรชัย” สั่งทุกหน่วยเร่งช่วยเหลือพื้นที่น้ำท่วมภาคใต้

วันพฤหัสบดีที่ 5 มกราคม 2560
“พล.อ.ฉัตรชัย” สั่งทุกหน่วยเร่งช่วยเหลือพื้นที่น้ำท่วมภาคใต้
“พล.อ.ฉัตรชัย” สั่งทุกหน่วยเร่งช่วยเหลือพื้นที่น้ำท่วมภาคใต้ กรมชลฯ เร่งแผนระบายน้ำ 3 จังหวัดที่ยังท่วมหนัก ด้านกรมปศุสัตว์นำถุงยังชีพสำหรับสัตว์พร้อมเสบียงสัตว์ช่วยเหลือ
พล.อ.ฉัตรชัย  สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า ได้สั่งการให้ทุกหน่วยในกระทรวงเกษตรฯ เร่งลงพื้นที่ให้การช่วยเหลือประชาชนอย่างเต็มที่ โดยเฉพาะการลดผลกระทบกับพื้นที่การเกษตร ซึ่งจากรายงานสถานการณ์น้ำท่วมในพื้นที่ภาคใต้ เนื่องจากฝนตกหนักในช่วงวันที่ 30 ธ.ค. 59 - 4 ม.ค. 60โดยล่าสุดขณะนี้มี 6 จังหวัดที่ได้รับผลกระทบ คือ ตรัง นครศรีธรรมราช พัทลุง นราธิวาส ปัตตานี และ ยะลาซึ่งปริมาณฝนสะสมสูงสุดในช่วงที่ผ่านมาวันที่ 30 ธ.ค. 59 - 3 ม.ค. 60 ในแต่ละจังหวัด พบว่าจ.นราธิวาส ฝนสะสมสูงสุด 455มม.จ.ยะลา ฝนสะสมสูงสุด 290มม.จ.ปัตตานี ฝนสะสมสูงสุด 239มม.จ.นครศรีธรรมราช ฝนสะสมสูงสุด 194มม.
อย่างไรก็ตาม จังหวัดที่ได้รับผลกระทบไม่มากนักได้แก่ จ.ตรัง ยะลา และ ปัตตานีคาดว่าจะกลับเข้าสู่สภาวะปกติ ใน 1 - 2 วัน ขณะที่จังหวัดที่ได้รับกระทบมาก ได้แก่ จ.นราธิวาส นครศรีธรรมราช และ พัทลุง กรมชลประทานได้เข้าไปดำเนินการให้การช่วยเหลือเพื่อเร่งระบายน้ำออกจากพื้นที่อย่างเร่งด่วนแล้ว ประกอบด้วย เครื่องสูบน้ำ รวม 46 เครื่องเครื่องผลักดันน้ำ รวม 8 เครื่องสถานีสูบน้ำด้วยไฟฟ้า รวม 4 สถานี
ด้านนายสัตวแพทย์อภัย สุทธิสังข์ อธิบดีกรมปศุสัตว์ กล่าวเพิ่มเติมว่า สำนักงานปศุสัตว์เขต 9ได้รายงานผลการช่วยเหลือเกษตรกรภาคปศุสัตว์ที่ได้รับผลกระทบจากน้ำท่วมในพื้นที่ 3 จังหวัดภาคใต้ ได้แก่ สงขลา สตูล นราธิวาส หลังจากเกิดภาวะน้ำท่วม ทั้งเครื่องเวชภัณฑ์ที่ใช้ในการรักษาสัตว์ ไปแจกจ่ายให้แก่เกษตรกรที่ได้รับความเดือดร้อนจากน้ำท่วม และสัตว์เลี้ยงขาดแคลนหญ้า โดยสัตว์เลี้ยงของเกษตรกรได้รับผลกระทบอย่างหนัก ประกอบด้วย โค กระบือ จำนวน 7,490 ตัวแพะ แกะ จำนวน 5,125 ตัว และสัตว์ปีก จำนวน 59,677 ตัว รวมทั้งสิ้น 39,263 ตัว เนื่องจากพื้นที่ทุ่งหญ้าถูกน้ำท่วมขังขาดแคลนหญ้า รวมทั้งสภาพอากาศที่มีฝนตกตลอดเวลา ซึ่งจากรายงานการประเมินความเสียหายเบื้องต้นในพื้นที่ 3 จังหวัดเกษตรกรที่ได้รับผลกระทบจำนวน 3,168 ราย ในเบื้องต้นได้ช่วยเหลือหญ้าแห้ง จำนวน 1,222 ฟ่อน (24,435 ก.ก.) หญ้าสด จำนวน 108,100 ก.ก.
“ขณะนี้ทางกรมปศุสัตว์กำลังเร่งสำรวจ และให้ความช่วยเหลือแก่เกษตรกรที่ประสบปัญหาน้ำท่วม โดยสั่งการให้อพยพสัตว์ไปยังพื้นที่สูง โดยประสานสำนักงานปศุสัตว์จังหวัด ในพื้นที่ให้ ติดตาม ดูแล และให้ความช่วยเหลืออย่างใกล้ชิด นอกจากนี้ทางกรมปศุสัตว์ ยังได้ออกหน่วยเคลื่อนที่เพื่อให้คำปรึกษาแก่เกษตรกรในการป้องกันและรักษาสัตว์เลี้ยงที่เจ็บป่วยในช่วงน้ำท่วมอย่างต่อเนื่องจนกว่าสถานการณ์จะเป็นปกติ และเมื่อสถานการณ์คลี่คลายจะมอบหมายให้แต่ละจังหวัดสำรวจความเสียหายในส่วนของสัตว์เลี้ยงเพื่อเร่งให้การช่วยเหลือเพิ่มเติมต่อไป”อธิบดีกรมปศุสัตว์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1195
