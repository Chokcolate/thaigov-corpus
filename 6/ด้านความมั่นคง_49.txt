รัฐบาลไทย-ข่าวทำเนียบรัฐบาล-รมว. ก.วิทย์ เร่งผลักดัน วิทยาศาสตร์ เทคโนโลยี และนวัตกรรม สร้าง EECi สู่อุตสาหกรรมยกระดับและพัฒนาเศรษฐกิจตอบโจทย์ไทยแลนด์ 4.0

วันจันทร์ที่ 6 กุมภาพันธ์ 2560
รมว. ก.วิทย์ เร่งผลักดัน วิทยาศาสตร์ เทคโนโลยี และนวัตกรรม สร้าง EECi สู่อุตสาหกรรมยกระดับและพัฒนาเศรษฐกิจตอบโจทย์ไทยแลนด์ 4.0
รมว. ก.วิทย์ เร่งผลักดัน วิทยาศาสตร์ เทคโนโลยี และนวัตกรรม สร้าง EECi สู่อุตสาหกรรมยกระดับและพัฒนาเศรษฐกิจตอบโจทย์ไทยแลนด์ 4.0
25-28 มกราคม 2560 ณ สหพันธ์สาธารณรัฐเยอรมนี : ดร. อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี (วท.) นำคณะผู้บริหาร และเครือข่าย เพื่อประชุมหารือการสร้างความร่วมมือด้านวิทยาศาสตร์ เทคโนโลยี และนวัตกรรม (วทน.) และเยี่ยมชมศูนย์เทคโนโลยี ณ ประเทศสหพันธ์สาธารณรัฐเยอรมนี ระหว่างวันที่ 25 – 28 มกราคม 2560 เพื่อศึกษาแนวทางการดำเนินงานและพัฒนาความร่วมมือด้าน วทน. ระหว่างไทยกับสหพันธ์สาธารณรัฐเยอรมนี โดยเฉพาะประเด็นอุตสาหกรรม 4.0 และผลักดันการสร้างพื้นที่นวัตกรรม (Area of Innovation) เพื่อสนับสนุนนโยบายไทยแลนด์ 4.0
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า การขับเคลื่อนประเทศไทยให้ก้าวสู่ไทยแลนด์ 4.0 นั้น มุ่งเน้นการประยุกต์ใช้องค์ความรู้ด้านวิทยาศาสตร์ เทคโนโลยี และนวัตกรรม (วทน.) ต่อยอดให้เป็นพลังในการขับเคลื่อนทั้งภาคธุรกิจ อุตสาหกรรม การศึกษา และสังคม เพื่อพัฒนาประเทศให้หลุดพ้นจากกับดักประเทศรายได้ปานกลาง ประเด็นสำคัญในการมาประชุมหารือครั้งนี้เพื่อสร้างความร่วมมือด้าน วทน. โดยในการพัฒนาเขตนวัตกรรมระเบียงเศรษฐกิจภาคตะวันออก(Eastern Economic Corridor of innovation: EECi) ซึ่งเป็นกลไกสำคัญในการยกระดับและพัฒนาระเบียงเศรษฐกิจภาคตะวันออกให้เป็นพื้นที่เศรษฐกิจใหม่ด้วยเทคโนโลยีและนวัตกรรม ทั้งยังส่งเสริมให้เกิดการวิจัยและพัฒนาเทคโนโลยีและนวัตกรรมขั้นสูงในพื้นที่ โดยมีระบบนิเวศนวัตกรรมที่เหมาะสม เพื่อให้เกิดการทำวิจัยพัฒนาและสร้างนวัตกรรมร่วมกันระหว่างภาครัฐ เอกชน มหาวิทยาลัย รวมถึงชุมชน เพื่อนำไปสู่การยกระดับคุณภาพชีวิตของประชาชนในพื้นที่ ด้วยเทคโนโลยีและนวัตกรรม ตลอดจนทำให้เกิดการพัฒนาที่ยั่งยืนต่อไปในอนาคต

ที่มา : http://www.thaigov.go.th/news/contents/details/1714
