รัฐบาลไทย-ข่าวทำเนียบรัฐบาล-นรม. เชิญชวนคนไทยเยี่ยมชมงาน “วันนักประดิษฐ์ ประจำปี 2560 และงานมหกรรมสิ่งประดิษฐ์นานาชาติ” ซึ่งจะจัดขึ้นระหว่างวันที่ 2 – 6 กุมภาพันธ์ 2560 ที่ศูนย์นิทรรศการและการประชุมไบเทคบางนา

วันอังคารที่ 31 มกราคม 2560
นรม. เชิญชวนคนไทยเยี่ยมชมงาน “วันนักประดิษฐ์ ประจำปี 2560 และงานมหกรรมสิ่งประดิษฐ์นานาชาติ” ซึ่งจะจัดขึ้นระหว่างวันที่ 2 – 6 กุมภาพันธ์ 2560 ที่ศูนย์นิทรรศการและการประชุมไบเทคบางนา
พลอากาศเอกประจิน จั่นตอง รองนายกรัฐมนตรี และนายแพทย์สิริฤกษ์ ทรงศิวิไล เลขาธิการคณะกรรมการวิจัยแห่งชาตินำคณะมาพบ พลเอกประยุทธ์ จันทร์โอชา นายกรัฐมนตรี เพื่อประชาสัมพันธ์ การจัดงาน “วันนักประดิษฐ์ ประจำปี 2560
วันนี้ (31 มกราคม 2560) เวลา 8.45 น.  ณ บริเวณหน้าตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลอากาศเอกประจิน จั่นตอง รองนายกรัฐมนตรี และนายแพทย์สิริฤกษ์ ทรงศิวิไล เลขาธิการคณะกรรมการวิจัยแห่งชาตินำคณะมาพบ พลเอกประยุทธ์ จันทร์โอชา นายกรัฐมนตรี เพื่อประชาสัมพันธ์ การจัดงาน “วันนักประดิษฐ์ ประจำปี 2560 (Thailand Inventors 2017) และงานมหกรรมสิ่งประดิษฐ์นานาชาติ” ซึ่งจะจัดขึ้นระหว่างวันที่ 2 – 6 กุมภาพันธ์ 2560 ที่ศูนย์นิทรรศการและการประชุม   ไบเทคบางนา กรุงเทพมหานคร
ทั้งนี้ คณะกรรมการวิจัยแห่งชาติ (วช.) ได้รับมอบหมายจากนายกรัฐมนตรีให้เป็นหน่วยงานกลางในการจัดงาน “วันนักประดิษฐ์” เพื่อน้อมรำลึกในพระมหากรุณาธิคุณแด่พระบาทสมเด็จพระปรมินทรมหาภูมิพลอดุลยเดช ในฐานะทรงเป็น “พระบิดาแห่งการประดิษฐ์ไทย” และยังเป็นเวทีระดับชาติให้ นักเรียน นักศึกษา นักประดิษฐ์ และนักวิจัยได้นำเสนอผลงาน ผลผลิต ผลิตภัณฑ์ และนวัตกรรม ที่เกิดจากการประดิษฐ์คิดค้นได้เผยแพร่สู่สาธารณชนให้เกิดการนำไปใช้ประโยชน์ และขยายผลต่อยอดสู่เชิงพาณิชย์และ   อุตสาหกรรม รวมถึงการนำไปแก้ปัญหาและพัฒนาประเทศได้ ซึ่ง วช. ได้ดำเนินการดังกล่าวร่วมกับหน่วยงานต่าง ๆ ที่เกี่ยวข้องอย่างต่อเนื่องเป็นประจำทุกปี สำหรับการจัดงานวันนักประดิษฐ์ในครั้งนี้ ถือเป็นการจัดงานครั้งที่ 19 ภายใต้หัวข้อ “สิ่งประดิษฐ์และนวัตกรรม : พลังสร้างความมั่นคง สู่ความมั่งคั่งและยั่งยืน” ซึ่งสื่อถึงความสำคัญของสิ่งประดิษฐ์และนวัตกรรมต่อการยกระดับขีดความสามารถทางการแข่งขันและการสร้างรากฐานที่แข็งแกร่งในการนำพาประเทศสู่ “ความมั่นคง (Stability) มั่งคั่ง (Prosperity) ยั่งยืน (Sustainability)
นอกจากนี้ กิจกรรมภายในงานประกอบด้วย นิทรรศการและกิจกรรมต่าง ๆ อาทิ พิธีมอบรางวัลสภาวิจัยแห่งชาติ : รางวัลวิจัยดีเด่นแห่งชาติ รางวัลผลงานวิจัย รางวัลวิทยานิพนธ์ประจำปี 2559 รางวัลผลงานประดิษฐ์คิดค้นประจำปี 2560 นิทรรศการน้อมรำลึกในพระมหากรุณาธิคุณ “พระบิดาแห่งการประดิษฐ์ไทย” นิทรรศการสิ่งประดิษฐ์ที่ได้รับรางวัลโครงการส่งเสริมการวิจัยสิ่งประดิษฐ์และนวัตกรรมสายอาชีวศึกษาและอุดมศึกษา นิทรรศการสิ่งประดิษฐ์ที่ได้รับรางวัลโครงการนักคิดสิ่งประดิษฐ์รุ่นใหม่ พ.ศ. 2560 นิทรรศการสิ่งประดิษฐ์โครงการความร่วมมือเพิ่มมูลค่าสิ่งประดิษฐ์สู่การใช้ประโยชน์ นิทรรศการบัญชีสิ่งประดิษฐ์ไทยและบัญชีนวัตกรรม นิทรรศการอากาศยานไร้คนขับและหุ่นยนต์สร้างบ้าน และนิทรรศการสิ่งประดิษฐ์จากหน่วยงานทั้งภาครัฐและเอกชน นอกจากนี้ ยังมีการประชุมสัมมนาและการประกวดผลงานสิ่งประดิษฐ์เพื่อสร้างอาชีพและสร้างรายได้ รวมถึงการให้บริการและคำปรึกษาทางธุรกิจสำหรับนักประดิษฐ์ ที่ต้องการต่อยอดผลงานสู่การเพิ่มมูลค่าในเชิงพาณิชย์ เป็นต้น
พร้อมกันนี้ นายกรัฐมนตรี ชมการสาธิตอากาศยานไร้คนขับรุ่น Inspire พร้อมกล่าวชื่นชมและแนะแนวทางการพัฒนาศักยภาพยานไร้คนขับ ในการช่วยส่งเอกสารระหว่างตึก และย้ำเตือนให้ระมัดระวังในการนำเทคโนโลยีดังกล่าวไปใช้ในทางผิดกฎหมาย จากนั้นได้เดินชมผลงานฟิตเนสแบบพกพา ผลิตภัณฑ์ผ้าจากเปลือกฝักข้าวโพด กระถางต้นไม้แพลนต์ มัลติเซฟ และชมบูธบลิกซ์พ็อพ สนามจินตนาการในร่มสำหรับเด็กผู้บกพร่องทางการมองเห็น ที่จัดแสดงโชว์จากภาคส่วนต่าง ๆ พร้อมกล่าวกับตัวแทนนักเรียนที่นำผลงานมาแสดงว่า ผลงานทำทีเดียวเสร็จไหม ผู้ใหญ่บางคนจะทำเดียวเสร็จ และได้คะแนนเต็มสิบเลย พร้อมบอกด้วยว่า การอ่านหนังสือต้องคิดเป็น แยกแยะเป็น ไม่ใช่อ่านอะไร ใครบอกอะไรมาก็เชื่อหมด เหมือนพวกนวนิยายที่ไม่สร้างสรรค์ ทุกคนต้องคิดไตร่ตรองให้รอบคอบ พร้อมทั้งกล่าวทิ้งท้ายว่า ขอให้รักเมืองไทย สื่อมวลชนที่ทำหน้าที่อยู่ทุกวันนี้เขาก็รักประเทศไทยทุกคน ก็ขอให้ช่วยกัน คนไทยต้องรักและรวมพลังกันเดินไปข้างหน้า
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1639
