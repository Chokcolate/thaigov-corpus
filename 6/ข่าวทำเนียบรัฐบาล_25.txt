รัฐบาลไทย-ข่าวทำเนียบรัฐบาล-รมว.วิทยาศาสตร์และเทคโนโลยี เป็นประธานเปิดงาน “ตลาดนัดวิถีวิทย์ 2560” ณ บริเวณริมคลองผดุงกรุงเกษม ข้างทำเนียบรัฐบาล 9 - 29 ม.ค. นี้ เวลา 10.00 -19.00 น. ทุกวัน

วันพุธที่ 11 มกราคม 2560
รมว.วิทยาศาสตร์และเทคโนโลยี เป็นประธานเปิดงาน “ตลาดนัดวิถีวิทย์ 2560” ณ บริเวณริมคลองผดุงกรุงเกษม ข้างทำเนียบรัฐบาล 9 - 29 ม.ค. นี้ เวลา 10.00 -19.00 น. ทุกวัน
รัฐบาลสนับสนุนผลงานทางด้านวิทยาศาสตร์ เทคโนโลยี และนวัตกรรมเพื่อต่อยอดประเทศไทยก้าวสู่ 4.0 ในอนาคตอันใกล้ ประชาชนชมผลงานฯ ได้ในงานตลาดนัดวิถีวิทย์ 2560
วันนี้ (10 มกราคม 2560) เวลา 15.00 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล นางอรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี ได้เป็นประธานในพิธีเปิดงานตลาดคลองผดุงกรุงเกษม ภายใต้แนวคิด “ตลาดนัดวิถีวิทย์ 2560” ณ ตลาดคลองผดุงกรุงเกษม ข้างทำเนียบรัฐบาล ระหว่างวันที่ 9 - 29 มกราคม 2560 เวลา 10.00 น. - 19.00 น. ทุกวันไม่เว้นวันหยุดราชการและวันนักขัตฤกษ์ จัดโดยกระทรวงวิทยาศาสตร์และเทคโนโลยีด้วยความร่วมมือของสำนักเลขาธิการนายกรัฐมนตรี โดยมีคณะผู้บริหารและตัวแทนหัวหน้าส่วนราชการที่เกี่ยวข้องเข้าร่วมงาน
โอกาสนี้ รองศาสตราจารย์สรนิต ศิลธรรม ปลัดกระทรวงวิทยาศาสตร์และเทคโนโลยี กล่าวรายงานว่า กระทรวงวิทยาศาสตร์และเทคโนโลยีได้รับมอบหมายจากรัฐบาลให้จัดงานตลาดคลองผดุงกรุงเกษม ข้างทำเนียบรัฐบาล ทั้งนี้ รู้สึกยินดีที่ได้รับมอบหมายให้เป็นหน่วยงานหลักในการจัดงานเป็นครั้งที่สอง โดยการจัดงานในครั้งนี้ มีวัตถุประสงค์เพื่อเผยแพร่ผลงานด้านวิทยาศาสตร์ เทคโนโลยี และนวัตกรรม ของหน่วยงานในสังกัดกระทรวงวิทยาศาสตร์ฯ และหน่วยงานเครือข่าย ซึ่งมุ่งเน้นการคัดสรรผลงานผลิตภัณฑ์ที่เหมาะสมมาบริการจำหน่ายเพื่อช่วยเหลือชุมชน วิสาหกิจชุมชน รวมถึงผู้ประกอบการ ในการสร้างรายได้ กระจายสินค้า และบริการให้แก่ประชาชน สอดคล้องตามนโยบายของรัฐบาลที่จะสร้างอาชีพและสร้างรายได้แก่พี่น้องประชาชนคนไทย โดยได้ใช้พื้นที่ตลอดแนวคลองผดุงกรุงเกษมกว่า 2,000 ตารางเมตรทั้งภายในและภายนอกเต็นท์ และมีบู้ธแสดงจำหน่ายสินค้าและผลิตภัณฑ์กว่า 250 ผลิตภัณฑ์ จากทั่วทุกภูมิภาค ที่ผ่านการสนับสนุนองค์ความรู้จากหน่วยงานภายใต้กระทรวงวิทยาศาสตร์ฯ และหน่วยงานเครือข่าย โดยแบ่งพื้นที่เป็นโซน เช่น อาหารปรุงสุก สมุนไพรสุขภาพ ตลาดนัดชุมชน หมู่บ้านวิทย์เศรษฐกิจพอเพียง กิจกรรมการเรียนรู้สำหรับเด็กและเยาวชน เครื่องจักรอุปกรณ์การเกษตรฝีมือคนไทยที่ได้รับการสนับสนุนการวิจัยพัฒนาจากกระทรวงวิทยาศาสตร์ฯ และตามนโยบายของ พลเอกประยุทธ์ จันทร์โอชา นายกรัฐมนตรี ซึ่งมีผลงานเด่น ๆ (HILIGHT) เช่น เรือดูดตะกอนอเนกประสงค์ เครื่องอัดเม็ดเชื้อเพลิงชีวมวล กังหันน้ำพลังงานแสงอาทิตย์ เครื่องแกะเมล็ดข้าวโพด เครื่องรับขวดพลาสติกอัตโนมัติ นวัตกรรมตู้อบปลาแดดเดียว ผลิตภัณฑ์ข้าวเกรียบแผ่น ผลิตภัณฑ์สบู่ธรรมชาติ RICH สบู่ธรรมชาติและอื่น ๆ อีกมากมาย
จากนั้น รัฐมนตรีว่าการกระทรวงวิทยาศาสตร์และเทคโนโลยี ได้กล่าวเปิดงานว่า รัฐบาลให้ความสำคัญในการสนับสนุนให้กลุ่มเกษตรกรและประชาชนทั่วไป โดยเฉพาะได้มีช่องทางในการแสดงผลงานด้านวิทยาศาสตร์ เทคโนโลยีและนวัตกรรม ซึ่งเกิดจากภูมิปัญญาของนักวิทยาศาสตร์และคนไทย นอกจากนี้ยังมีการจำหน่ายสินค้าโดยตรงให้กับประชาชนชาวกรุงเทพ โดยไม่ผ่านพ่อค้าคนกลางซึ่งผลของการดำเนินงานที่ผ่านมาประสบความสำเร็จเป็นอย่างดียิ่ง ส่งผลให้พี่น้องประชาชนในบริเวณกรุงเทพมหานครและปริมณฑลได้มีโอกาสเลือกซื้อสินค้าจากผู้ผลิตได้โดยตรง และที่สำคัญยังทำให้เกษตรกรและผู้ประกอบการสินค้ารายย่อยได้มีแหล่งจำหน่ายสินค้าและช่วยสร้างรายได้เพิ่มมากขึ้น พร้อมส่งเสริมให้ตลาดคลองผดุงกรุงเกษมเป็นแหล่งท่องเที่ยวแห่งใหม่ของคนกรุงเทพมหานคร และเชื่อมั่นว่าการจัดงานครั้งนี้จะประสบความสำเร็จเหมือนทุกครั้งที่ผ่านมา อีกทั้งเป็นการสนองนโยบายของ พลเอก ประยุทธ์ จันทร์โอชา นายกรัฐมนตรี ที่มุ่งหวังให้ตลาดนี้เป็นตลาดตามแนวทางประชารัฐของรัฐบาล
หลังจากกล่าวเปิดงานแล้ว รัฐมนตรีว่าการกระทรวงวิทยาศาสตร์และเทคโนโลยี พร้อมด้วยตัวแทนผู้บริหารจากหน่วยงานที่เกี่ยวข้องได้ร่วมกันประกอบพิธีเปิดงานนี้อย่างเป็นทางการ หลังจากนั้นได้ร่วมกันเดินเยี่ยมชมนิทรรศการและชมบู้ธแสดงสินค้าต่าง ๆ ภายในงานด้วยความสนใจและทักทายผู้มาร่วมงานด้วยอัธยาศัยอันดี
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1281
