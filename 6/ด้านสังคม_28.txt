รัฐบาลไทย-ข่าวทำเนียบรัฐบาล-รอง ผอ.ศูนย์ความร่วมมือด้านนวัตกรรมของจีน เข้าคารวะ รมว.วท. เนื่องในโอกาสเข้ารับตำแหน่งใหม่ พร้อมหารือแนวทางการดำเนินงานด้าน วทน. ระหว่าง 2 ประเทศ

วันจันทร์ที่ 9 มกราคม 2560
รอง ผอ.ศูนย์ความร่วมมือด้านนวัตกรรมของจีน เข้าคารวะ รมว.วท. เนื่องในโอกาสเข้ารับตำแหน่งใหม่ พร้อมหารือแนวทางการดำเนินงานด้าน วทน. ระหว่าง 2 ประเทศ
รอง ผอ.ศูนย์ความร่วมมือด้านนวัตกรรมของจีน เข้าคารวะ รมว.วท. เนื่องในโอกาสเข้ารับตำแหน่งใหม่ พร้อมหารือแนวทางการดำเนินงานด้าน วทน. ระหว่าง 2 ประเทศ
วันที่ 6 มกราคม 2560 อาคารพระจอมเกล้า กระทรวงวิทยาศาสตร์ฯ / นายจุนเหวย หวัง (Mr.JunWei WANG) รองผู้อำนวยการศูนย์ความร่วมมือด้านนวัตกรรม สถาบันบัณฑิตวิทยาศาสตร์แห่งสาธารณรัฐประชาชนจีนประจำประเทศไทย (CAS Innovation Cooperation Centre, Bangkok) เข้าเยี่ยมคารวะ ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี (รมว.วท.)
เนื่องในโอกาสเข้ารับตำแหน่งใหม่ พร้อมหารือแลกเปลี่ยนแนวทางการดำเนินงานด้านวิทยาศาสตร์ เทคโนโลยีและนวัตกรรม (วทน.) ระหว่าง 2 ประเทศ ซึ่งเป็นผลสืบเนื่องจากการลงนามบันทึกความเข้าใจระหว่าง กระทรวงวิทยาศาสตร์และเทคโนโลยี (วท.) และ CAS เมื่อวันที่ 9 ธันวาคม 2559 ณ อาคารสำนักงานใหญ่ CAS โดยมีวัถตุประสงค์เพื่อส่งเสริม สนับสนุน และพัฒนาความร่วมมือที่ทั้ง 2 ฝ่าย มีความสนใจที่จะพัฒนาร่วมกัน และเน้นให้เกิดการดำเนินงานที่เป็นรูปธรรมอย่างต่อเนื่องและมีการทบทวนให้สอดคล้องกับสถานการณ์ที่เปลี่ยนแปลง
สำหรับสถาบันบัณฑิตวิทยาสศาตร์จีน (Chinese Academy of Sciences – CAS) อยู่ระหว่างดำเนินการจัดตั้งสำนักงานสาขาที่กรุงเทพฯ (CAS Innovation Centre in Bangkok) เพื่อการค้นคว้า พัฒนา และขับเคลื่อนความร่วมมือระหว่างประเทศในด้าน วทน. และใช้เป็นสำนักงานประสานกิจการความร่วมมือในเอเชียตะวันออกเฉียงใต้ทั้งหมด
ในส่วนของ วท. กำลังเตรียมการจัดตั้งสำนักงานที่ปรึกษาด้านวิทยาศาสตร์และเทคโนโลยีประจำสถานเอกอัครราชทูต ณ กรุงปักกิ่ง เพื่อทำหน้าที่กลั่นหรอง ประสานงาน และช่วยให้การดำเนินงานความร่วมมือระหว่างไทยและจีนเป็นไปอย่างรวดเร็ว สามารถให้ข้อมูลด้าน วทน. ได้อย่างถูกต้องและฉับไวและให้คำปรึกษากับนักวิชาชีพและนักวิทยาศาสตร์ไทยในจีนได้ โดยมีภารกิจ ดังนี้
1. ศึกษา วิเคราะห์ และจัดทำข้อเสนอแนะในการจัดทำนโยบาย มาตรการ การพัฒนาวิทยาศาสตร์ เทคโนโลยี และนวัตกรรรม ของกระทรวงที่เกี่ยวข้องกับประเทศจีน รวมทั้งนโยบายและยุทธศาตร์ที่เกี่ยวข้องไปสู่การปฏิบัติและจัดทำแผนปฏิบัติการ (Action Plan) ของหน่วยงาน
2. เฝ้าติดตามวิเคราะห์ นโยบาย มาตรการ ภาวะความเคลื่อนไหว และจัดทำรายงานข้อมูลความก้าวหน้าด้าน วทน. ในประเทศจีนเสนอต่อกระทรวง
3. สร้างเครือข่ายผู้เชี่ยวชาญด้าน วทน. จีน และให้คำปรึกษานักเรียนไทยด้าน วทน. ในประเทศจีน เพื่อขยายโอกาสความร่วมมือ ตลอดจนถ่ายทอดองค์ความรู้และวิทยาการสู่ประเทศไทย
4. แสวงหาความต้องการหรือความร่วมมือในการวิจัยและพัฒนาด้าน วทน. จากประเทศจีน
5. เผยแพร่องค์ความรู้ด้าน วทน. ของจีนให้เป็นประโยชน์แก่ภาคเอกชนไทย ตลอดจนส่งเสริมการถ่ายโอนเทคโนโลยีระหว่างเอกชนไทย-จีน
6. ช่วยแก้ไขปัญหาประเด็นที่เกี่ยวข้องกับความร่วมมือด้าน วทน. ไทย – จีน ตามบทบาทหน้าที่กำหนดไว้ได้
7. ประสานและบริการจัดกิจกรรมที่เกี่ยวข้องกับความร่วมมือระหว่างหน่วยงานในสังกัดกระทรวง หน่วยงานรัฐ เอกชน และสถานศึกษาในประเทศจีน
8. ทำหน้าที่ผู้แทนหน่วยงานด้านวิทยาศาสตร์และเทคโนโลยีของไทยในจีน เพื่อพัฒนาและยกระดับความสัมพันธ์อันเป็นผลประโยชน์ร่วมกัน

ที่มา : http://www.thaigov.go.th/news/contents/details/1251
