รัฐบาลไทย-ข่าวทำเนียบรัฐบาล-มหาดไทย ร่วมกับ วัฒนธรรม ชูภูมิปัญญาไทย และปราชญ์ท้องถิ่น สนับสนุนการจัดนิทรรศการ “เทศกาล การแสดงศิลปวัฒนธรรม ประเพณีทั่วไทย 2560” ส่งเสริมการท่องเที่ยว เพิ่มรายได้ให้แก่ชุมชน

วันพุธที่ 25 มกราคม 2560
มหาดไทย ร่วมกับ วัฒนธรรม ชูภูมิปัญญาไทย และปราชญ์ท้องถิ่น สนับสนุนการจัดนิทรรศการ “เทศกาล การแสดงศิลปวัฒนธรรม ประเพณีทั่วไทย 2560” ส่งเสริมการท่องเที่ยว เพิ่มรายได้ให้แก่ชุมชน
มหาดไทย ร่วมกับ วัฒนธรรม ชูภูมิปัญญาไทย และปราชญ์ท้องถิ่น สนับสนุนการจัดนิทรรศการ “เทศกาล การแสดงศิลปวัฒนธรรม ประเพณีทั่วไทย 2560” ส่งเสริมการท่องเที่ยว เพิ่มรายได้ให้แก่ชุมชน
วันนี้ (25 ม.ค. 60) เวลา 10.30 น. ณ ห้องประชุม 1 ชั้น 19 กระทรวงวัฒนธรรม นายสุทธิพงษ์ จุลเจริญ รองปลัดกระทรวงมหาดไทย ในฐานะผู้แทนกระทรวงมหาดไทย ร่วมแถลงข่าวการจัดนิทรรศการ “เทศกาล การแสดงศิลปวัฒนธรรม ประเพณีทั่วไทย 2560” ร่วมกับกระทรวงวัฒนธรรม และหน่วยงานที่เกี่ยวข้องในการจัดงานนิทรรศการฯ
ในโอกาสนี้ นายสุทธิพงษ์ จุลเจริญ รองปลัดกระทรวงมหาดไทย เปิดเผยว่า กระทรวงมหาดไทยมีนโยบายที่ส่งเสริมและสนับสนุนการท่องเที่ยวมาอย่างต่อเนื่อง โดยมุ่งเน้นให้จังหวัดบูรณาการหน่วยงานที่เกี่ยวข้องในพื้นที่ ให้เร่งปรับปรุงและพัฒนาแหล่งท่องเที่ยวของจังหวัด สร้างสิ่งอำนวยความสะดวก ดูแลและจัดการสถานที่ท่องเที่ยวและพื้นที่ให้มีความเรียบร้อย ปลอดภัย เพื่อรองรับนักท่องเที่ยว โดยอาศัยกลไกของกระทรวงมหาดไทยในระดับจังหวัด อำเภอ ท้องถิ่นและชุมชน ซึ่งในช่วงที่ผ่านมาสามารถสร้างรายได้ให้แก่ท้องถิ่นและชุมชนอย่างต่อเนื่อง อันนำไปสู่การสร้างมูลค่าทางเศรษฐกิจในภาพรวมของประเทศได้อย่างมาก โดยกระทรวงมหาดไทยได้ขับเคลื่อน ส่งเสริมและพัฒนาการท่องเที่ยวในหลายมิติ ดังนี้
1. ด้านสินค้าและบริการ โดยการมุ่งเน้นให้จังหวัดร่วมกับหน่วยงานที่เกี่ยวข้อง ตลอดจนท้องถิ่น และชุมชน ส่งเสริมการท่องเที่ยวของชุมชนและท้องถิ่นอย่างต่อเนื่อง โดยเฉพาะการท่องเที่ยวเชิงวัฒนธรรม การแสดงศิลปวัฒนธรรม และประเพณีอันดีงามของท้องถิ่น รวมทั้งการพัฒนาผลิตภัณฑ์สินค้า OTOP จนได้รับความนิยมอย่างมากสำหรับนักท่องเที่ยวในปัจจุบัน
2. ด้านการอำนวยความสะดวกและสร้างความปลอดภัย โดยผู้ว่าราชการจังหวัด ได้บูรณาการทุกภาคส่วนในการดูแลรักษาความปลอดภัย และอำนวยความสะดวก ทั้งในด้านที่พัก การเดินทาง และสถานที่ท่องเที่ยวต่างๆ รวมทั้งให้กำนัน ผู้ใหญ่บ้าน ผู้นำชุมชน และอาสาสมัคร ได้มีส่วนร่วมในการดูแลและอำนวยความสะดวกอย่างเต็มที่แก่นักท่องเที่ยว โดยจะเห็นได้จากในปัจจุบันมีการส่งเสริมให้มีการสร้างที่พักในลักษณะโฮมสเตย์ เพื่อให้นักท่องเที่ยวได้เข้าถึงและสัมผัสถึงชีวิตของชุมชุนมากขึ้น มีการส่งเสริมอาหารปลอดภัย และพัฒนาสินค้าพื้นบ้านให้เป็นที่ต้องตาต้องใจของนักท่องเที่ยว มีการสนับสนุนให้ท้องถิ่นมีการปรับปรุงสถานที่ท่องเที่ยวในพื้นที่ให้มีจุดเด่น เพื่อให้เป็นจุดขายแก่นักท่องเที่ยว ตลอดจนการอำนวยความสะดวกในด้านสาธารณูปโภคและความปลอดภัยในทรัพย์สินของนักท่องเที่ยว ซึ่งเป็นการสร้างภาพลักษณ์ที่ดีของเจ้าบ้าน
3. ด้านการส่งเสริมการท่องเที่ยว โดยการส่งเสริมและสนับสนุนให้จังหวัดมีการจัดกิจกรรมท่องเที่ยวภายในจังหวัด และประชาสัมพันธ์ผ่านช่องทางต่างๆ ในการเชิญชวนและดึงดูดนักท่องเที่ยวต่างพื้นที่เข้ามาท่องเที่ยวภายในจังหวัดให้มากขึ้นในลักษณะของงานประจำปี และของดีประจำจังหวัด ซึ่งที่ผ่านมามีหลายจังหวัดได้จัดทำปฏิทินและโปรแกรมการท่องเที่ยวของจังหวัดในรอบปีเผยแพร่ทางสื่อต่างๆ อย่างต่อเนื่อง อาทิเช่น การท่องเที่ยวเชิงนิเวศ การท่องเที่ยวเชิงกีฬา และการท่องเที่ยวเชิงสุขภาพ เป็นต้น
นอกจากนี้ กระทรวงมหาดไทย ยังส่งเสริมด้านภูมิปัญญาท้องถิ่น ให้เกิดการรวมตัวผลิตสินค้าชุมชน หรือ OTOP เพื่อให้นักท่องเที่ยวได้มีของฝากจากภูมิปัญญาไทยแล้ว ยังเป็นการขับเคลื่อนส่งเสริมให้หมู่บ้าน/ชุมชนเป็นสถานที่ท่องเที่ยว เพื่อให้ผู้สนใจในวิถีชีวิต ประเพณี และวัฒนธรรมท้องถิ่น ได้เป็นทางเลือกอีกช่องทางหนึ่ง ดังนั้น เพื่อให้การจัดงานนิทรรศการฯ เป็นไปด้วยความเรียบร้อยและสวยงาม สอดคล้องตรงตามเป้าหมายของการจัดงาน กระทรวงมหาดไทยและหน่วยงานในสังกัด พร้อมให้การสนับสนุน และเป็นกลไกบูรณาการในการขับเคลื่อนการจัดนิทรรศการ “เทศกาล การแสดงศิลปวัฒนธรรม ประเพณีทั่วไทย 2560” ร่วมกับทุกภาคส่วนและหน่วยงานที่เกี่ยวข้อง เพื่อร่วมกันส่งเสริมและพัฒนาสังคมไทยให้เป็นสังคมที่ทุกคนตระหนักถึงคุณค่าของศิลปวัฒนธรรมไทย และมุ่งให้ประเทศชาติไปสู่ความมั่นคง มั่งคั่ง และยั่งยืน สืบไป.
ครั้งที่ 13/2560

ที่มา : http://www.thaigov.go.th/news/contents/details/1470
