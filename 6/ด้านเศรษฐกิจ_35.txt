รัฐบาลไทย-ข่าวทำเนียบรัฐบาล-กอช. แจ้งช่องทางสมัครสมาชิกผ่าน 4 ธนาคาร

วันศุกร์ที่ 6 มกราคม 2560
กอช. แจ้งช่องทางสมัครสมาชิกผ่าน 4 ธนาคาร
กองทุนการออมแห่งชาติ หรือ กอช. แจ้งช่องทางการรับสมัครสมาชิก การส่งเงินสะสม และการทำธุรกรรมอื่นกับ กอช. ผ่านทาง ธ.กรุงไทย ธ.ออมสิน ธกส. และ ธอส. ได้ทั่วประเทศ พร้อมเดินหน้าเพิ่มจำนวนหน่วยรับสมัครสมาชิกให้ครอบคลุมทุกพื้นที่
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า ปัจจุบันประชาชนสามารถสมัครเป็นสมาชิกและส่งเงินสะสม กอช. ได้ผ่านทาง 4 ธนาคารทั่วประเทศ ประกอบด้วย ธนาคารกรุงไทย ธนาคารออมสิน ธนาคารเพื่อการเกษตรและสหกรณ์การเกษตร (ธกส.) และธนาคารอาคารสงเคราะห์ (ธอส.) รวมทั้งสิ้นกว่า 3,500 สาขา ซึ่งแต่เดิม กอช. มีหน่วยรับสมัครสมาชิกเพียง 3 ธนาคารเท่านั้น ทั้งนี้ได้เปิดตัว ธอส. เข้าร่วมเป็นหนึ่งในหน่วยรับสมัครสมาชิกเมื่อเดือนธันวาคม 2559 ที่ผ่านมา และแน่นอนว่าสมาชิกสามารถไปใช้บริการได้เช่นเดียวกับ 3 ธนาคารข้างต้น ไม่ว่าจะเป็นการสมัครเป็นสมาชิก การนำส่งเงินสะสม การเปลี่ยนแปลงข้อมูลส่วนตัวของสมาชิก การเปลี่ยนแปลงผู้รับประโยชน์ ตลอดจนการตรวจสอบยอดเงินสะสมและเงินสมทบ สำหรับการสมัครสมาชิกสามารถสมัครได้ง่ายๆ เพียงใช้บัตรประชาชนใบเดียวเท่านั้น โดยผู้มีสิทธิสมัครจะต้องมีอายุระหว่าง 15-60 ปี เป็นนักเรียนนักศึกษา ผู้ประกอบอาชีพอิสระ แรงงานนอกระบบที่ไม่อยู่ในระบบบำเหน็จบำนาญที่มีการจ่ายสมทบโดยรัฐบาลหรือนายจ้าง
อย่างไรก็ดี กอช. ยังคงเดินหน้าในเรื่องการเพิ่มจุดบริการ ช่องทางในการสมัครสมาชิกและนำส่งเงินสะสม ทั้งในส่วนของธนาคารพาณิชย์และสถาบันการเงินชุมชนต่างๆ เพื่ออำนวยความสะดวกให้ครอบคลุมและเข้าถึงประชาชนในทุกพื้นที่  ไปพร้อมกับการส่งเสริมความรู้ความเข้าใจของเจ้าหน้าที่ผู้ให้บริการดังกล่าว เพื่อการบริการประชาชนได้อย่างเรียบร้อยและมีประสิทธิภาพ
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และภาพลักษณ์องค์กร :
โทร. 02-017-0789 ต่อ 224, 226
Email : info@nsf.or.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1235
