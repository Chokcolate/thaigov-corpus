รัฐบาลไทย-ข่าวทำเนียบรัฐบาล-กระทรวงเกษตร ฯ เผยมาตรการให้ความช่วยเหลือและฟื้นฟูเกษตรกรผู้ประสบภัยพิบัติ

วันพฤหัสบดีที่ 19 มกราคม 2560
กระทรวงเกษตร ฯ เผยมาตรการให้ความช่วยเหลือและฟื้นฟูเกษตรกรผู้ประสบภัยพิบัติ
กระทรวงเกษตร ฯ เผยมาตรการให้ความช่วยเหลือและฟื้นฟูเกษตรกรผู้ประสบภัยพิบัติ
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยถึงสถานการณ์น้ำท่วมทางภาคใต้ ว่า กระทรวงเกษตรและสหกรณ์มีนโยบายในการให้ความช่วยเหลือเกษตรกรผู้ประสบภัยพิบัติ   ซึ่งที่ผ่านมากระทรวงเกษตร ฯ ได้ติดตามสถานการณ์น้ำทางภาคใต้อย่างต่อเนื่อง และดำเนินการเตรียมแผนงานโครงการให้ความช่วยเหลือเกษตรกรผู้ประสบภัยพิบัติ เพื่อนำเสนอต่อคณะรัฐมนตรีช่วงสัปดาห์หน้า ในเบื้องต้นจะเป็นการแก้ปัญหาและช่วยเหลือเกษตรกรในระยะแรก ส่วนการฟื้นฟูเกษตรกรจะต้องรวบรวมข้อมูลให้เรียบร้อยก่อน ซึ่งบางเรื่องอาจจะต้องรอให้น้ำลดก่อนระยะหนึ่ง หลังจากนั้นจึงจะสามารถช่วยเหลือในระยะที่ 2 ต่อไป
ด้าน นายเลิศวิโรจน์ โกวัฒนะ รองปลัดกระทรวงเกษตรและสหกรณ์ กล่าวเพิ่มเติมว่า จากภาวะวิกฤติน้ำท่วมภาคใต้ใน 12 จังหวัด ได้แก่ ชุมพร สุราษฎร์ธานี ตรัง นครศรีธรรมราช พัทลุง นราธิวาส ปัตตานี ยะลา สงขลา กระบี ระนอง และประจวบคีรีขันธ์ สถานการณ์คลี่คลายได้แล้ว 6 จังหวัด ได้แก่ ยะลา ระนอง นราธิวาส ปัตตานี กระบี่ และชุมพร สำหรับการช่วยเหลือเร่งด่วนที่ดำเนินการในปัจจุบัน กระทรวงเกษตร ฯ ได้รับมอบหมายให้ดูแลพื้นที่การเกษตร และการระบายน้ำในระบบชลประทาน โดยทางกรมชลประทานได้ส่งเครื่องสูบน้ำลงพื้นที่ทั้งสิ้นจำนวน 286 เครื่อง โดยนำไปปฏิบัติการจำนวน 149 เครื่อง และเตรียมพร้อมสนับสนุน 137 เครื่อง อีกทั้งยังได้สนับสนุนเครื่องผลักดันน้ำจำนวน 90 เครื่อง สูบน้ำด้วยไฟฟ้าจำนวน 10 สถานี ด้านกรมปศุสัตว์ ได้ลำเลียงเสบียงสัตว์ไปปฏิบัติการแล้วในพื้นที่ประมาณ 490,565 กก. อาหารสำเร็จที่นำไปปฏิบัติการจำนวน 180,140 กก. ด้านกรมประมง ส่งเรือตรวจการลงไปปฏิบัติการแล้วในพื้นที่จำนวน 50 ลำ และกรมฝนหลวง เตรียมอากาศยานไปปฏิบัติการแล้วในพื้นที่จำนวน 5 ลำ นอกจากนี้ การบริการด้านสุขภาพปศุสัตว์ ทางกรมปศุสัตว์ได้อพยพสัตว์ไปแล้วจำนวน 902,874 กว่าตัว ดูแลสัตว์จำนวน 5,184 ตัว รักษาจำนวน 14,189 ตัว
ทั้งนี้ การช่วยเหลือฟื้นฟูเกษตรกรที่ประสบอุทกภัยภาคใต้ ปี 2560 (Road Map) แบ่งออกเป็น       3 ระยะ ได้แก่ 1. ระยะเร่งด่วน คือ การฟื้นฟูหลังน้ำลดระยะเร่งด่วน จะมีการจัดทีมวิชาการ (คลินิกเกษตรเคลื่อนที่) เพื่อประเมินความเสียหาย ความต้องการของเกษตรกร แนะนำดูแลเบื้องต้น (พืช ประมง ปศุสัตว์) สร้างการรับรู้มาตรการช่วยเหลือของรัฐ อาทิ การช่วยเหลือตามระเบียบกระทรวงการคลัง ฯ และ มาตรการช่วยเหลือเยียวเกษตรกรผู้ประสบอุทกภัย ฯ (ครัวเรือนละ 3,000 บาท) เป็นต้น การเร่งระบายน้ำออกจากพื้นที่ลุ่มต่ำโดยกรมชลประทาน การบำบัดน้ำเสียและขจัดกลิ่นเหม็น โดยใช้ พด. 6 จากกรมพัฒนาที่ดิน และ การช่วยเหลือดูแลสุขภาพของสัตว์โดยกรมปศุสัตว์ 2. ระยะสั้น แบ่งออกเป็น การฟื้นฟูซ่อมสร้าง อาทิ การฟื้นฟูปรับปรุง บำรุงดิน โดยกรมพัฒนาที่ดิน การฟื้นฟูอาชีพด้านพืช ประมง ปศุสัตว์ และการซ่อมแซมระบบชลประทาน เป็นต้น การฟื้นฟูด้านเศรษฐกิจ มีการสนับสนุนสินเชื่อดอกเบี้ยต่ำเพื่อการลงทุนในการประกอบอาชีพ การลดภาระหนี้สินขยายระยะเวลาชำระหนี้ให้เกษตรกร และ การควบคุมราคา คุณภาพปัจจัยการผลิต และ 3. ระยะยาว คือ การฟื้นฟูพัฒนาให้ดีกว่าและปลอดภัยกว่าเดิม ได้แก่ การพัฒนาเพิ่มประสิทธิภาพการระบายน้ำ การพัฒนาก่อสร้างแหล่งกักเก็บ การปรับโครงสร้างการผลิต/อาชีพในพื้นที่ลุ่มต่ำ/น้ำท่วมซ้ำซาก โดยใช้ Agri-Map การพัฒนาระบบพยากรณ์และแจ้งเตือนภัยระบบการประเมินความเสียหาย ระบบรายงาน และ การปรับปรุง กฎ ระเบียบต่าง ๆ เป็นต้น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1408
