รัฐบาลไทย-ข่าวทำเนียบรัฐบาล-ทส. ลงพื้นที่ติดตามการฟื้นฟูป่าต้นน้ำ

วันจันทร์ที่ 30 มกราคม 2560
ทส. ลงพื้นที่ติดตามการฟื้นฟูป่าต้นน้ำ
กระทรวงทรัพยากรธรรมชาติและสิ่งแวดล้อม  ลงพื้นที่จังหวัดเชียงรายเพื่อตรวจเยี่ยมและติดตามการปฏิบัติงานการบริหารจัดการป่าต้นน้ำเสื่อมสภาพบนพื้นที่สูงชัน (เขาหัวโล้น)
พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายธัญญา เนติธรรมกุล อธิบดีกรมอุทยานแห่งชาติ สัตว์ป่า และพันธุ์พืช ลงพื้นที่จังหวัดเชียงรายเพื่อตรวจเยี่ยมและติดตามการปฏิบัติงานการบริหารจัดการป่าต้นน้ำเสื่อมสภาพบนพื้นที่สูงชัน (เขาหัวโล้น) หน่วยฟื้นฟูป่าต้นน้ำยอดเนินแม่วังน้อย 1175 (ลูกเนินขุนสรวย 978) พื้นที่อุทยานแห่งชาติลำน้ำกก (เตรียมการ) สำนักบริหารพื้นที่อนุรักษ์ที่ 15 พร้อมรับฟังบรรยายสรุปเกี่ยวกับข้อมูลการเจรจาขอคืนพื้นที่ป่าในปี พ.ศ.2558 - 2559 แผนการฟื้นฟูพื้นที่ป่า แผนการปฏิบัติงานในปี พ.ศ.2560 ปัญหาอุปสรรคของการดำเนินงานเจรจาขอคืนพื้นที่ การฟื้นฟู
สำหรับบริเวณหน่วยฟื้นฟูป่าต้นน้ำยอดเนินแม่วังน้อย 1175 (ลูกเนินขุนสรวย 978) นั้น อุทยานแห่งชาติลำน้ำกก (เตรียมการ) ได้ร่วมกับผู้นำชุมชนบ้านโป่งกลางน้ำ บ้านห้วยนากาด บ้านขุนสรวย จังหวัดเชียงราย เจ้าหน้าที่ฝ่ายปกครอง ทหาร ตำรวจ และเจ้าหน้าที่ที่เกี่ยวข้อง ร่วมตรวจสอบพื้นที่ป่าที่ถูกบุกรุก โดยได้ดำเนินการเจราจาขอคืนพื้นที่ป่าที่ถูกบุกรุก ได้ 42 แปลง เนื้อที่ 2,799.27 ไร่ ปัจจุบันได้มีการฟื้นฟู ใน 3 รูปแบบ คือ
1) การปล่อยให้ป่าฟื้นฟูตัวธรรมชาติ ตามศาสตร์พระราชา จำนวน 15 แปลง เนื้อที่ 901.49 ไร้ โดยมีการป้องกันไฟป่าและลาดตระเวนเฝ้าระวังการบุกรุกซ้ำ
2) ปลูกป่าแบบมีส่วนร่วม ในพื้นที่ขนาดใหญ่ จำนวน 17 แปลง เนื้อที่ 1,827.90 ไร่
3) ปลูกป่าโดยหน่วยงานเจ้าของพื้นที่ จำนวน 10 แปลง เนื้อที่ 69.88 ไร่ นอกจากนี้ในปี พ.ศ.2560 สบอ.15 มีแผนเพิ่มพื้นที่สีเขียวบนป่าต้นน้ำเสื่อมสภาพบนพื้นที่สูงชันอย่างยั่งยืน จำนวน 18,284.39 ไร่ ตามบันทึกข้อตกลงฯ เมื่อวันที่ 6 ธ.ค.59 ที่ผ่านมา

ที่มา : http://www.thaigov.go.th/news/contents/details/1538
