รัฐบาลไทย-ข่าวทำเนียบรัฐบาล-นายกฯ ตรวจความพร้อมคลังข้อมูลน้ำและภูมิอากาศแห่งชาติ เผยในหลวงร.10 รับทรงให้บริหารจัดการภัยพิบัติให้มีประสิทธิภาพ

วันจันทร์ที่ 6 กุมภาพันธ์ 2560
นายกฯ ตรวจความพร้อมคลังข้อมูลน้ำและภูมิอากาศแห่งชาติ เผยในหลวงร.10 รับทรงให้บริหารจัดการภัยพิบัติให้มีประสิทธิภาพ
นายกฯ ตรวจความพร้อมคลังข้อมูลน้ำและภูมิอากาศแห่งชาติ เผยในหลวงร.10 รับทรงให้บริหารจัดการภัยพิบัติให้มีประสิทธิภาพ
เมื่อวันที่ 3 กุมพาพันธ์ 2560 / พลเอกประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ(คสช.) พร้อมคณะเดินทางเข้าตรวจความพร้อมคลังข้อมูลน้ำและภูมิอากาศแห่งชาติ โดยมี ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี ในฐานะประธานกรรมการบูรณาการฐานข้อมูลน้ำและภูมิอากาศแห่งชาติ รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี และ ดร.รอยัล จิตรดอน ผู้อำนวยการสถาบันสารสนเทศทรัพยากรน้ำและการเกษตร พร้อมด้วยคณะผู้บริหารและเจ้าหน้าที่จากหน่วยงานที่เกี่ยวข้องให้การต้อนรับ ณ อาคารบางกอกไทยทาวเวอร์ ชั้น 14 ถนนรางน้ำ แขวงถนนพยาไท เขตราชเทวี กรุงเทพฯ
ในโอกาสนี้ ดร.รอยล จิตรดอน ผู้อำนวยการสถาบันสารสนเทศทรัพยากรน้ำและการเกษตร (สสนก.) นำเยี่ยมชมการทำงานและบรรยายสรุป ผ่านคอมพิวเตอร์แม่ข่ายชุดปฐมฤกษ์ ซึ่งคลังข้อมูลน้ำและภูมิอากาศแห่งชาติเก็บรวมรวบข้อมูลถวาย พระบาทสมเด็จพระปรมินทรมหาภูมิพลอดุลยเดช รัชกาลที่ 9 ที่ทรงให้ความสำคัญกับการใช้ข้อมูลประกอบการตัดสินใจบริหารจัดการน้ำ
พล.อ.ประยุทธ์ จันทร์โอชา นายกรัฐมนตรี กล่าวระหว่างรับฟังรายงานว่า วันนี้ต้องช่วยกันสร้างกระบวนการเรียนรู้ ว่าจะใช้น้ำอย่างไร รวมถึงการเตรียมรับมือภัยต่าง ๆ ที่จะเกิดขึ้น ขณะเดียวกัน มีหลายหน่วยงานอยากให้เราเป็นศูนย์ขยายผลให้กับอาเซียนทั้งหมด ซึ่งเหมือนสิ่งที่เคยบอกไปว่าต้องทำเพื่อประเทศ ซึ่งอย่างไรก็ตามจะทำอย่างไรกับอุปกรณ์ที่มีให้เกิดความคุ้มค่า ขณะที่สมเด็จพระเจ้าอยู่หัว รัชกาลที่ 10 ทรงรับสั่งว่า เราจะต้องบริหารงานจากข้อเท็จจริงและข้อมูลเชิงยุทธศาสตร์ ซึ่งจากนี้ต้องมีการบูรณาการใน 3 เรื่อง ฝนแล้ง น้ำท่วม และภัยพิบัติ โดยเฉพาะน้ำท่วมที่ต้องแก้ไขปัญหาให้เร็วที่สุด
พล.อ.ประยุทธ์ กล่าวต่ออีกว่า ทั้งนี้การทำงานจะต้องไม่ให้เกิดความซ้ำซ้อน แต่ขอให้บูรณาการข้อมูลโดยให้วิเคราะห์ข้อมูลไปถึงผู้ใช้งานได้อย่างครบถ้วน และขอให้สร้างการรับรู้ให้ทั่วถึง รวมถึงสามารถตอบคำถามให้ได้ทั้งในยามภาวะปกติและในยามที่เกิดอุทกภัย หน่วยงานภาครัฐจะมีมาตรการช่วยเหลือและรับมืออย่างไร เพื่อไม่ให้เกิดความขัดแย้ง อีกทั้งประชาชนจะได้มีการเตรียมตัวในการรับมือ ที่ผ่านมามั่นใจในการทำงาน นายรอยล และคณะทำงานทุกคน เพียงแต่ต้องการให้การแก้ปัญหาดีขึ้นไปเรื่อยๆ
นอกจากนี้ นายกรัฐมนตรียังให้แนวคิดให้มีการทำงานร่วมกับหน่วยงานที่เกี่ยวข้อง โดยให้คำนึงถึงผลประโยชน์ของประเทศชาติเป็นหลัก ไม่ใช่ต่างฝ่ายต่างทำงาน และเมื่อเกิดเหตุต้องแจ้งไปยังศูนย์ประสานงาน ส่วนหน้า เพื่อแจ้งเตือนไปยังประชาชนในพื้นที่ต่อไป ซึ่งอยากให้มีการจัดทำแผนเผชิญเหตุให้สอดรับกับทุกหน่วยงานที่เกี่ยวข้อง ทั้งนี้ นายกรัฐมนตรี ยังกำชับอีกว่าต้องมีการพัฒนาแอพพลิเคชั่น ThaiWater เพื่อให้ประชาชนสามารถเข้าถึงข้อมูล ติดตามสถานการณ์น้ำและสภาพอากาศได้ด้วยตัวเองได้อย่างสะดวก รวดเร็ว และติดตามได้ทุกเวลาด้วย โดยอยากให้ประชาชนดาวน์โหลดแอพพลิเคชั่น http://www.thaiwater.net นี้มาใช้งาน
ข่าวโดย : นางสาวศิริวรรณ หมินหมัน
ภาพโดยและวีดิโอ : นายปราโมทย์ ป้องสุธาธาร, นายสุเมธ บุญเอื้อ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1729
