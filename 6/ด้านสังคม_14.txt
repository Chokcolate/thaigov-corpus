รัฐบาลไทย-ข่าวทำเนียบรัฐบาล-ก.วิทย์ จับมือ ก.มหาดไทย ประชุมร่วมบูรณาการงานด้านวิทยาศาสตร์ เทคโนโลยีและนวัตกรรม

วันพฤหัสบดีที่ 5 มกราคม 2560
ก.วิทย์ จับมือ ก.มหาดไทย ประชุมร่วมบูรณาการงานด้านวิทยาศาสตร์ เทคโนโลยีและนวัตกรรม
ก.วิทย์ จับมือ ก.มหาดไทย ประชุมร่วมบูรณาการงานด้านวิทยาศาสตร์ เทคโนโลยีและนวัตกรรม
28 ธันวาคม 2559 ณ ห้องประชุมชั้น 4 อาคารพระจอมเกล้า สำนักงานปลัดกระทรวงวิทยาศาสตร์และเทคโนโลยี/ รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี เป็นประธานร่วมกับ นายณัฐพงศ์ ศิริชนะ รองปลัดกระทรวงมหาดไทย ในการประชุม คณะกรรมการพัฒนาจังหวัดด้วยวิทยาศาสตร์ เทคโนโลยีและนวัตกรรม
ภายหลังพิธีลงนามบันทึกข้อตกลงความร่วมมือขับเคลื่อน วทน.ระหว่างกระทรวงวิทยาศาสตร์และเทคโนโลยี กับกระทรวงมหาดไทยที่ผ่านมา ทั้ง 2 กระทรวงได้ผลักดันและขับเคลื่อนโครงการต่างๆ เพื่อช่วยเหลือให้ประชาชนมีความเป็นอยู่ที่ดีขึ้น ซึ่งภายหลังได้มีการมอบหมายผู้รับผิดชอบในแต่ละโครงการ ข้อเสนอความต้องการด้านต่างๆ อันนำไปสู่การลงพื้นที่ตามชุมชน ชนบทและจังหวัดต่างๆ ในการพัฒนาและถ่ายทอดเทคโนโลยีเพื่อเพิ่มมูลค่าให้แก่สินค้าของผู้ประกอบการ ซึ่งในปัจจุบันสถานการณ์ด้านวิทยาศาสตร์ เทคโนโลยีและนวัตกรรม เปลี่ยนแปลงไปอย่างมากและมีบทบาทต่อการดำรงชีวิต รวมทั้งผลตอบรับที่ดีด้านการพัฒนาประเทศจากคนรุ่นใหม่ที่หันมาสนใจและอยากทำเกษตรกรรม เนื่องจากเทคโนโลยีใหม่ๆ มีความสะดวกรวดเร็ว และสามารถสร้างผลกำไร รายได้ จากการทำตลาดผ่านช่องทางต่างๆ และเนื่องจาก กระทรวงมหาดไทย มีบทบาทและภารกิจช่วยเหลือประชาชนและดูแลความเป็นอยู่ของประชาชนให้ดีขึ้น ในด้านการอำนวยความมั่นคงปลอดภัยในชีวิตและทรัพย์สิน การพัฒนาอาชีพและฐานะความเป็นอยู่และเป็นเจ้าภาพหลักในการบูรณาการบริหารจัดการในส่วนภูมิภาค ซึ่งปัจจุบันผู้ทำอาชีพเกษตรกรส่วนใหญ่มีรายได้น้อย ชาวเกษตรกรสามรถสร้างวัตถุดิบหรือผลิตภัณฑ์ต่างๆ ได้ แต่ยังขาดการทำตลาด ยังขาดความรู้ที่จะสร้างคุณภาพของผลิตภัณฑ์เพื่อให้มีมูลค่าที่สูงขึ้นทั้งสองกระทรวงจึงร่วมกันพัฒนาโครงการต่างๆ ไปได้ด้วยดีตลอดมา เพื่อเป็นผลประโยชน์ต่อจังหวัด/กลุ่มจังหวัด
ในส่วนของกระทรวงวิทยาศาสตร์นั้นได้พัฒนาผลัดดันแผนงาน/โครงการต่างๆจำนวน 40 โครงการ อาทิ โครงการศูนย์ส่งเสริมนวัตกรรมอาหารเพื่อส่งเสริมสุขภาพชุมชนจังหวัดร้อยเอ็ด แปลงสาธิตการใช้ปุ๋ยอินทรีย์เคมีเพื่อลดต้นทุนการปลูกมะม่วง   โครงการระบบชุดดินอุดมคาร์บอนแบบต่อเนื่อง เพื่อแปรรูปผักตบชวาในแม่น้ำกวง  โครงการพัฒนาการผลิตสินค้าเกษตรให้มีคุณภาพปลอดภัยสูง โครงการแก้ไขปัญหาสิ่งแวดล้อมและขยะพลาสติกในชุมชนเพื่อการบูรณาการอย่างยั่งยืน เป็นต้น
รศ.นพ.สรนิต ศิลธรรม กล่าวว่า หน่วยงานในสังกัดกระทรวงวิทยาศาสตร์และเทคโนโลยี จะนำแนวทางและแผนดำเนินงานต่างๆ มาเป็นแนวทางในการปรับเปลี่ยนโครงการให้เหมาะสมกับพื้นที่ และนำงานวิจัย เทคโนโลยี งานค้นคว้าต่างๆ เผยแพร่ไปสู่ชุมชน ชนบทและจังหวัดอย่างทั่วถึงเพื่อเพิ่มมูลค่าให้สินค้าและตอบสนองต่อความต้องการของประชาชนให้มากที่สุด
นายณัฐพงศ์ ศิริชนะ รองปลัดกระทรวงมหาดไทย กล่าวว่า การดำเนินงานในปีถัดๆไป จะนำอัตลักษณ์ของแต่ละจังหวัด ชุมชน ออกมาและให้ทางกระทรวงวิทยาศาสตร์และเทคโนโลยีเข้ามาช่วย เนื่องจากกระทรวงวิทย์จะนำเทคโนโลยี งานวิจัยมาเพิ่มผลผลิต เพิ่มคุณภาพ เพิ่มมูลค่าให้กับวัตถุดิบที่กระทรวงมหาดไทยมีในพื้นที่ชุมชนทุกจังหวัดทั่วประเทศซึ่งนับเป็นประโยชน์อย่างมาก ทั้งนี้ กระทรวงมหาดไทย ยินดีให้การสนับสนุนอย่างเต็มที่ โดยคาดหวังว่าผลจากการร่วมมือกันจะช่วยต่อยอดให้ผู้ประกอบการ สร้างคุณภาพ สร้างมูลค่าเพิ่ม สร้างรายได้เพื่อช่วยเหลือประชาชนให้มีชีวิตความเป็นอยู่ที่ดีขึ้นต่อไป

ที่มา : http://www.thaigov.go.th/news/contents/details/1196
