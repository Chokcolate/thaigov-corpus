รัฐบาลไทย-ข่าวทำเนียบรัฐบาล-รอง นรม. สมคิดฯ เป็นประธานการประชุมคณะกรรมการนโยบายการให้เอกชนร่วมลงทุนในกิจการของรัฐ (PPP) ครั้งที่ 1/2560

วันพุธที่ 25 มกราคม 2560
รอง นรม. สมคิดฯ เป็นประธานการประชุมคณะกรรมการนโยบายการให้เอกชนร่วมลงทุนในกิจการของรัฐ (PPP) ครั้งที่ 1/2560
นายสมคิด จาตุศรีพิทักษ์ รองนายกรัฐมนตรี เป็นประธานการประชุมคณะกรรมการนโยบายการให้เอกชนร่วมลงทุนในกิจการของรัฐ (PPP) ครั้งที่ 1/2560
วันนี้ (25 มกราคม 2560) เวลา 13.30 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล นายสมคิด จาตุศรีพิทักษ์ รองนายกรัฐมนตรี เป็นประธานการประชุมคณะกรรมการนโยบายการให้เอกชนร่วมลงทุนในกิจการของรัฐ (PPP) ครั้งที่ 1/2560
ภายหลังเลิกการประชุมดังกล่าว นายสมคิด จาตุศรีพิทักษ์ รองนายกรัฐมนตรี มอบหมายให้               นายเอกนิติ นิติทัณฑ์ประภาศ ผู้อำนวยการสำนักงานคณะกรรมการนโยบายรัฐวิสาหกิจ (ผอ.สคร.) แถลงข่าว สรุปผลการประชุมว่า คณะกรรมการนโยบายการให้เอกชนร่วมลงทุนในกิจการของรัฐ (PPP) ได้มีการติดตามความคืบหน้าในโครงการต่าง ๆ ที่อยู่ภายใต้มาตรการ  PPP Fast Track ทั้ง 5 โครงการ ซึ่งผลการดำเนินงานในโครงการต่าง ๆ มีดังนี้
โครงการรถไฟฟ้าสายสีชมพู (ช่วงแคราย – มีนบุรี) และโครงการรถไฟฟ้าสายสีเหลือง (ช่วงลาดพร้าว – สำโรง) ได้ดำเนินการตามขั้นตอนภายใต้มาตรการ PPP Fast Track เรียบร้อยแล้ว ทั้งนี้ อยู่ในระหว่างการพิจารณาของคณะกรรมการคัดเลือก ตามมาตรา 35 ในการเจรจาต่อรองกับผู้ยื่นข้อเสนอ ซึ่งคาดว่าจะลงนามในสัญญาได้ ภายในเดือนเมษายน 2560
โครงการรถไฟฟ้าสายสีน้ำเงินส่วนต่อขยาย (ช่วงหัวลำโพง – บางแค และช่วงบางซื่อ – ท่าพระ) คณะกรรมการคัดเลือกของโครงการส่วนต่อขยายและคณะกรรมการกำกับดูแลของโครงการรถไฟฟ้าสายเฉลิมรัชมงคล (ช่วงหัวลำโพง – บางซื่อ) ได้ดำเนินการเจรจาข้อเสนอทางเทคนิคและข้อเสนอทางการเงินการลงทุนจนได้ข้อยุติและได้มีมติเห็นชอบร่างสัญญาแล้ว โดยอยู่ในขั้นตอนการพิจาณาร่างสัญญา เพื่อนำเสนอความเห็นให้กระทรงคมนาคมนำเสนอคณะรัฐมนตรีต่อไป
โครงการทางหลวงพิเศษระหว่างเมือง สายบางปะอิน – นครราชสีมา และสายบางใหญ่ – กาญจนบุรี โดยได้ข้อสรุปและความชัดเจนในด้านข้อกฎหมายแล้ว ซึ่งคาดว่ากรมทางหลวงจะเสนอโครงการต่อคณะกรรมการ PPP อีกครั้งได้ภายในเดือนมีนาคม 2560
นอกจากนี้ ที่ประชุมได้มอบหมายให้กระทรวงคมนาคมพิจารณาเสนอโครงการที่จะดำเนินการตามมาตรการ PPP Fast Track เพิ่มเติม รวมทั้ง เสนอระยะเวลาการดำเนินโครงการดังกล่าวให้เป็นไปตามกรอบระยะเวลาการดำเนินโครงการภายใต้มาตรการ PPP Fast Track และแจ้งให้ สคร. ทราบภายในวันที่ 31 มกราคม 2560
นอกจากนี้ ที่ประชุมได้มีมติเห็นชอบโครงการก่อสร้างหอชมเมืองกรุงเทพมหานคร บนที่ดินราชพัสดุของกรมธนารักษ์ และเป็นโครงการแนวทางที่สอดคล้องกับนโยบายรัฐบาลภายใต้ปรัชญา “ศาสตร์พระราชา” โดยความร่วมมือในรูปแบบแนวทางประชารัฐของรัฐบาล
ตอนท้ายของการแถลงข่าว ผู้อำนวยการสำนักงานคณะกรรมการนโยบายรัฐวิสาหกิจ (ผอ.สคร.) ได้กล่าวเพิ่มเติมว่า นายสมคิด จาตุศรีพิทักษ์ รองนายกรัฐมนตรีในฐานะประธานการประชุมได้เน้นย้ำให้มีโครงการให้เอกชนร่วมลงทุนในกิจการของรัฐ (PPP) ในส่วนภูมิภาคมากขึ้น เพื่อจะได้เป็นการกระจายความเจริญออกไปสู่จังหวัดต่าง ๆ ทั่วประเทศและสอดรับกับแนวโน้มสภาพแวดล้อมในอนาคตที่ชุมชนต่าง ๆ ของทุก ๆ ภูมิภาคทั่วประเทศซึ่งจะเติบโตเป็นชุมชนขนาดใหญ่ระดับชุมชนเมือง และรองนายกรัฐมนตรีได้มอบหมายให้กระทรวงคมนาคมนำนโยบายดังกล่าวไปพิจารณาดำเนินการโดยเร่งด่วนเพื่อสนองตอบนโยบายของรัฐบาลต่อไป
************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1475
