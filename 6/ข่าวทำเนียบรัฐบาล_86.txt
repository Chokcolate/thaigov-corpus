รัฐบาลไทย-ข่าวทำเนียบรัฐบาล-นายกรัฐมนตรี นำเจ้าหน้าที่ทำเนียบรัฐบาล ออกกำลังกายประจำสัปดาห์ในแบบผ่อนคลาย ทุกคนสามารถนำไปต่อยอดสร้างความสัมพันธ์อันดีได้

วันพฤหัสบดีที่ 2 กุมภาพันธ์ 2560
นายกรัฐมนตรี นำเจ้าหน้าที่ทำเนียบรัฐบาล ออกกำลังกายประจำสัปดาห์ในแบบผ่อนคลาย ทุกคนสามารถนำไปต่อยอดสร้างความสัมพันธ์อันดีได้
นายกรัฐมนตรี นำเจ้าหน้าที่ทำเนียบรัฐบาล ออกกำลังกายประจำสัปดาห์ในแบบผ่อนคลาย ทุกคนสามารถนำไปต่อยอดสร้างความสัมพันธ์อันดีได้
วันนี้ (1 กุมภาพันธ์ 2560) เวลา 15.30 น. ณ บริเวณด้านหน้าสนามหญ้าตึกไทยคู่ฟ้า ทำเนียบรัฐบาล  พลเอก ประยุทธ์ จันทร์โอชา นายกรัฐมนตรี นำข้าราชการและเจ้าหน้าที่ทำเนียบรัฐบาล ออกกำลังกายร่วมกัน เพื่อเสริมสร้างร่างกายให้มีสุขภาพที่ดีแข็งแรง ซึ่งจะส่งผลให้ร่างกายมีภูมิต้านทาน ห่างไกลจากโรคภัยไข้เจ็บ ตลอดจนส่งผลให้เกิดการผ่อนคลาย ลดความเครียดจากการทำงาน โดยมี ผู้บริหารหน่วยงานภายในทำเนียบรัฐบาล ร่วมออกกำลังกายด้วย
สำหรับกิจกรรมสัปดาห์นี้ นายกรัฐมนตรี ได้เริ่มกิจกรรมด้วยการอบอุ่นร่างกายก่อน เพื่อเป็นการป้องกันอาการบาดเจ็บของกล้ามเนื้อในขณะเล่นกีฬา ต่อมา นายกรัฐมนตรี ได้เลือกเล่นกีฬา 2 ประเภท คือ ฟุตบอลและตะกร้อ โดยการส่งลูกไป-มา ระหว่างกัน เป็นวงกลม เป็นการออกกำลังกายในแบบที่ผ่อนคลาย ไม่หักโหมต่อร่างกายมากนัก ซึ่งรูปแบบดังกล่าว เหมาะสำหรับทุกเพศทุกวัย โดยเฉพาะผู้ที่เหนื่อยล้าจากการทำงานมาทั้งอาทิตย์ แต่ทั้งนี้การเล่นกีฬาประเภทนี้ จะต้องอาศัยความสามัคคีและความเชื่อใจในการส่ง-รับลูก และความเชื่อมโยงระหว่างผู้เล่นแต่ละคน โดยไม่มีการแข่งขันหรือการนับผลการแข่งขันแต่อย่างใด ซึ่งหลักการดังกล่าวเป็นหัวใจของการเล่นกีฬาประเภทนี้ ที่จะส่งผลต่อยอดสร้างความสัมพันธ์กันโดยใช้กีฬาเป็นตัวเชื่อมอีกด้วย หลังจากนั้น นายกรัฐมนตรีได้กล่าวขอบคุณเจ้าหน้าที่ทำเนียบรัฐบาลที่ร่วมกันออกกำลังกายในวันนี้ ก่อนที่จะขอตัวกลับไปปฏิบัติภารกิจ ณ ตึกไทยคู่ฟ้า ทำเนียบรัฐบาล ต่อไป
-------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1664
