รัฐบาลไทย-ข่าวทำเนียบรัฐบาล-ก.วิทย์ฯ นำทีมวิทยากร ร่วมระดมความคิดในการเสวนาเรื่อง”ประเทศไทยกับการสร้างศักยภาพด้านความมั่นคงทางด้านอาหาร”

วันจันทร์ที่ 6 กุมภาพันธ์ 2560
ก.วิทย์ฯ นำทีมวิทยากร ร่วมระดมความคิดในการเสวนาเรื่อง”ประเทศไทยกับการสร้างศักยภาพด้านความมั่นคงทางด้านอาหาร”
ประเทศไทยกับการสร้างศักยภาพด้านความมั่นคงทางด้านอาหาร
2 กุมภาพันธ์ 2560 ณ อาคาร 101 ศูนย์แสดงนิทรรศการและการประชุมไบเทค บางนา/นายสมชาย เทียมบุญประเสริฐ รองปลัดกระทรวงวิทยาสาสตร์และเทคโนโลยี เป็นประธานเปิดการเสวนา ในหัวข้อ เรื่อง “ประเทศไทยกับการสร้างศักยภาพด้านความมั่นคงทางด้านอาหาร” จัดขึ้นโดย กระทรวงวิทยาศาสตร์และเทคโนโลยี ร่วมกับ สภาสมาคมวิทยาศาสตร์และเทคโนโลยีแห่งประเทศไทย (สสวทท.)
สำหรับการเสวนาในครั้งนี้ ได้รับเกียรติจาก ดร.เอกอนงค์ จางบัว ผู้ช่วยเลขาธิการสำนักงานคณะกรรมการนโยบายวิทยาศาสตร์เทคโนโลยีและนวัตกรรมแห่งชาติ(สวทน.)ศาสตราจารย์นายแพทย์ ไกรสิทธิ์ ตันติสิรินทร์ ที่ปรึกษากิตติมศักดิ์สมาคมโภชนาการแห่งประเทศไทย ในพระราชูปถัมภ์ สมเด็จพระเทพรัตนราชสุดาฯ สยามบรมราชกุมารี นายสัตวแพทย์ รุจเวทย์ ทหารแกล้ว รองกรรมการผู้จัดการใหญ่ ศูนย์วิจัยและพัฒนา บริษัทเบทาโกร จำกัด (มหาชน) และนายเกียรติ สิทธิอมร มาร่วมเป็นวิทยากรในการระดมความคิดเห็นเพื่อเดินหน้าขับเคลื่อนประเทศไทยกับการสร้างความมั่นคงทางด้านอาหาร
นายสมชาย กล่าวว่า การจัดเสวนาในหัวข้อ เรื่อง “ประเทศไทยกับการสร้างศักยภาพด้านความมั่นคงทางด้านอาหาร” ในครั้งจะเป็นประโยชน์อย่างยิ่งและจะเป็นปัจจัยสำคัญในการดำเนินชีวิต ซึ่งประเทศไทยในอนาคตจะต้องเผชิญกับปัญหาในเรื่องความมั่นคงทางด้านอาหาร เพราะปัญหาสภาวะโลกร้อนรวมไปถึงภัยพิบัติต่างๆจากธรรมชาติ ซึ่งเป็นเรื่องที่ทุกคนต้องตระหนักถึงเป็นอย่างยิ่ง เพราะในอนาคต ปัญหาดังกล่าว จะทวีความรุนแรงขึ้นเรื่อยๆ เรื่องอาหารเป็นปัจจัยที่สำคัญที่ส่งผลต่อการดำรงชีวิตคนทั่วโลก เราอาจจะต้องเผชิญกับปัญหาจากผลกระทบของโลกจากภัยพิบัติต่างๆที่จะเกิดขึ้น ทั้งนี้ กระทรวงวิทยาศาสตร์ฯ ได้ดำเนินการจัดทำโครงการฟู๊ดอินโนโพลิส (Food Innopolis) เพื่อให้ประเทศไทยเป็นศูนย์กลางการวิจัยพัฒนาและนวัตกรรม สำหรับอุตสาหกรรมอาหาร ซึ่งเป็นโครงการขนาดใหญ่ ที่ได้รับความร่วมมือจากภาคมหาวิทยาลัย นักวิชาการต่างๆอีกมากมาย
รองศาสตราจารย์ ดร.ชัยณรงค์ เชิดชู  นายกสภาสมาคมวิทยาศาสตร์และเทคโนโลยีแห่งประเทศไทย (สสวทท.) กล่าวว่า สสวทท. เป็นหน่วยงานในการสร้างความตระหนัก และความเข้าใจทางด้านวิทยาศาสตร์ เทคโนโลยีและนวัตกรรม โดยการสนับสนุนงบประมาณจากกระทรวงวิทยาศาสตร์และเทคโนโลยี สสวทท. มีดำริในการจัดทำข้อมูลและตัวชี้วัดในหัวข้อ เรื่อง “ประเทศไทยกับการสร้างศักยภาพด้านความมั่นคงทางด้านอาหาร” สสวทท. จึงร่วมมือกับ สำนักส่งเสริมและถ่ายทอดเทคโนโลยี กระทรวงวิทยาศาสตร์และเทคโนโลยี จัดเสวนาในหัวข้อดังกล่าว ภายในงานมหกรรม ROADSHOW ด้านขยะ ในวันนี้ เพื่อเป็นส่วนหนึ่งในการขับเคลื่อนการพัฒนาประเทศไทย 4.0 ตามยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติ ฉบับที่ 12
การจัดงานเสวนาขึ้นในครั้งนี้ได้เน้นถึงปัจจัยสำคัญในการที่จะเพิ่มศักยภาพความมั่นคงให้กับประเทศไทย โดยรัฐบาลต้องเข้าไปช่วยเหลือพร้อมทำหน้าที่สนับสนุนด้านคุณภาพของอาหาร กระบวนการผลิต บรรจุภัณฑ์ ราคา ตลอดจนการบริหารจัดการในด้านต่างๆ ให้มีประสิทธิภาพมากยิ่งขึ้น เพราะอาหารที่ดีจะต้องมีคุณภาพและความปลอดภัยมีคุณค่าทางโภชนาการเพื่อคุ้มครองผู้บริโภคและการค้าทั้งภายในและต่างประเทศซึ่งเป็นพื้นฐานในการแก้ปัญหาความยากจนในประเทศ นอกจากนี้ รัฐบาลต้องทำหน้าที่ส่งเสริมและสร้างความเป็นธรรมให้กับผู้บริโภครวมทั้งการผลักดันงานด้าน การวิจัยและพัฒนา เพื่อให้ประเทศไทยเป็นแหล่งรวมอาหารที่มีคุณภาพมีความมั่นคงและยั่งยืนต่อไปได้ในอนาคต
ข่าวโดย :นางสาวชลธิชา แสงเทียนสุวรรณ
ภาพข่าวและวีดิโอ : นายธนฉัตร มาลาเจริญ ,นายสุเมธ บุญเอื้อ
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 - 3732  โทรสาร 02 333 3834
E-Mail : pr@most.go.th   Facebook : sciencethailand

ที่มา : http://www.thaigov.go.th/news/contents/details/1727
