รัฐบาลไทย-ข่าวทำเนียบรัฐบาล-GSB PromptPay ธนาคารออมสิน ทุกการโอน ไม่มีค่าธรรมเนียม นาน 2 ปี พร้อมเปิดลงทะเบียนนิติบุคคลตั้งแต่ 27 ม.ค.60 เป็นต้นไป

วันจันทร์ที่ 30 มกราคม 2560
GSB PromptPay ธนาคารออมสิน ทุกการโอน ไม่มีค่าธรรมเนียม นาน 2 ปี พร้อมเปิดลงทะเบียนนิติบุคคลตั้งแต่ 27 ม.ค.60 เป็นต้นไป
ธนาคารออมสินเปิดให้บริการโอนเงินพร้อมเพย์ในช่องทางบริการทางการเงินที่ทันสมัยของธนาคารออมสิน
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ตามที่รัฐบาลได้มีแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ หรือ National e-Payment ที่มีวัตถุประสงค์เพื่อสร้างโครงสร้างพื้นฐานระบบการชำระเงินของประเทศไทยให้มีมาตรฐานและมีประสิทธิภาพ ซึ่งจะเป็นทางเลือกใหม่ในการโอนเงินรับเงินทางอิเล็กทรอนิกส์ สวัสดิการต่างๆ ของภาครัฐ รวมทั้งเป็นช่องทางในการคืนภาษีจากภาครัฐไปถึงประชาชนโดยตรง ซึ่งธนาคารแห่งประเทศไทย ได้กำหนดให้สถาบันการเงินทุกแห่ง เปิดให้บริการโอนเงินทางอิเล็กทรอนิกส์อย่างเป็นทางการในวันที่ 27 มกราคม 2560 นั้น
“ธนาคารออมสินเปิดให้บริการโอนเงินพร้อมเพย์ในช่องทางบริการทางการเงินที่ทันสมัยของธนาคารออมสิน ได้แก่ บริการ MyMo (Mobile Banking) ซึ่งเป็นการทำธุรกรรมทางการเงินบนโทรศัพท์มือถือสมาร์ทโฟนสามารถทำได้ไม่ว่าจะเดินทางหรืออยู่ในสถานที่ใด, บริการ Internet Banking ผ่านคอมพิวเตอร์พื้นฐานที่บ้านหรือสำนักงาน และบริการ ATM ของธนาคารออมสินทั่วประเทศกว่า 7,000 เครื่อง เพื่ออำนวยความสะดวกให้แก่ลูกค้าทุกท่านให้สามารถทำธุรกรรมได้อย่างมีประสิทธิภาพ สะดวก ปลอดภัย และรวดเร็ว” นายชาติชาย กล่าว
ทั้งนี้ ธนาคารออมสิน พร้อมร่วมสนับสนุนนโยบายดังกล่าว ด้วยการขับเคลื่อนบริการโอนเงิน GSB PromptPay ของธนาคารออมสิน หลังจากประชาชนสนใจลงทะเบียนรับบริการพร้อมเพย์ของธนาคารออมสิน มากกว่า 1.3 ล้านราย และเพื่อกระตุ้นให้ประชาชนได้ใช้บริการอย่างมีประสิทธิภาพ ธนาคารฯ จึงได้จัดกิจกรรมพิเศษด้วยการยกเว้นค่าธรรมเนียมการโอนระหว่างบุคคลทุกวงเงินการโอนตั้งแต่เปิดให้บริการนี้เบื้องต้นฟรี 2 ปี ตั้งแต่วันที่ 27 มกราคม 2560 จนถึงวันที่ 31 ธันวาคม 2561 ไม่ว่าผู้รับโอนจะลงทะเบียนพร้อมเพย์ไว้กับธนาคารใดก็ตาม
นอกจากนี้ ธนาคารออมสิน เตรียมความพร้อมเปิดรับลงทะเบียนพร้อมเพย์สำหรับนิติบุคคลได้ตั้งแต่วันที่ 27 มกราคม 2560 เป็นต้นไป และสามารถพัฒนาระบบงานเพื่อรองรับการรับ-โอนเงินได้ทันทีที่ธนาคารแห่งประเทศไทยกำหนดคือ วันที่ 1 มีนาคม 2560 โดยนิติบุคคลที่สนใจ สามารถลงทะเบียนได้ที่ธนาคารออมสินสาขาที่นิติบุคคลเปิดบัญชีไว้ เพียงใช้เลขที่ประจำตัวผู้เสียภาษีอากรเท่านั้น
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1535
