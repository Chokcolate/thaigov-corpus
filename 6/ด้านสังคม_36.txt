รัฐบาลไทย-ข่าวทำเนียบรัฐบาล-เปิดแล้ว! ถนนสายวิทยาศาสตร์ ชูแนวคิด "นักวิทย์น้อย ตามรอยพ่อ สานต่อที่พ่อทำ"

วันพฤหัสบดีที่ 19 มกราคม 2560
เปิดแล้ว! ถนนสายวิทยาศาสตร์ ชูแนวคิด "นักวิทย์น้อย ตามรอยพ่อ สานต่อที่พ่อทำ"
เปิดแล้ว!  ถนนสายวิทยาศาสตร์ชูแนวคิด "นักวิทย์น้อย ตามรอยพ่อ สานต่อที่พ่อทำ"
12 มกราคม 2560 ณ ลานพระบรมราชานุสาวรีย์พระบาทสมเด็จพระจอมเกล้าเจ้าอยู่หัว กระทรวงวิทยาศาสตร์และเทคโนโลยี/ ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เป็นประธานเปิดงาน “ถนนสายวิทยาศาสตร์ ประจำปี 2560” ในแนวคิด “นักวิทย์น้อย ตามรอยพ่อ สานต่อที่พ่อทำ”
ถนนสายวิทยาศาสตร์ ประจำปี 2560 เป็นกิจกรรมในลักษณะชุมชนวิทยาศาสตร์ โดยได้รับความร่วมมือจากหน่วยงานราชการที่ตั้งอยู่บนถนนโยธีและถนนพระรามที่ 6 เปิดเป็นสถานที่ในการเรียนรู้และสร้างความเข้าใจให้กับประชาชนและเยาวชนในด้านวิทยาศาสตร์ เทคโนโลยีและนวัตกรรม ควบคู่ไปกับสร้างกิจกรรมเพื่อความสนุกสนาน
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า งานถนนสายวิทยาศาสตร์นี้ ถือเป็นอีกหนึ่งกิจกรรมที่มุ่งเน้นการพัฒนากำลังคนด้านวิทยาศาสตร์ เทคโนโลยีและนวัตกรรม ซึ่งมีความสำคัญเป็นอย่างมากต่อการนำประเทศก้าวสู่ไทยแลนด์ 4.0 โดยเฉพาะการพัฒนาศักยภาพทางด้านนี้ตั้งแต่วัยเยาว์พร้อมทั้งสร้างแรงบันดาลใจให้เกิดการใฝ่เรียนใฝ่รู้และสามารถนำความรู้ทางวิทยาศาสตร์ไปบูรณาการกับศาสตร์อื่นๆ
สำหรับกิจกรรมถนนสวยวิทยาศาสตร์นั้น ได้มุ่งเน้นแนวคิดหลัก “นักวิทย์น้อย ตามรอยพ่อ สานต่อที่พ่อทำ” ซึ่งเป็นการน้อมนำหลักการทรงงานและพระราชกรณียกิจของพระบาทสมเด็จพระปรมินทรมหาภูมิพลอดุลยเดช โดยเฉพาะในการใช้วิทยาศาสตร์ในการค้นหาคำตอบและแก้ปัญหา รวมทั้งเทคโนโลยีและนวัตกรรมต่างๆ มากมาย อาทิ โครงการแก้มลิง โครงการแกล้งดิน กังหันชัยพัฒนา เกษตรทฤษฎีใหม่ เป็นต้น
ดร.อรรชกา กล่าวต่อว่า นอกจากนี้ยังมุ่งเน้นการเรียนรู้กิจกรรมผ่านแนวคิด STEM Education ซึ่งเป็นกิจกรรมการส่งเสริมการเรียนรู้แบบบูรณาการองค์ความรู้ 4 ศาสตร์เข้าไว้ด้วยกัน ได้แก่ Science วิทยาศาสตร์, Technology เทคโนโลยี,Engineering วิศวกรรมศาสตร์ และ Mathematics คณิตศาสตร์ ซึ่งเป็นพื้นฐานสำคัญในการศึกษาเรียนรู้ เพื่อดำรงชีวิตของเยาวชนไทยรวมทั้งปลูกฝังค่านิยม แนวความคิดต่างๆ ให้กับเด็กรุ่นใหม่ให้สนใจทางด้านวิทยาศาสตร์มากยิ่งขึ้น  สิ่งสำคัญ คือ ต้องการให้เยาวชนใส่ใจใฝ่ความรู้ ทั้งนอกและในห้องเรียน เพื่อเป็นประสบการณ์ชีวิต และที่สำคัญต้องมีวินัย มีความรับผิดชอบทั้งต่อตนเอง ครอบครัว สังคม และประเทศชาติ ตามคำขวัญวันเด็กที่ท่านนายกรัฐมนตรี พลเอกประยุทธ์  จันทร์โอชา ได้มอบไว้ว่า “เด็กไทยใส่ใจศึกษา พาชาติมั่นคง”
สำหรับปีนี้การจัดงาน ถนนสายวิทยาศาสตร์ได้รับความร่วมมือจาก 17 หน่วยงาน ในสังกัด 3 กระทรวงที่เป็นเพื่อนบ้าน ได้แก่ กระทรวงวิทยาศาสตร์และเทคโนโลยี กระทรวงอุตสาหกรรม กระทรวงทรัพยากรธรรมชาติและสิ่งแวดล้อม ร่วมกันจัดกิจกรรมที่ส่งเสริมทักษะทางวิทยาศาสตร์ด้วยการทดลอง การประกวดแข่งขัน เล่นเกมส์ การแสดงทางวิทยาศาสตร์เป็นต้น ตัวอย่างกิจกรรม ภายในงาน เช่น กิจกรรมจากสถานีทำของเล่นตามรอยพ่อ โดยเด็กๆ ที่ร่วมกิจกรรมจะได้ทดลองบริหารจัดการพื้นที่แนวทางทฤษฎีใหม่ด้วยตัวเอง สถานีนักไอทีตัวน้อยตามรอยพ่อ ซินแลนด์ แดนมหัศจรรย์ แสงซินโครตรอนแสงจิ๋วทะลวง ฯลฯ เปิดให้เข้าชมฟรี โดยจะจัดขึ้นระหว่างวันที่ 12 – 14 มกราคม 2560 ระยะเวลารวม 3 วัน และเตรียมรถตู้ไว้บริการรับ-ส่ง บริเวณสถานีรถไฟฟ้าอนุสาวรีย์ชัยสมรภูมิด้วย ในวันเสาร์ที่ 14 มกราคม 2560
ข่าวโดย : นายปวีณ  ควรแย้ม
ภาพโดยและวีดิโอ : นายธนฉัตร มาลาเจริญ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1414
