รัฐบาลไทย-ข่าวทำเนียบรัฐบาล-รมว.วท. เยี่ยม ศลช. ชูนโยบายสนับสนุนงานวิจัย

วันพฤหัสบดีที่ 19 มกราคม 2560
รมว.วท. เยี่ยม ศลช. ชูนโยบายสนับสนุนงานวิจัย
รมว.วท. เยี่ยม ศลช. ชูนโยบายสนับสนุนงานวิจัย
12 มกราคม 2560 ณ ศูนย์ความเป็นเลิศด้านชีววิทยาศาสตร์ (องค์การมหาชน) กระทรวงวิทยาศาสตร์และเทคโนโลยี /ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี ตรวจเยี่ยมเยือน TCELS ศูนย์ความเป็นเลิศด้านชีววิทยาศาสตร์ (องค์การมหาชน) กระทรวงวิทยาศาสตร์และเทคโนโลยี โดยมี ดร.นเรศ ดำรงชัย ผู้อำนวยการศูนย์ความเป็นเลิศด้านชีววิทยาศาสตร์ และคณะผู้บริหาร พร้อมด้วยเจ้าหน้าที่ให้การต้อนรับ
ดร.นเรศ ดำรงชัย กล่าวว่า “สืบเนื่องจากการประชุม ครม. ครั้งที่ ๑/๒๕๖๐ ในวาระที่ ๒ ว่าด้วยการพัฒนาคลัสเตอร์เทคโนโลยี และอุตสาหกรรมแห่งอนาคต ในกลุ่มสาธารณะสุข สุขภาพ และเทคโนโลยีทางการแพทย์ มีเป้าหมายคือ “ทำให้ประเทศไทยเป็น Medical Hub ของอาเซียนภายในปี 2025” โดย TCELS จะเน้นใน 3 ยุทธศาสตร์สำคัญคือ 1. การพัฒนาชีววัตถุและวัคซีน 2. ผลิตภัณฑ์นวัตกรรมจากสมุนไพรและธรรมชาติ 3. การพัฒนาอุตสาหกรรมที่ตอบสนองสังคมสูงวัย (Aging Industry) ซึ่งทั้ง 3 ยุทธศาสตร์ ได้วางแผนทั้งระยะสั้น (1-3 ปี) ระยะกลาง (3-5 ปี) และระยะยาว (5-10 ปี) นั้น สอดคล้องกับการดำเนินงานของ TCELS เช่น การพัฒนายาสามัญใหม่ (new generic) ยาชีววัตถุและวัคซีน รวมถึง Biosimilar และการพัฒนาผลิตภัณฑ์จากสมุนไพรและเครื่องสำอาง  ตลอดจน Smart Medical Devices and Robotics เป็นต้น”
ดร.นเรศ ยังกล่าวอีกว่า “TCELS เป็นหน่วยงานที่เชื่อมโยงและนำพาเครือข่ายทั้งภาคการศึกษา ภาคเอกชน ภาครัฐ เพื่อพัฒนาธุรกิจและการลงทุนด้านอุตสาหกรรมและธุรกิจชีววิทยาศาสตร์ รวมถึงการยกระดับมาตรฐานผลิตภัณฑ์และบริการเพื่อให้ประเทศไทยเป็นที่รู้จัก เป็นที่ยอมรับในระดับนานาชาติ นี่คือ วิสัยทัศน์ และเป้าหมายที่วางไว้ TCELS ถือว่าเป็นหน่วยงานเฉพาะทางที่เน้นพัฒนา Life Sciences คือนวัตกรรมด้านสุขภาพ กลุ่มเทคโนโลยีทางการแพทย์ หุ่นยนต์และเครื่องมือแพทย์ กลุ่มยา อาหารเสริมเพื่อสุขภาพ เครื่องสำอาง เน้นผลิตภัณฑ์จากธรรมชาติที่ไม่ทำลายสิ่งแวดล้อม” “และที่ผ่านมา TCELS ได้มีส่วนส่งเสริมการพัฒนาและต่อยอดให้แก่ผลิตภัณฑ์ ประสบผลสำเร็จมีการถ่ายทอดเทคโนโลยี สามารถส่งต่อไปยังบริษัทเอกชนผู้ผลิต เช่น ผลิตภัณฑ์วัคซีน   สูตรเครื่องสำอางจากสารสกัดยางพารา นอกจากนี้ก็มีเครื่องมือแพทย์ กลุ่มทันตกรรม ที่เตรียมทยอยสู่ตลาดต่อไป”
TCELS เป็นหน่วยงานที่ไม่ใช่เพียงสนับสนุนงานวิจัย แต่ยังส่งเสริม บริหารจัดการให้เกิดการร่วมทีม แพทย์ เภสัชกร นักวิทยาศาสตร์ และนักอุตสาหกรรม เพื่อลดความเสี่ยงให้เอกชน และส่งต่อภาคธุรกิจ และยังสนับสนุนการสร้างมาตรฐานผลิตภัณฑ์และจัดการทรัพย์สินทางปัญญาด้วย
สำหรับผลงานเด่นที่สร้างธุรกิจได้แล้วคือ ผลิตภัณฑ์เครื่องสำอางที่สกัดจากธรรมชาติ คือสารสกัดจากซีรั่มน้ำยางพารา ที่นำมาผลิตเป็นเครื่องสำอาง ในรูปแบบของครีมบำรุงผิว ซึ่งมีประสิทธิภาพในการฟื้นฟู บำรุงผิวได้อย่างล้ำลึก พัฒนาโดยทีมนักวิทยาศาสตร์ชีวเคมีระดับประเทศ และผ่านผู้ผู้ทดลองใช้ก่อนออกตลาดแล้วกว่าพันคน ส่วนผลิตภัณฑ์ที่ผลิตจากซีรั่มน้ำยางพาราชิ้นถัดไป คือ ผลิตภัณฑ์แชมพูและเซีรั่มบำรุงเส้นผมที่ช่วยสร้างรากเซลล์ผมให้แข็งแรง ได้ผ่านการศึกษาประสิทธิภาพและประสิทธิผล ตามมาตรฐาน แล้วพบว่าลดการหลุดร่วงของเส้นผมได้อย่างมีนัยสำคัญ  เป็นโอกาสใหม่ให้ตลาดเครื่องสำอางไทยซึ่งขณะนี้ติดอันดับที่ 12 ของโลก ส่วนตลาดผลิตภัณฑ์บำรุงผมไทย ติดอันดับ 2 ของโลก
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า “จากการที่ได้เข้ามาศึกษาหน่วยงาน TCELS พบว่าเป็นอีกหนึ่งหน่วยงานที่มีผลงานที่น่าสนใจ น่าภาคภูมิใจ ตอบโจทย์ทางการแพทย์ครบวงจร อยู่ในระดับแนวหน้าของ S-Curve จึงควรเผยแพร่ผลงานให้มากยิ่งขึ้น เพื่อให้เกิดความรู้ ความเข้าใจทันต่อเทคโนโลยี เช่น งานของ TCELS ที่เกี่ยวกับโรคมะเร็ง นับเป็นโรคที่เป็นปัญหาสำคัญของคนทั่วโลกกระทรวงวิทยาศาสตร์และเทคโนโลยีจะช่วยสนับสนุนและให้กำลังใจในการทำงาน เพื่อให้งานของ TCELS เจริญก้าวหน้า และสัมฤทธิ์ผลในการดำเนินงานตามวัตถุประสงค์ที่วางไว้”
ข่าวโดย : นายปวีณ  ควรแย้ม
ภาพโดยและวีดิโอ : นายธนฉัตร มาลาเจริญ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1415
