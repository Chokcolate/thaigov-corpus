รัฐบาลไทย-ข่าวทำเนียบรัฐบาล-ปลัดกระทรวงวิทย์ ให้สัมภาษณ์รายการ “NBT ทีวีสาธารณะ” ช่อง NBT ประชาสัมพันธ์งาน ตลาดนัดวิถีวิทย์ 2560

วันจันทร์ที่ 9 มกราคม 2560
ปลัดกระทรวงวิทย์ ให้สัมภาษณ์รายการ “NBT ทีวีสาธารณะ” ช่อง NBT ประชาสัมพันธ์งาน ตลาดนัดวิถีวิทย์ 2560
ปลัดกระทรวงวิทย์ ให้สัมภาษณ์รายการ “NBT ทีวีสาธารณะ” ช่อง NBT ประชาสัมพันธ์งาน ตลาดนัดวิถีวิทย์ 2560
ปลัดกระทรวงวิทย์ ให้สัมภาษณ์รายการ “NBT ทีวีสาธารณะ” ช่อง NBT ประชาสัมพันธ์งาน ตลาดนัดวิถีวิทย์ 2560วันที่เผยแพร่
วันที่ 6 มกราคม 2560 ณ สถานีวิทยุโทรทัศน์แห่งประเทศไทย / นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง และ รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี ร่วมกันให้สัมภาษณ์รายการ “NBT ทีวีสาธารณะ” ซึ่งจะออกอากาศทางสถานีวิทยุโทรทัศน์แห่งประเทศไทย (NBT) ในวันที่ 9 มกราคม 2560 เวลา 10.00 น. เพื่อเผยแพร่และประชาสัมพันธ์การจัดกิจกรรม “ตลาดนัดวิถีวิทย์ 2560” ตลาดคลองผดุงกรุงเกษม ข้างทำเนียบรัฐบาลซึ่งจัดขึ้นระหว่างวันที่ 9 – 29 มกราคม 2560 โดยกระทรวงวิทยาศาสตร์และเทคโนโลยี (วท.) เป็นหน่วยงานหลักในการจัดงานครั้งนี้
ปลัดกระทรวงวิทยาศาสตร์ฯ กล่าวว่า ตลาดนัดวิถีวิทย์ 2560 จะเป็นแหล่งรวมสินค้าและผลิตภัณฑ์ใหม่ๆ ของผู้ประกอบการที่ได้รับการต่อยอดด้านวิทยาศาสตร์ เทคโนโลยี และนวัตกรรม จากกระทรวงวิทยาศาสตร์ฯ กว่า 250 ผลิตภัณฑ์ และมุ่งเน้นการคัดสรรผลงานผลิตภัณฑ์ที่เหมาะสมมาจำหน่ายเพื่อช่วยเหลือชุมชน วิสาหกิจชุมชน รวมถึงผู้ประกอบการ ในการสร้างรายได้กระจายสินค้าและบริการ อีกทั้งยังมีการเผยแพร่ผลงานและองค์ความรู้ด้านวิทยาศาสตร์ เทคโนโลยีและนวัตกรรมโดยการฝึกอบรมอาชีพถ่ายทอดเทคโนโลยีเพื่อสร้างอาชีพ ให้กับประชาชนทั่วไปที่สนใจ ฟรีทุกวันรวม 20 หลักสูตร
รองเลขาธิการนายกรัฐมนตรีฝ่ายการเมือง กล่าวว่า โครงการตลาดนัดคลองผดุงกรุงเกษม จัดขึ้นเพื่อตอบสนองนโยบายรัฐบาลที่ต้องการสร้างอาชีพสร้างรายได้และความมั่นคงให้แก่ประชาชนโดยเริ่มดำเนินการ ตั้งแต่ พ.ศ. 2558 ซึ่งการดำเนินงานที่ผ่านมารัฐบาลได้รับความร่วมมือจากภาครัฐและเอกชนต่างๆ เป็นเจ้าภาพจัดการอย่างต่อเนื่อง และผลการดำเนินงานที่ผ่านมาประสบความสำเร็จอย่างดียิ่ง โดยเฉพาะกระทรวงวิทยาศาสตร์ฯ เคยเป็นหน่วยงานหลักในการจัดงานตลาดนัดฯ เมื่อเดือนตุลาคม 2558 ซึ่งในครั้งนั้นได้รับผลตอบรับจากประชาชนจำนวนมาก และสามารถสร้างรายได้ถึง 160 ล้านบาท และการจัดงานในครั้งนี้นับเป็นการต้อนรับปีใหม่ด้วยการจัด "ตลาดนัดวิถีวิทย์ 2560"
สำหรับ กระทรวงวิทยาศาสตร์ฯ ได้ใช้พื้นที่ตลอดแนวคลองผดุงกรุงเกษม กว่า 2,000 ตารางเมตร ทั้งภายในและภายนอกเต้นท์ มีบูธแสดงจำหน่ายสินค้าและผลิตภัณฑ์กว่า 250 ผลิตภัณฑ์ จากทั่วทุกภาคที่ได้รับการสนับสนุนองค์ความรู้จากหน่วยงานภายใต้กระทรวงวิทยาศาสตร์ฯ และหน่วยงานเครือข่าย เช่น อาหารปรุงสุก สมุนไพรสุขภาพ ตลาดนัดชุมชน และหมู่บ้านวิทย์เศรษฐกิจพอเพียง เป็นต้น โดยจะจัดขึ้นตั้งแต่วันที่ 9-29 มกราคม 2560 รวม 21 วัน ผู้สนใจสามารถสอบถามข้อมูลกิจกรรมการจัดงานไปที่ Call Center 1313 หรือติดตามข่าวสารการจัดงานได้ที่ เว็บไซต์กระทรวงวิทยาศาสตร์และเทคโนโลยี www.most.go.th
ข่าวและภาพ : นางสาวพจนพร แสงสว่าง
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 – 3732  โทรสาร 02 333 3834
E-mail : pr@most.go.th  Facebook : sciencethailand

ที่มา : http://www.thaigov.go.th/news/contents/details/1254
