รัฐบาลไทย-ข่าวทำเนียบรัฐบาล-การขยายระยะเวลาการยื่นแบบฯ ต้านภัย COVID-19 มีผลใช้บังคับแล้ว [กระทรวงการคลัง]

วันพฤหัสบดีที่ 2 เมษายน 2563
พิมพ์
การขยายระยะเวลาการยื่นแบบฯ ต้านภัย COVID-19 มีผลใช้บังคับแล้ว [กระทรวงการคลัง]
ด้วยได้มีประกาศกระทรวงการคลัง จำนวน 3 ฉบับ ขยายกำหนดเวลายื่นแบบแสดงรายการและชำระภาษีประเภทต่าง ๆ ตามที่คณะรัฐมนตรีได้มีมติเมื่อวันที่ 24 มีนาคม 2563 เพื่อช่วยเหลือประชาชนและผู้ประกอบการให้มีสภาพคล่องเพิ่มขึ้นจากการแพร่ระบาดของโรคติดเชื้อไวรัสโคโรนา
ด้วยได้มีประกาศกระทรวงการคลัง จำนวน 3 ฉบับ ขยายกำหนดเวลายื่นแบบแสดงรายการและชำระภาษีประเภทต่าง ๆ ตามที่คณะรัฐมนตรีได้มีมติเมื่อวันที่ 24 มีนาคม 2563 เพื่อช่วยเหลือประชาชนและผู้ประกอบการให้มีสภาพคล่องเพิ่มขึ้นจากการแพร่ระบาดของโรคติดเชื้อไวรัสโคโรนา 2019 (COVID-19) ที่กระทบต่อเศรษฐกิจของประเทศ รวมทั้งเยียวยาผู้ประกอบการที่ได้รับผลกระทบจากการถูกปิดสถานประกอบการตามคำสั่งของทางราชการเพื่อป้องกันการแพร่ระบาดของ COVID-19
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) กรมสรรพากร ในฐานะโฆษกกรมสรรพากร  เปิดเผยว่า  “ตามที่คณะรัฐมนตรีได้เห็นชอบให้เลื่อนกำหนดเวลา ยื่นแบบและชำระภาษีให้แก่ประชาชนและผู้ประกอบการเพื่อดูแลและเยียวยาผลกระทบของ COVID-19 ซึ่งผู้ประกอบการได้ติดตามความคืบหน้าการออกกฎหมายเมื่อมีผลบังคับไว้นั้น บัดนี้ เรื่องดังกล่าวได้มีการประกาศกระทรวงการคลังออกมาแล้วจำนวน 3 ฉบับ ซึ่งกำหนดเวลายื่นแบบและชำระภาษีประเภทต่าง ๆ ที่ขยายออกไป มีดังต่อไปนี้
1. ขยายเวลายื่นแบบและชำระภาษีเป็นการทั่วไป ดังนี้
1.1 ภาษีเงินได้บุคคลธรรมดา สำหรับปีภาษี 2562 (แบบ ภ.ง.ด.90* แบบ ภ.ง.ด.91* และ แบบ ภ.ง.ด.95) ที่ต้องยื่นภายในวันที่ 31 มีนาคม 2563 ได้ขยายเวลาออกไปอีกจนถึงวันที่ 31 สิงหาคม 2563
1.2 ภาษีเงินได้นิติบุคคลสำหรับรอบระยะเวลาบัญชี 2562 (แบบ ภ.ง.ด. 50 และ แบบ ภ.ง.ด. 55) เฉพาะรายที่อยู่นอกตลาดหลักทรัพย์ฯ ที่ต้องยื่นภายในเดือนเมษายน 2563 ถึงเดือนสิงหาคม 2563 ขยายออกไปถึงวันที่ 31 สิงหาคม 2563
1.3 ภาษีเงินได้นิติบุคคลสำหรับครึ่งรอบระยะเวลาบัญชีปี 2563 (แบบ ภ.ง.ด. 51) เฉพาะรายที่อยู่นอกตลาดหลักทรัพย์ฯ ที่ต้องยื่นภายในเดือนเมษายน 2563 ถึงเดือนกันยายน 2563 ขยายออกไปถึงวันที่ 30 กันยายน 2563
2. ขยายเวลายื่นแบบและชำระภาษีเฉพาะผู้ประกอบการที่ปิดสถานประกอบการตามคำสั่งของทางราชการดังต่อไปนี้
2.1 ภาษีเงินได้หัก ณ ที่จ่าย (แบบ ภ.ง.ด. 1 แบบ ภ.ง.ด. 2 แบบ ภ.ง.ด. 3 แบบ ภ.ง.ด. 53 และ แบบ ภ.ง.ด. 54) ของเดือนมีนาคม 2563 ที่ต้องยื่นภายเดือนเมษายน 2563 และเดือนเมษายน 2563 ที่ต้องยื่นภายในเดือนพฤษภาคม 2563  ขยายออกไปถึงวันที่ 15 พฤษภาคม 2563
2.2 ภาษีมูลค่าเพิ่ม
2.2.1 การขายสินค้าและบริการภายในประเทศ (แบบ ภ.พ. 30) ของเดือนมีนาคม 2563 ที่ต้องยื่นภายในเดือนเมษายน 2563  และเดือนเมษายน 2563 ที่ต้องยื่นภายในเดือนพฤษภาคม 2563 ขยายออกไปถึงวันที่ 23 พฤษภาคม 2563
2.2.2 การจ่ายค่าบริการไปต่างประเทศ (แบบ ภ.พ. 36)  ของเดือนมีนาคม 2563   ที่ต้องยื่นภายเดือนเมษายน 2563 และเดือนเมษายน 2563 ที่ต้องยื่นภายในเดือนพฤษภาคม 2563 ขยายออกไปถึงวันที่ 15 พฤษภาคม 2563
2.3 ภาษีธุรกิจเฉพาะ (แบบ ภ.ธ. 40) ของเดือนมีนาคม 2563 ที่ต้องยื่นภายในเดือนเมษายน 2563 และเดือนเมษายน 2563 ที่ต้องยื่นภายในเดือนพฤษภาคม 2563 ขยายออกไปถึงวันที่ 23 พฤษภาคม 2563 แต่ไม่รวมถึงกรณีการขายอสังหาริมทรัพย์เป็นทางการค้าหรือหากำไรที่ชำระในขณะจดทะเบียนสิทธิและนิติกรรม
2.4 อากรแสตมป์ (แบบ อ.ส. 4 แบบ อ.ส. 4ก และ แบบ อ.ส. 4ข) ที่ต้องยื่นชำระภายในวันที่ 1 เมษายน 2563 ถึงวันที่ 15 พฤษภาคม 2563 ขยายออกไปถึงวันที่ 15 พฤษภาคม 2563 ผู้ประกอบการที่ได้รับสิทธิขยายเวลาเฉพาะกรณีที่ปิดสถานประกอบการตามคำสั่งของทางราชการจะต้องมีหน้าที่ในการยื่นแบบและชำระภาษี
โฆษกกรมสรรพากร กล่าวเพิ่มเติมว่า “มาตรการการขยายระยะเวลาการยื่นแบบฯ จะช่วยให้ผู้ที่ได้รับผลกระทบมีสภาพคล่องทางการเงินและมีความคล่องตัวในการทำงานเพิ่มขึ้น สามารถดำเนินกิจการต่อไปได้ และหวังว่าจะเป็นส่วนหนึ่งที่จะช่วยสนับสนุนให้ทุกคนอยู่ที่บ้าน ภายใต้แนวคิด “อยู่บ้าน หยุดเชื้อ เพื่อชาติ” ของรัฐบาลต่อไป”

ที่มา : https://www.thaigov.go.th/news/contents/details/28329
