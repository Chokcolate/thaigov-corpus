รัฐบาลไทย-ข่าวทำเนียบรัฐบาล-กรมทางหลวงจับมือกรุงไทยจัดแคมเปญ “ลดใช้เงินสด ลดเสี่ยงโควิด -19 ด้วย M-PASS” [กระทรวงการคลัง]

วันจันทร์ที่ 30 มีนาคม 2563
กรมทางหลวงจับมือกรุงไทยจัดแคมเปญ “ลดใช้เงินสด ลดเสี่ยงโควิด -19 ด้วย M-PASS” [กระทรวงการคลัง]
กรมทางหลวงจับมือกรุงไทยจัดแคมเปญ “ลดใช้เงินสด ลดเสี่ยงโควิด -19 ด้วย M-PASS”
กรมทางหลวงร่วมกับธนาคารกรุงไทย จัดแคมเปญ “ลดใช้เงินสด ลดเสี่ยงโควิด -19 ด้วย M-PASS” ส่งเสริมคนไทยใช้บัตร M-PASS แทนการใช้เงินสด ในการจ่ายค่าทางด่วน ช่วยลดการแพร่ระบาดของเชื้อไวรัสโควิด-19 โดยเติมเงิน 1,000 บาท รับเครดิตเงินคืน 150 บาท เริ่ม 1 เมษายน ถึง 30 กันยายน 2563 นี้
นายสราวุธ ทรงศิวิไล อธิบดีกรมทางหลวง เปิดเผยว่า จากการแพร่ระบาดของไวรัสโควิด -19 ที่ขยายตัวอย่างต่อเนื่อง ส่งผลให้ประชาชนหันมาใช้รถส่วนตัวเพิ่มมากขึ้น เพื่อหลีกเลี่ยงการสัมผัสสิ่งของต่าง ๆ และรักษาระยะห่างทางสังคม ( Social distancing ) กรมทางหลวงจึงได้ออกมาตรการส่งเสริมประชาชนลดการจับเงินสด เพื่อหลีกเลี่ยงการติดเชื้อไวรัสโควิด-19 ด้วยการจัดแคมเปญ “ลดใช้เงินสด ลดเสี่ยงโควิด -19 ด้วย M-PASS” ระหว่างวันที่ 1 เมษายน ถึง 30 กันยายน 2563 โดยลูกค้ารายใหม่ที่สมัครใช้บริการชำระค่าผ่านทางด้วยบัตร M-PASS และเติมเงินตั้งแต่ 1,000 บาทขึ้นไป ที่สาขาธนาคารกรุงไทย และจุดบริการตามสายทาง ประกอบด้วย ด่านทับช้าง เส้นกาญจนาภิเษกขาเข้า-ออก ด่าน Service Area 1 เส้นฉะเชิงเทราขาเข้า –ออก และด่านโป่ง 3 เส้นระยอง และลูกค้ารายเดิมที่เติมเงินผ่านช่องทาง Online เช่น QR Cross Bank แอป Krungthai NEXT หรือ Krungthai Netbank ตั้งแต่ 1,000 บาทขึ้นไป รับเครดิตเงินคืน 150 บาท เข้า Tag M-PASS คนละ 1 สิทธิ์ และสงวนสิทธิ์ในการเครดิตเงินคืนเฉพาะลูกค้าที่ยังคงสถานะบัญชีปกติ ณ วันที่ทำรายการคืนเงิน รวมทั้งสิ้น 20,000 สิทธิ์ ตลอดระยะเวลาของแคมเปญ โดยจะเครดิตเงินคืนภายใน 15 วันทำการ นับจากสิ้นเดือนที่มีการทำรายการ
นายพิชิต จงสฤษดิ์หวัง ผู้ช่วยกรรมการผู้จัดการใหญ่อาวุโส สายงานกลยุทธ์และผลิตภัณฑ์รายย่อยธนาคารกรุงไทย เปิดเผยว่า ธนาคารได้สนับสนุนกรมทางหลวงในการพัฒนาระบบการเติมเงินค่าผ่านทางบัตร M-PASS ผ่านช่องทางสาขาของธนาคารทั้ง Krungthai NEXT และ Krungthai Netbank เพื่อเพิ่มความสะดวกสบายในการใช้งานผ่านช่องทางด่วน โดยไม่ต้องจับเงินสด และในสถานการณ์ที่มีผู้ติดเชื้อไวรัสโควิด-19 เพิ่มขึ้นอย่างต่อเนื่อง การใช้บัตรเติมเงิน M-PASS เป็นสิ่งที่ปลอดภัยที่สุด เนื่องจากสามารถติด Tag ที่หน้ากระจกรถ โดยไม่ต้องสัมผัสหรือจับเงินสดในการจ่ายค่าทางด่วน ซึ่งเป็นอีกหนึ่งช่องทางที่ช่วยลดการแพร่ระบาดของไวรัสโควิด -19
การเติมเงินในบัตร M-PASS ผ่านช่องทางต่าง ๆของธนาคารนั้น เติมเงินขั้นต่ำครั้งแรก 300 บาท ครั้งต่อไปทุกๆ 100 บาท และ สูงสุด 5,000 บาท ส่วนการเติมเงินผ่านตู้บุญเติม เติมได้ครั้งละ 100 บาท 200 บาท 300 บาท 500 บาท 800 บาท และ 1,000 บาท ค่าธรรมเนียมครั้งละ 20 บาท โดยสามารถเช็คยอดเงินคงเหลือในบัตร M-PASS ได้จากแอปพลิเคชั่น M-PASS และหน้าจอขณะผ่านด่าน ซึ่งการร่วมมือกับกรมทางหลวงในครั้งนี้ เป็นหนึ่งในโครงการ 5 Ecosystems ของธนาคาร ที่มุ่งให้ความสำคัญกับการอำนวยความสะดวกในการชำะเงินผ่านระบบดิจิทัล
30 มีนาคม 2563

ที่มา : https://www.thaigov.go.th/news/contents/details/28142
