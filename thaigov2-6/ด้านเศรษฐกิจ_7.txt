รัฐบาลไทย-ข่าวทำเนียบรัฐบาล-มาตรการเยียวยา 5,000 บาท (3 เดือน) มีผู้ลงทะเบียนแล้ว 19.8 ล้านราย

วันจันทร์ที่ 30 มีนาคม 2563
พิมพ์
มาตรการเยียวยา 5,000 บาท (3 เดือน) มีผู้ลงทะเบียนแล้ว 19.8 ล้านราย
จากการเปิดรับลงทะเบียนตามมาตรการเยียวยา 5,000 บาท (3 เดือน) ที่เว็บไซต์ www.เราไม่ทิ้งกัน.com ตั้งแต่วันเสาร์ที่ 28 มีนาคม 2563 มีผู้มาลงทะเบียนแล้วรวม 19.8 ล้านราย (ข้อมูล ณ เวลา 14.00 น.)
ดร.อุตตม สาวนายน รัฐมนตรีว่าการกระทรวงการคลัง เปิดเผยว่า จากการเปิดรับลงทะเบียนตามมาตรการเยียวยา 5,000 บาท (3 เดือน) ที่เว็บไซต์ www.เราไม่ทิ้งกัน.com ตั้งแต่วันเสาร์ที่ 28 มีนาคม 2563 มีผู้มาลงทะเบียนแล้วรวม 19.8 ล้านราย (ข้อมูล ณ เวลา 14.00 น.) ซึ่งในภาพรวมหลังการปรับเพิ่มสมรรถนะของระบบการลงทะเบียนแล้ว การลงทะเบียนดำเนินไปได้อย่างราบรื่น
รัฐมนตรีว่าการกระทรวงการคลังเน้นย้ำว่า คนทำงานที่ได้รับผลกระทบจากไวรัส Covid-19 โดยเฉพาะแรงงาน ลูกจ้างชั่วคราว หรือผู้ประกอบอาชีพอิสระ ที่ถูกเลิกจ้าง โดนลดเวลาทำงานที่ส่งผลต่อรายได้ โดนลดเงินเดือน หรือสถานประกอบการถูกปิด มีสิทธิได้รับเงินเยียวยา 5,000 บาท โดยยังสามารถเข้ามาลงทะเบียนที่ www.เราไม่ทิ้งกัน.com ได้ต่อเนื่องตลอด 24 ชั่วโมงทุกวัน ยังไม่มีกำหนดปิดรับลงทะเบียน เพื่อให้มั่นใจว่าคนทำงานที่ได้รับความเดือดร้อนจะได้รับการเยียวยาอย่างทั่วถึง
อย่างไรก็ดี การลงทะเบียนสำเร็จมิได้หมายความว่าจะได้รับเงินโดยอัตโนมัติ เนื่องจากผู้มีสิทธิได้รับเงินเยียวยา 5,000 บาท เป็นเวลา 3 เดือน (ตั้งแต่เดือนเมษายน - มิถุนายน 2563) จะต้องผ่านการตรวจสอบและคัดกรองตามหลักเกณฑ์ที่กำหนดก่อนจึงจะได้รับสิทธิ ทั้งนี้ เพื่อให้มั่นใจได้ว่าการจ่ายเงินเยียวยาถูกต้องและถึงมือผู้ได้รับผลกระทบอย่างแท้จริง โดยการประมวลผลจะใช้เวลาอย่างเร็วที่สุด 7 วันทำการ ในกรณีที่ข้อมูลครบถ้วนถูกต้อง แต่จากจำนวนผู้ให้ความสนใจลงทะเบียนมีมากกว่าที่คาดไว้มาก อาจทำให้การดำเนินการในขั้นตอนนี้ใช้เวลามากขึ้น
Call Center ธนาคารกรุงไทย จำกัด (มหาชน) โทร. 02-111-1144
สำนักงานเศรษฐกิจการคลัง
โทร. 0 2273 9020 ต่อ 3421, 3422, 3423, 3424, 3425, 3427, 3429, 3430, 3572
(ในวันและเวลาราชการ)

ที่มา : https://www.thaigov.go.th/news/contents/details/28136
