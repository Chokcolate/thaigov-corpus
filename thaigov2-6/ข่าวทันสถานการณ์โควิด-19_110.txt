รัฐบาลไทย-ข่าวทำเนียบรัฐบาล-ออมสิน เตือนระวังมิจฉาชีพแฝงตัวในสื่อโซเชียล [กระทรวงการคลัง]

วันศุกร์ที่ 3 เมษายน 2563
ออมสิน เตือนระวังมิจฉาชีพแฝงตัวในสื่อโซเชียล [กระทรวงการคลัง]
ธนาคารออมสิน เตือนลูกค้าและประชาชนให้ระวังมิจฉาชีพแฝงตัวทักไลน์/เฟสบุ๊ค หลอกถามข้อมูลทางการเงิน เช่น เลขที่บัญชีเงินฝาก เลขบัตรประชาชน รหัสผ่าน MyMo และรหัสผ่าน OTP อย่าให้ข้อมูลทางด้านการเงินแก่บุคคลอื่นผ่านทางโทรศัพท์และสื่อโซเชียลเด็ดขาด
รายงานข่าวจากธนาคารออมสินแจ้งว่า หลังจากธนาคารออมสินได้เผยแพร่ข่าวมาตรการช่วยเหลือลูกค้าสินเชื่อ ด้วยการพักชำระหนี้เงินต้นและดอกเบี้ยอัตโนมัติ 3 เดือน เพื่อช่วยเหลือลูกค้าที่ได้รับผลกระทบจากการแพร่ระบาดของเชื้อไวรัส Covid-19 และได้รับความสนใจจากประชาชนเข้าไปแสดงความคิดเห็นและแสดงทัศนคติผ่านสื่อโซเชียลมากมาย ท่ามกลางภาวะวิกฤตหลายๆด้านที่คนไทยกำลังเผชิญอยู่อย่างยากลำบาก รัฐบาลโดยกระทรวงการคลัง ตลอดทั้งสถาบันการเงินของรัฐและธนาคารพาณิชย์ ได้ระดมทุ่มเทสรรพกำลังร่วมกันออกมาตรการให้ความช่วยเหลือด้านการเงินแก่พี่น้องประชาชนอย่างต่อเนื่อง เพื่อร่วมกันฝ่าฟันอุปสรรคให้ผ่านพ้นวิกฤตในครั้งนี้ไปได้
จากสถานการณ์ข้างต้น ได้มีกลุ่มมิจฉาชีพ แฝงตัวอยู่ในสื่อโซเชียล โดยได้ปลอมเพจและไลน์ ธนาคารออมสิน GSB Society และเข้าไปแสดงความคิดเห็นพร้อมชักชวนให้เป็นเพื่อนในไลน์ เสมือนว่าตนเองเป็นพนักงานธนาคารที่จะให้คำแนะนำ ให้ความช่วยเหลือได้และหลอกถามข้อมูลทางการเงิน เช่น ขอทราบเลขที่สมุดบัญชีเงินฝาก เลขที่บัตรประจำตัวประชาชน รหัสผ่าน MyMo และรหัสผ่าน OTP สุดท้ายอาจสวมรอยถอนเงินออกจากบัญชีได้ ทั้งนี้ธนาคารได้เฝ้าระวังและติดตามความเคลื่อนไหวไลน์และเฟสบุ๊คแฟนเพจที่มีการนำโลโก้ธนาคารออมสินไปใช้ในสื่อโซเชียลอย่างใกล้ชิด หากทำให้ธนาคารเกิดความเสียหายแก่ภาพลักษณ์และชื่อเสียง ธนาคารจะดำเนินตามกฎหมาย
ขอให้ลูกค้าและประชาชนสังเกต ไลน์ GSB Society ของจริง จะต้องมีโล่สีเขียว (พื้นเขียวมีดาวห้าแฉกตรงกลาง) แสดงการเป็นแอคเคาท์พรีเมียม ซึ่งได้รับการรับรองจากบริษัทไลน์(ไทยแลนด์) วางไว้ด้านหน้าตัวอักษรคำว่า GSB Society ส่วนเพจเฟสบุ๊ค GSB society ของจริง จะต้องมีสัญลักษณ์เครื่องหมาย วงกลมเล็กๆ สีน้ำเงิน มีเครื่องหมายถูกอยู่ตรงกลาง ต่อท้ายตัวอักษรคำว่า GSB Society หากสังเกตไม่พบคุณลักษณะตามรายละเอียดข้างต้น ถือว่าเป็นไลน์และเฟสบุ๊ค GSB Society ปลอม
ธนาคารออมสิน จึงขอเตือนลูกค้าและประชาชนอย่าให้ข้อมูลทางด้านการเงินแก่บุคคลอื่น เช่น เลขที่สมุดบัญชีเงินฝาก เลขที่บัตรประจำตัวประชาชน รหัสผ่าน MyMo หรือแม้แต่รหัส ATM และรหัสผ่าน OTP แก่ผู้ใดทราบเด็ดขาด และธนาคารขอเรียนว่า มาตรการพักชำระหนี้เงินต้นและดอกเบี้ยอัตโนมัติ 3 เดือน ของธนาคารในครั้งนี้ เป็นการดำเนินการผ่านระบบคอมพิวเตอร์ ธนาคารไม่มีนโยบายให้เจ้าหน้าที่ติดต่อขอหลักฐานใดๆ มายืนยันเพิ่มเติมทั้งสิ้น หากลูกค้ามีข้อสงสัยสามารถติดต่อสาขาที่ท่านใช้บริการอยู่ หรือศูนย์ลูกค้าสัมพันธ์ Call Center 1115

ที่มา : https://www.thaigov.go.th/news/contents/details/28364
