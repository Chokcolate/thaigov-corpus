รัฐบาลไทย-ข่าวทำเนียบรัฐบาล-นายกฯ รับรายงานสถานการณ์ไฟป่า หมอกควันภาคเหนือ  ล่าสุดภาพรวมคุณภาพอากาศดีขึ้น ย้ำบังคับใช้กฎหมายหาตัวผู้กระทำความผิด

วันอาทิตย์ที่ 5 เมษายน 2563
พิมพ์
นายกฯ รับรายงานสถานการณ์ไฟป่า หมอกควันภาคเหนือ  ล่าสุดภาพรวมคุณภาพอากาศดีขึ้น ย้ำบังคับใช้กฎหมายหาตัวผู้กระทำความผิด
นายกฯ รับรายงานสถานการณ์ไฟป่า หมอกควันภาคเหนือ  ล่าสุดภาพรวมคุณภาพอากาศดีขึ้น ย้ำบังคับใช้กฎหมายหาตัวผู้กระทำความผิด
วันที่ 5 เม.ย.63 ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้รับทราบรายงานและติดตามสถานการณ์หมอกควันในพื้นที่ภาคเหนืออย่างต่อเนื่อง ล่าสุดพบว่าใน จ.เชียงราย และ จ.เชียงใหม่ ยังคงมีการสะสมของฝุ่นละอองสูงอยู่  แต่บริเวณภาคเหนือตอนล่าง สถานการณ์ฝุ่นละอองดีขึ้นอย่างต่อเนื่อง  ซึ่งจากการคาดการณ์สภาพอุตุนิยมวิทยา บริเวณภาคเหนือ มีอากาศร้อน และอาจเกิดฝนฟ้าคะนองบางแห่ง โดยทิศทางลมตะวันตกเฉียงใต้ กำลังปานกลาง จะทำให้ช่วงบ่ายอากาศยกตัว และทำให้การระบายฝุ่นละอองในอากาศดีขึ้น
และเพื่อเป็นการป้องกันและแก้ปัญหาไฟป่าหมอกควันในพื้นที่ นายกรัฐมนตรี ขอความร่วมมือประชาชนในพื้นที่ งดการเผาเศษกิ่งไม้ - ใบไม้ เศษวัสดุการเกษตร และงดเผาป่าในช่วงประกาศห้ามเผาของจังหวัด  ร่วมเป็นหูเป็นตาให้เจ้าหน้าที่ ควบคู่กับให้หน่วยงานในพื้นที่เร่งประชาสัมพันธ์ให้ประชาชนเข้าใจถึงผลกระทบที่เกิดจากการเผาด้วย
นายกฯ ย้ำบังคับใช้กฎหมายอย่างเคร่งครัด เร่งหาตัวผู้กระทำผิด และให้ดำเนินคดีอย่างเด็ดขาด เพื่อเป็นตัวอย่างและป้องปรามไม่ให้มีการกระทำผิดในลักษณะเดียวกันอีก  นอกจากนี้ยังต้องการระดมสรรพกำลังเข้าระงับเหตุและเฝ้าระวังในระดับหมู่บ้าน ร่วมกับการสนับสนุนอากาศยาน โดรน และ UAV ในการชี้จุด ชี้เบาะแสผู้กระทำความผิด และดับไฟในพื้นที่สูงชันและเข้าถึงยาก
ขณะที่การดูแลสุขภาพของประชาชนหากต้องออกนอกอาคาร ควรปิดปาก และจมูกด้วยหน้ากากอนามัย และถ้ามีอาการจาม น้ำมูกไหล คอแห้ง และไอ ควรดื่มน้ำอุ่นมาก ๆ และหากอาการไม่ดีขึ้นควรพบแพทย์เพื่อตรวจวินิจฉัยเพิ่มเติม ติดตามรับฟังข่าวสารและข้อมูลจากทางราชการอย่างใกล้ชิด เพื่อให้เกิดความเข้าใจ และมีการปฏิบัติตัวได้อย่างถูกต้อง

ที่มา : https://www.thaigov.go.th/news/contents/details/28468
