รัฐบาลไทย-ข่าวทำเนียบรัฐบาล-มหาดไทยรับมอบรถยนต์ 250 คันจากโตโยต้าประเทศไทย เพื่อใช้สนับสนุนภารกิจสู้ภัย COVID-19 ทั่วประเทศ [กระทรวงมหาดไทย]

วันศุกร์ที่ 3 เมษายน 2563
มหาดไทยรับมอบรถยนต์ 250 คันจากโตโยต้าประเทศไทย เพื่อใช้สนับสนุนภารกิจสู้ภัย COVID-19 ทั่วประเทศ [กระทรวงมหาดไทย]
มหาดไทยรับมอบรถยนต์ 250 คันจากโตโยต้าประเทศไทย เพื่อใช้สนับสนุนภารกิจสู้ภัย COVID-19 ทั่วประเทศ
วันนี้ (3 เม.ย.63) เวลา 14:00 น. ที่ห้องประชุมราชสีห์ ศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เป็นประธานพิธีรับมอบรถยนต์และข้าวสารเพื่อสนับสนุนภารกิจของกระทรวงมหาดไทยในการแก้ไขปัญหาสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) จาก มร.มิจิโนบุ ซึงาตะ กรรมการผู้จัดการใหญ่ บริษัท โตโยต้า มอเตอร์ ประเทศไทย จำกัด พร้อมด้วยคณะผู้บริหารบริษัทฯ ในฐานะตัวแทนครอบครัวเครือข่ายโตโยต้าทั่วประเทศ ร่วมส่งมอบ โดยมี นายบุญธรรม เลิศสุขีเกษม รองปลัดกระทรวงมหาดไทย ผู้อำนวยการสำนักงานศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) นายพรพจน์ เพ็ญพาส รองปลัดกระทรวงมหาดไทย นายธนาคม จงจิระ อธิบดีกรมการปกครอง นายณัฐภัทร สุวรรณประทีป หัวหน้าผู้ตรวจราชการกระทรวงมหาดไทย ร่วมรับมอบ
มร.มิจิโนบุ ซึงาตะ กล่าวว่า ในนามตัวแทนของ บริษัท โตโยต้า มอเตอร์ ประเทศไทย และเครือข่ายครอบครัวโตโยต้า ขอขอบคุณ กระทรวงมหาดไทย ที่เป็นหน่วยงานหลักที่รับผิดชอบงานทั้งในส่วนกลางและส่วนภูมิภาค ในการแก้ไขสถานการณ์ฉุกเฉินในส่วนที่เกี่ยวข้องกับการสั่งการและประสานงานกับผู้ว่าราชการจังหวัดทั่วประเทศ และมีบทบาทสำคัญในการปฏิบัติการด้านมาตรการป้องกันการแพร่ระบาดและการช่วยเหลือประชาชนอย่างเต็มกำลัง โดยโตโยต้าขอเป็นส่วนหนึ่ง ในการสนับสนุนการปฏิบัติงานของเจ้าหน้าที่ที่เกี่ยวข้องในพื้นที่ทุกจังหวัดโดยการสนับสนุนรถยนต์โตโยต้า โคโรลล่า จำนวน 100 คัน และรถกระบะไฮลักซ์ รีโว่ จำนวน 150 คัน เพื่อใช้ประโยชน์ในภารกิจของเจ้าหน้าที่ที่เกี่ยวข้องกับการแก้ไขสถานการณ์ต่างๆ ในช่วงการแพร่ระบาดของโรคโควิด-19 และมอบข้าวสารจากโรงสีข้าวรัชมงคล จำนวน 77 ตัน เพื่อเป็นเสบียงสำหรับการปฏิบัติงานของเจ้าหน้าที่ที่เกี่ยวข้องกับการแก้ไขสถานการณ์ โควิด-19 ในพื้นที่ทุกจังหวัดทั่วประเทศ โดยโตโยต้าขอเป็นกำลังใจให้กับเจ้าหน้าที่ผู้เกี่ยวข้องทุกท่านที่ร่วมกันฟันฝ่าและช่วยคนไทยให้ผ่านพ้นสถานการณ์ไวรัสโควิด-19 อันยากลำบากนี้ไปด้วยกัน
นายฉัตรชัย พรหมเลิศ กล่าวว่า ในนามของพี่น้องประชาชนชาวไทยทั้งในต่างจังหวัดและกรุงเทพมหานคร ตลอดจนเจ้าหน้าที่ผู้ปฏิบัติงานในพื้นที่ซึ่งมีผู้ว่าราชการจังหวัดเป็นผู้ควบคุมและกำกับดูแลการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ทั้งส่วนกลางและส่วนภูมิภาค ขอขอบคุณ บริษัท โตโยต้า มอเตอร์ ประเทศไทย จำกัด ที่เข้ามามีส่วนร่วมในการสนับสนุนรถยนต์โตโยต้า จำนวน 250 ตัน และข้าวสาร จำนวน 77 ตัน เพื่อใช้ในภานกิจการดำเนินงานแก้ไขปัญหาสถานการณ์การแพร่ระบาดของโรคโควิด-19 ให้ลดลงจนกว่าจะเข้าสู่ภาวะปกติตามเจตนารมณ์ของโตโยต้า ซึ่งนับเป็นคุณูปการที่บริษัทโตโยต้าได้มีส่วนสำคัญในการร่วมแก้ไขปัญหาต่าง ๆ ตั้งแต่ปีพุทธศักราช 2505 เป็นต้นมา และจะได้ร่วมมือกันในอนาคตต่อไป
กองสารนิเทศ สป.มท.
ครั้งที่ 42/2563
วันที่ 3 เมษายน 2563

ที่มา : https://www.thaigov.go.th/news/contents/details/28427
