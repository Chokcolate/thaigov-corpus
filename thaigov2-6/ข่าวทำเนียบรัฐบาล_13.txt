รัฐบาลไทย-ข่าวทำเนียบรัฐบาล-นายกรัฐมนตรีสั่งการปลัด ก.ทรัพย์ฯ ประชุมติดตามผลการแก้ไขปัญหาไฟป่าและหมอกควันรายวัน เน้นย้ำให้นำตัวผู้จุดไฟเผาป่ามาดำเนินคดีอย่างเคร่งครัด

วันพฤหัสบดีที่ 2 เมษายน 2563
พิมพ์
นายกรัฐมนตรีสั่งการปลัด ก.ทรัพย์ฯ ประชุมติดตามผลการแก้ไขปัญหาไฟป่าและหมอกควันรายวัน เน้นย้ำให้นำตัวผู้จุดไฟเผาป่ามาดำเนินคดีอย่างเคร่งครัด
นายกรัฐมนตรีสั่งการปลัด ก.ทรัพย์ฯ ประชุมติดตามผลการแก้ไขปัญหาไฟป่าและหมอกควันรายวัน เน้นย้ำให้นำตัวผู้จุดไฟเผาป่ามาดำเนินคดีอย่างเคร่งครัด
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมห่วงใยสั่งการให้ปลัดกระทรวงทรัพยากรธรรมชาติและสิ่งแวดล้อมประชุมติดตามผลการดำเนินงานแก้ไขปัญหาไฟป่าและหมอกควันภาคเหนือประจำวัน เน้นย้ำให้ 17 จังหวัดภาคเหนือ และจังหวัดกาญจนบุรี เร่งจัดการปัญหาไฟป่าและการเผาอย่างเด็ดขาด  โดยให้หน่วยงานต่างๆ บังคับใช้กฎหมายอย่างเคร่งครัด ติดตามตัวผู้กระทำผิดมาลงโทษตามกฎหมายให้ได้ และให้ดำเนินคดีอย่างเด็ดขาด ในกรณีที่จับกุมผู้กระทำความผิดได้แล้ว ให้เร่งส่งฟ้องและดำเนินคดีโดยเร็ว พร้อมทั้งให้ ผู้ว่าฯ แถลงข่าวการจับกุมและดำเนินคดี เพื่อเป็นการป้องปรามและเป็นตัวอย่างให้ประชาชนรับรู้ไม่กระทำความผิด
สำหรับสถานการณ์หมอกควันข้ามแดน โดยเฉพาะการพบแนวโน้มการเพิ่มสูงขึ้นของจุดความร้อน (Hotspot) ในเมียนมา และลาว นายกรัฐมนตรีมอบหมายให้ กรมควบคุมมลพิษ เร่งประสานงานกับทั้ง 2 ประเทศ เพื่อหารือการแก้ไขปัญหาแล้ว
ส่วนสถานการณ์หมอกควันในพื้นที่ภาคเหนือ ภาพรวมดีขึ้นในระดับหนึ่ง แต่ยังมีจุดความร้อนจำนวนมากในเมียนมา ลาว และไทย ประกอบกับมีแนวปะทะของลมบริเวณภาคเหนือตอนบน ยังคงส่งผลให้ จังหวัดเชียงราย จังหวัดพะเยาจังหวัดแพร่ และจังหวัดแม่ฮ่องสอน มีการสะสมของฝุ่นละออง PM2.5 เฉลี่ย 24 ชั่วโมง ระหว่าง 39-286 มคก./ลบ.ม.อยู่ในเกณฑ์ปานกลางถึงมีผลกระทบต่อสุขภาพ
โดยมีพื้นที่ ที่ฝุ่นละออง PM2.5 อยู่ในระดับมีผลกระทบต่อสุขภาพ (สีแดง) ในพื้นที่ จังหวัดเชียงราย จังหวัดลำปาง จังหวัดลำพูน จังหวัดแม่ฮ่องสอน จังหวัดน่าน จังหวัดแพร่ จังหวัดพะเยา จังหวัดตาก จังหวัดอุตรดิตถ์ จังหวัดสุโขทัย จังหวัดกำแพงเพชร  จังหวัดพิจิตร และจังหวัดพิษณุโลก ทั้งนี้ พบเฉลี่ย 24 ชั่วโมงสูงสุด 286 มคก./ลบ.ม. ที่ จังหวัดเชียงใหม่
------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/28343
