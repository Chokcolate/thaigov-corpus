รัฐบาลไทย-ข่าวทำเนียบรัฐบาล-“ปลัดพาณิชย์”ลงพื้นที่ติดตามสถานการณ์ไข่ไก่มั่นใจ ไม่มีปัญหาขาดแคลน

วันพุธที่ 1 เมษายน 2563
“ปลัดพาณิชย์”ลงพื้นที่ติดตามสถานการณ์ไข่ไก่มั่นใจ ไม่มีปัญหาขาดแคลน
นายบุณยฤทธิ์ กัลยาณมิตร ปลัดกระทรวงพาณิชย์ เปิดเผยว่า กระทรวงพาณิชย์ได้ร่วมกับนายณัฐพงศ์ ศิริชนะ ผู้ว่าราชการจังหวัดนครนายก พลตำรวจตรี วิชัย สังข์ประไพ คณะที่ปรึกษารัฐมนตรีว่าการกระทรวงพาณิชย์
และนายประสิทธิ์ บุญดวงประเสริฐ ประธานคณะผู้บริหาร บริษัท เจริญโภคภัณฑ์อาหาร จำกัด (มหาชน) หรือ ซีพีเอฟ ลงพื้นที่ติดตามสถานการณ์การผลิตไข่ไก่ ณ โรงงานคัดแยกและบรรจุไข่ไก่ของซีพีเอฟ เพื่อสร้างความมั่นใจให้กับผู้บริโภคว่าประเทศไทยมีไข่ไก่เพื่อการบริโภคเพียงพอ และทางซีพีเอฟ ซึ่งเป็นหนึ่งในผู้ผลิตและจำหน่ายไข่ไก่ ก็พร้อมที่จะเร่งกระจายไข่ไก่ให้ถึงมือผู้บริโภคอย่างเต็มที่
ทั้งนี้ ในปัจจุบัน กระทรวงพาณิชย์ได้ออกประกาศคณะกรรมการกลางว่าด้วยราคาสินค้าและบริการ (กกร.) ห้ามส่งออกไข่ไก่ไปนอกราชอาณาจักรเป็นเวลา 30 วัน เพื่อชะลอการส่งออกไข่ไก่ไปตลาดต่างประเทศ และเพื่อให้ในประเทศมีไข่ไก่เพื่อการบริโภคอย่างเพียงพอ หลังจากที่ผู้บริโภคมีความต้องการซื้อไข่ไก่เพิ่มขึ้น จากการที่ต้องกักตัวเองอยู่ในบ้าน จากการป้องกันการแพร่ระบาดของไวรัสโควิด-19
“หลังจากที่ลงพื้นที่มาตรวจสอบ ที่โรงคัดแยก พบว่า โรงงานซีพีเอฟแห่งนี้มีปริมาณไข่ไก่จากฟาร์มป้อนเข้าสู่โรงงานอย่างต่อเนื่องตามภาวะกำลังผลิตปกติ ปริมาณไข่ไก่มีอยู่ในระบบเป็นจำนวนมาก และมีการกระจายออกสู่ช่องทางต่างๆ อย่างต่อเนื่อง และรวดเร็ว ทั้งยังมีปริมาณไข่ไก่ที่เตรียมส่งออกนอกราชอาณจักร อีกประมาณ 8-9 แสนฟอง ซึ่งไข่ไก่ส่วนนี้จะนำเข้าสู่ตลาดภายในประเทศ โดยไข่ไก่จำนวนดังกล่าวจะทยอยเข้าสู่ตลาดอย่างต่อเนื่อง จึงอยากให้ประชาชนผู้บริโภคมั่นใจได้ว่าปริมาณไข่ไก่จะเข้าสู่ตลาดอย่างเพียงพอ และป้อนความต้องการของผู้บริโภคได้ เพราะซีพีเอฟ ซึ่งเป็นผู้ผลิตและจำหน่ายไข่ไก่รายใหญ่ของไทยรายหนึ่ง ได้ยืนยันแล้วว่าพร้อมที่จะผลิตและเร่งกระจายอย่างต่อเนื่อง” นายบุณยฤทธิ์กล่าว
สำหรับบริษัทซีพีเอฟ ได้รับซื้อไข่ไก่จากฟาร์มในเครือข่ายที่มีที่ตั้งในจังหวัดชลบุรี จันทบุรี นครราชสีมา นครนายก มาคัดแยกและบรรจุเป็นแบรนด์ซีพี กระจายสินค้าให้กับห้างสรรพสินค้าชั้นนำ เช่น เทสโก้ โลตัส แม็คโคร เซเว่น อีเลฟเว่น เฟรชมาร์ท (โซนภาคกลาง) โดยโรงคัดแยกแห่งนี้มีกำลังการผลิตในการคัดแยก 2.0 ล้านฟองต่อวัน บรรจุเพื่อจำหน่ายจำนวน 1.5 ล้านฟอง และนำไปแปรรูปอีกจำนวน 5 แสนฟอง ในขณะที่กำลังการผลิตไข่ไก่ออกสู่ตลาดทั้งประเทศของซีพีเอฟ มีประมาณ 6.5 ล้านฟองต่อวัน

ที่มา : https://www.thaigov.go.th/news/contents/details/28284
