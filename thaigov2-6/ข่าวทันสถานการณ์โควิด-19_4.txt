รัฐบาลไทย-ข่าวทำเนียบรัฐบาล-ธ.ก.ส. ขยายเวลาการให้บริการจ่ายเงินรางวัลสลากกินแบ่งรัฐบาล งวดวันที่ 16 มีนาคม 2563 [กระทรวงการคลัง]

วันจันทร์ที่ 30 มีนาคม 2563
พิมพ์
ธ.ก.ส. ขยายเวลาการให้บริการจ่ายเงินรางวัลสลากกินแบ่งรัฐบาล งวดวันที่ 16 มีนาคม 2563 [กระทรวงการคลัง]
ธ.ก.ส. ขยายเวลาการให้บริการจ่ายเงินรางวัลสลากกินแบ่งรัฐบาล งวดวันที่ 16 มีนาคม 2563 จากเดิมสิ้นสุดวันที่ 1 เมษายน 2563 เวลา 12.00 น. เป็นวันที่ 2 พฤษภาคม 2563 เวลา 12.00 น.
ตามการเปลี่ยนแปลงวันออกรางวัลสลากกินแบ่งรัฐบาลงวดวันที่ 1 เมษายน 2563 เป็นวันที่ 2 พฤษภาคม 2563 นายสมเกียรติ กิมาวหา ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า เนื่องจากการประกาศพระราชกำหนดการบริหารราชการในสถานการณ์ฉุกเฉิน (พ.ร.ก.ฉุกเฉิน)   อันเนื่องมาจากสถานการณ์การแพร่ระบาดของเชื้อไวรัสโคโรนา 2019 (COVID-19) ที่มีผลตั้งแต่วันที่ 26 มีนาคม – 30 เมษายน 2563 ทำให้สำนักงานสลากกินแบ่งรัฐบาลซึ่งเป็นหน่วยงานผู้ดำเนินการออกรางวัล ประกาศเลื่อนวันออกรางวัลในงวดวันที่ 1 เมษายน 2563 เป็นวันที่ 2 พฤษภาคม 2563 โดยระงับการจำหน่ายสลากกินแบ่งรัฐบาลในงวดวันที่ 16 เมษายน และงวดวันที่ 2 พฤษภาคม 2563 นั้น
ธ.ก.ส. ในฐานะหน่วยงานที่ให้บริการจ่ายเงินรางวัลสลากกินแบ่งรัฐบาล ขอแจ้งขยายเวลาให้บริการจ่ายเงินสลากฯ ผ่านเคาน์เตอร์สาขาของธนาคาร ของงวดวันที่ 16 มีนาคม 2563 จากเดิม สิ้นสุดการให้บริการจ่ายเงินรางวัลฯในวันที่ 1 เมษายน 2563 เวลา 12.00 น. เป็น วันที่ 2 พฤษภาคม 2563 เวลา 12.00 น. เนื่องจากสำนักงานสลากกินแบ่งรัฐบาลเปลี่ยนแปลงวันออกรางวัลสลากกินแบ่งรัฐบาลงวดวันที่ 1 เมษายน 2563 เป็นวันที่ 2 พฤษภาคม 2563 ทำให้การให้บริการจ่ายเงินรางวัลงวดปัจจุบันขยายเวลาถึงช่วงเวลาดังกล่าว โดยสามารถสอบถามรายละเอียดเพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/28103
