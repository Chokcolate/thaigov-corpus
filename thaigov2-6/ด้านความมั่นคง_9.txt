รัฐบาลไทย-ข่าวทำเนียบรัฐบาล-ผล  COVID-19 เดือนเดียว พบประชาชนขึ้นทะเบียน ใช้สิทธิ์กรณีว่างงานออนไลน์ กับกรมการจัดหางาน กว่า 140,000 คน

วันศุกร์ที่ 3 เมษายน 2563
พิมพ์
ผล  COVID-19 เดือนเดียว พบประชาชนขึ้นทะเบียน ใช้สิทธิ์กรณีว่างงานออนไลน์ กับกรมการจัดหางาน กว่า 140,000 คน
หม่อมเต่า เผย สถานการณ์ว่างงาน เดือนมีนาคม 2563  ได้รับแจ้งจากกรมการจัดหางาน มีประชาชนขึ้นทะเบียน ใช้สิทธิ์กรณีว่างงานออนไลน์ผ่านเว็บไซต์ https://empui.doe.go.th  แล้ว 144,861 คน
หม่อมราชวงศ์ จัตุมงคล โสณกุล รัฐมนตรีว่าการกระทรวงแรงงาน ย้ำ ประชาชนที่ว่างงาน จากการถูกเลิกจ้าง ซึ่งเป็นผลกระทบจากการแพร่กระจายของโรค COVID-19 ที่ทำให้นายจ้าง/สถานประกอบการต้องปิดกิจการ จะได้รับเงินชดเชย 70% ของค่าจ้างที่เคยได้รับ โดยระยะเวลาที่จ่ายจะไม่เกิน 200 วัน หากเป็นการว่างงานจากการลาออกเอง จะได้รับเงิน ในอัตรา 45% ของค่าจ้างที่เคยได้รับ โดยระยะเวลาที่จ่ายจะไม่เกิน 90 วัน  แต่หากเป็นกรณีว่างงานเนื่องจากเหตุสุดวิสัย ได้แก่ กรณีนายจ้างไม่ให้ทำงานเพราะต้องกักตัว 14 วัน เนื่องจากสัมผัสหรือใกล้ชิดผู้ติดเชื้อ COVID-19 และ กรณีหน่วยงานภาครัฐสั่งให้ปิดสถานประกอบการชั่วคราว จะต้องลงทะเบียนขอรับประโยชน์ทดแทน กับสำนักงานประกันสังคม
ด้าน นายสุชาติ พรชัยวิเศษกุล อธิบดีกรมการจัดหางาน เผย หลังจากได้แจ้งให้ พนักงาน ลูกจ้างที่ถูกเลิกจ้าง จากสถานประกอบการที่ประสบปัญหา ได้รับผลกระทบจากการแพร่ระบาดของโรคติดเชื้อไวรัสโคโรนา (COVID-19) ที่ส่งเงินสมทบประกันสังคมมาแล้วไม่น้อยกว่า 6 เดือน มาลงลงทะเบียนใช้สิทธิ์กรณีว่างงานออนไลน์ ทางเว็บไซต์ https://empui.doe.go.th ภายใน 30 วันหลังจากถูกเลิกจ้าง นั้น พบว่า ในช่วงเดือนมีนาคม 2563 ที่ผ่านมา มีผู้มาลงทะเบียน ใช้สิทธิ์กรณีว่างงานออนไลน์ผ่านเว็บไซต์ https://empui.doe.go.th กับกรมการจัดหางาน แล้ว 144,861 คน เพิ่มขึ้นจากเดือนกุมภาพันธ์ ที่มีผู้มาขึ้นทะเบียน จำนวน 84,177 คน และมกราคม จำนวน 74,775 คน คิดเป็นร้อยละ 41.89 และ 48.38 ตามลำดับ
อย่างไรก็ดี สำหรับรายละเอียดขั้นตอนการขึ้นทะเบียนว่างงานและรายงานตัว ทางเว็บไซต์ https://empui.doe.go.th ของกรมการจัดหางาน สามารถ ดูข้อมูลเพิ่มเติมได้ที่ https://www.youtube.com/watch?v=z_eKpk9sPzg&t=20s ซึ่งเป็นการอำนวยความสะดวกให้ประชาชนสามารถทำได้เองที่บ้านผ่านระบบ e-service  ในทุกที่ ตลอดเวลา และหลีกเลี่ยงการเดินทางไปติดต่อที่สำนักงาน เพื่อลดความแออัดหรือการรวมตัวกันของคนจำนวนมาก และป้องกันการแพร่ระบาดของโรค COVID-19 อันเป็นการตอบสนองนโยบายของรัฐบาล
สอบถามข้อมูลเพิ่มเติมได้ที่ สายด่วน กระทรวงแรงงาน โทร.1506 กด2 กรมการจัดหางาน

ที่มา : https://www.thaigov.go.th/news/contents/details/28397
