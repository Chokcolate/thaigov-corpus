รัฐบาลไทย-ข่าวทำเนียบรัฐบาล-ธอส. เพิ่มช่องทางใหม่ให้ลูกค้าจ่ายค่าผ่อนบ้านออนไลน์ 24 ชั่วโมง ลดการเดินทางไปสาขา เพียงสแกน QR Code ที่เว็บไซต์ www.ghbank.co.th

วันจันทร์ที่ 30 มีนาคม 2563
พิมพ์
ธอส. เพิ่มช่องทางใหม่ให้ลูกค้าจ่ายค่าผ่อนบ้านออนไลน์ 24 ชั่วโมง ลดการเดินทางไปสาขา เพียงสแกน QR Code ที่เว็บไซต์ www.ghbank.co.th
ธอส.เพิ่มช่องทางใหม่ในการชำระเงินกู้ออนไลน์ด้วยตนเองผ่านโทรศัพท์มือถือหรือคอมพิวเตอร์ เพียงเข้าไปที่เว็บไซต์ www.ghbank.co.th ด้วยระบบ “จ่ายค่าบ้านออนไลน์” เพียงกรอกและยืนยันข้อมูลครบถ้วน ระบบจะสร้าง QR Code สำหรับการชำระเงินกู้ในแต่ละครั้ง
ร่วมป้องกันการแพร่ระบาดของไวรัสโคโรนา 2019 อำนวยความสะดวกให้แก่ลูกค้าของธนาคารที่ต้องการชำระเงินกู้โดยไม่ต้องเดินทางไปที่สาขาของธนาคาร เพื่อลดโอกาสในการเดินทางไปในพื้นที่สาธารณะและลดความเสี่ยงในการติดเชื้อ เพิ่มช่องทางใหม่ในการชำระเงินกู้ออนไลน์ด้วยตนเองผ่านโทรศัพท์มือถือหรือคอมพิวเตอร์ เพียงเข้าไปที่เว็บไซต์ www.ghbank.co.th ด้วยระบบ “จ่ายค่าบ้านออนไลน์” เพียงกรอกและยืนยันข้อมูลครบถ้วน ระบบจะสร้าง QR Code สำหรับการชำระเงินกู้ในแต่ละครั้ง ให้ลูกค้าดาวน์โหลดหรือสแกนเพื่อชำระเงินกู้ด้วย Mobile Application : GHB ALL ของ ธอส. หรือของธนาคารใดก็ได้ เริ่มให้บริการได้ตั้งแต่วันที่ 30 มีนาคม 2563 เป็นต้นไป
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตามที่นายปริญญา พัฒนภักดี ประธานกรรมการ ธนาคารอาคารสงเคราะห์ มีนโยบายให้ ธอส. เพิ่มช่องทางในการชำระหนี้ดิจิทัลให้แก่ลูกค้า   เป็นการเร่งด่วน เพื่อสนับสนุนนโยบายของภาครัฐในการร่วมป้องกันและลดความเสี่ยงในการแพร่ระบาดของไวรัสโคโรนา 2019 (COVID-19) พร้อมกับอำนวยความสะดวกให้แก่ลูกค้าของธนาคารที่ต้องการชำระเงินกู้โดยไม่ต้องเดินทางไปที่สาขาของธนาคารหรือพื้นที่สาธารณะ และหลีกเลี่ยงการสัมผัสหรือใกล้ชิดกับผู้อื่น ธอส. จึงได้เพิ่มช่องทางใหม่ในการชำระเงินกู้ออนไลน์ได้ง่าย ๆ ที่ใดก็ได้ด้วยโทรศัพท์มือถือของตัวท่านเองหรือเครื่องคอมพิวเตอร์ที่บ้าน เพียงเข้าไปที่เว็บไซต์ธนาคารอาคารสงเคราะห์ www.ghbank.co.th จากนั้นเลือกระบบ “จ่ายค่าบ้านออนไลน์” และปฏิบัติตามขั้นตอน โดยระบุข้อมูล คือ เลขประจำตัวประชาชน 13 หลัก และเลขที่บัญชีเงินกู้ จากนั้นระบบจะแสดงข้อมูลของลูกค้าและจำนวนเงินกู้ที่ต้องชำระ เมื่อลูกค้ายืนยันความถูกต้องของข้อมูล      ระบบจะสร้าง QR Code สำหรับการชำระเงินกู้ในแต่ละครั้งให้ลูกค้าสามารถเลือกดาวน์โหลดหรือสแกนเพื่อชำระเงินกู้ของ ธอส. ได้ทันทีด้วย Mobile Application : GHB ALL ของ ธอส. หรือของธนาคารใดก็ได้ภายในระยะเวลา    ที่กำหนด โดยไม่จำเป็นต้องเดินทางไปที่สาขาของธนาคาร ทั้งนี้ สามารถใช้บริการระบบดังกล่าวได้ตั้งแต่วันที่ 30 มีนาคม 2563 เป็นต้นไป
นอกจากนี้ ลูกค้ายังสามารถทำธุรกรรมกับ ธอส.ด้วย Mobile Application : GHB ALL รวมทุกบริการ ธอส.ไว้ในมือคุณ อาทิ ชำระเงินกู้  ดูใบเสร็จ บริการโอนเงิน พร้อมเพย์ ดู statement ดูรายการทรัพย์ NPA ค้นหาที่ตั้งสาขา และลงทะเบียนแจ้งความประสงค์เข้าร่วม “โครงการ ธอส. ช่วยคนไทย ร่วมสร้างชาติ” เพื่อลดค่าใช้จ่ายในการผ่อนชำระเงินกู้เพื่อที่อยู่อาศัยสำหรับผู้ที่ได้รับผลกระทบจากการแพร่ระบาดของไวรัส COVID-19 ได้อีกด้วย ดาวน์โหลด Application : GHB ALL ได้ที่ App Store หรือ Play Store สอบถามรายละเอียดเพิ่มเติมที่ ศูนย์ลูกค้าสัมพันธ์ (Call Center) โทร 0-2645-9000 Facebook Fanpage ธนาคารอาคารสงเคราะห์ และwww.ghbank.co.th

ที่มา : https://www.thaigov.go.th/news/contents/details/28095
