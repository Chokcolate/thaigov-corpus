รัฐบาลไทย-ข่าวทำเนียบรัฐบาล-นายกฯ เห็นชอบในหลักการบรรจุข้าราชการ สธ. 45,684 ตำแหน่ง สู้โควิด-19

วันศุกร์ที่ 3 เมษายน 2563
นายกฯ เห็นชอบในหลักการบรรจุข้าราชการ สธ. 45,684 ตำแหน่ง สู้โควิด-19
พลเอก ประยุทธ์ จันทร์โอชา นายกรัฐมนตรี เห็นชอบในหลักการบรรจุบุคลากรทางการแพทย์และสาธารณสุขเป็นข้าราชการ ตามที่กระทรวงสาธารณสุขเสนอ 45,684 ตำแหน่ง สร้างขวัญกำลังใจบุคลากร ช่วงสถานการณ์โรคโควิด-19 จะนำเข้าครม.ในวันอังคารนี้
พลเอก ประยุทธ์ จันทร์โอชา นายกรัฐมนตรี เห็นชอบในหลักการบรรจุบุคลากรทางการแพทย์และสาธารณสุขเป็นข้าราชการ ตามที่กระทรวงสาธารณสุขเสนอ 45,684 ตำแหน่ง สร้างขวัญกำลังใจบุคลากร ช่วงสถานการณ์โรคโควิด-19 จะนำเข้าครม.ในวันอังคารนี้
วันนี้ (3 เมษายน 2563) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุขให้สัมภาษณ์ภายหลังการประชุมคณะรัฐมนตรีนัดพิเศษ ว่า พลเอก ประยุทธ์ จันทร์โอชา นายกรัฐมนตรี เห็นชอบในหลักการบรรจุข้าราชการเพิ่มเติม จำนวน 45,684 คน แก่พนักงานราชการ พนักงานกระทรวงสาธารณสุข และลูกจ้างชั่วคราวกระทรวงสาธารณสุข ที่ปฏิบัติหน้าที่ดูแลสถานการณ์การระบาดโรคโควิด – 19 ตามที่กระทรวงสาธารณสุขเสนอ เป็นการปรับสถานะให้บุคลากรทางการแพทย์และสาธารณสุข ซึ่งเป็นวิชาชีพที่มีทักษะ ความชำนาญ เชี่ยวชาญเฉพาะทาง ไม่สามารถทดแทนด้วยเครื่องจักรได้ เพื่อสร้างความมั่นคงในอาชีพ รักษาไว้ให้อยู่ในระบบ เพราะการเป็นข้าราชการทำให้เกิดความภาคภูมิใจ ทดแทนทางเลือกที่จะไปทำงานในภาคส่วนอื่น  โดยครม.มอบหมายให้กระทรวงสาธารณสุข หารือกับ สำนักงานข้าราชการพลเรือน (กพ.) และสำนักงานพัฒนาระบบข้าราชการ (กพร.) และทำเรื่องเสนอครม. ให้อนุมัติอีกครั้งในวันที่ 7 เมษายน 2563นี้ เพื่อนำสู่การปฏิบัติโดยเร็ว
“เมื่อเราผ่านพ้น COVID นี้ไปได้ เราจะมีบุคลากรสาธารณสุขที่เปี่ยมไปด้วยประสบการณ์ ความพร้อม และศักยภาพในการรับมือกับโรคระบาดใหญ่ในอนาคตและที่สำคัญที่สุด เรากำลังสร้างฐานที่มั่นคงทางการสาธารณสุขที่พร้อมให้การดูแลสังคมผู้สูงอายุ และเป็นประเทศที่มีระบบการสาธารณสุขที่เข้มแข็งในลำดับต้นๆ ของโลก” นายอนุทินกล่าว
นายอนุทินกล่าวต่อว่า ที่ผ่านมา กระทรวงสาธารณสุขใช้เงินบำรุงของแต่ละโรงพยาบาลในการจ้างงาน  ซึ่งไม่มีความมั่นคง ทำให้มีการลาออกเมื่อมีข้อเสนอที่ดีกว่าจากภาคส่วนอื่นๆ ทั้งที่ต้นทุนในการฝึกฝนทักษะ ภาครัฐเป็นผู้ลงทุนไว้ หากบุคลากรเหล่านี้ได้รับการบรรจุเป็นข้าราชการจะสามารถนำเงินบำรุงโรงพยาบาลไปพัฒนาหน่วยบริการตามภารกิจหลักต่อไป
********************************* 3 เมษายน 2563

ที่มา : https://www.thaigov.go.th/news/contents/details/28407
