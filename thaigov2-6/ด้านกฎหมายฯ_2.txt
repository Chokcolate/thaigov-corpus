รัฐบาลไทย-ข่าวทำเนียบรัฐบาล-รมว.ยุติธรรม มอบนโยบายการปฏิบัติงานให้กับผู้บัญชาการเรือนจำประธานเขตทั่วประเทศในการปฏิบัติงานเพื่อป้องกันโรคโควิด-19 ในเรือนจำ

วันอังคารที่ 31 มีนาคม 2563
รมว.ยุติธรรม มอบนโยบายการปฏิบัติงานให้กับผู้บัญชาการเรือนจำประธานเขตทั่วประเทศในการปฏิบัติงานเพื่อป้องกันโรคโควิด-19 ในเรือนจำ
กรุงเทพมหานคร นายสมศักดิ์  เทพสุทิน รัฐมนตรีว่าการกระทรวงยุติธรรม เป็นประธานการประชุมทางไกลผ่านจอภาพ (Video Conference) เพื่อถ่ายทอดนโยบายเกี่ยวกับการดูแลผู้ต้องขังในสถานการณ์เกิดโรคระบาด (โควิด-19)
ในวันศุกร์ที่ ๒๗ มีนาคม ๒๕๖๓ เวลา ๑๓.๓๐ น. ณ ห้องประชุมรัฐมนตรีว่าการกระทรวงยุติธรรม ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพมหานคร นายสมศักดิ์  เทพสุทิน รัฐมนตรีว่าการกระทรวงยุติธรรม เป็นประธานการประชุมทางไกลผ่านจอภาพ (Video Conference) เพื่อถ่ายทอดนโยบายเกี่ยวกับการดูแลผู้ต้องขังในสถานการณ์เกิดโรคระบาด (โควิด-19) โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พันตำรวจเอก ณรัชต์ เศวตนันทน์ อธิบดีกรมราชทัณฑ์ รองอธิบดีกรมราชทัณฑ์ ผู้บัญชาการเรือนจำประธานเขตจากทั่วประเทศ และผู้เกี่ยวข้อง เข้าร่วมฯ
ในการนี้ รัฐมนตรีว่าการกระทรวงยุติธรรม ได้กล่าวชื่นชมและให้กำลังใจผู้ปฏิบัติงานทุกคน ที่ร่วมแรงร่วมใจกันปฏิบัติหน้าที่ไม่่ให้เชื้อโควิด-19 แพร่กระจายไปสู่นักโทษ และเชื่อมั่นว่าทุกคนทำได้  พร้อมทั้งให้นโยบายหลัก ๓ ประเด็น ได้แก่  ๑) คนในห้ามออก  คือ งดการออกไปฝึกอาชีพภายนอกเรือนจำ สำหรับผู้ต้องขังที่ต้องพบแพทย์ให้เป็นเฉพาะกรณีที่จำเป็นเท่านั้น เนื่องจากภายในเรือนจำก็มีแพทย์และพยายาลประจำการอยู่  ๒) คนนอกห้ามเข้า คือ งดการเยี่ยม และงดให้บุคลากรภายนอกเข้ามาสอนในเรือนจำ ๓) คัดกรองผู้ต้องขังใหม่ และผู้ต้องขังที่ออกไปภายนอก และเน้นย้ำให้ทุกเรือนจำ มีการจัดเตรียมห้องเพื่อแยกกักตัวกลุ่มเสี่ยงให้ชัดเจนและเพียงพอต่อจำนวนผู้ต้องขัง ซึ่งในห้องกักตัวนั้นต้องมีการถ่ายเทระบบอากาศที่ดี หมั่นทำความสะอาดให้ถูกสุขลักษณะ
ทั้งนี้ ผู้บัญชาการเรือนจำประธานเขต  ยืนยันว่าสามารถปฏิบัติตามนโยบายที่ได้รับมอบหมายได้ และหากมีการติดเชื้อเกิดขึ้น ทุกเรือนจำ ยังได้เตรียมความพร้อมถึงขั้นการทำโรงพยาบาลสนามอีกด้วย
*********************

ที่มา : https://www.thaigov.go.th/news/contents/details/28203
