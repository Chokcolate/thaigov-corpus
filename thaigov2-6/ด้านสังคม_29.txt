รัฐบาลไทย-ข่าวทำเนียบรัฐบาล- กห.สั่งเร่งความพร้อม รพ.สนาม และ จัดหาพื้นที่ควบคุมโรคเพิ่ม รองรับสถานการณ์แพร่ระบาดและคนไทยในตปท.ที่ทยอยเดินทางกลับ

วันอาทิตย์ที่ 5 เมษายน 2563
กห.สั่งเร่งความพร้อม รพ.สนาม และ จัดหาพื้นที่ควบคุมโรคเพิ่ม รองรับสถานการณ์แพร่ระบาดและคนไทยในตปท.ที่ทยอยเดินทางกลับ
พล.ท.คงชีพ ตันตระวาณิชย์ โฆษก กห.เปิดเผยว่า เวลา 0900 พล.อ.ชัยชาญ ช้างมงคล รมช.กห. พร้อม พล.อ.ณัฐ อินทรเจริญ ปล.กห. ได้ประชุมร่วมกับเหล่าทัพ ณ ศาลาว่าการกลาโหม
พล.ท.คงชีพ ตันตระวาณิชย์ โฆษก กห.เปิดเผยว่า เวลา 0900 พล.อ.ชัยชาญ ช้างมงคล รมช.กห. พร้อม พล.อ.ณัฐ อินทรเจริญ ปล.กห. ได้ประชุมร่วมกับเหล่าทัพ ณ ศาลาว่าการกลาโหม เพื่อติดตามสถานการณ์และการสนับสนุนของ กห. ให้กับ สธ.ในการรับมือกับการควบคุมการแพร่ระบาดของ COVID - 19
จากการประเมินสถานการณ์ในภาพรวม หากอัตราการแพร่ระบาดของโรคยังไม่ลดลงจากปัจจุบัน จนถึงกลาง เม.ย. 63 อาจเกินขีดความสามารถของ รพ.สาธารณสุขทั่วประเทศที่จะรับผู้ป่วยติดเชื้อได้ ในขณะที่คนไทยจำนวนมากในต่างประเทศ ที่มีความประสงค์จะเดินทางกลับไทย กำลังทยอยเดินทางกลับ โดยทุกคนต้องอยู่ในมาตรการควบคุมโรคของรัฐอย่างเข้มข้นขึ้นตามเวลาและสถานที่ที่กำหนด ( State Quarantine ) ซึ่งจำเป็นต้องเตรียมสถานที่รองรับเพิ่มเติมและมีการบริหารจัดการที่มีประสิทธิภาพร่วมกันในภาพรวม
ทั้งนี้ การดำเนินการของ กห.ที่ผ่านมา  ทุกเหล่าทัพยังคงจัดกำลังพลและเครื่องมือ รวมทั้งบุคลากรทางการแพทย์ สนับสนุนทำงานร่วมกับ สธ. อย่างใกล้ชิด ทั้งการคัดกรองการผ่านแดนในทุกช่องทางทั้งทางบกและทางน้ำ โดยเฉพาะลูกเรือ รวมทั้งสนามบินนานาชาติ   การอำนวยความสะดวกนำพาและดูแลคนไทยที่เดินทางกลับจากต่างประเทศ เข้าพื้นที่ควบคุมโรคร่วมกับเจ้าหน้าที่ สธ. ณ อาคารรับรองสัตหีบ และ รร.การบินกำแพงแสน ซึ่งขณะนี้อยู่ในพื้นที่ดังกล่าวแล้ว กว่า 350 คน
การเตรียมความพร้อมของ รพ.สนาม และ รพ.ค่ายทหารทั้งหมดทั่วประเทศที่มีอยู่ เป็น รพ.เฉพาะโรค เพื่อรองรับผู้ป่วยอาการไม่หนัก จำนวน 2,662 เตียง  การจัดกำลังพลร่วมกันทำสะอาดและฉีดยาฆ่าเชื้อในพื้นที่สาธารณะที่เป็นพื้นที่เสี่ยงทั้งใน กทม.และต่างจังหวัดต่อเนื่องกันไป  การสนับสนุนกำลังพลทยอยร่วมเข้าไปบริจาคโลหิตเพื่อแก้ปัญหาการขาดแคลนโลหิตของสภากาชาดไทย  การร่วมกันเร่งผลิตหน้ากากอนามัยแบบผ้าซึ่งผลิตได้แล้วกว่า 800,000 ชิ้นใช้ในกองทัพและแจกจ่ายประชาชน  รวมทั้งการรณรงค์สร้างความร่วมมือจากประชาชนในมาตรการต่างๆของรัฐที่กำหนด
พล.อ.ชัยชาญ’ ได้ย้ำว่า พล.อ.ประยุทธ์ จันทร์โอชา นรม.และ รมว.กห. ได้ขอบคุณและแสดงห่วงใยในการปฏิบัติงานของกำลังพลทุกเหล่าทัพที่ผ่านมา โดยขอให้ทุกคนตั้งอยู่ในความไม่ประมาทและปฏิบัติงานสนับสนุน สธ.อย่างเข้มข้นและใกล้ชิดมากขึ้น โดยเฉพาะในสถานการณ์ภาวะฉุกเฉิน   พร้อมขอให้ทุกเหล่าทัพเข้าไปช่วยสภากาชาดไทยแก้ปัญหาการขาดแคลนโลหิตต่อเนื่องกันไป รวมทั้งจัดยานพาหนะสนับสนุนเกษตรกรขนส่งผลไม้ที่กำลังออกตามฤดูกาล กระจายออกสู่ตลาดและประชาชน
พร้อมกันนี้ รมช.กห. ได้กำชับขอให้ทุกเหล่าทัพ เร่งเตรียม รพ.สนามให้มีความพร้อมโดยเร็ว เพื่อรองรับสถานการณ์ของผู้ป่วยที่อาจมีมากขึ้นจนเกินกำลังของ สธ. พร้อมกับขอให้ประสาน สธ.เร่งจัดหาและเตรียมความพร้อมที่พักเพิ่มเติม ( Hospitel ) สำหรับใช้เป็นพื้นที่ควบคุมโรคของรัฐ โดยขอให้หมุนเวียนอบรมให้ความรู้กับกำลังพลในการทำหน้าที่ด้านสาธารณสุขและด้านการดูแลความปลอดภัยในพื้นที่ โดยเน้นประสิทธิภาพการบริหารจัดการให้เป็นไปตามมาตรฐานสาธารณสุขและมีห้องที่เพียงพอ รองรับคนไทยที่ทยอยเดินทางกลับจากต่างประเทศ  พร้อมทั้งขอให้เพิ่มความเข้มข้นการประชาสัมพันธ์และความร่วมมือกับประชาชนมากขึ้น

ที่มา : https://www.thaigov.go.th/news/contents/details/28466
