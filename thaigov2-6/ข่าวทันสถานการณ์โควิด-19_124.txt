รัฐบาลไทย-ข่าวทำเนียบรัฐบาล-มาตรการเยียวยา 5,000 บาท (3 เดือน) มีผู้ลงทะเบียนแล้ว 23.4 ล้านราย เปลี่ยนเวลาเปิดรับลงทะเบียนและเปิดโอกาสให้ยกเลิกได้ เริ่มวันที่ 4 เมษายน 2563 [กระทรวงการคลัง]

วันศุกร์ที่ 3 เมษายน 2563
มาตรการเยียวยา 5,000 บาท (3 เดือน) มีผู้ลงทะเบียนแล้ว 23.4 ล้านราย เปลี่ยนเวลาเปิดรับลงทะเบียนและเปิดโอกาสให้ยกเลิกได้ เริ่มวันที่ 4 เมษายน 2563 [กระทรวงการคลัง]
ความคืบหน้าการเปิดรับลงทะเบียนตามมาตรการเยียวยา 5,000 บาท (3 เดือน) ตั้งแต่วันเสาร์ที่ 28 มีนาคม 2563 มีผู้มาลงทะเบียนแล้ว 23.4 ล้านราย (ณ สิ้นวันที่ 2 เมษายน 2563)
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความคืบหน้าการเปิดรับลงทะเบียนตามมาตรการเยียวยา 5,000 บาท (3 เดือน) ตั้งแต่วันเสาร์ที่ 28 มีนาคม 2563 มีผู้มาลงทะเบียนแล้ว 23.4 ล้านราย (ณ สิ้นวันที่ 2 เมษายน 2563) โดยการลงทะเบียนในแต่ละวันสรุปได้ ดังนี้
วันที่                  จำนวนผู้มาลงทะเบียน
28 มีนาคม 2563        8.5 ล้านราย
29 มีนาคม 2563        10.2 ล้านราย
30 มีนาคม 2563        2.3 ล้านราย
31 มีนาคม 2563        1.1 ล้านราย
1 เมษายน 2563        7.2 แสนราย
2 เมษายน 2563        6.6 แสนราย
ในภาพรวมจำนวนผู้มาลงทะเบียนในแต่ละวันมีแนวโน้มลดลงอย่างต่อเนื่อง และในช่วงเวลากลางคืนมีปริมาณการเข้าใช้งานน้อยดังนั้นตั้งแต่วันที่ 4 เมษายน 2563 เว็บไซต์www.เราไม่ทิ้งกัน.com จะเริ่มปรับเวลาการลงทะเบียนใหม่เพื่อพัฒนาการให้บริการที่ดียิ่งขึ้น โดยจะเปิดรับลงทะเบียนเฉพาะในช่วงเวลา
06.00 - 23.59 น. ของทุกวัน
นอกจากนี้ สำหรับผู้ที่ลงทะเบียนผิดพลาดคลาดเคลื่อนจากความเป็นจริง ระบบจะเปิดให้ยกเลิกการลงทะเบียนได้ตั้งแต่วันที่ 4 เมษายน 2563 เช่นเดียวกัน
ทั้งนี้ ในส่วนของผู้ลงทะเบียนที่ให้ข้อมูลถูกต้องครบถ้วน ผ่านการตรวจสอบและคัดกรองตามหลักเกณฑ์ที่กำหนดแล้ว จะมีการทยอยส่ง SMS เพื่อแจ้งผลการลงทะเบียนทั้งผู้ที่ได้รับสิทธิและไม่ได้รับสิทธิตั้งแต่วันที่ 8 เมษายน 2563 เป็นต้นไปในการนี้ ผู้ได้รับสิทธิขอให้รอรับเงินโอนเข้าบัญชีหรือพร้อมเพย์ที่ได้ลงทะเบียนไว้ส่วนผู้ที่ไม่ได้รับสิทธิสามารถเข้าไปตรวจสอบสาเหตุได้ที่ www.เราไม่ทิ้งกัน.com
Call Center ธนาคารกรุงไทย จำกัด (มหาชน) โทร. 02-111-1144
สำนักงานเศรษฐกิจการคลัง
โทร. 0 2273 9020 ต่อ 3421, 3422, 3423, 3424, 3425, 3427, 3429, 3430, 3572
(ในวันและเวลาราชการ)

ที่มา : https://www.thaigov.go.th/news/contents/details/28413
