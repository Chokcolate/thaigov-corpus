รัฐบาลไทย-ข่าวทำเนียบรัฐบาล-รฟม. ปรับเวลาปิดให้บริการรถไฟฟ้า MRT รวมถึงอาคารและลานจอดแล้วจรทุกแห่ง เป็นเวลา 21.30 น. ตั้งแต่วันที่ 3 เมษายน 2563 เป็นต้นไป [กระทรวงคมนาคม]

วันศุกร์ที่ 3 เมษายน 2563
พิมพ์
รฟม. ปรับเวลาปิดให้บริการรถไฟฟ้า MRT รวมถึงอาคารและลานจอดแล้วจรทุกแห่ง เป็นเวลา 21.30 น. ตั้งแต่วันที่ 3 เมษายน 2563 เป็นต้นไป [กระทรวงคมนาคม]
รฟม. ปรับเวลาปิดให้บริการรถไฟฟ้า MRT รวมถึงอาคารและลานจอดแล้วจรทุกแห่ง เป็นเวลา 21.30 น. ตั้งแต่วันที่ 3 เมษายน 2563 เป็นต้นไป
ฉบับที่ 330/2563
รฟม. ปรับเวลาปิดให้บริการรถไฟฟ้า MRT รวมถึงอาคารและลานจอดแล้วจรทุกแห่ง เป็นเวลา 21.30 น. ตั้งแต่วันที่ 3 เมษายน 2563 เป็นต้นไป
ตามที่รัฐบาลได้ประกาศข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 2) ห้ามบุคคลออกนอกเคหสถานระหว่างเวลา 22.00 น. ถึง 04.00 น. ของวันรุ่งขึ้น โดยมีผลบังคับตั้งแต่คืนวันที่ 3 เมษายน 2563 เป็นต้นไป จนกว่าจะมีประกาศเปลี่ยนแปลง นั้น
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม และบริษัท ทางด่วนและรถไฟฟ้ากรุงเทพ จำกัด (มหาชน) (BEM) ผู้ให้บริการรถไฟฟ้า MRT พร้อมให้ความร่วมมือกับรัฐบาลในการป้องกันและลดการแพร่ระบาดของโรคติดเชื้อไวรัส COVID-19 โดยตั้งแต่วันที่ 3 เมษายน 2563 เป็นต้นไป รถไฟฟ้ามหานคร สายเฉลิมรัชมงคล (MRT สายสีน้ำเงิน) และสายฉลองรัชธรรม (MRT สายสีม่วง) จะเปลี่ยนแปลงเวลาให้บริการ ตั้งแต่เวลา 06.00 – 21.30 น. โดยรถขบวนสุดท้ายจะถึงสถานีปลายทางเวลา 21.30 น. ผู้โดยสารสามารถตรวจสอบตารางการเดินรถและเวลารถไฟฟ้าขบวนสุดท้ายได้จากประกาศภายในสถานี
สำหรับอาคารและลานจอดแล้วจรของ รฟม. ทั้งหมดจะเปลี่ยนแปลงเวลาให้บริการเป็นตั้งแต่เวลา 05.00 ถึง 21.30 น. เพื่อให้สอดคล้องกับเวลาให้บริการของรถไฟฟ้า โดยมีที่จอดรถในแนวสายทางรถไฟฟ้า MRT สายสีน้ำเงิน จำนวน 13 แห่ง ได้แก่ อาคารจอดแล้วจรที่สถานีลาดพร้าว สถานีศูนย์วัฒนธรรมแห่งประเทศไทย สถานีหลักสอง (2 อาคาร) และลานจอดแล้วจรที่สถานีรัชดาภิเษก สถานีห้วยขวาง สถานีศูนย์วัฒนธรรมแห่งประเทศไทย (2 ลาน) สถานีพระราม 9 สถานีเพชรบุรี สถานีศูนย์การประชุมแห่งชาติสิริกิติ์ (2 ลาน) และสถานีสามย่าน ที่จอดรถในแนวสายทางรถไฟฟ้า MRT สายสีม่วง จำนวน 4 แห่ง ได้แก่ อาคารจอดแล้วจรที่สถานีคลองบางไผ่ สถานีสามแยกบางใหญ่ สถานีบางรักน้อยท่าอิฐ และสถานีแยกนนทบุรี 1 รวมถึงที่จอดรถในแนวสายทางรถไฟฟ้าสายสีเขียว ช่วงแบริ่ง - สมุทรปราการ จำนวน 1 แห่ง คือ ลานจอดแล้วจรที่สถานีเคหะสมุทรปราการ
ทั้งนี้ รฟม. และ BEM ขอความร่วมมือผู้โดยสารรถไฟฟ้า MRT สวมหน้ากากอนามัย และปฏิบัติตามมาตรการ Social Distancing โดยเว้นระยะห่างระหว่างกัน 1 - 2 เมตร ทุกครั้งที่เข้าใช้บริการในระบบรถไฟฟ้า MRT พร้อมทั้งขอส่งกำลังใจให้ทุกคนร่วมดูแลสุขภาพอนามัยของตนเองและคนรอบข้าง เพื่อก้าวผ่านสถานการณ์นี้ไปด้วยกัน สอบถามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/28392
