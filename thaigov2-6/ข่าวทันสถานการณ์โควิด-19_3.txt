รัฐบาลไทย-ข่าวทำเนียบรัฐบาล-พม. ยกระดับมาตรการป้องกันโควิด-19 สำหรับเจ้าหน้าที่ ตามมาตรการกระทรวงสาธารณสุข [กระทรวงการพัฒนาสังคมและความมั่นคงของมนุษย์]

วันจันทร์ที่ 30 มีนาคม 2563
พิมพ์
พม. ยกระดับมาตรการป้องกันโควิด-19 สำหรับเจ้าหน้าที่ ตามมาตรการกระทรวงสาธารณสุข [กระทรวงการพัฒนาสังคมและความมั่นคงของมนุษย์]
พม. ยกระดับมาตรการป้องกันโควิด-19 สำหรับเจ้าหน้าที่ ตามมาตรการกระทรวงสาธารณสุข
เมื่อวันที่ 29 มี.ค. 63 ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ปัจจุบันสถานการณ์การแพร่ระบาดของโรคติดเชื้อไวรัสโคโรนา 2019 หรือ โควิด-19 ส่งผลกระทบต่อประชาชนในวงกว้างอย่างต่อเนื่อง ทั้งนี้ กระทรวง พม. ได้เพิ่มความเข้มงวดในมาตรการป้องกันการแพร่ระบาดของเชื้อไวรัสโควิด-19 สำหรับกลุ่มบุคลากร เจ้าหน้าที่ปฏิบัติงานของกระทรวง โดยให้ปฎิบัติตามแนวทางมาตรฐานของกระทรวงสาธารณสุขอย่างเคร่งครัด ซึ่งขณะนี้ ได้ขอความร่วมมือให้บุคลากรทุกคนที่มาปฏิบติงานในทุกอาคารของกระทรวง พม. ในพื้นที่สะพานขาว ต้องสวมใส่หน้ากากป้องกัน และงดให้บุคคลภายนอกเข้ามาในอาคารในพื้นที่สะพานขาว ตั้งแต่วันจันทร์ที่ 30 มีนาคม 2563 เป็นต้นไป จนกว่าจะมีการประกาศเปลี่ยนแปลง
นายปรเมธี กล่าวต่อไปว่า สำหรับมาตรการสำหรับบุคลากรที่ปฏิบัติหน้าที่ในอาคารและส่วนราชการอื่นสังกัด พม.ในพื้นที่สะพานขาว ได้ขอให้ถือปฏิบัติโดยเคร่งครัด ดังนี้
1) ให้ทุกส่วนราชการประสานแจ้งบุคคลภายนอกที่มีการติดต่อราชการทราบ เรื่องงดบุคคลภายนอกเข้ามาติดต่อราชการภายในอาคารกระทรวง และส่วนราชการสังกัด พม.ในพื้นที่สะพานขาว หากจำเป็นให้ใช้วิธีการติดต่อสื่อสารผ่านช่องทางอื่นแทน เช่น ไลน์ โทรศัพท์ email เป็นต้น
2) บุคลากรทุกคนที่เข้าอาคารกระทรวง ต้องแสดงบัตรแสดงตนหรือบัตรประจำตัวเจ้าหน้าที่ ต่อเจ้าหน้าที่ที่จุดคัดกรองอุณหภูมิร่างกาย หากไม่มีบัตรดังกล่าว จะไม่อนุญาตให้เข้าอาคารกระทรวงโดยเด็ดขาด
3) กรณีการรับ-ส่งเอกสารขอให้ทุกส่วนราชการแจ้งบุคคลภายนอกรอที่จุดพักรอ (ด้านหน้าป้ายไฟ ศูนย์ 1300) ซึ่งจะทำป้ายวางไว้ให้ทราบ และโทรแจ้งให้บุคลากรที่จะมาติดต่อด้วยลงมารับ-ส่งเอกสารที่จุดดังกล่าว และ
4) ขอให้ทุกส่วนราชการประกาศแจ้งให้บุคลากรในสังกัดทราบถึงมาตรการดังกล่าวโดยทั่วกันและถือปฏิบัติโดยเคร่งครัดเพื่อป้องกันการแพร่ระบาดของเชื้อไวรัสโควิด-19
นายปรเมธี กล่าวเพิ่มเติมว่า นอกจากนี้ ได้มีนโยบายให้บุคลากรของกระทรวง พม. วางแผนการทำงานที่ไม่จำเป็นต้องเดินทางไปสำนักงานทุกวัน เน้นการทำงานที่บ้าน (work from home) และสามารถกำหนดสัดส่วนบุคลากร ได้ตามความเหมาะสม ตามมาตรการป้องกันการแพร่ระบาดของโรคติดเชื้อไวรัสโควิด-19 ของกระทรวงสาธารณสุข "อยู่บ้าน หยุดเชื้อ เพื่อชาติ"

ที่มา : https://www.thaigov.go.th/news/contents/details/28102
