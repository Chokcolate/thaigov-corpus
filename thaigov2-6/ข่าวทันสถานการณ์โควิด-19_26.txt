รัฐบาลไทย-ข่าวทำเนียบรัฐบาล-นายก ฯ สั่งการกรมศุลากากร พิจารณายกเว้นภาษีนำเข้า หน้ากาก เครื่องมือเวชภัณฑ์ที่เกี่ยวข้องในการรักษาโควิด-19 กำชับแผนการแจกจ่ายหน้ากากอนามัย ต้องถึงมือบุคคลากรทางการแพทย์และผู้ปฏิบัติหน้าอย่างเร่งด่วน

วันอังคารที่ 31 มีนาคม 2563
นายก ฯ สั่งการกรมศุลากากร พิจารณายกเว้นภาษีนำเข้า หน้ากาก เครื่องมือเวชภัณฑ์ที่เกี่ยวข้องในการรักษาโควิด-19 กำชับแผนการแจกจ่ายหน้ากากอนามัย ต้องถึงมือบุคคลากรทางการแพทย์และผู้ปฏิบัติหน้าอย่างเร่งด่วน
นายก ฯ สั่งการกรมศุลากากร พิจารณายกเว้นภาษีนำเข้า หน้ากาก เครื่องมือเวชภัณฑ์ที่เกี่ยวข้องในการรักษาโควิด-19 กำชับแผนการแจกจ่ายหน้ากากอนามัย ต้องถึงมือบุคคลากรทางการแพทย์และผู้ปฏิบัติหน้าอย่างเร่งด่วน
วันนี้ (31 มี.ค.63) ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มีข้อสั่งการในที่ประชุมคณะรัฐมนตรีวันนี้  ให้กระทรวงสาธารณสุขจัดทำหนังสือรวบรวมมาตรการในการป้องกัน รักษา และบริหารจัดการสถานการณ์การแพร่ระบาดของเชื้อไวรัสโควิด – 19  ประกอบด้วย กระทรวงการคลังรวบรวมมาตรการเยียวยาและช่วยเหลือ ผู้ที่ได้รับผลกระทบจากสถานการณ์การแพร่ระบาดของเชื้อไวรัสโควิด – 19 และกระทรวงวัฒนธรรมจัดทำจดหมายเหตุเหตุการณ์การแพร่ระบาดของเชื้อไวรัสโควิด – 19 ทั่วโลกและในประเทศไทย
พร้อมสั่งการให้กรมศุลกากร กระทรวงการคลัง ยกเว้นภาษีอากรนำเข้า หน้ากากอนามัย เครื่องมือทางการแพทย์ อุปกรณ์ชุดตรวจหาไวรัสโควิด – 19 และยาเวชภัณฑ์ที่เกี่ยวกับการใช้รักษาเชื้อไวรัสโควิด – 19 และสั่งการให้กระทรวงสาธารณสุขเร่งกระบวนการตรวจเพื่อรับรองมาตรฐานให้สํานักงานคณะกรรมการอาหารและยาใช้เวลาดำเนินการภายใน 1 วัน และกรมวิทยาศาสตร์การแพทย์ ใช้เวลาดำเนินการภายใน 4 วัน   รวมถึงให้กระทรวงพาณิชย์เข้มงวดในการคุมราคาสินค้าไข่ไก่ ตั้งแต่หน้าฟาร์มและพ่อค้าคนกลางมากกว่าการค้าปลีกรวมถึงให้งดการส่งออกไข่ไก่ไปต่างประเทศในระยะนี้
ด้านการเดินทางสัญจร นายกรัฐมนตรีได้สั่งการให้กระทรวงกลาโหม โดย กองทัพภาคที่ 4 กระทรวงมหาดไทย ปิดการเดินทางเข้าออกจังหวัดภูเก็ตทั้งทางบก ทางน้ำและทางอากาศ  รวมทั้ง 3 จังหวัดชายแดนภาคใต้ ได้แก่ จังหวัดปัตตานี จังหวัดยะลา จังหวัดนราธิวาส เพื่อควบคุมสถานการณ์การแพร่ระบาดของเชื้อไวรัสโควิด-19
นอกจากนี้ นายกรัฐมนตรียังสั่งการให้เฝ้าระวังกิจกรรมที่มีลักษณะการรวมกลุ่มทุกกิจกรรม โดยมอบหมายให้คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เข้มงวดในการออกอากาศรายการมวยทางโทรทัศน์  สั่งการให้สํานักงานตํารวจแห่งชาติเข้มงวดในการควบคุมผู้ขับขี่จักรยานยนต์รับจ้างหรือวินมอเตอร์ไซค์ สวมใส่หน้ากากอนามัย ปฎิบัติตามคำแนะนำของกระทรวงสาธารณสุข  รวมทั้งให้จับกุมการลักลอบการเล่นพนัน  การสังสรรค์อย่างผิดกฎหมายและฝ่าฝืนแข่งรถ
พร้อมกำชับแผนการแจกจ่ายหน้ากากอนามัยต่อวันในช่วง 5 วันนี้ เป็นการชั่วคราว   จากจำนวนการผลิตหน้ากากอนามัยที่กระทรวงพาณิชย์สามารถจัดหาได้ 2.3 ล้านชิ้นต่อวัน จากการผลิตทั้ง 11 บริษัท ให้จัดสรรให้กระทรวงมหาดไทย 8 แสนชิ้น และกระทรวงสาธารณสุข 1.5 ล้านชิ้น โดยให้กระทรวงมหาดไทยแจกจ่ายผ่านบริษัทไปรษณีย์ไทยไปยังผู้ว่าราชการกรุงเทพมหานคร และผู้ว่าราชการจังหวัดทั้ง 76 จังหวัด เพื่อกระจายไปยังผู้ปฏิบัติงานทั้งอาสาสมัครสาธารณะสุข เจ้าหน้าที่ ตำรวจ ทหาร และผู้ที่อยู่ในกลุ่มเสี่ยง   ในส่วนกระทรวงวสาธารณสุขจะทำการแจกจ่ายหน้ากากอนามัยจำนวน 1.5 ล้านชิ้น ผ่านบริษัทไปรษณีย์ไทยไปยังสถานพยาบาลในกรุงเทพมหานคร และสถานพยาบาลใน 76 จังหวัด เพื่อนำไปให้แก่บุคลากรทางการแพทย์และเจ้าหน้าที่ ที่สังกัดกระทรวงสาธารณสุข กระทรวงอุดมศึกษา วิทยาศาสตร์ วิจัยและนวัตกรรม องค์กรปกครองส่วนท้องถิ่น และเอกชน  รวมทั้งจะมีทั้งส่วนของนักศึกษาแพทย์ และนักศึกษาพยาบาล ที่เตรียมพร้อมจะช่วยเหลือเพิ่มเติม อีกด้วย
ทั้งนี้ หากประชาชนชาวไทยที่เดินกลับจากต่างประเทศต้องกักกันตัวเองตามมาตรการเฝ้าระวังสังเกตอาการ 14 วัน และปฏิบัติตามข้อแนะนำของกระทรวงสาธารณสุขอย่างเข้มงวด  และให้กระทรวงการต่างประเทศ และกระทรวงมหาดไทย ประสานกับประเทศต่าง ๆ หากมีความประสงค์จะจัดเครื่องบินเพื่อมารับพลเมืองของตนเองออกนอกประเทศ
---------------------------------------

ที่มา : https://www.thaigov.go.th/news/contents/details/28181
