รัฐบาลไทย-ข่าวทำเนียบรัฐบาล-สอศ. เร่งมอบหน้ากากอนามัยอาชีวะป้องกันไวรัสcovid-19ให้กรมขนส่งทางบก [กระทรวงศึกษาธิการ]

วันพุธที่ 1 เมษายน 2563
พิมพ์
สอศ. เร่งมอบหน้ากากอนามัยอาชีวะป้องกันไวรัสcovid-19ให้กรมขนส่งทางบก [กระทรวงศึกษาธิการ]
สอศ. เร่งมอบหน้ากากอนามัยอาชีวะป้องกันไวรัสcovid-19ให้กรมขนส่งทางบก
นายณรงค์ แผ้วพลสง เลขาธิการคณะกรรมการการอาชีวศึกษา เปิดเผยว่า อาชีวะได้ส่งมอบหน้ากากอนามัยให้กับหน่วยงานต่างๆ และประชาชน ตามที่นายณัฏฐพล ทีปสุวรรณ รัฐมนตรีว่าการกระทรวงศึกษาธิการ มอบหมายให้สำนักงานคณะกรรมการการอาชีวศึกษา(สอศ.) ดำเนินการผลิตหน้ากากอนามัย จำนวน 450,000 ชิ้น เพื่อบรรเทาความเดือดร้อนของประชาชนที่ได้รับผลกระทบจากฝุ่นละอองขนาดเล็กและการแพร่ระบาดของเชื้อไวรัสโควิด -19 โดยจะนำไปแจกจ่ายให้แก่ประชาชน และนักเรียน นักศึกษา
ซึ่งในวันนี้ ได้ลงพื้นที่มอบให้กับหน่วยงานที่มีความจำเป็นต้องนำไปใช้ในการทำงาน รวมทั้งสิ้น 8,000 ชิ้น ได้แก่หน่วยงานในสังกัดกรมการขนส่งทางบก โดยมีนายยงยุทธ นาคแดง รองอธิบดีกรมการขนส่งทางบกเป็นผู้แทนรับมอบ เพื่อส่งต่อแก่หน่วยงานในสังกัด รถยนต์สาธารณะทุกประเภท โดนแบ่งเป็นองค์การขนส่งมวลชนกรุงเทพ จำนวน 2,000 ชิ้น บริษัท ขนส่ง จำกัด จำนวน 2,000 ชิ้น และสมาคมแท็กซี่ การสมาคมการค้าเครือข่ายแท็กซี่ไทย สมาคมวิชาชีพผู้ขับขี่รถยนต์สาธารณะแท็กซี่ สมาคมแท็กซี่สาธารณะไทย สมาคมผู้ขับขี่รถจักรยานยนต์รับจ้างแห่งประเทศไทย จำนวน 2,000 ชิ้น
นอกจากนี้สำนักงานคณะกรรมการการอาชีวศึกษา ได้ประสานสถานีวิทยุ จส. 100 (บริษัท แปซิฟิค คอร์เปอร์เรชั่น จำกัด) เพื่อส่งมอบหน้ากากอนามัย จำนวน 2,000 ชิ้น และแจกจ่ายให้กับประชาชนทั่วไปด้วย
ด้านนายสุเทพ แก่งสันเทียะ รองเลขาธิการคณะกรรมการการอาชีวศึกษา กล่าวว่าสำหรับหน้ากากอนามัย ของอาชีวะ คือหน้ากากอนามัยที่ทำจากผ้า ผลิตด้วยผ้าฝ้าย และฝ้ายมัสลิน 3 ชั้น สามารถถอดเปลี่ยนไส้แผ่นกรองที่มีอายุการใช้งานได้มากถึง 2 ปี และพิมพ์ลายโลโก้ “อาชีวะฝีมือชน” ช่วยป้องกันฝุ่นละออง PM 2.5 และ N95 รวมถึงป้องกันการติดเชื้อไวรัส covid-19 ถอดซักทำความสะอาดได้ ทั้งตัวหน้ากากอนามัยและไส้แผ่นกรองด้วยการซักมือแบบเบาๆ และสามารถนำกลับมาใช้ใหม่ได้ ซึ่งอาชีวะได้นำหน้ากากอนามัยจากการผลิตของสถานศึกษา 55 แห่ง ทั่วประเทศ ที่มีการเรียน การสอนสาขาผ้าและเครื่องแต่งกายและประชาชนที่มีจิตอาสา เพื่อนำหน้ากากอนามัยเหล่านี้มาใช้ในสถานศึกษา และบริการแจกจ่ายแก่ผู้มาติดต่อราชการ ทั้งในชุมชน และให้กับหน่วยงานต่างๆ
ทั้งนี้วิทยาลัยสารพัดช่างพระนคร จะเป็นศูนย์กลางรับหน้ากากอนามัยจากสถานศึกษาที่ผลิตแล้ว พร้อมทั้งมีการตรวจสอบคุณภาพก่อนนำไปใช้งาน

ที่มา : https://www.thaigov.go.th/news/contents/details/28292
