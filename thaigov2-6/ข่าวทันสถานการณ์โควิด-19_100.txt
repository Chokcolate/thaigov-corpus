รัฐบาลไทย-ข่าวทำเนียบรัฐบาล-ก.เกษตรฯ ร่วมส่งอาหารจากใจ ต้านภัยโควิด-19 มอบความห่วงใยแก่แพทย์พยาบาล และเจ้าหน้าที่ผู้ปฏิบัติงาน [กระทรวงเกษตรและสหกรณ์]

วันพฤหัสบดีที่ 2 เมษายน 2563
พิมพ์
ก.เกษตรฯ ร่วมส่งอาหารจากใจ ต้านภัยโควิด-19 มอบความห่วงใยแก่แพทย์พยาบาล และเจ้าหน้าที่ผู้ปฏิบัติงาน [กระทรวงเกษตรและสหกรณ์]
ก.เกษตรฯ ร่วมส่งอาหารจากใจ ต้านภัยโควิด-19 มอบความห่วงใยแก่แพทย์พยาบาล และเจ้าหน้าที่ผู้ปฏิบัติงาน
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังร่วมมอบอาหารในโครงการ CPF ส่งอาหารจากใจ ร่วมต้านภัยโควิด-19 และเยี่ยมเยียนให้กำลังใจคณะแพทย์-พยาบาล ณ โรงพยาบาลผู้สูงอายุ บางขุนเทียน ว่า ตามที่บริษัท เจริญโภคภัณฑ์อาหาร จำกัด (มหาชน) หรือ ซีพีเอฟ ได้ส่งมอบผลิตภัณฑ์อาหารปลอดภัยให้แก่ประชาชนที่รับผิดชอบต่อสังคมด้วยการกักตัวเองหลังกลับจากประเทศกลุ่มเสี่ยงถึงกว่าหมื่นคน รวมถึงส่งมอบอาหารให้แพทย์ พยาบาล ตลอดจนบุคลากรทางการแพทย์ ในโรงพยาบาลของรัฐ ที่มีผู้ป่วยโควิด-19 กว่า 70 แห่งทั่วทุกภาคของไทย ทำให้รู้สึกชื่นชมต่อการดำเนินโครงการดังกล่าว จึงขอมาร่วมส่งมอบอาหารในโครงการจาก CPF ในวันนี้ และถึงแม้ว่าปัจจุบันสถานการณ์การแพร่ระบาดของไวรัสโควิด-19 จะส่งผลกระทบต่อเศรษฐกิจในวงกว้าง รวมถึงชีวิตความเป็นอยู่ของพี่น้องประชาชน ซึ่งอาจรวมถึงความกังวลใจเกี่ยวกับปริมาณอาหารในช่วงวิกฤตนี้ กระทรวงเกษตรฯ จึงขอให้ความมั่นใจว่าประเทศไทยจะไม่ขาดแคลนอาหาร และยังเป็นประเทศที่มีอาหารปลอดภัยไว้รับประทานอย่างเพียงพอ
อย่างไรก็ตาม กระทรวงเกษตรฯ พร้อมกำกับดูแลคุณภาพมาตรฐานของผลผลิตทางการเกษตร ตลอดจนเกษตรกรและภาคเอกชน ให้ผลิตอาหารที่มีคุณภาพได้มาตรฐาน และเพียงพอต่อการบริโภคภายในประเทศอย่างแน่นอน และพร้อมสนับสนุนการทำงานของบุคลากรทางการแพทย์ในโรงพยาบาลของรัฐที่มีผู้ป่วยโควิด-19 รวมถึงร่วมสนับสนุนอาหารแก่ประชาชนที่เดินทางกลับจากประเทศกลุ่มเสี่ยงและต้องกักตัวเอง 14 วัน เพื่อช่วยลดโอกาสการแพร่เชื้อต่อไป
นอกจากนี้ กระทรวงเกษตรฯ ยังกำกับดูแลจุดรับซื้อผลผลิต จุดกระจายสินค้า โดยใช้กลไกของเครือข่ายสหกรณ์ทั่วประเทศเป็นจุดกระจายสินค้า รวมทั้งมอบหมายให้หน่วยงานในสังกัดให้ดำเนินงานด้านการบริการต่าง ๆ อาทิ การลดขั้นตอน ทั้งเรื่องการอนุมัติ/อนุญาตนำเข้าส่งออกสินค้า โดยใช้ระบบออนไลน์มาเป็นเครื่องมือในการทำงานให้มากยิ่งขึ้น

ที่มา : https://www.thaigov.go.th/news/contents/details/28347
