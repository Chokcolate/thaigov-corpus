รัฐบาลไทย-ข่าวทำเนียบรัฐบาล-อนุทิน รับมอบเวชภัณฑ์ทางการแพทย์ อาหารสำเร็จรูป สนับสนุนสู้โควิด-19 [กระทรวงสาธารณสุข]

วันพฤหัสบดีที่ 2 เมษายน 2563
พิมพ์
อนุทิน รับมอบเวชภัณฑ์ทางการแพทย์ อาหารสำเร็จรูป สนับสนุนสู้โควิด-19 [กระทรวงสาธารณสุข]
รองนายกรัฐมนตรีและรัฐมนตรีว่าการกระทรวงสาธารณสุข รับมอบเวชภัณฑ์ทางการแพทย์เจลแอลกอฮอล์ล้างมือ ผลิตภัณฑ์ทำความสะอาด อาหารสำเร็จรูป หน้ากากอนามัยทางการแพทย์ ถุงมืออนามัย และเครื่องตรวจวัดไข้ดิจิตอล พร้อมลงพื้นที่โรงพยาบาลพระนั่งเกล้า เยี่ยมให้กำลังใจ
รองนายกรัฐมนตรีและรัฐมนตรีว่าการกระทรวงสาธารณสุข รับมอบเวชภัณฑ์ทางการแพทย์เจลแอลกอฮอล์ล้างมือ ผลิตภัณฑ์ทำความสะอาด อาหารสำเร็จรูป หน้ากากอนามัยทางการแพทย์ ถุงมืออนามัย และเครื่องตรวจวัดไข้ดิจิตอล พร้อมลงพื้นที่โรงพยาบาลพระนั่งเกล้า เยี่ยมให้กำลังใจและมอบอุปกรณ์ป้องกันแก่บุคลากรการแพทย์ ใช้ดูแลรักษาผู้ป่วยโรคโควิด-19
วันนี้ (2 เมษายน 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และคณะผู้บริหารกระทรวงสาธารณสุข รับมอบสิ่งของสนับสนุนจากกลุ่มบริษัทยูนิลีเวอร์ ประเทศไทย ประกอบด้วย เจลแอลกอฮอล์ล้างมือวาสลีน 100,000 ชิ้น ผลิตภัณฑ์ซักผ้าคอมฟอร์ทและเซเว่นท์เจนเนอเรชั่น 200,000 ชิ้น และคนอร์คัพโจ๊กและพาสต้าอีก 700,000 ชิ้น มูลค่ามากกว่า 40 ล้านบาท และหน้ากากอนามัยทางการแพทย์ 20,000 ชิ้น ถุงมืออนามัย 30,000 ชิ้น และเครื่องตรวจวัดไข้ดิจิตอล 20 เครื่อง จากบริษัท ไชน่าไทยทัวร์จำกัด และบริษัทจีนธุรกิจ กรุ๊ป
นายอนุทินกล่าวว่า ในนามของรัฐบาล พลเอกประยุทธ์ จันทร์โอชา นายกรัฐมนตรี และกระทรวงสาธารณสุข ขอขอบคุณภาคเอกชนที่ได้มอบสิ่งของที่มีคุณค่า มีความหมายกับผู้ปฏิบัติงานทางการแพทย์และผู้ป่วยทุกคน ผลิตภัณฑ์ทั้งหมดที่ได้รับในวันนี้ จะรีบส่งมอบไปยังพื้นที่ทันที เช่น เวชภัณฑ์ทางการแพทย์จะส่งไปในพื้นที่ภาคใต้ที่มีการระบาดเพิ่มมากขึ้น สำหรับเครื่องอุปโภค อาหารสำเร็จรูป จะส่งไปให้เจ้าหน้าที่ที่ปฏิบัติงานในโรงพยาบาลและด่านต่าง ๆ รวมถึงผู้ป่วยและญาติ โดยคณะกรรมการตรวจรับสิ่งของและจัดส่งจะดำเนินการด้วยความโปร่งใสตรวจสอบได้
จากนั้นได้ลงพื้นที่ตรวจเยี่ยมโรงพยาบาลพระนั่งเกล้าและให้สัมภาษณ์ว่า ในวันนี้ ได้มาเยี่ยมให้กำลังใจและนำอุปกรณ์ทางการแพทย์ อาทิ หน้ากากอนามัย จำนวน 2,000 ชิ้น หน้ากาก N95 จำนวน 200 ชิ้น ชุด PPE จำนวน 200 ชุด และอาหารกึ่งสำเร็จรูป มามอบให้บุคลากรทางแพทย์ ซึ่งเป็นผู้ที่ปฏิบัติงานอยู่ด่านหน้า มีความเสี่ยงในการทำงาน เพื่อเป็นขวัญกำลังใจ สิ่งที่สำคัญที่สุดคือความปลอดภัยของบุคลากรทางการแพทย์
นายอนุทินกล่าวต่อว่า จากการเยี่ยมชมการจัดระบบบริการดูแลรักษาผู้ป่วยโรคโควิด-19 ของโรงพยาบาลพระนั่งเกล้า พบว่าได้ดำเนินการตามมาตรฐานในการป้องกันการแพร่กระจายเชื้อในโรงพยาบาล สร้างความมั่นใจให้แก่ผู้มาใช้บริการ เช่น การคัดกรองวัดอุณหภูมิก่อนเข้าอาคาร จัดพื้นที่เฉพาะคัดกรองผู้ป่วยทั่วไปและผู้ป่วยที่มารับการรักษาโรคโควิด -19 เพื่อป้องกันการแพร่กระจายของเชื้อโรค และจัดตั้งคลินิกไข้หวัด (ARI Clinic) รวมทั้งได้เตรียมปรับปรุงพื้นที่อาคารผู้ป่วยอายุรกรรมให้เป็นห้องแยกโรคความดันลบ (Negative Pressure) รองรับผู้ป่วยโรคโควิด-19 ที่อาการหนักให้ได้รับการรักษาอย่างทันท่วงที

ที่มา : https://www.thaigov.go.th/news/contents/details/28349
