รัฐบาลไทย-ข่าวทำเนียบรัฐบาล-กรุงไทยให้ลูกค้าพักชำระทั้งเงินต้น-ดอกเบี้ยนาน 3 เดือน ยื่นผ่านเว็บไซต์และคอลเซ็นเตอร์ [กระทรวงการคลัง]

วันพฤหัสบดีที่ 2 เมษายน 2563
พิมพ์
กรุงไทยให้ลูกค้าพักชำระทั้งเงินต้น-ดอกเบี้ยนาน 3 เดือน ยื่นผ่านเว็บไซต์และคอลเซ็นเตอร์ [กระทรวงการคลัง]
ธนาคารกรุงไทยออกมาตรการช่วยเหลือลูกค้าที่ได้รับผลกระทบจากวิกฤติเศรษฐกิจและการระบาดของโควิด-19 อย่างเต็มที่ ล่าสุดพักชำระหนี้ทั้งเงินต้นและดอกเบี้ยให้กับลูกค้าสินเชื่อปกติ นาน 3 เดือน
ธนาคารกรุงไทยออกมาตรการช่วยเหลือลูกค้าที่ได้รับผลกระทบจากวิกฤติเศรษฐกิจและการระบาดของโควิด-19 อย่างเต็มที่ ล่าสุดพักชำระหนี้ทั้งเงินต้นและดอกเบี้ยให้กับลูกค้าสินเชื่อปกติ นาน 3 เดือน พร้อมเปิดช่องทางใหม่ให้ยื่นขอรับความช่วยเหลือผ่านเว็บไซต์ www.krungthai.com/covid19  และ Krungthai Contact Center โทร. 02-111-1111   ได้ทุกวัน ตลอด 24 ชม.
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า จากวิกฤติเศรษฐกิจและการแพร่ระบาดของไวรัสโควิด-19 ส่งผลกระทบต่อลูกค้าของธนาคาร ทั้งลูกค้ารายย่อยและลูกค้าธุรกิจ ซึ่งธนาคารได้เร่งให้ความช่วยเหลือลูกค้าทุกกลุ่ม โดยออกมาตรการต่างๆ เพื่อเยียวยาช่วยเหลือและบรรเทาความเดือดร้อนให้ลูกค้าที่ได้รับผลกระทบทั้งทางตรงและทางอ้อม ซึ่งขณะนี้ได้ให้ความช่วยเหลือไปแล้วกว่า 1,500 ราย วงเงินกว่า 30,000 ล้านบาท และมีลูกค้าที่อยู่ระหว่างดำเนินการอีกกว่า 70,000 ราย วงเงินประมาณ 250,000 ล้านบาท รวมวงเงินทั้งสิ้น 280,000 ล้านบาท
“ธนาคารยังคงเดินหน้าให้ความช่วยเหลืออย่างเต็มที่ และได้ออกมาตรการช่วยเหลือเพิ่มเติมอย่างต่อเนื่องตามสถานการณ์ที่เปลี่ยนแปลงไป ล่าสุดธนาคารพักชำระหนี้ให้ลูกค้ารายย่อยและลูกค้าธุรกิจที่มีสถานะชำระปกติ ทั้งเงินต้นและดอกเบี้ยนาน 3 เดือน ทั้งลูกค้าสินเชื่อบุคคล ได้แก่ สินเชื่อ Smart Money และสินเชื่ออเนกประสงค์ 5 Plus และสินเชื่อเพื่อที่อยู่อาศัยที่มีวงเงินกู้ไม่เกิน 3 ล้านบาท รวมทั้งสินเชื่อธุรกิจ ที่มีวงเงินกู้ไม่เกิน 20 ล้านบาท  โดยสามารถยื่นความประสงค์เข้าร่วมโครงการได้ตั้งแต่วันนี้ - 30 มิถุนายน 2563”
นอกเหนือจากมาตรการดังกล่าว ธนาคารยังพักชำระเงินต้น 12 เดือนให้กับลูกค้ารายย่อย พักชำระเงินต้น 12 เดือน  ขยายระยะเวลาชำระหนี้ตั๋วสัญญาใช้เงิน (P/N) และสินเชื่อ Trade Finance ออกไปอีก 6 เดือน สำหรับลูกค้าธุรกิจที่มีรายได้ลดลง รวมทั้งให้สินเชื่อกรุงไทยต้ายภัยโควิด-19 ดอกเบี้ยเริ่มต้นที่ 2% ต่อปี คงที่ 2 ปีแรก วงเงินกู้สูงสุด 20 ล้านบาท  ฟรีค่าธรรมเนียม บสย. ค้ำประกัน 4 ปี ทำธุรกรรมโอน รับ จ่าย ไม่คิดค่าธรรมเนียมนาน 1 ปี  กับลูกค้าธุรกิจที่ได้รับผลกระทบจากโควิด-19 เช่น ธุรกิจที่เกี่ยวกับการท่องเที่ยว โรงแรม  รถเช่า ร้านขายของฝาก ของที่ระลึก
นายผยง ศรีวณิช กล่าวในตอนท้ายว่า ในสถานการณ์เช่นนี้ ธนาคารเน้นดูแลและติดตามลูกค้าอย่างใกล้ชิด ตลอดจนคำนึงถึงความปลอดภัยของลูกค้าและพนักงานเป็นสำคัญ ดังนั้นเพื่อลดความเสี่ยงของการแพร่ระบาดของไวรัสในวงกว้าง และการเว้นระยะห่างทางสังคม ธนาคารจึงได้เพิ่มช่องทางให้ลูกค้าลงทะเบียนแจ้งความประสงค์ขอรับความช่วยเหลือได้ทุกวัน ตลอด 24 ชั่วโมง  ผ่านทางเว็บไซต์ www.krungthai.com/covid19 และ Krungthai Contact Center โทร. 02-111-1111  โดยธนาคารจะตรวจสอบข้อมูลและติดต่อกลับภายใน 5 วันทำการ เพื่อให้ความช่วยเหลืออย่างเร่งด่วนต่อไป
ฝ่ายกลยุทธ์การตลาด
โทร.0-2208-4174-7

ที่มา : https://www.thaigov.go.th/news/contents/details/28309
