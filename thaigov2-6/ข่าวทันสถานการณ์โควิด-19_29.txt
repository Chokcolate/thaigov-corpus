รัฐบาลไทย-ข่าวทำเนียบรัฐบาล-ผู้ประกันตน เฮ! ครม.เห็นชอบลดเงินสมทบ ม.39 ชดเชยว่างงานเหตุสุดวิสัยไม่ต่ำกว่ารายละ 5,000 บาทต่อเดือน เป็นเวลา 3 เดือน [กระทรวงแรงงาน]

วันอังคารที่ 31 มีนาคม 2563
พิมพ์
ผู้ประกันตน เฮ! ครม.เห็นชอบลดเงินสมทบ ม.39 ชดเชยว่างงานเหตุสุดวิสัยไม่ต่ำกว่ารายละ 5,000 บาทต่อเดือน เป็นเวลา 3 เดือน [กระทรวงแรงงาน]
รัฐมนตรีว่าการกระทรวงแรงงาน เผย มติ ครม. เห็นชอบให้ทบทวนมติเกี่ยวกับประกันสังคม โดยลดอัตราเงินสมทบที่จัดเก็บสำหรับผู้ประกันตนที่ส่งเงินสมทบเอง โดยไม่มีนายจ้าง ม. 39 จากเดือนละ 221 บาท เหลือเดือนละ 86 บาท และเพิ่มอัตราและปรับระยะเวลาให้ผู้ประกันตน
หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน เปิดเผยว่า ที่ประชุมคณะรัฐมนตรี (ครม.) ในวันนี้ ( 31 มี.ค.63) มีมติเห็นชอบตามที่กระทรวงแรงงานเสนอ เรื่อง ขอทบทวนมติเกี่ยวกับประกันสังคม โดยมีรายละเอียดว่า เพื่อบรรเทาภาระผู้ประกันตน ในการนำส่งเงินสมทบ จึงขอทบทวนขอลดอัตราเงินสมทบที่จัดเก็บสำหรับผู้ประกันตนที่ส่งเงินสมทบเอง โดยไม่มีนายจ้าง ตามมาตรา 39 โดยลดจากอัตราเดือนละ 221 บาท เหลือในอัตราเดือนละ 86 บาท
ม.ร.ว.จัตุมงคลฯ ยังกล่าวต่อว่า ที่ประชุม ครม. ยังเห็นชอบให้เพิ่มอัตราและปรับระยะเวลาการได้รับประโยชน์ทดแทนในกรณีว่างงาน เนื่องจากมีผู้ประกันตนที่ว่างงานอันเนื่องมาจากเหตุสุดวิสัยบางรายได้รับเงินชดเชยในอัตราที่น้อยกว่า 5,000 บาท ต่อเดือน จึงขอทบทวนเพิ่มอัตราและปรับระยะเวลาการได้รับประโยชน์ทดแทนในกรณีว่างงาน เพื่อให้ผู้ประกันตนที่ว่างงานอันเนื่องมาจากเหตุสุดวิสัย ได้รับสิทธิประโยชน์ในอัตราไม่น้อยกว่า 5,000 บาท ต่อเดือน เป็นระยะเวลา 3 เดือน
ทั้งนี้ ผู้ประกันตนสามารถสอบถามรายละเอียดเพิ่มเติมได้ที่สายด่วนกระทรวงแรงงาน 1506 กด 1 สำนักงานประกันสังคม ตลอด 24 ชั่วโมง

ที่มา : https://www.thaigov.go.th/news/contents/details/28186
