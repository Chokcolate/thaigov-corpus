รัฐบาลไทย-ข่าวทำเนียบรัฐบาล-พม. ยืนยันข่าวปลอม กรณีมัคคุเทศก์ตกงานจะได้รับเงินช่วยเหลือ 2,000฿ จาก พมจ.

วันอาทิตย์ที่ 5 เมษายน 2563
พม. ยืนยันข่าวปลอม กรณีมัคคุเทศก์ตกงานจะได้รับเงินช่วยเหลือ 2,000฿ จาก พมจ.
พม. ยืนยันข่าวปลอม กรณีมัคคุเทศก์ตกงานจะได้รับเงินช่วยเหลือ 2,000฿ จาก พมจ.
เมื่อวันที่ 3 เม.ย. 63 เวลา 16.30 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว ถนนกรุงเกษม กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีที่มีการแชร์ข้อความส่งต่อทางกลุ่มไลน์และสื่อโซเชียลต่างๆ ว่า "เรียนแจ้งพี่น้องมัคคุเทศก์ทุกท่าน ท่านสังกัด หรือ มีภูมิลำเนาจังหวัดไหน ตามที่อยู่บัตรประชาชน ท่านสามารถ ไปแจ้งความจำนง ว่าขาดรายได้ หรือตกงานได้ที่สำนักงานพัฒนาสังคมและความมั่นคงของมนุษย์ได้ทุกจังหวัด น่ะครับ แจ้งรายละเอียด เกี่ยวกับประวัติส่วนตัว และจะมีเงิน สมทบช่วยเหลือ 2,000฿ ให้กับทุกท่านด้วย" ทั้งนี้ จากการตรวจสอบแล้วพบว่าข้อความดังกล่าวไม่เป็นความจริง และขอความร่วมมือพี่น้องประชาชนงดส่งต่อข้อความดังกล่าว เนื่องจากจะทำให้เกิดความเข้าใจผิดในวงกว้างมากยิ่งขึ้น ทั้งนี้ หากประชาชนที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 หรือโควิด-19 และต้องการความช่วยเหลือสามารถติดต่อสอบถามข้อมูลจากหน่วยงานภาครัฐ หรือศูนย์ช่วยเหลือสังคม สายด่วน พม. โทร.1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องและดำเนินการช่วยเหลือต่อไป

ที่มา : https://www.thaigov.go.th/news/contents/details/28490
