รัฐบาลไทย-ข่าวทำเนียบรัฐบาล-รับมือสถานการณ์ COVID-19 อย. เปิดมาตรการอำนวยความสะดวกแก่ ผู้ประกอบการเครื่องมือแพทย์ที่เกี่ยวข้องกับ COVID-19 [กระทรวงสาธารณสุข]

วันจันทร์ที่ 30 มีนาคม 2563
พิมพ์
รับมือสถานการณ์ COVID-19 อย. เปิดมาตรการอำนวยความสะดวกแก่ ผู้ประกอบการเครื่องมือแพทย์ที่เกี่ยวข้องกับ COVID-19 [กระทรวงสาธารณสุข]
รับมือสถานการณ์ COVID-19 อย. เปิดมาตรการอำนวยความสะดวกแก่ ผู้ประกอบการเครื่องมือแพทย์ที่เกี่ยวข้องกับ COVID-19
อย. รับมือกับสถานการณ์การระบาดของโรค COVID-19 เพิ่มการอำนวยความสะดวกแก่ผู้ประกอบการในการขออนุญาตนำเข้าหน้ากากอนามัยทางการแพทย์ (Surgical Mask) หน้ากาก N95 ชุดอุปกรณ์ป้องกันส่วนบุคคล (Personal Protective Equipment, PPE) หรือเครื่องหรืออุปกรณ์วัดไข้ ให้มีใช้อย่างเพียงพอในประเทศไทย ย้ำจุดยืน ทำงานด้วยความรอบคอบ รวดเร็ว โปร่งใส ตรวจสอบได้
นพ.ไพศาล ดั่นคุ้ม เลขาธิการคณะกรรมการอาหารและยา เปิดเผยว่า จากสถานการณ์การแพร่ระบาดของไวรัสโคโรนา ( COVID-19 ) การใช้หน้ากากอนามัยทางการแพทย์ (Surgical Mask) หน้ากาก N95 ชุดอุปกรณ์ป้องกันส่วนบุคคล (Personal Protective Equipment, PPE) หรือเครื่องหรืออุปกรณ์วัดไข้จึงมีความสำคัญและมีความจำเป็นต่อบุคลากรทางการแพทย์รวมทั้งประชาชน
ดังนั้น สำนักงานคณะกรรมการอาหารและยา (อย.) จึงได้มีมาตรการอำนวยความสะดวกแก่ผู้นำเข้าเพื่อจำหน่ายผลิตภัณฑ์ดังกล่าว โดยให้ยกเว้นไม่ต้องใช้หนังสือรับรองการขายที่ออกโดยหน่วยงานของรัฐจากประเทศผู้ผลิตหรือเจ้าของผลิตภัณฑ์ หรือหน่วยงานเอกชนที่หน่วยงานของรัฐในประเทศผู้ผลิตนั้นรับรองหนังสือ EC Certificate หรือ EC Declaration of Conformity โดยมีใช้หนังสือชี้แจงที่ออกโดยผู้ผลิตหรือเจ้าของผลิตภัณฑ์แทน ซึ่งต้องมีสาระสำคัญ ได้แก่
1. ชื่อผู้ผลิต ประกอบ หรือบรรจุ และสถานที่ตั้ง
2. ชื่อเครื่องมือแพทย์ โดยจำแนกรายการ เช่น รุ่น แบบ ขนาด รหัสสินค้า เป็นต้น และในกรณีที่ชื่อทางการค้าของเครื่องมือแพทย์ที่ขายภายในประเทศผู้ผลิตหรือเจ้าของผลิตภัณฑ์แตกต่างจากชื่อที่จะขายในประเทศไทย ต้องมีการรับรองว่าเป็นเครื่องมือแพทย์อย่างเดียวกัน
3. ข้อความที่แสดงว่า เป็นเครื่องมือแพทย์ที่มีการขายในประเทศผู้ผลิต แต่หากไม่มีการขายในประเทศผู้ผลิตให้ชี้แจงเหตุผลประกอบ รวมทั้งหนังสือชี้แจงจากผู้ผลิตไม่ต้องผ่านการรับรองของหน่วยงานกระทรวงการต่างประเทศของประเทศไทย หรือสำนักงานพาณิชย์ในต่างประเทศของประเทศไทย
นพ.ไพศาล ดั่นคุ้ม เลขาธิการฯ อย. กล่าวต่อไปว่า อย. ขอให้ทุกฝ่ายมั่นใจการดำเนินงานของ อย.   ในสถานการณ์เช่นนี้ และพร้อมที่จะอำนวยความสะดวกให้แก่ผู้ประกอบการทุกรายในทุกมิติ หากผู้ประกอบการนำเข้ามีหนังสือรับรองจากผู้ผลิต ก็สามารถยื่นเรื่องนำเข้าที่สำนักงานคณะกรรมการอาหาร  และยา (อย.) และจะพิจารณาตรวจสอบให้ทันที อย. มีทีมที่พร้อมจะให้ความสะดวกแก่ผู้ประกอบการนำเข้าเต็มที่ เราทุกคนจะฝ่าวิกฤตินี้ไปด้วยกัน
**********************************************
วันที่เผยแพร่ข่าว  30  มีนาคม 2563

ที่มา : https://www.thaigov.go.th/news/contents/details/28146
