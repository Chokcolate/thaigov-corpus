รัฐบาลไทย-ข่าวทำเนียบรัฐบาล-กรุงไทยชวนจ่ายค่ารถโดยสาร ขสมก. ผ่านบัตร ลดความเสี่ยงติดโควิด-19

วันพุธที่ 1 เมษายน 2563
พิมพ์
กรุงไทยชวนจ่ายค่ารถโดยสาร ขสมก. ผ่านบัตร ลดความเสี่ยงติดโควิด-19
ธนาคารกรุงไทย ร่วมกับ องค์การขนส่งมวลชนกรุงเทพ (ขสมก.) สนับสนุนประชาชนชำระค่าโดยสาร ด้วยบัตรโดยสารอิเล็กทรอนิกส์ ลดความเสี่ยงจากการจับเงินสด ป้องกันการแพร่ระบาดของเชื้อไวรัสโควิด-19
ธนาคารกรุงไทย ร่วมกับ องค์การขนส่งมวลชนกรุงเทพ (ขสมก.) สนับสนุนประชาชนชำระค่าโดยสาร ด้วยบัตรโดยสารอิเล็กทรอนิกส์ ลดความเสี่ยงจากการจับเงินสด ป้องกันการแพร่ระบาดของเชื้อไวรัสโควิด-19 โดยมีจำหน่ายบนรถโดยสาร ขสมก. ทุกคัน เติมเงินได้หลายช่องทาง พร้อมจัดโปรโมชั่นฟรีค่าธรรมเนียมออกบัตร 30 บาท ตั้งแต่ 1 เมษายน ถึง 31 พฤษภาคม 2563
นายสุระชัย เอี่ยมวชิรสกุล ผู้อำนวยการองค์การขนส่งมวลชนกรุงเทพ (ขสมก.) เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา (โควิด-19) ขสมก. ในฐานะหน่วยงานที่ให้บริการประชาชน ด้วยรถโดยสารประจำทาง ตระหนักถึงความสำคัญในร่วมป้องกันการแพร่ระบาดของเชื้อดังกล่าว จึงได้กำหนดที่นั่ง เว้นระยะห่าง "งดนั่งชิด โควิด ป้องกันได้" พร้อมขอความร่วมมือประชาชนชำระค่าโดยสารด้วยบัตรโดยสารอิเล็กทรอนิกส์ ซึ่งสามารถชำระค่าโดยสารได้ทุกประเภททั้งรถโดยสารธรรมดาและปรับอากาศ และบัตรมีจำหน่ายบนรถโดยสาร ขสมก. ทุกคัน
นายพิชิต จงสฤษดิ์หวัง ผู้ช่วยกรรมการผู้จัดการใหญ่อาวุโส สายงานกลยุทธ์และผลิตภัณฑ์รายย่อย ธนาคารกรุงไทย เปิดเผยว่า ธนาคารพร้อมสนับสนุนประชาชนชำระค่าโดยสาร ขสมก. ด้วยบัตรโดยสารอิเล็กทรอนิกส์ เพื่อลดความเสี่ยงจากการแพร่เชื้อไวรัสผ่านการจับเงินสด เพียงใช้บัตรโดยสารอิเล็กทรอนิกส์ บัตรเดบิต หรือบัตรเครดิตที่มีสัญลักษณ์ Contactless ของตนเองแตะเพื่อชำระเงินที่เครื่อง EDC ที่ธนาคารได้ติดตั้งไว้ในรถ ขสมก. ทุกคัน สำหรับลูกค้าที่ชำระด้วยบัตรโดยสารอิเล็กทรอนิกส์ ขสมก. พนักงานเก็บค่าโดยสารสามารถตรวจสอบและยืนยันการทำรายการชำระเงินรวมถึงการแจ้งยอดเงินคงเหลือในบัตรโดยสารผ่านเครื่อง EDC ที่ประจำตัวของพนักงานเก็บค่าโดยสารได้ทันที  ช่วยเพิ่มศักยภาพด้านการบริหารจัดการเงินสด และลดต้นทุนการจัดการระบบโลจิสติกส์ได้อย่างมีประสิทธิภาพ
นอกจากนี้ ธนาคารยังได้จัดโปรโมชั่น ฟรีค่าธรรมเนียมการออกบัตร 30 บาท สำหรับบัตรโดยสาร ขสมก. ทุกประเภท พร้อมจำหน่ายบนรถโดยสารประจำทางทุกคัน  เริ่มตั้งแต่ 1 เมษายน  ถึง 31 พฤษภาคม 2563 ทั้งนี้ประชาชนสามารถเติมเงินในบัตร ได้อย่างสะดวกสบายในหลากหลายช่องทาง ได้แก่ สาขาของธนาคารกรุงไทยทุกแห่ง แอปพลิเคชั่น Krungthai Next หรือ Mobile Banking ของธนาคารใดก็ได้ ตู้ ATM ของทุกธนาคารที่รองรับ และตู้บุญเติม ยกเว้น ตู้บุญเติมที่หน้า 7-11

ที่มา : https://www.thaigov.go.th/news/contents/details/28234
