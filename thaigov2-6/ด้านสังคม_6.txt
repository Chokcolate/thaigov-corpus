รัฐบาลไทย-ข่าวทำเนียบรัฐบาล-อนุทิน รับมอบสิ่งสนับสนุนการทำงาน สู้โควิด-19 จากครอบครัวโตโยต้า

วันอังคารที่ 31 มีนาคม 2563
อนุทิน รับมอบสิ่งสนับสนุนการทำงาน สู้โควิด-19 จากครอบครัวโตโยต้า
รองนายกรัฐมนตรีและรัฐมนตรีว่าการกระทรวงสาธารณสุข รับมอบรถตู้ 40 คันพร้อมคนขับ ข้าวสาร และเวชภัณฑ์ทางการแพทย์ สนับสนุนบุคลากรทางการแพทย์ในการปฏิบัติงานสถานการณ์โรคโควิด – 19 จากเครือข่ายบริษัท โตโยต้า มอเตอร์ ประเทศไทย จำกัด
รองนายกรัฐมนตรีและรัฐมนตรีว่าการกระทรวงสาธารณสุข รับมอบรถตู้ 40 คันพร้อมคนขับ ข้าวสาร และเวชภัณฑ์ทางการแพทย์ สนับสนุนบุคลากรทางการแพทย์ในการปฏิบัติงานสถานการณ์โรคโควิด – 19 จากเครือข่ายบริษัท โตโยต้า มอเตอร์ ประเทศไทย จำกัด
วันนี้ (31 มีนาคม 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข และคณะผู้บริหาร รับมอบสิ่งของสนับสนุนจาก มร.มิจิโนบุ ซึงาตะ กรรมการผู้จัดการใหญ่ คณะผู้บริหารกลุ่มผู้แทนจำหน่ายโตโยต้าและกลุ่มผู้ผลิตชิ้นส่วนโตโยต้า ประกอบด้วย รถตู้ 40 คัน ข้าวสาร 50 ตัน กล่องป้องกันเชื้อฟุ้งกระจาย จำนวน 3,000 ชิ้น และอุปกรณ์ป้องกันใบหน้าและดวงตาจากสารคัดหลั่ง (Face Shield) จำนวน 20,000 ชิ้น
นายอนุทินกล่าวว่า เครือข่ายบริษัท โตโยต้า มอเตอร์ ประเทศไทย จำกัด ได้สนับสนุนรถตู้ พร้อมคนขับ 40 คันและน้ำมันเชื้อเพลิง จนกว่าสถานการณ์จะเข้าสู่ภาวะปกติ ซึ่งเป็นการบริจาคที่มีความหมายมากในสถานการณ์การระบาดของโรคติดเชื้อไวรัสโคโรนา 2019 ขณะนี้  ทำให้มีพาหนะอำนวยความสะดวกสำหรับทีมปฏิบัติการของกรมควบคุมโรค  การเดินทางของบุคลากรทางการแพทย์ หรือใช้ขนส่งเวชภัณฑ์และยาให้มีความคล่องตัวและสะดวกมากขึ้น โดยเฉพาะกรณีฉุกเฉินที่ต้องใช้เวชภัณฑ์ เช่น ชุด PPE หรือต้องการใช้ยาอย่างเร่งด่วน สามารถเรียกใช้รถได้ตลอดเวลาแม้ในยามวิกาล ไม่ต้องรอการขนส่งจากภาครัฐ ส่งผลให้ระบบการรักษามีประสิทธิภาพมากขึ้น
“ในนามของรัฐบาลไทยต้องขอขอบคุณเครือข่ายบริษัท โตโยต้า มอเตอร์ ประเทศไทย จำกัด ผู้ประกอบการที่มาจากต่างประเทศมาประกอบกิจการในประเทศไทย และได้ตอบแทนสิ่งที่เป็นประโยชน์ให้สังคม เป็นสิ่งที่น่ายกย่องเชิดชูเป็นอย่างมาก” นายอนุทินกล่าว
************************************* 31 มีนาคม 2563

ที่มา : https://www.thaigov.go.th/news/contents/details/28204
