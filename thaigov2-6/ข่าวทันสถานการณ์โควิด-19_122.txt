รัฐบาลไทย-ข่าวทำเนียบรัฐบาล-นายวิษณุฯ รองนายกรัฐมนตรีแจง ไทยยังไม่ปิดประเทศ ระบุอาจพิจารณาขยายช่วงเวลาเคอร์ฟิวเพิ่มจาก 6 ชม.เป็น 8-10 ชม. ขอดูให้สอดคล้องกับสถานการณ์

วันศุกร์ที่ 3 เมษายน 2563
นายวิษณุฯ รองนายกรัฐมนตรีแจง ไทยยังไม่ปิดประเทศ ระบุอาจพิจารณาขยายช่วงเวลาเคอร์ฟิวเพิ่มจาก 6 ชม.เป็น 8-10 ชม. ขอดูให้สอดคล้องกับสถานการณ์
นายวิษณุฯ รองนายกรัฐมนตรีแจง ไทยยังไม่ปิดประเทศ ระบุอาจพิจารณาขยายช่วงเวลาเคอร์ฟิวเพิ่มจาก 6 ชม.เป็น 8-10 ชม. ขอดูให้สอดคล้องกับสถานการณ์
วันนี้ (3 เม.ย.63) เวลา 11.57 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายวิษณุ เครืองาม รองนายกรัฐมนตรี ชี้แจงรายละเอียดการประกาศเคอร์ฟิวภายใต้ พ.ร.ก.การบริหารราชการในสถานการณ์ฉุกเฉิน เพื่อแก้ปัญหาการระบาดเชื้อไวรัสโคโรนา 2019 (โควิด-19) ว่า รัฐบาลมี 3 มาตรการ ได้แก่  มาตรการการแพทย์หรือมาตรการด้านสาธารณสุข คือ การตรวจโรค การดูแลและการรักษา ซึ่งต้องฟังหมอกระทรวงสาธารณสุข หรือโฆษก ศบค. เท่านั้น สำหรับมาตรการที่ 2 คือ มาตรการด้านการป้องกันการแพร่ระบาดของโรค และมาตรการที่ 3 คือ มาตรการเยียวยาฟื้นฟูแก้ไขให้คนที่ได้รับผลกระทบกลับฟื้นคืนมาสามารถมีความเป็นอยู่ที่สะดวกสบายต่อไปได้ ซึ่งเป็นมาตรการด้านเศรษฐกิจ
รองนายกรัฐมนตรีกล่าวถึงมาตรการที่ 2 ซึ่งเป็นมาตรการป้องกันการแพร่ระบาดของโรคนั้นว่า พระราชกำหนดสถานการณ์ฉุกเฉินให้อำนาจรัฐบาลเข้ามาจัดการเฉพาะมาตรการที่ 2 เท่านั้น ไม่ได้ให้ไปใช้อำนาจใดๆ ซึ่งมาตรการที่ 1 ต้องเป็นไปตามพระราชบัญญัติโรคติดต่อและกฎหมายอื่นของแพทย์รวมถึงมาตรการที่ 3 จำเป็นต้องอาศัยมติคณะรัฐมนตรีและกฎหมายในการบริหารราชการแผ่นดินดำเนินการ ส่วนกรณีที่ออกมาเสนอรัฐบาลเยียวยาช่วยเหลือกลุ่มอาชีพนั้นนี้ ไม่ใช่อำนาจตามพระราชกำหนด ถ้ารัฐบาลมีมาตรการช่วยเหลือแล้ว โดยใช้กฎหมายอื่นและเป็นอำนาจของคณะรัฐมนตรี สำหรับมาตรการที่ 2 คือการป้องกันนั้น มีกฎหมายอยู่แล้ว เช่น พ.ร.บ.โรคติดต่อ ซึ่งอาจไม่เพียงพอแก่การรับมือโรคระบาดโควิด-19 จึงจำเป็นต้องอาศัยพระราชกำหนดการบริหารราชการในสถานการณ์ฉุกเฉินออกมาใช้บังคับ เช่น การประกาศเคอร์ฟิว คือการห้ามออกจากบ้าน ซึ่งกฎหมายอื่นไม่ได้ให้อำนาจเอาไว้ และได้มีการออกข้อกำหนด หรือกติกา หลักเกณฑ์ ให้ปฏิบัติหรือห้ามปฏิบัติ ฉบับ 1และฉบับที่ 2 และอาจจะมีฉบับที่ 3 ฉบับที่ 4 และฉบับที่ 5 ตามมาได้
รองนายกรัฐมนตรีชี้แจงเพิ่มเติมข้อกำหนดที่ออกตามพระราชกำหนดฯ ฉบับที่ 2 นั้น คือเรื่องเคอร์ฟิวหรือการห้ามออกจากบ้านว่า ขณะนี้ประเทศไทยยังไม่ได้ปิดประเทศ แต่ได้มีการเข้มงวดและเคร่งครัดดังนี้ คนไทยที่อยู่นอกประเทศยังสามารถกลับเข้ามาในประเทศไทยได้เพราะเป็นสิทธิตามกฎหมาย โดยได้อนุญาตให้แก่กลุ่มคนไทยบางกลุ่มที่กำลังจะเดินทางเข้ามาอยู่แล้ว เช่น คนไทยจากมาเลเซีย คนไทยจากอินโดนีเซีย คนไทยจากสหรัฐอเมริกาและยุโรปซึ่งเป็นนักเรียนไทยที่ไปเรียนช่วงสั้นๆ จำเป็นต้องกลับเข้ามา นอกจากนั้น การขนส่งสินค้าไทยออกไปนอกประเทศ หรือการขนส่งสินค้าจากต่างประเทศทั่วโลกเข้ามาในประเทศไทยโดยผ่านทางเครื่องบินยังทำได้ตามปกติ ขณะเดียวกันก็ต้องสั่งสินค้าจากต่างประเทศทั้งเครื่องจักรเครื่องกล เครื่องมือแพทย์ และเครื่องใช้ไม้สอยอื่นๆ ที่เคยค้าขายปกติ หรือคาร์โก้ ก็ยังมาได้ตามปกติ  กลุ่มที่จะเดินทางเข้ามาประเทศไทยได้ยาก คือชาวต่างประเทศประเทศที่กำลังจะเข้ามาในประเทศไทยขณะนี้มีมาตรการเข้มงวดมากขึ้น และจะเข้มงวดขึ้น 2 เท่าสำหรับชาวต่างประเทศ โดยขอให้ชะลอการเดินทางเข้ามาในประเทศไทยอย่างน้อยก็จนถึงวันที่ 15 เมษายน 2563 และหลังจากวันที่ 15 เมษายน จะพิจารณาอีกครั้งหนึ่ง คนไทยทุกคนที่กลับเข้ามาประเทศก็จะมีมาตรการกักกันอาไว้สังเกตอาการอย่างน้อย 14 วัน
สำหรับข้อกำหนดฉบับที่ 2 ที่ออกมาและมีผลตั้งแต่วันนี้เป็นต้นไป เรื่องเคอร์ฟิว คือ การห้ามบุคคลทุกคนทั่วราชอาณาจักร นอกเคหสถาน หมายถึงบ้าน ห้องหอ Condominium อพาร์ทเม้นท์ โรงงาน วัดวาอาราม สถานที่ทำงาน จะออกมาอยู่ข้างนอกหรือเดินทางอยู่บนท้องถนนไม่ได้ ซึ่งเคอร์ฟิวได้กำหนดเอาไว้ 6 ชั่วโมงตั้งแต่ 4 ทุ่ม จนถึงตี 4 หากยังมีผู้ฝ่าฝืนหรือพิสูจน์เป็นการป้องกันได้ดีก็จะประเมินเหตุการณ์วันต่อวันอาจจะขยายขึ้นเป็น 8 ชั่วโมงหรือ 10 ชั่วโมงต่อไปก็ได้ ทั้งนี้ จะมีกำลังเจ้าหน้าที่ตำรวจ ทหาร คอยตรวจตราและหากพบว่าฝ่าฝืนก็ไม่มีข้อยกเว้น คุ้มครอง และมีความผิดตามพระราชกำหนดมาตรา 18 ซึ่งกำหนดโทษไว้รุนแรงมากคือจำคุกถึง 2 ปี ปรับได้ถึง 40,000 บาท หรือทั้งจำทั้งปรับ
อย่างไรก็ตาม รองนายกรัฐมนตรีกล่าวว่า เคอร์ฟิวมีข้อยกเว้นสำหรับ 2 ประเภท คือ 1) ข้อยกเว้นที่ให้แก่บุคคลเป็นการทั่วไป ด้แก่บุคคลที่เขาเขียนเอาไว้ในข้อกำหนด ผู้ที่มีภารกิจหรือปฏิบัติหน้าที่ด้านการแพทย์ คนไข้ คนเจ็บ คนป่วยและฝ่ายหนึ่งหมายถึงหมอ พยาบาล บุคลากรทางการแพทย์ คลินิก โรงพยาบาล เป็นต้น และ 2) ยกเว้นที่ให้เป็นการเฉพาะแก่บุคคลบางคนได้แก่ ผู้ที่มีอาชีพ หรือมีหน้าที่ ที่จะต้องทำการขนส่ง ขนส่งสินค้าอุปโภคบริโภค เช่น ข้าวปลาอาหาร กลุ่มคนที่ต้องขับรถและขนของเอาไปเติม Supermarket ซึ่งทำงานเวลากลางคืนรวมถึงกลุ่มขนส่งอาหาร ไม่ว่าจะเป็นอาหารสด อาหารแห้ง หรือของที่จะต้องไปเปิดตลาดตอนเช้า ซึ่งส่วนใหญ่ทำงานกันระหว่างตี 3 - 4 ตี หรือกลุ่มที่จะต้องขนส่งในส่วนที่เกี่ยวกับการนำเข้าและส่งออก ขึ้นรถบรรทุก รถปิคอัพไปจอดไว้ที่ด่านเพื่อเตรียมที่จะส่งออกหรือเตรียมที่จะนำเข้า เครื่องบินมาลงขนสินค้า Cargo มา รถบรรทุกต้องไปรับจากสนามบินแล้วก็นำไประบายต่อตามซุปเปอร์มาร์เก็ต หรือร้านต่าง ๆ สามารถทำได้เป็นข้อยกเว้น
นอกนั้นยังอนุญาตธุรกิจการเงินการธนาคาร กลุ่มคนที่ขับรถนำเงินไปเติมในตู้ atm ซึ่งก็ทำงานกันกลางคืน ขนส่งหนังสือพิมพ์ ตลอดจนการขนส่งคนไปยังที่ควบคุมตัวที่กักกัน คนที่ทำงานเป็นกะเป็นผลัดไม่ว่าจะเป็นราชการ คนที่ทำงานเป็นกะ เป็นผลัด เป็นเวรยามอยู่แล้วตามปกติก็สามารถออกมาปฏิบัติหน้าที่ได้ รวมทั้งผู้ที่ปฏิบัติหน้าที่อื่นๆตามที่ได้กำหนดเอาไว้ในข้อยกเว้นในข้อกำหนดนี้  ข้อกำหนดระบุว่าจะต้องมีเอกสารติดตัวไป ได้แก่ บัตรประจำตัวประชาชน หรือต้องมีเอกสาร เช่น เอกสารแสดงว่าเป็นรถที่มารับคนโดยสารที่มาจากต่างประเทศ เช่น ผู้โดยสารนั่งบนรถมีพาสปอร์ตหนังสือเดินทาง เป็นต้น ในส่วนของคนส่งหนังสือพิมพ์นั้น ขอให้มีหนังสือรับรองจากบรรณาธิการหรือ บก. ยืนยันว่ารับรองเป็นเจ้าหน้าที่พนักงานประจำรถขนส่งหนังสือพิมพ์จริง มีการระบุวันเวลาที่ชัดเจนตั้งแต่วันนั้นถึงวันนั้น
สำหรับผู้ที่ได้รับการยกเว้นเป็นการเฉพาะราย (ไม่รวมเจ้าหน้าที่ที่ต้องปฏิบัติการ เช่น ตำรวจ ทหาร ที่เป็นเจ้าหน้าที่เขายกเว้นให้อยู่แล้ว) แต่ผู้ยกเว้นเฉพาะรายคือผู้ที่ไม่ได้เขียนและไม่ได้เข้าข้อกำหนด แต่อาจมีเหตุจำเป็นที่จะต้องออกไปปฏิบัติงานตอน 4 ทุ่ม ถึงตี 4 จะต้องมีการขออนุญาตจากพนักงานเจ้าหน้าที่ เช่น คนที่ประกอบอาชีพกรีดยาง อาชีพประมง บริษัทที่จะต้องออกไปซ่อมสายโทรศัพท์หรือรหัสสัญญาณจอดาวเทียม ซึ่งอาจต้องออกไปปฏิบัติหน้าที่กันไปตอนตี 2 ตี 3 ระหว่างนี้ก็ไปขออนุญาตหรือแจ้งให้กำนัน ผู้ใหญ่บ้าน หรือเจ้าหน้าที่ตำรวจทราบไว้เป็นหลักฐาน
รองนายกรัฐมนตรีกล่าวขยายความคำ "พนักงานเจ้าหน้าที่" ว่า เป็นคำที่มาจากพระราชกำหนดการบริหารราชการในสถานการณ์ฉุกเฉินพ.ศ. 2548 ระบุไว้ว่าพนักงานเจ้าหน้าที่หมายถึงผู้ที่ได้รับแต่งตั้งให้เป็นผู้ปฏิบัติหน้าที่ตามพระราชกำหนดนี้ ประกอบด้วย นายกรัฐมนตรี รองนายกรัฐมนตรี รัฐมนตรี ผู้บัญชาการทหารสูงสุด รวมถึงผู้บริหารระดับสูงอื่น ๆ เช่น เลขาธิการสภาความมั่นคงแห่งชาติ เลขาธิการคณะรัฐมนตรี เป็นต้น ทั้งนี้พนักงานเจ้าหน้าที่ก็จะมีการแต่งตั้งลงไปจนถึงระดับล่าง ได้แก่ เจ้าหน้าที่ตำรวจ หรือทหารที่ตั้งด่านตรวจกลางทางทุกคนเป็นพนักงานเจ้าหน้าที่ รวมถึงกำนัน ผู้ใหญ่บ้านด้วย ซึ่งเมื่อได้แต่งตั้งเป็นพนักงานเจ้าหน้าที่ก็จะเป็นผู้มีอำนาจในการอนุญาต
กรณี ผู้ว่าราชการจังหวัดออกคำสั่งหรือออกคำแนะนำอะไรที่เข้มงวดก็ให้ปฏิบัติในส่วนที่เข้มงวดกว่าไป หรือบางจังหวัดผู้ว่าราชการจังหวัดประกาศเคอร์ฟิวในพื้นที่จังหวัดของตนเอง ตั้งแต่ 3 ทุ่มหรือ ตั้งแต่ 1ทุ่ม ถือว่าเข้มงวดกว่าก็ให้เป็นไปตามนั้นเฉพาะในจังหวัดนั้น แต่ของรัฐบาล 4 ทุ่ม ถึงตี 4 และต่อไปก็จะพยายามปรับของทุกจังหวัดให้เข้ามาอยู่ในเกณฑ์เดียวกัน ส่วนในข้อกำหนดฉบับที่ 2 ข้อที่ 3 ระบุว่า หากมีประชาชนจะต้องออกนอกประเทศแต่ปรากฏว่าออกไม่ได้ ให้คณะกรรมการโรคติดต่อประจำจังหวัด จัดที่เอกเทศ เช่น โรงเรียนหรือสถานที่เหมาะสม เพื่อกักกันเอาไว้ 14 วัน เพื่อสังเกตอาการและตรวจโรค เช่น แรงงานพม่า คนกัมพูชา คนมาเลเซีย ซึ่งเดินทางไปถึงด่านแล้วด่านปิดทำให้เข้าประเทศตนเองไม่ได้ ทั้งนี้เมื่อครบกำหนด 14 วัน และด่านประเทศเหล่านั้นเปิดก็ให้ปล่อยกลับประเทศได้หรือปล่อยกลับไปยังสถานที่ที่คนดังกล่าวมา
---------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/28406
