รัฐบาลไทย-ข่าวทำเนียบรัฐบาล-ธอส. ช่วยลูกค้าที่อยู่ระหว่างใช้อัตราดอกเบี้ยผิดนัดชำระหรืออยู่ในสถานะกฎหมาย ลดดอกเบี้ยเหลือ 3.90% ต่อปี และให้ชำระเฉพาะดอกเบี้ย

วันอังคารที่ 31 มีนาคม 2563
พิมพ์
ธอส. ช่วยลูกค้าที่อยู่ระหว่างใช้อัตราดอกเบี้ยผิดนัดชำระหรืออยู่ในสถานะกฎหมาย ลดดอกเบี้ยเหลือ 3.90% ต่อปี และให้ชำระเฉพาะดอกเบี้ย
ธนาคารอาคารสงเคราะห์ ประกาศเพิ่มมาตรการในการแบ่งเบาภาระค่าใช้จ่ายให้แก่ลูกค้าที่ได้รับผลกระทบจากการแพร่ระบาดของไวรัส COVID-19 ขยายความช่วยเหลือไปสู่ลูกค้าที่อยู่ระหว่างใช้อัตราดอกเบี้ยผิดนัดชำระหรืออยู่ในสถานะกฎหมาย โดยลดดอกเบี้ยลงเหลือ 3.90% ต่อปี
ธนาคารอาคารสงเคราะห์ ประกาศเพิ่มมาตรการในการแบ่งเบาภาระค่าใช้จ่ายให้แก่ลูกค้าที่ได้รับผลกระทบจากการแพร่ระบาดของไวรัส COVID-19 ขยายความช่วยเหลือไปสู่ลูกค้าที่อยู่ระหว่างใช้อัตราดอกเบี้ยผิดนัดชำระหรืออยู่ในสถานะกฎหมาย โดยลดดอกเบี้ยลงเหลือ 3.90% ต่อปี และให้จ่ายเฉพาะดอกเบี้ยรายเดือนเป็นระยะเวลา 6 เดือน โดยผู้ที่มีสิทธิ์ขอใช้มาตรการจะต้องเคยชำระเงินงวดอย่างน้อย 1 งวด ในช่วง 6 เดือนที่ผ่านมา ทั้งนี้เมื่อลูกค้าสมัครขอใช้มาตรการและชำระเงินงวดเดือนล่าสุดแล้ว ธนาคารจะอนุมัติให้เข้าร่วมมาตรการในวันรุ่งขึ้นและระบบจะแจ้งเงินงวดใหม่ที่ต้องชำระใน 6 เดือนถัดไปให้ลูกค้าทราบ ลงทะเบียนแจ้งความประสงค์ผ่าน Mobile Application : GHB ALL และ www.ghbank.co.th ตั้งแต่วันที่ 1 - 30 เมษายน 2563 หรือจนกว่าจะเต็มกรอบวงเงิน
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) กล่าวว่า ตามที่นายปริญญา พัฒนภักดี ประธานกรรมการธนาคาร ได้มีนโยบายให้ ธอส. จัดทำ “โครงการ ธอส. ช่วยคนไทย ร่วมสร้างชาติ” ภายใต้แนวคิด ดร.อุตตม สาวนายน รัฐมนตรีว่าการกระทรวงการคลัง และธนาคารแห่งประเทศไทย (ธปท.) เพื่อช่วยเหลือเยียวยาลูกค้าประชาชน พร้อมบรรเทาผลกระทบทางเศรษฐกิจจากการแพร่ระบาดของไวรัส COVID-19 และให้เศรษฐกิจไทยขับเคลื่อนต่อไปได้ ครอบคลุมทุกวัตถุประสงค์การกู้ให้ลูกค้าสามารถลดค่าใช้จ่ายในการผ่อนชำระเงินกู้เพื่อที่อยู่อาศัย เพื่อให้มาตรการมีความครอบคลุมกลุ่มลูกค้าที่ได้รับผลกระทบมากยิ่งขึ้น ธอส. จึงได้จัดทำมาตรการเพิ่มเติม เป็นมาตรการที่ 4 สำหรับลูกค้าที่อยู่ระหว่างใช้อัตราดอกเบี้ยผิดนัดชำระหรืออยู่ในสถานะกฎหมาย ให้สามารถลดดอกเบี้ยลงเหลือ 3.90% ต่อปี และจ่ายเฉพาะดอกเบี้ยรายเดือนเป็นระยะเวลา6 เดือน โดยผู้ที่มีสิทธิ์ขอใช้มาตรการจะต้องเคยชำระเงินงวดอย่างน้อย 1 งวด ในช่วง 6 เดือนที่ผ่านมา เมื่อสมัครขอใช้มาตรการและชำระเงินงวดเดือนล่าสุดแล้ว ธนาคารจะอนุมัติให้เข้าร่วมมาตรการในวันรุ่งขึ้นและระบบจะแจ้งเงินงวดใหม่ที่ต้องชำระใน 6 เดือนถัดไปให้ลูกค้าทราบ โดยลูกค้าที่สนใจสามารถลงทะเบียนแจ้งความประสงค์ผ่าน Mobile Application : GHB ALL และwww.ghbank.co.th ได้ตั้งแต่วันที่ 1 - 30 เมษายน 2563 หรือจนกว่าจะเต็มกรอบวงเงิน 50,000 ล้านบาท (กรอบวงเงินเดียวกันกับมาตรการที่ 3)
“หลังจากธนาคารได้จัดทำโครงการ ธอส. ช่วยคนไทย ร่วมสร้างชาติ ทั้งมาตรการที่ 1 พักชำระเงินต้นระยะเวลา 3 เดือน มาตรการที่ 2 พักชำระเงินต้นระยะเวลา 1 ปี เมื่อครบกำหนดระยะเวลาที่พักชำระเงินต้นแล้ว สามารถแจ้งความประสงค์ขยายระยะเวลาการผ่อนชำระเพิ่มได้นานสูงสุดอีก 10 ปี และ มาตรการที่ 3 พักชำระเงินต้นระยะเวลา 6 เดือน พร้อมลดดอกเบี้ยเหลือ 3.90% ต่อปี (กรอบวงเงินสินเชื่อ 50,000 ล้านบาท) โดยเปิดให้ลงทะเบียนแจ้งความประสงค์ผ่าน Mobile Application : GHB ALL ตั้งแต่วันที่ 27 มีนาคม 2563 ที่ผ่านมา ล่าสุด ณ เวลา 8.00 น.ของวันที่ 31 มีนาคม 2563 มีลูกค้าลงทะเบียน มาแล้วจำนวน 25,561 ราย ซึ่งทุกมาตรการที่ธนาคารจัดทำจะสามารถลดค่าใช้จ่ายในการผ่อนชำระเงินกู้และนำเงินส่วนที่เหลือเก็บไว้ใช้จ่ายในด้านที่จำเป็นต่อการดำรงชีวิต พร้อมกับยังคงมีบ้านให้ตนเองและครอบครัวอยู่อาศัยได้ต่อไป” นายฉัตรชัย กล่าว
ทั้งนี้ ลูกค้าสามารถดาวน์โหลด Application : GHB ALL ได้ที่ App Store หรือ Play Store สอบถามรายละเอียดหรือติดตามข้อมูลข่าวสารของธนาคารเพิ่มเติมได้ที่ศูนย์ลูกค้าสัมพันธ์ (Call Center) โทร 0-2645-9000 Facebook Fanpage ธนาคารอาคารสงเคราะห์ และ www.ghbank.co.th

ที่มา : https://www.thaigov.go.th/news/contents/details/28199
