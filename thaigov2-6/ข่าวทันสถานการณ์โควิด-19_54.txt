รัฐบาลไทย-ข่าวทำเนียบรัฐบาล-อย่าเชื่อ ผลิตภัณฑ์ Vsafe ปราศจากแอลกอฮอล์ อ้างกำจัดโคโรน่าไวรัส [กระทรวงสาธารณสุข]

วันอังคารที่ 31 มีนาคม 2563
อย่าเชื่อ ผลิตภัณฑ์ Vsafe ปราศจากแอลกอฮอล์ อ้างกำจัดโคโรน่าไวรัส [กระทรวงสาธารณสุข]
อย. เตือน อย่าเชื่อผลิตภัณฑ์ Vsafe ระบุสรรพคุณปราศจากแอลกอฮอล์ สามารถกำจัดเชื้อโคโรน่าไวรัสได้ ขอประชาชนตรวจสอบรายละเอียดการจดแจ้งของผลิตภัณฑ์ทางเว็บไซต์ www.fda.moph.go.th ก่อนซื้อเพื่อความปลอดภัย
อย. เตือน อย่าเชื่อผลิตภัณฑ์ Vsafe ระบุสรรพคุณปราศจากแอลกอฮอล์ สามารถกำจัดเชื้อโคโรน่าไวรัสได้ ขอประชาชนตรวจสอบรายละเอียดการจดแจ้งของผลิตภัณฑ์ทางเว็บไซต์ www.fda.moph.go.th ก่อนซื้อเพื่อความปลอดภัย
เภสัชกรหญิงสุภัทรา บุญเสริม รองเลขาธิการคณะกรรมการอาหารและยา เปิดเผยว่า สำนักงานคณะกรรมการอาหารและยา (อย.) พบการโฆษณาผลิตภัณฑ์ Vsafe เลขที่จดแจ้ง 10-1-63000-14144 และ 10-1-63000-14145 สูตรปราศจากแอลกอฮอล์ อ้างสรรพคุณว่าสามารถกำจัดเชื้อโรค แบคทีเรีย ไวรัส และเชื้อรา  และมีสารสำคัญที่สามารถกำจัดเชื้อโคโรน่าไวรัสได้ ใช้ฉีดพ่นมือ ใบหน้า หน้ากาก ใช้พ่นตัวเด็ก อุปกรณ์ต่าง ๆ ปกป้องนาน 24 ชั่วโมง อย. ขอเตือนว่า ผลิตภัณฑ์ดังกล่าวจดแจ้งเป็นเครื่องสำอางประเภททำความสะอาดผิวกาย ใช้แล้วล้างออก แต่ภาพและข้อความที่โฆษณาผลิตภัณฑ์ดังกล่าวทำให้ผู้บริโภคเข้าใจว่าเป็นผลิตภัณฑ์ประเภทเดียวกับผลิตภัณฑ์กลุ่มเจลล้างมือแอลกอฮอล์ ซึ่งตามกฎหมายจัดเป็นผลิตภัณฑ์ทำความสะอาดประเภทไม่ล้างออก ดังนั้น การโฆษณาดังกล่าวเป็นการโฆษณาที่ไม่ตรงกับรายละเอียดที่จดแจ้งกับ อย. ไว้ และใช้ข้อความกำจัดเชื้อโรคซึ่งเข้าข่ายเป็นผลิตภัณฑ์ยา หรือวัตถุอันตราย อย. จึงขอเตือนประชาชนอย่าหลงเชื่อซื้อผลิตภัณฑ์ดังกล่าวและผลิตภัณฑ์ที่มีการโฆษณาในทำนองเดียวกันมาใช้ ทั้งนี้ อย. ได้ดำเนินคดีกับผู้โฆษณาผลิตภัณฑ์ดังกล่าวแล้วฐานโฆษณาเครื่องสำอางที่ก่อให้เกิดความเข้าใจผิด มีโทษจำคุกไม่เกิน 1 ปี หรือปรับไม่เกิน 100,000 บาท หรือทั้งจำทั้งปรับ
รองเลขาธิการฯ อย. กล่าวเพิ่มเติมว่า ในสถานการณ์การแพร่ระบาดของไวรัสโควิด-19 ขณะนี้ อย. ขอให้ประชาชนพิจารณาการเลือกซื้อเจลล้างมือแอลกอฮอล์ด้วยความระมัดระวัง ก่อนซื้อขอให้ตรวจสอบเลขจดแจ้งได้ที่เว็บไซต์ www.fda.moph.go.th หัวข้อ “ตรวจสอบผลิตภัณฑ์” โดยนำเลขที่ใบรับจดแจ้งที่ปรากฏบนฉลากมาตรวจสอบว่ารายละเอียดข้อมูลที่ฉลากแสดงรายละเอียด เช่น ชื่อการค้า ชื่อเครื่องสำอาง ที่สำคัญผลิตภัณฑ์กลุ่มนี้ต้องเป็นเครื่องสำอางทำความสะอาดประเภทไม่ล้างออก หากพบข้อมูลไม่ถูกต้อง ร้องเรียนได้ที่สายด่วน อย. 1556 ประชาชนสามารถป้องกันตนเองโดยการล้างมือด้วยสบู่และน้ำสะอาดอย่างถูกวิธีเป็นประจำ กรณีไม่สะดวก สามารถใช้แอลกอฮอล์เจล แต่หากต้องการทำความสะอาดพื้นผิวต่าง ๆ ที่มีการสัมผัสบ่อย ทั้งที่บ้านและพื้นที่สาธารณะ เลือกใช้วัตถุอันตรายที่มีเลขทะเบียนวัตถุอันตรายในกรอบเครื่องหมาย อย. วอส. เพื่อให้มั่นใจว่าผลิตภัณฑ์นี้ได้รับการขึ้นทะเบียนวัตถุอันตรายจาก อย. และมีประสิทธิภาพในการฆ่าเชื้อ
**********************************

ที่มา : https://www.thaigov.go.th/news/contents/details/28229
