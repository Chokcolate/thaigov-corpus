รัฐบาลไทย-ข่าวทำเนียบรัฐบาล-กสร. รับมอบหน้ากากอนามัย แจกจ่ายจนท.-ผู้ติดต่อราชการ

วันศุกร์ที่ 3 เมษายน 2563
พิมพ์
กสร. รับมอบหน้ากากอนามัย แจกจ่ายจนท.-ผู้ติดต่อราชการ
กรมสวัสดิการและคุ้มครองแรงงาน รับมอบหน้ากากอนามัยจากบริษัทเอกชน เพื่อส่งต่อให้เจ้าหน้าที่ผู้ปฏิบัติงานและผู้มาติดต่อราชการ ร่วมป้องกันการแพร่ระบาดโควิด-19
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) พร้อมด้วยผู้บริหารกรม เป็นผู้แทนรับมอบหน้ากากอนามัย จำนวน 2,500 ชิ้น จากบริษัท ไพพรรณรัตน์ กรุ๊ป จำกัด และบริษัท ไพพรรณรัตน์ มาร์เก็ตติ้ง จำกัด โดยอธิบดีกสร. ได้เปิดเผยว่า สถานการณ์การแพร่ระบาดของโรคติดเชื้อไวรัสโคโรนา 2019 หรือ โควิด-19 ส่งผลกระทบต่อประชาชนในวงกว้างอย่างต่อเนื่อง ทั้งนี้ กรมสวัสดิการและคุ้มครองแรงงานเป็นหน่วยงานของรัฐบาลที่มีหน้าที่ดูแลนายจ้าง ลูกจ้าง โดยเฉพาะในช่วงนี้ที่อาจส่งผลกระทบต่อการดำเนินธุรกิจ ซึ่งกสร. ยังคงปฏิบัติหน้าที่และให้บริการตามปกติและอาจมีประชาชนเข้ามาติดต่อราชการจำนวนมาก ดังนั้น เพื่อร่วมเป็นส่วนหนึ่งในการยับยั้งการแพร่ระบาดของโควิด-19 กสร. จะส่งมอบหน้ากากอนามัยให้แก่เจ้าหน้าที่ผู้ปฏิบัติงานใกล้ชิดประชาชน เช่น เจ้าหน้าที่ประจำจุดคัดกรอง เจ้าหน้าที่รับเรื่องร้องเรียน พนักงานตรวจแรงงาน รปภ. เป็นต้น รวมไปถึงแรงงานและประชาชนผู้มาติดต่อราชการที่ไม่ได้ใส่หน้ากากอนามัยมาด้วย
อธิบดีกสร. กล่าวต่อว่า รัฐบาลภายใต้การนำของพล.อ.ประยุทธ์ จันทร์โอชา ได้ให้ความสำคัญในการแก้ปัญหาโรคระบาดอย่างจริงจังซึ่งเห็นได้จากมาตรการต่าง ๆ ที่ออกมาบังคับใช้ อย่างไรก็ตาม ขอฝากให้ นายจ้าง ลูกจ้าง และประชาชนร่วมมือกันปฏิบัติตามแนวทางที่กระทรวงสาธารณสุขกำหนด สำหรับการติดต่อราชการในช่วงนี้ ส่วนราชการส่วนใหญ่ได้มีปรับรูปแบบให้สามารถติดต่อช่องทางออนไลน์ได้เพื่อเลี่ยงการเดินทาง หากจำเป็น ต้องออกนอกบ้านหรือไปทำงานขอให้ใช้มาตรการเว้นระยะห่างทางสังคม หรือ social distancing ซึ่งตนมั่นใจว่าหากทุกคนร่วมมือกันจะสามารถป้องกันการแพร่ระบาดของโควิด-19 ได้อย่างแน่นอน

ที่มา : https://www.thaigov.go.th/news/contents/details/28398
