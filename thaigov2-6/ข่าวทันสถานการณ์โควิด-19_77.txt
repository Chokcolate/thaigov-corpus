รัฐบาลไทย-ข่าวทำเนียบรัฐบาล-กรมการขนส่งทางบกขยายระยะเวลาการดำเนินการทางทะเบียนรถทุกประเภท เฉพาะรถโดยสารและรถแท็กซี่ให้ยกเว้นการตรวจสภาพรถและการเปรียบเทียบปรับ เพื่อบรรเทาความเดือดร้อนจากสถานการณ์ COVID-19 [กระทรวงคมนาคม]

วันพุธที่ 1 เมษายน 2563
พิมพ์
กรมการขนส่งทางบกขยายระยะเวลาการดำเนินการทางทะเบียนรถทุกประเภท เฉพาะรถโดยสารและรถแท็กซี่ให้ยกเว้นการตรวจสภาพรถและการเปรียบเทียบปรับ เพื่อบรรเทาความเดือดร้อนจากสถานการณ์ COVID-19 [กระทรวงคมนาคม]
กรมการขนส่งทางบกขยายระยะเวลาการดำเนินการทางทะเบียนรถทุกประเภท เฉพาะรถโดยสารและรถแท็กซี่ให้ยกเว้นการตรวจสภาพรถและการเปรียบเทียบปรับ เพื่อบรรเทาความเดือดร้อนจากสถานการณ์ COVID-19 ให้แก่ผู้ประกอบการขนส่งและเจ้าของรถ
นายจิรุตม์ วิศาลจิตร อธิบดีกรมการขนส่งทางบก กล่าวว่า ตามที่รัฐบาลได้มีประกาศสถานการณ์ฉุกเฉินในทุกเขตท้องที่ทั่วราชอาณาจักร เพื่อควบคุมการแพร่ระบาดโรคติดเชื้อไวรัสโคโรนา 2019 (COVID-19)  รัฐมนตรีว่าการกระทรวงคมนาคม (นายศักดิ์สยาม ชิดชอบ) ได้สั่งการให้งานหน่วยงานในสังกัดกระทรวงคมนาคมทุกหน่วยงาน พิจารณาผ่อนผันขยายระยะเวลา หรือ ลดหย่อนค่าธรรมเนียมภายใต้กรอบของกฎหมาย ไปจนกว่าจะมีการยกเลิกประกาศสถานการณ์ฉุกเฉิน กรมการขนส่งทางบก จึงได้ออกประกาศกรมการขนส่งทางบก เรื่อง การดำเนินการทางทะเบียนและภาษีรถตามประกาศสถานการณ์ฉุกเฉินในทุกเขตท้องที่ทั่วราชอาณาจักร เพื่อขยายระยะเวลาการดำเนินการทางด้านทะเบียนที่กฎหมายกำหนดระยะเวลาไว้ของรถทุกประเภท ทั้งรถตามพระราชบัญญัติการขนส่งทางบก พ.ศ.2522 และพระราชบัญญัติรถยนต์ พ.ศ.2522 เช่น การโอนรถ แจ้งย้ายรถ การเปลี่ยนแปลงสาระสำคัญ การส่งคืนแผ่นป้ายในกรณีทะเบียนระงับ หรือแจ้งครบอายุการใช้งาน (รถแท็กซี่) หรือแจ้งเลิกใช้รถ เป็นต้น ออกไปอีก 15 วันทำการ นับแต่วันสิ้นสุดเวลาตามประกาศสถานการณ์ฉุกเฉินหรือประกาศเป็นอย่างอื่น โดยไม่ถือว่าเป็นการดำเนินการล่าช้ากว่าที่กฎหมายกำหนดและจะได้รับการงดเว้นค่าปรับ ดังนั้น เจ้าของรถจึงไม่ต้องรีบเร่งมาดำเนินการในช่วงที่มีการประกาศสถานการณ์ฉุกเฉิน นอกจากนี้ สำหรับรถโดยสารตามพระราชบัญญัติการขนส่งทางบก พ.ศ. 2522 เฉพาะกลุ่มที่มีอายุภาษีสิ้นในงวดที่ 3 (30 กันยายน 2563) ที่ต้องนำรถตรวจสภาพระหว่างวันที่ 1-30 เมษายน 2563 จะได้รับยกเว้นการตรวจสภาพรถ และการเปรียบเทียบปรับ เช่นเดียวกับกลุ่มรถแท็กซี่ ตามพระราชบัญญัติรถยนต์ พ.ศ. 2522 ที่ครบกำหนดตรวจสภาพเพื่อเสียภาษี และกลุ่มที่ครบกำหนดตรวจรอบทุก 4 หรือ 6 เดือน (แล้วแต่กรณี) ได้รับการยกเว้นการตรวจสภาพรถ และการเปรียบเทียบปรับ ตั้งแต่ 1 เมษายน 2563 จนกว่าจะมีประกาศยกเลิกสถานการณ์ฉุกเฉินหรือมีประกาศเป็นอย่างอื่น เพื่อบรรเทาความเดือดร้อนจากสถานการณ์ COVID-19 ให้แก่ผู้ประกอบการขนส่งและเจ้าของรถ ทั้งนี้ ต้องหมั่นดูแลตรวจสอบและบำรุงรักษารถให้มีสภาพมั่นคงแข็งแรงและปลอดภัยสำหรับการใช้งานตลอดเวลาอยู่เสมอ
อธิบดีกรมการขนส่งทางบก กล่าวเพิ่มเติมว่า สำหรับการชำระภาษีรถประจำปีตามพระราชบัญญัติรถยนต์ พ.ศ. 2522 กรมการขนส่งทางบกแนะนำให้เจ้าของรถยนต์ที่มีอายุการใช้งานไม่เกิน 7 ปี และรถจักรยานยนต์ที่มีอายุการใช้งานไม่เกิน 5 ปี ใช้บริการชำระภาษีรถประจำปีผ่านช่องทางออนไลน์ ที่ https://eservice.dlt.go.th เลือกชำระเงินผ่าน e-Banking บัตรเครดิต/บัตรเดบิต เคาน์เตอร์ธนาคาร/สถาบันการเงินที่เข้าร่วมโครงการ ไม่ต้องเดินทางมาที่สำนักงานขนส่ง รอรับเครื่องหมายแสดงการเสียภาษีและใบเสร็จรับเงินทางไปรษณีย์ ภายใน 5 วันทำการ นับจากวันชำระเงิน กรณีรถที่ไม่สามารถใช้บริการชำระภาษีประจำปีผ่านช่องทางออนไลน์ แนะนำใช้บริการเลื่อนล้อต่อภาษี (Drive Thru for Tax) ชำระภาษีได้โดยไม่ต้องลงจากรถ ซึ่งตั้งอยู่ในพื้นที่สำนักงานขนส่งจังหวัดทุกจังหวัด หรือเลือกใช้บริการเคาน์เตอร์เซอร์วิส ร้านสะดวกซื้อเซเว่นอีเลฟเว่น แอปพลิเคชัน Truemoney Wallet mPAY ที่ทำการไปรษณีย์ และธนาคารเพื่อการเกษตรและสหกรณ์ (ธ.ก.ส.)
----------------------------------
กลุ่มประชาสัมพันธ์และสื่อสารองค์กร
สำนักงานเลขานุการกรม
กรมการขนส่งทางบก
โทร. 0-2271-8805 - 6
Fax. 0-2271-8805

ที่มา : https://www.thaigov.go.th/news/contents/details/28288
