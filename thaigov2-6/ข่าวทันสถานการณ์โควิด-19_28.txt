รัฐบาลไทย-ข่าวทำเนียบรัฐบาล-สำนักงานสลากมอบเงินสนับสนุนให้กับโรงพยาบาลและหน่วยงาน เพื่อใช้ในการรักษาผู้ป่วยโรค COVID-19 [กระทรวงการคลัง]

วันอังคารที่ 31 มีนาคม 2563
พิมพ์
สำนักงานสลากมอบเงินสนับสนุนให้กับโรงพยาบาลและหน่วยงาน เพื่อใช้ในการรักษาผู้ป่วยโรค COVID-19 [กระทรวงการคลัง]
สำนักงานสลากกินแบ่งรัฐบาลมอบเงินสนันสนุนให้กับมูลนิธิรามาธิบดี จำนวนเงิน 1,000,000 บาท เพื่อใช้ในการจัดซื้อเครื่องมือแพทย์ อุปกรณ์ทางการแพทย์ และกระบวนการที่เกี่ยวข้องในการรักษาผู้ป่วยโรค COVID-19
วันนี้ (31 มีนาคม 2563) เวลา 14.00 น. ที่โรงพยาบาลรามาธิบดี นายพชร อนันตศิลป์ อธิบดีกรมสรรพสามิต ในฐานะประธานกรรมการสลากกินแบ่งรัฐบาล พร้อมด้วย พันตำรวจเอกบุญส่ง จันทรีศรี ผู้อำนวยการสำนักงานสลากกินแบ่งรัฐบาล เดินทางไปมอบเงินสนันสนุนให้กับมูลนิธิรามาธิบดี จำนวนเงิน 1,000,000 บาท เพื่อใช้ในการจัดซื้อเครื่องมือแพทย์ อุปกรณ์ทางการแพทย์ และกระบวนการที่เกี่ยวข้องในการรักษาผู้ป่วยโรค COVID-19 โดยมี ศ.นพ.ปิยะมิตร ศรีธรา คณบดีคณะแพทยศาสตร์โรงพยาบาลรามาธิบดี เป็นผู้รับมอบ นอกจากนี้สำนักงานฯ ยังได้สนับสนุนโรงพยาบาลและหน่วยงานที่ให้บริการรักษาผู้ป่วยโรค COVID-19 อีก 4 แห่งประกอบด้วย ศิริราชมูลนิธิ โรงพยาบาลจุฬาลงกรณ์สภากาชาดไทย มูลนิธิโรงพยาบาลราชวิถีและสถาบันบำราศนราดูร แห่งละ 1,000,000 บาท รวมเป็นเงิน 5,000,000 บาท
ทั้งนี้ สำนักงานสลากกินแบ่งรัฐบาลขอขอบคุณบุคลากรทางการแพทย์ทุกท่านที่ได้เสียสละ ทำหน้าที่อย่างสุดความสามารถในการดูแลรักษาผู้ป่วย และขอส่งกำลังใจถึงผู้ป่วยและประชาชนคนไทยทุกคน ดูแลสุขภาพให้ปลอดภัย เพื่อก้าวผ่านวิกฤตครั้งนี้ไปด้วยกัน

ที่มา : https://www.thaigov.go.th/news/contents/details/28183
