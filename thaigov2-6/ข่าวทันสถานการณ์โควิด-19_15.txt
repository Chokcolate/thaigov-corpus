รัฐบาลไทย-ข่าวทำเนียบรัฐบาล-"พาณิชย์"เปิดตัวสมาร์ทโชวห่วย เดลิเวอรี่ ให้บริการส่งสินค้าอุปโภคบริโภคถึงหน้าบ้าน [กระทรวงพาณิชย์]

วันจันทร์ที่ 30 มีนาคม 2563
พิมพ์
"พาณิชย์"เปิดตัวสมาร์ทโชวห่วย เดลิเวอรี่ ให้บริการส่งสินค้าอุปโภคบริโภคถึงหน้าบ้าน [กระทรวงพาณิชย์]
"พาณิชย์"เปิดตัวสมาร์ทโชวห่วย เดลิเวอรี่ ให้บริการส่งสินค้าอุปโภคบริโภคถึงหน้าบ้าน
"พาณิชย์"เปิดตัว "สมาร์ทโชวห่วย เดลิเวอรี่" ให้ผู้บริโภคสามารถค้นหาร้านโชวห่วยใกล้บ้าน และสั่งซื้อสินค้า ก่อนส่งตรงถึงบ้าน เพื่อรับมือกับการระบาดของไวรัสโควิด-19 ดีเดย์เปิดให้บริการนำร่อง 136 ร้านค้าในพื้นที่กรุงเทพฯ และปริมณฑล ตั้งแต่ 30 มี.ค.เป็นต้นไป มั่นใจช่วยเพิ่มทางเลือกประชาชนในการซื้อสินค้าอุปโภคบริโภค
นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังเป็นประธานเปิดแพลตฟอร์ม “สมาร์ทโชวห่วย เดลิเวอรี่" เพื่อให้ผู้บริโภคสามารถค้นหาร้านค้าโชวห่วยใกล้บ้าน รวมถึงโชวห่วยที่มีบริการส่งเดลิเวอรี่ ว่า ขณะนี้กรมพัฒนาธุรกิจการค้า กระทรวงพาณิชย์ ได้เปิดตัวเว็บไซต์ http://สมาร์ทโชวห่วยเดลิเวอรี่.moc.go.th และLineChatbot ของ DGA (@dgachatbot) สมาร์ทโชวห่วยเดลิเวอร์รี่” ด้วยการสนับสนุนให้ร้านสมาร์ทโชห่วยที่เบื้องต้นมีอยู่บนแพลตฟอร์ม 2,655 ร้านค้า และมีร้านค้าที่มีบริการส่งสินค้าทันทีแล้ว136 ร้านค้าในพื้นที่กรุงเทพฯ และปริมณฑล สามารถให้บริการส่งสินค้าถึงมือผู้บริโภค โดยได้เปิดให้บริการแล้วตั้งแต่วันที่ 30 มี.ค.2563 จากนั้นจะขยายร้านค้าตามความพร้อมของร้านโชห่วยในระดับประเทศต่อไป
ทั้งนี้ การเปิดตัวสมาร์ทโชวห่วย เดลิเวอรี่ดังกล่าว เนื่องจากสถานการณ์ที่ไทยต้องประสบกับภาวะการระบาดของไวรัสโควิด-19 ทำให้ผู้บริโภคบางส่วนหาซื้อสินค้าอุปโภคบริโภคได้ยากขึ้น และผู้บริโภคยังมีพฤติกรรมการบริโภคที่เปลี่ยนแปลงไป มีการใช้บริการขนส่งเดลิเวอรี่ของแพลตฟอร์มต่างๆ เพิ่มมากขึ้น กระทรวงพาณิชย์ได้เล็งเห็นถึงความต้องการดังกล่าว และต้องการช่วยเหลือและบรรเทาความเดือดร้อนของประชาชนให้สามารถจัดหาสินค้าอุปโภคบริโภคได้ใกล้เคียงกับภาวะปกติมากที่สุด จึงมองหาช่องทางการซื้อสินค้าให้กับประชาชน โดยช่องทางหนึ่งที่ผู้บริโภคสามารถหาซื้อสินค้าอุปโภคบริโภคได้ คือ ร้านค้าโชวห่วย ซึ่งกระจายอยู่ทั่วไปตามแหล่งชุมชนต่างๆ โดยร้านค้าหลายแห่งมีบริการส่งสินค้าถึงบ้าน
ขณะเดียวกัน ร้านค้าโชวห่วยส่วนใหญ่ยังมีความแออัดน้อยกว่าร้านค้าปลีกสมัยใหม่ ทำให้มีความเสี่ยงน้อยกว่า จึงสามารถเป็นช่องทางการกระจายสินค้าที่สามารถช่วยเหลือผู้บริโภคในภาวะวิกฤติเช่นนี้ได้ นับเป็นมิติใหม่ในการหาซื้อสินค้าอุปโภคบริโภคของประชาชนทั่วไป ซึ่งสามารถหาซื้อได้ในพื้นที่ใกล้บ้าน แถมยังสะดวกสบายไม่ต้องเดินทาง เป็นการลดความเสี่ยงและสนองนโยบายรัฐบาลในการ “อยู่บ้าน หยุดเชื้อ เพื่อชาติ” อีกด้วย
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/28150
