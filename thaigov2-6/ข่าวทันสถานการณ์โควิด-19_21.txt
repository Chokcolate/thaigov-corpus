รัฐบาลไทย-ข่าวทำเนียบรัฐบาล-รัฐรีเซ็ทจัดสรรหน้ากากอนามัย 2.3 ล้านชิ้นใหม่ ดีเดย์ 5 โมงเย็นนี้ [กระทรวงพาณิชย์]

วันอังคารที่ 31 มีนาคม 2563
พิมพ์
รัฐรีเซ็ทจัดสรรหน้ากากอนามัย 2.3 ล้านชิ้นใหม่ ดีเดย์ 5 โมงเย็นนี้ [กระทรวงพาณิชย์]
นายบุณยฤทธิ์ กัลยาณมิตร ปลัดกระทรวงพาณิชย์ พร้อมด้วย นายธีรภัทร ประยูรสิทธิปลัดสำนักนายกรัฐมนตรี นพ.ยงยศ ธรรมวุฒิ รองปลัดกระทรวงสาธารณสุข นายรัฐศาสตร์ ชิดชู ผู้ช่วยปลัดกระทรวงมหาดไทย นายพงษ์ทร วิเศษสุวรรณ รองกรรมการผู้จัดการใหญ่บริษัทไปรษณีย์ไทย
นายบุณยฤทธิ์ กัลยาณมิตร ปลัดกระทรวงพาณิชย์ พร้อมด้วย นายธีรภัทร ประยูรสิทธิปลัดสำนักนายกรัฐมนตรี นพ.ยงยศ ธรรมวุฒิ รองปลัดกระทรวงสาธารณสุข นายรัฐศาสตร์ ชิดชู ผู้ช่วยปลัดกระทรวงมหาดไทย นายพงษ์ทร วิเศษสุวรรณ รองกรรมการผู้จัดการใหญ่บริษัทไปรษณีย์ไทย และ นายนพร เกษจรัล กรรมการผู้จัดการบริษัท เอ็น เอ็น สกายเทรด จำกัด ร่วมเป็นสักขีพยานการขนส่งหน้ากากอนามัยจากโรงงานผู้ผลิตสู่การกระจายไปยังภูมิภาคของกระทรวงมหาดไทย โดยใช้บริการขนส่งของบริษัทไปรษณีย์ไทย
การกระจายรูปแบบใหม่นี้ จะมีคณะอนุกรรมการบริหารศูนย์บริหารจัดการสินค้าหน้ากากอนามัย พิจารณาจัดสรรให้กระทรวงสาธารณสุข และกระทรวงมหาดไทย โดยจัดสรรจากปริมาณการผลิต ณ ปัจจุบันที่ 2.3 ล้านชิ้นต่อวัน จากทั้งหมด 9 โรงงาน ออกจากโรงงานโดยรถขนส่งไปรษณีย์ ไปยังปลายทาง
โดยกระทรวงสาธารณสุขจะขนส่งไปยังปลายทางที่สาธารณสุขจังหวัด ส่วนของกระทรวงมหาดไทยจะขนส่งไปยังศาลากลางจังหวัด เพื่อผู้ว่าราชการจังหวัดนั้นๆ จะได้นำไปจัดสรรให้กับประชาชนกลุ่มเสี่ยง เช่น เจ้าหน้าที่ทำงานอย่างใกล้ชิดกับกลุ่มเสี่ยง อสม. พนักงานทำความสะอาดและเก็บขยะ รวมทั้งเจ้าหน้าที่ทหารและตำรวจในจุดตรวจพื้นที่เสี่ยงติดเชื้อ COVIC-19
วันนี้ จะมีการขนส่งหน้ากากอนามัยออกจากโรงงาน บริษัท เอ็น.เอ็น.สกายเทรด จำกัด ซึ่งเป็น 1 ในโรงงานผู้ผลิตหน้ากาก 9 โรง จำนวน 200,000 ชิ้นเพื่อจัดสรรให้จังหวัดในภาคกลางทั้งหมด 22 จังหวัด ทั้งนี้นายกรัฐมนตรีได้มอบหมายให้ นายธีรภัทร ประยูรสิทธิ ปลัดสำนักนายกรัฐมนตรี มาติดตามการดำเนินงานในส่วนที่เกี่ยวข้อง

ที่มา : https://www.thaigov.go.th/news/contents/details/28162
