รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนมีนาคม 2563

วันจันทร์ที่ 30 มีนาคม 2563
พิมพ์
ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนมีนาคม 2563
ดัชนี RSI เดือนมีนาคม 2563 ชี้ผลสำรวจแนวโน้มอนาคตเศรษฐกิจไทยชะลอตัวลงจากการแพร่ระบาดของโรคติดเชื้อไวรัสโคโรนา 2019 (Coronavirus Disease 2019 : COVID-19) อย่างไรก็ตาม ภาคตะวันออกยังมีแนวโน้มขยายตัวได้ แม้ว่าความเชื่อมั่นจะลดลงจากเดือนก่อนหน้า
นายวุฒิพงศ์ จิตตั้งสกุล รองผู้อำนวยการสำนักงานเศรษฐกิจการคลัง รักษาการในตำแหน่งที่ปรึกษาด้านเศรษฐกิจการคลัง ในฐานะรองโฆษกกระทรวงการคลัง พร้อมด้วยนายพิสิทธิ์ พัวพันธ์ ผู้อำนวยการสำนักนโยบายเศรษฐกิจมหภาค เปิดเผยรายงานดัชนีความเชื่อมั่นอนาคตเศรษฐกิจภูมิภาคประจำเดือนมีนาคม 2563 ซึ่งเป็นการประมวลผลข้อมูลการสำรวจภาวะเศรษฐกิจรายจังหวัด จากสำนักงานคลังจังหวัด 76 จังหวัดทั่วประเทศ สภาอุตสาหกรรมแห่งประเทศไทย และสภาหอการค้าแห่งประเทศไทย เพื่อจัดทำดัชนีความเชื่อมั่นอนาคตเศรษฐกิจภูมิภาค พบว่า แนวโน้มอนาคตเศรษฐกิจไทยชะลอตัวจากการแพร่ระบาดของโรคติดเชื้อไวรัสโคโรนา 2019 (Coronavirus Disease 2019 : COVID-19) อย่างไรก็ตาม ภาคตะวันออกยังมีแนวโน้มขยายตัวได้ แม้ว่าความเชื่อมั่นจะลดลงจากเดือนก่อนหน้า”
ดัชนีความเชื่อมั่นอนาคตเศรษฐกิจภาคตะวันออก อยู่ที่ระดับ 52.9 แสดงถึงความเชื่อมั่นเศรษฐกิจในอนาคตที่ยังขยายตัวได้แม้จะชะลอลงกว่าเดือนก่อนหน้า โดยเฉพาะภาคเกษตรและภาคการบริการ เนื่องจากเข้าสู่ฤดูเก็บเกี่ยว อย่างไรก็ดี ยังควรเฝ้าระวังในส่วนของสถานการณ์การแพร่ระบาดของโรคติดเชื้อไวรัสโคโรนา 2019 สำหรับดัชนีความเชื่อมั่นอนาคตเศรษฐกิจภาคตะวันตก อยู่ที่ระดับ 46.4 สะท้อนถึงการคาดการณ์การชะลอตัวลงของเศรษฐกิจในภาพรวม อย่างไรก็ตาม ภาคเกษตรยังคงขยายตัวได้ เนื่องจากระบบชลประทานมีการปล่อยน้ำให้เกษตรกรทำนาทำไร่ ทำให้ภาคเกษตรมีแนวโน้มที่ดีขึ้น และการจ้างงานหดตัวลงน้อยกว่าด้านอื่น ๆ สำหรับดัชนีความเชื่อมั่นอนาคตเศรษฐกิจภาคตะวันออกเฉียงเหนืออยู่ที่ 41.3 แสดงถึงความเชื่อมั่นเศรษฐกิจในอนาคตที่ชะลอตัวตามสถานการณ์การแพร่ระบาดของโรคติดเชื้อไวรัสโคโรนา 2019 แต่ยังได้รับปัจจัยสนับสนุนจากภาคเกษตรเนื่องจากราคาสินค้าเกษตรบางชนิดยังอยู่ในเกณฑ์ดี และมีการช่วยเหลือของภาครัฐในการประกันรายได้ สอดคล้องกับการจ้างงานที่หดตัวลงไม่มากนัก สำหรับดัชนีความเชื่อมั่นอนาคตเศรษฐกิจภาคเหนืออยู่ที่ 41.3 ลดลงจากเดือนก่อนหน้า โดยแสดงแนวโน้มการชะลอตัวของเศรษฐกิจในทุกด้าน โดยเฉพาะภาคอุตสาหกรรมและภาคการลงทุน เนื่องจากผู้ประกอบการยังชะลอการลงทุนจากสถานการณ์การแพร่ระบาดของโรคติดเชื้อไวรัสโคโรนา 2019 และสภาพเศรษฐกิจที่ผันผวน สำหรับดัชนีความเชื่อมั่นอนาคตเศรษฐกิจของภาคใต้ อยู่ที่ระดับ 39.9 แสดงถึงความเชื่อมั่นเศรษฐกิจในอนาคตที่ชะลอตัวลงในภาพรวม แต่ยังมีภาคเกษตรเป็นปัจจัยสนับสนุนเศรษฐกิจจากนโยบายประกันราคาสินค้าเกษตรรวมถึงมาตรการต่าง ๆ ของรัฐบาลทำให้ทิศทาง
เศรษฐกิจภาคการเกษตรมีเสถียรภาพมากขึ้น และภาคอุตสาหกรรมแสดงแนวโน้มหดตัวน้อยกว่าภาคการผลิตอื่น ๆ สำหรับดัชนีความเชื่อมั่นอนาคตเศรษฐกิจภาคกลาง อยู่ที่ระดับ 38.7 ลดลงจากเดือนก่อนหน้า โดยแสดงแนวโน้มการชะลอตัวในทุกด้าน โดยเฉพาะภาคอุตสาหกรรมและภาคการลงทุน เนื่องจากปัญหาการแพร่ระบาดของโรคติดเชื้อไวรัสโคโรนา 2019 กระทบต่อห่วงโซ่การผลิตและการขนส่งสินค้าระหว่างประเทศ และปัญหาภัยแล้งที่มีความรุนแรงอย่างต่อเนื่อง ส่งผลให้นักลงทุนขาดความเชื่อมั่นในเศรษฐกิจ สำหรับดัชนีความเชื่อมั่นอนาคตเศรษฐกิจของ กทม. และปริมณฑล หดตัวจากเดือนก่อนหน้าอยู่ที่ระดับ 36.1 โดยแสดงแนวโน้มเศรษฐกิจชะลอตัวในทุกด้าน โดยเฉพาะภาคบริการที่ชะลอตัวลงค่อนข้างมาก
ตารางสรุปดัชนีความเชื่อมั่นอนาคตเศรษฐกิจภูมิภาค ปี 2563 (ณ เดือนมีนาคม 2563)
กทม. และปริมณฑล    ภาคตะวันออก    ภาคตะวันออก
เฉียงเหนือ    ภาคใต้    ภาคกลาง    ภาคเหนือ    ภาคตะวันตก
ภาพรวม
ดัชนีความเชื่อมั่น
อนาคตเศรษฐกิจภูมิภาค    36.1    52.9    41.3    39.9    38.7    41.3    46.4
ดัชนีแนวโน้มรายภาค
1) ภาคเกษตร    44.6    54.7    56.6    53.1    43.6    43.0    58.6
2) ภาคอุตสาหกรรม    37.2    52.8    29.6    43.5    29.7    39.4    44.3
3) ภาคบริการ    20.5    54.1    37.0    31.3    42.5    43.7    42.1
4) ภาคการจ้างงาน    38.3    52.7    44.5    39.9    40.1    40.5    46.5
5) ภาคการลงทุน    39.8    53.4    38.6    31.8    37.6    40.0    40.7
สำนักนโยบายเศรษฐกิจมหภาค สำนักงานเศรษฐกิจการคลัง
โทร. 0-2273-9020 ต่อ 3254 หรือ 3223

ที่มา : https://www.thaigov.go.th/news/contents/details/28135
