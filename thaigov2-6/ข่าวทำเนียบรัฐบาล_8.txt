รัฐบาลไทย-ข่าวทำเนียบรัฐบาล-นายกฯ เป็นประธานประชุม คณะกรรมการยุทธศาสตร์ชาติ เห็นชอบการให้ข้อเสนอแนะต่อ ครม. ในการขยายระยะเวลาการปรับปรุงแผนการปฏิรูปประเทศ

วันพุธที่ 1 เมษายน 2563
พิมพ์
นายกฯ เป็นประธานประชุม คณะกรรมการยุทธศาสตร์ชาติ เห็นชอบการให้ข้อเสนอแนะต่อ ครม. ในการขยายระยะเวลาการปรับปรุงแผนการปฏิรูปประเทศ
นายกฯ เป็นประธานประชุม คณะกรรมการยุทธศาสตร์ชาติ เห็นชอบการให้ข้อเสนอแนะต่อ ครม. ในการขยายระยะเวลาการปรับปรุงแผนการปฏิรูปประเทศ พร้อมรับทราบความก้าวหน้าการขับเคลื่อนยุทธศาสตร์ชาติและแผนการปฏิรูปประเทศ
วันนี้ (1 เม.ย.63) เวลา 13.30 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะประธานกรรมการยุทธศาสตร์ชาติ ได้เป็นประธานการประชุมคณะกรรมการยุทธศาสตร์ชาติ โดยมี นายชวน หลีกภัย ประธานรัฐสภาและประธานสภาผู้แทนราษฎร ศาสตราจารย์พิเศษพรเพชร วิชิตชลชัย ประธานวุฒิสภา และผู้ที่เกี่ยวข้อง เข้าร่วมการประชุม สรุปผลการประชุมได้ดังนี้
คณะกรรมการฯ ได้รับทราบรายงานสรุปผลการดำเนินการตามยุทธศาสตร์ชาติและตามแผนการปฏิรูปประเทศ ประจำปี 2562 และได้เห็นชอบแนวทางการขับเคลื่อนการดำเนินงานเพื่อบรรลุเป้าหมายยุทธศาสตร์ชาติ ประกอบด้วย 4 ขั้นตอน ได้แก่ (1) การมองเป้าหมายร่วมกันในการขับเคลื่อนการดำเนินงานเพื่อบรรลุเป้าหมายตามแผนแม่บทภายใต้ยุทธศาสตร์ชาติ โดยใช้ข้อมูลประกอบการวิเคราะห์และพิจารณาจากรายงานสรุปการประเมินผลการดำเนินงาน ประจำปี 2562 และรายงานสถานการณ์บรรลุเป้าหมายในระบบติดตามและประเมินผลแห่งชาติ (2) การจัดทำโครงการสำคัญเพื่อขับเคลื่อนเป้าหมายยุทธศาสตร์ชาติ และเป้าหมายแผนแม่บทภายใต้ยุทธศาสตร์ชาติ โดยจะต้องร่วมกันวิเคราะห์และพิจารณาหาปัจจัยแห่งความสำเร็จที่สำคัญที่จะส่งผลให้เกิดการบรรลุเป้าหมาย (3) การจัดลำดับความสำคัญและความเร่งด่วนของโครงการสำคัญที่มีผลอย่างมีนัยสำคัญต่อการบรรลุเป้าหมาย โดยพิจารณาจากความเสี่ยงในการบรรลุเป้าหมายและผลกระทบเชิงยุทธศาสตร์ เพื่อนำไปสู่การจัดลำดับความสำคัญและเร่งด่วนของโครงการสำคัญ และ (4) การจัดทำแผนปฏิบัติราชการและแผนงานตามงบบูรณาการฯ โดยทุกหน่วยงานจะต้องบรรจุโครงการสำคัญจากขั้นตอนข้างต้นเพื่อเป็นข้อมูลประกอบการจัดทำคำของบประมาณของหน่วยงานตามกระบวนการจัดทำงบประมาณ
นอกจากนี้คณะกรรมการฯ ได้มอบหมายให้สำนักงานสภาพัฒนาการเศรษฐกิจและสังคมแห่งชาติจัดประชุมเชิงปฏิบัติการร่วมกับหน่วยงานเจ้าภาพขับเคลื่อนแผนแม่บทภายใต้ยุทธศาสตร์ชาติทั้ง 3 ระดับ และสำนักงบประมาณ เพื่อเริ่มจัดทำโครงการตามแนวทางการขับเคลื่อนดังกล่าวให้แล้วเสร็จภายในเดือนกันยายน 2563 รวมทั้งคณะกรรมการฯ ได้มอบหมายให้หน่วยงานของรัฐนำโครงการที่ได้บรรจุในแผนปฏิบัติราชการประจำปี 2565 และดำเนินการตามขั้นตอนของพระราชกฤษฎีกาว่าด้วยหลักเกณฑ์และวิธีการบริหารกิจการบ้านเมืองที่ดี พ.ศ. 2546 และ (ฉบับที่ 2) พ.ศ. 2562 ต่อไป ทั้งนี้คณะกรรมการฯ ได้เน้นย้ำความสำคัญกับการพิจารณาสถานการณ์และบริบทของโลกที่กระทบต่อการดำเนินการตามยุทธศาสตร์ชาติของภาคส่วนและภาคีการพัฒนาต่าง ๆ โดยคณะกรรมการฯ ได้มอบหมายให้สำนักงานฯ ดำเนินการศึกษา วิเคราะห์ จัดลำดับความสำคัญแผนงาน/โครงการ/มาตรการต่าง ๆ เพื่อประกอบการปรับปรุงทบทวนแผนแม่บทภายใต้ยุทธศาสตร์ชาติตามขั้นตอนของกฎหมาย เพื่อเป็นแนวทางการพัฒนาประเทศให้บรรลุเป้าหมายของยุทธศาสตร์ชาติตามบริบทและสถานการณ์ที่เปลี่ยนแปลงต่อไป
คณะกรรมการฯ ได้เห็นชอบการให้ข้อเสนอแนะต่อคณะรัฐมนตรีในการขยายระยะเวลาการปรับปรุงแผนการปฏิรูปประเทศ โดยมีข้อเสนอแนะให้ดำเนินการภายใน 90 วัน นับตั้งแต่วันที่คณะรัฐมนตรีแต่งตั้งประธานกรรมการและกรรมการปฏิรูปประเทศครบทุกด้าน ตามความเห็นของที่ประชุมร่วมประธานกรรมการปฏิรูปประเทศทุกคณะ รวมทั้งคณะกรรมการฯ ได้เห็นควรมอบหมายให้คณะกรรมการปฏิรูปประเทศดำเนินการปรับปรุงแผนการปฏิรูปประเทศตามมติคณะรัฐมนตรีเมื่อวันที่ 3 ธันวาคม 2562 ต่อไป นอกจากนี้ คณะกรรมการฯ ได้รับทราบผลการติดตาม ตรวจสอบ และประเมินผลการดำเนินการตามยุทธศาสตร์ชาติและแผนการปฏิรูปประเทศ  ความก้าวหน้าการขับเคลื่อนยุทธศาสตร์ชาติและแผนการปฏิรูปประเทศ  และรายงานสรุปผลการดำเนินการตามยุทธศาสตร์ชาติและตามแผนการปฏิรูปประเทศ ประจำปี 2562 ซึ่งคณะกรรมการฯ เห็นควรประชาสัมพันธ์ให้ภาคส่วนต่าง ๆ ที่เกี่ยวข้องทราบและใช้เป็นข้อมูลประกอบการขับเคลื่อนการดำเนินการให้บรรลุเป้าหมายของยุทธศาสตร์ชาติ และแผนการปฏิรูปประเทศต่อไป
-----------------------
กลุ่มประชาสัมพันธ์และเผยแพร่ สำนักโฆษก
(ข้อมูลจากฝ่ายเลขานุการคณะกรรมการยุทธศาสตร์ชาติ สำนักงานสภาพัฒนาการเศรษฐกิจและสังคมแห่งชาติ)

ที่มา : https://www.thaigov.go.th/news/contents/details/28276
