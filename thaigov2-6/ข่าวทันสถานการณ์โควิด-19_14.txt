รัฐบาลไทย-ข่าวทำเนียบรัฐบาล-ปรับระบบจัดสรร“แมสก์”ใหม่ ส่งตรงบุคลากรแพทย์-สถานพยาบาล ที่เหลือ มท. กระจายกลุ่มเสี่ยง [กระทรวงพาณิชย์]

วันจันทร์ที่ 30 มีนาคม 2563
พิมพ์
ปรับระบบจัดสรร“แมสก์”ใหม่ ส่งตรงบุคลากรแพทย์-สถานพยาบาล ที่เหลือ มท. กระจายกลุ่มเสี่ยง [กระทรวงพาณิชย์]
ปรับระบบจัดสรร“แมสก์”ใหม่ ส่งตรงบุคลากรแพทย์-สถานพยาบาล ที่เหลือ มท. กระจายกลุ่มเสี่ยง
“พาณิชย์”เผยรัฐบาลปรับระบบการจัดสรรหน้ากากอนามัยใหม่ทั้งหมด ให้ความสำคัญกับการแจกจ่ายให้กับบุคลากรทางการแพทย์ สถานพยาบาลก่อนเป็นลำดับแรก ที่เหลือให้กระทรวงมหาดไทยจัดสรรให้กับกลุ่มเสี่ยงทุกจังหวัด ดีเดย์วันที่ 30 มี.ค.เป็นต้นไป ระบุปัจจุบันผลิตได้ 2.36 ล้านชิ้นต่อวัน ให้สาธารณสุข 1.36 ล้านชิ้น อีก 1 ล้านชิ้นให้กระทรวงมหาดไทย คาดกลางเดือนเม.ย.ผลิตเพิ่มได้เป็น 2.86 ล้านชิ้นต่อวัน
นายบุณยฤทธิ์ กัลยาณมิตร ปลัดกระทรวงพาณิชย์ เปิดเผยว่า ศูนย์ปฏิบัติการกระจายหน้ากากและเวชภัณฑ์สำหรับประชาชน ที่มีหน่วยงานต่างๆ เข้าร่วมเป็นคณะกรรมการ ทั้งกระทรวงสาธารณสุข กระทรวงมหาดไทยและกระทรวงพาณิชย์ ได้ปรับรูปแบบการจัดสรรหน้ากากอนามัยเป็นวิธีการใหม่ โดยจะเน้นการกระจายให้กับผู้ที่ต้องการใช้สูงสุดอย่างบุคลากรทางการแพทย์ และสถานพยาบาลก่อนเป็นลำดับแรก และที่เหลือจะให้กระทรวงมหาดไทยบริหารจัดการ เพราะทราบดีว่าในพื้นที่แต่ละจังหวัด ใครเป็นกลุ่มเสี่ยง เป็นผู้ต้องการใช้ ก็จะแจกจ่ายให้กับคนกลุ่มนั้นก่อน ที่เหลือมาจำหน่ายให้กับพี่น้องประชาชน
“ต้องขอความเข้าใจพี่น้องประชาชน เพราะความจำเป็นด้านสาธารณสุข ที่สำคัญที่สุดอยู่ที่บุคลากรทางการแพทย์ และสถานพยาบาล ต้องให้ความสำคัญเป็นลำดับแรกที่ต้องกระจายอย่างทั่ว และต่อมาจะเป็นกลุ่มเสี่ยงทุกกลุ่ม อย่างเช่น อสม.หมู่บ้าน กลุ่มผู้ที่เสี่ยงติดเชื้อและต้องกักกันตัวเอง กลุ่มเจ้าหน้าที่ที่สัมผัสประชาชน จะได้รับการแจกจ่ายก่อน ซึ่งกระทรวงมหาดไทยจะเป็นผู้ดูแล ถือเป็นการกระจายหน้ากากอนามัยรูปแบบใหม่ ซึ่งจะเริ่มตั้งแต่วันนี้ (30 มี.ค.) เป็นต้นไป”
ทั้งนี้ การกระจายหน้ากากอนามัย ที่ปัจจุบันผลิตได้ประมาณ 2.36 ล้านชิ้นต่อวัน จะกระจายให้กับกระทรวงสาธารณสุข 1.36 ล้านชิ้น เพื่อให้นำไปกระจายต่อให้กับสถานพยาบาลต่างๆ และบุคลากรทางการแพทย์ และที่เหลือ 1 ล้านชิ้น จะกระจายให้กับกระทรวงมหาดไทย โดยไปรษณีย์ไทยจะขนส่งและนำไปส่งยังจังหวัดต่างๆ จากนั้นผู้ว่าราชการจังหวัดจะเป็นผู้กระจายลงไปยังกลุ่มเสี่ยง
โดยการจัดสรรให้กับแต่ละจังหวัด แบ่งเป็นดังนี้ กรุงเทพมหานคร (กทม.) ได้รับจัดสรร 1 แสนชิ้นต่อวัน ภาคเหนือ 1.64 แสนชิ้นต่อวัน ภาคตะวันออกเฉียงเหนือ 3.32 แสนชิ้นต่อวัน ภาคกลาง 2.37 แสนชิ้นต่อวัน และภาคใต้ 1.67 แสนชิ้นต่อวัน
อย่างไรก็ตาม คาดว่าปริมาณการผลิตหน้ากากอนามัย จะสามารถผลิตได้เพิ่มขึ้นเป็น 2.86 ล้านชิ้นต่อวันในช่วงกลางเดือนเม.ย.2563 ซึ่งตอนนั้น จะมีการปรับสัดส่วนการกระจายหน้ากากอนามัยตามความเหมาะสมอีกครั้ง แต่จะให้ความสำคัญกับผู้ที่จำเป็นต้องใช้ คือ สถานพยาบาลต่างๆ และบุคลากรทางการแพทย์ก่อนเป็นลำดับแรกเช่นเดิม เพราะถือเป็นผู้ที่มีความเสี่ยงสูงสุด
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/28149
