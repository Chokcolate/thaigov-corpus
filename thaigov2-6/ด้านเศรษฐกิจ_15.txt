รัฐบาลไทย-ข่าวทำเนียบรัฐบาล-บสย. เร่งเยียวยาท่องเที่ยว เปิดเกณฑ์ค้ำฯซอฟท์โลน เติมทุนเต็มวงเงิน สูงสุดต่อราย 20 ล้านบาท

วันอังคารที่ 31 มีนาคม 2563
พิมพ์
บสย. เร่งเยียวยาท่องเที่ยว เปิดเกณฑ์ค้ำฯซอฟท์โลน เติมทุนเต็มวงเงิน สูงสุดต่อราย 20 ล้านบาท
บรรษัทประกันสินเชื่ออุตสาหกรรมขนาดย่อม (บสย.) เร่งเยียวยาภาคท่องเที่ยว เปิดเกณฑ์ค้ำประกันสินเชื่อ ผ่านซอฟท์โลน 10,000 ล้านบาท  เติมทุนเต็มวงเงิน ค้ำประกันสินเชื่อสูงสุดต่อราย  20 ล้านบาท
ดร.รักษ์ วรกิจโภคาทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่าขณะนี้ บสย.พร้อมดำเนินการค้ำประกันสินเชื่อ กลุ่มผู้ประกอบการท่องเที่ยว ที่ได้รับผลกระทบจากไวรัส COVID-19 ตามมาตรการของรัฐบาล ร่วมกับธนาคารออมสิน ในโครงการสินเชื่อดอกเบี้ยต่ำ (Soft Loan) วงเงินค้ำประกันสินเชื่อ 10,000 ล้านบาท ผ่านโครงการค้ำประกันสินเชื่อ PGS (Portfolio Guarantee Scheme) ระยะที่ 8 โดยมีหลักเกณฑ์การค้ำประกันสินเชื่อ ดังนี้
1.เป็นโครงการค้ำประกันสินเชื่อสำหรับกลุ่มผู้ประกอบการท่องเที่ยวและอาชีพอิสระ ผ่านโครงการค้ำประกันสินเชื่อ PGS (Portfolio Guarantee Scheme) ระยะที่ 8
2.บสย. จะให้การค้ำประกันสินเชื่อในส่วนที่ไม่มีหลักประกัน ซึ่งจะช่วยให้ผู้ประกอบการได้วงเงินกู้เต็มจำนวนที่ต้องการ
3.ค้ำประกันสินเชื่อสูงสุดต่อราย 20 ล้านบาท
ทั้งนี้ คาดว่าจะช่วยผู้ประกอบการกลุ่มธุรกิจท่องเที่ยวที่ผ่านธนาคารออมสิน ได้ไม่น้อยกว่า 4,000 ราย โดยผู้ประกอบการไม่ต้องชำระค่าธรรมเนียมค้ำประกันสินเชื่อใน 2 ปีแรก โดยมีระยะเวลาโครงการสิ้นสุดวันที่ 30 ธันวาคม 2563 หรือจนกว่าวงเงินจะหมด
โครงการค้ำประกันสินเชื่อซอฟท์โลน เป็นมาตรการเร่งด่วนของรัฐบาลเพื่อช่วยบรรเทาปัญหาทางการเงินแก่ผู้ประกอบการท่องเที่ยวที่กำลังได้รับผลกระทบจากการแพร่ระบาดของไวรัส COVID-19 โดยที่ผ่านมา บสย. ได้ประชุมให้ข้อเสนอแนะร่วมกับภาคการท่องเที่ยว และภาคีเครือข่าย ซึ่งประกอบด้วย การท่องเที่ยวแห่งประเทศไทย (ททท.) สภาอุตสาหกรรมท่องเที่ยวแห่งประเทศไทย ในฐานะตัวแทนของผู้ประกอบการและผู้มีอาชีพเกี่ยวข้องกับอุตสาหกรรมท่องเที่ยวรวม 13 สาขา เพื่อบูรณาการความช่วยเหลือผู้ประกอบการกลุ่มท่องเที่ยวตั้งแต่เริ่มได้รับผลกระทบ
พร้อมกันนี้ทาง บสย. ยังได้ประสานความร่วมมือไปยังธนาคารออมสิน และสถาบันการเงินอื่น ๆ  เพื่อร่วมกันผลักดันมาตรการให้ความช่วยเหลือผู้ประกอบการกลุ่มธุรกิจท่องเที่ยวให้เร็วที่สุดตามนโยบายเร่งด่วนของรัฐบาล โดย บสย. ได้เปิดช่องทางการติดต่อ บสย. ผ่าน Call Center 02-890-9999 เว็บไซต์ www.tcg.or.th  Facebook บสย. และ LINE: @doctor.tcg
#คลังรวมใจสู้ภัยโวิด19

ที่มา : https://www.thaigov.go.th/news/contents/details/28169
