รัฐบาลไทย-ข่าวทำเนียบรัฐบาล-รฟท. ประกาศงดเดินขบวนรถเชิงพาณิชย์ ช่วงสถานการณ์การแพร่ระบาดเชื้อไวรัส COVID-19 [กระทรวงคมนาคม]

วันจันทร์ที่ 30 มีนาคม 2563
พิมพ์
รฟท. ประกาศงดเดินขบวนรถเชิงพาณิชย์ ช่วงสถานการณ์การแพร่ระบาดเชื้อไวรัส COVID-19 [กระทรวงคมนาคม]
รฟท. ประกาศงดเดินขบวนรถเชิงพาณิชย์ ช่วงสถานการณ์การแพร่ระบาดเชื้อไวรัส COVID-19
ฉบับที่ 279/2563
รฟท. ประกาศงดเดินขบวนรถเชิงพาณิชย์ ช่วงสถานการณ์การแพร่ระบาดเชื้อไวรัส COVID-19
การรถไฟแห่งประเทศไทย (รฟท.) กระทรวงคมนาคม ประกาศงดเดินขบวนรถเชิงพาณิชย์เส้นทางสายใต้ สายเหนือ และสายตะวันออกเฉียงเหนือ เพื่อหลีกเลี่ยงการเดินทางช่วงการแพร่ระบาดของโรคติดเชื้อไวรัสโคโรนา 2019 (COVID-19) ตั้งแต่วันที่ 1 เมษายน 2563 จนกว่าสถานการณ์จะคลี่คลาย ผู้โดยสารสามารถคืนเงินค่าตั๋วโดยสารได้เต็มราคาเป็นกรณีพิเศษ ตั้งแต่วันที่ 27 มีนาคม 2563 เป็นต้นไป
นายวรวุฒิ มาลา รองผู้ว่าการกลุ่มธุรกิจการบริหารทรัพย์สิน รักษาการในตำแหน่งผู้ว่าการรถไฟแห่งประเทศไทย แจ้งว่า ตามที่มติคณะรัฐมนตรีได้ประกาศข้อกำหนดออกตามตามความในมาตรา 9 แห่งพระราชกำหนด การบริหารราชการในสถานการณ์ฉุกเฉิน พ.ศ. 2548 (ฉบับที่1) มีผลบังคับใช้เมื่อวันที่ 26 มีนาคม 2563 ประกอบกับข้อสั่งการของนายกรัฐมนตรี ลงวันที่ 9 มีนาคม 2563 ให้ส่วนราชการ และหน่วยงานของรัฐเร่งรัดดำเนินการป้องกัน ควบคุม แก้ไขปัญหา และบรรเทาผลกระทบจากโรคติดเชื้อไวรัส COVID-19 ให้เป็นไปอย่างมีประสิทธิภาพและประสิทธิผล จากสถิติการเดินทางโดยรถไฟเดือนมีนาคม 2563 พบว่ามีการยกเลิกการเดินทาง ทำให้มีผู้โดยสารเฉลี่ยแต่ละขบวนประมาณร้อยละ 50 และจากการตรวจสอบระบบสำรองตั๋วโดยสารล่วงหน้าในเดือนเมษายน 2563 พบว่า มีการสำรองตั๋วโดยสารลดลงเป็นจำนวนมาก เนื่องจากรัฐบาลประกาศยกเลิกวันหยุดยาวช่วงเทศกาลสงกรานต์ และการประกาศพื้นที่เสี่ยงการแพร่ระบาดของโรคติดเชื้อไวรัส COVID-19 ในแต่ละจังหวัด รฟท. จึงได้ประกาศงดเดินขบวนรถเชิงพาณิชย์เส้นทางสายใต้ สายเหนือ และสายตะวันออกเฉียงเหนือ เพื่อเป็นการควบคุม ป้องกันและลดความเสี่ยงการแพร่ระบาดของเชื้อไวรัสดังกล่าว ตามมติคณะรัฐมนตรีที่ประกาศใช้พระราชกำหนดฯ และตามนโยบายของกระทรวงคมนาคม โดยจะเริ่มตั้งแต่วันที่ 1 เมษายน 2563 เป็นต้นไป จนกว่าสถานการณ์จะคลี่คลาย อย่างไรก็ตามผู้โดยสารสามารถเดินทางกับขบวนรถที่ใกล้เคียงกับขบวนรถที่ถูกยกเลิกได้ ในส่วนของมาตรการเสริม รฟท. ได้พ่วงตู้โดยสารที่เป็นรถนั่ง และรถนอนประเภทต่าง ๆ เพิ่มไปกับขบวนรถที่รองรับขบวนรถที่ยกเลิกไป นอกจากนี้ได้เพิ่มจุดจอดของขบวนรถด่วนที่ 85/86 กรุงเทพ - นครศรีธรรมราช - กรุงเทพ เพื่ออำนวยความสะดวกการเดินทางแก่ผู้โดยสารเป็นกรณีชั่วคราว
สำหรับประชาชนที่ซื้อตั๋วโดยสารเดินทางกับขบวนรถที่ถูกยกเลิก สามารถติดต่อขอคืนเงินค่าตั๋วโดยสารได้ที่ช่องจำหน่ายตั๋วสถานีรถไฟทุกแห่งทั่วประเทศ ตั้งแต่บัดนี้เป็นต้นไป หรือสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง

ที่มา : https://www.thaigov.go.th/news/contents/details/28140
