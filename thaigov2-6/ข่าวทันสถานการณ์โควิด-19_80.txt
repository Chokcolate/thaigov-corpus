รัฐบาลไทย-ข่าวทำเนียบรัฐบาล-ศธ.เตรียมความพร้อม วิทยาลัยเกษตรฯ เป็นฐานปฏิบัติการให้เกษตรกรไทยผลิตอาหารปลอดภัยในวิกฤตโควิด-19 [กระทรวงศึกษาธิการ]

วันพุธที่ 1 เมษายน 2563
พิมพ์
ศธ.เตรียมความพร้อม วิทยาลัยเกษตรฯ เป็นฐานปฏิบัติการให้เกษตรกรไทยผลิตอาหารปลอดภัยในวิกฤตโควิด-19 [กระทรวงศึกษาธิการ]
ศธ.เตรียมความพร้อม วิทยาลัยเกษตรฯ เป็นฐานปฏิบัติการให้เกษตรกรไทยผลิตอาหารปลอดภัยในวิกฤตโควิด-19
(1 เมษายน 2563) คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เปิดเผยภายหลังประชุมร่วมกับผู้บริหารวิทยาลัยเกษตรและเทคโนโลยี และวิทยาลัยประมง 47 แห่งทั่วประเทศ ผ่านระบบ Video Conference เพื่อวางแนวทางในการจัดการเรียนการสอนของวิทยาลัยเกษตรและเทคโนโลยี และวิทยาลัยประมง
คุณหญิงกัลยา โสภณพนิช กล่าวว่า ขณะนี้ประเทศไทยและทั่วโลกกำลังเผชิญกับสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ที่ยังคงวิกฤตอยู่ โดยองค์การสหประชาชาติได้ประกาศสภาวะความมั่นคงทางด้านอาหาร อันเป็นผลมาจากการแพร่ระบาดของไวรัสโคโรนาว่า โลกจะต้องเผชิญกับการขาดแคลนอาหารอย่างไม่สามารถหลีกเลี่ยงได้
ศธ.จึงได้มอบหมายให้วิทยาลัยเกษตรและเทคโนโลยี และวิทยาลัยประมง ทั้ง 47 แห่ง เตรียมความพร้อมเพื่อเป็นผู้นำในการผลิตอาหารที่มีคุณภาพอย่างเพียงพอ เพื่อสร้างความมั่นคงทางอาหารให้กับประเทศไทยและทั่วโลก โดยในเบื้องต้นต้องทำให้วิทยาลัยปลอดภัย (Safety Colleges) เพื่อผลิตอาหารที่ปลอดภัย( Safety Food ) โดยใช้วิทยาศาสตร์และเทคโนโลยี
หากสถานการณ์โควิด-19 ยังคงระบาด วิทยาลัยเกษตรและเทคโนโลยีจะร่วมเป็นฐานปฏิบัติการที่สำคัญในการผลิตและสนับสนุนให้เกษตรกรไทยสามารถผลิตอาหารที่ปลอดภัยให้กับคนไทยและทั่วโลกได้
“ทั้งนี้ นักศึกษาวิทยาเกษตรฯ ทั้งหมด เป็นนักเรียนประจำ เรียนฟรี อยู่ฟรี อยากเชิญชวนนักเรียนเข้ามาสมัครเรียน แต่หากสถานการณ์โควิดในช่วงรับสมัครยังไม่ดีขึ้น ก็จะใช้มาตรการที่เข้มแข็งในการคัดกรองผู้ที่จะเข้าสู่วิทยาลัยเกษตรฯ ซึ่งขณะนี้เรามีเครื่องตรวจโควิด-19 ที่ทราบผลได้ 90% ภายใน 15 นาที มั่นใจว่าทั้งครูและนักศึกษาซึ่งเกี่ยวข้องกับอาหารและเทคโนโลยีการผลิตต่าง ๆ ต้องมีความปลอดภัยมั่นใจได้จริง” รมช.ศธ.กล่าว

ที่มา : https://www.thaigov.go.th/news/contents/details/28291
