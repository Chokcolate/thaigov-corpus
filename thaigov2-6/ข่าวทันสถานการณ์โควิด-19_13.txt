รัฐบาลไทย-ข่าวทำเนียบรัฐบาล-​“พาณิชย์”เชิญชวนประชาชนใช้หน้ากากผ้าทางเลือกที่ผลิตจากผ้าของมูลนิธิส่งเสริมศิลปาชีพฯ [กระทรวงพาณิชย์]

วันจันทร์ที่ 30 มีนาคม 2563
พิมพ์
​“พาณิชย์”เชิญชวนประชาชนใช้หน้ากากผ้าทางเลือกที่ผลิตจากผ้าของมูลนิธิส่งเสริมศิลปาชีพฯ [กระทรวงพาณิชย์]
​“พาณิชย์”เชิญชวนประชาชนใช้หน้ากากผ้าทางเลือกที่ผลิตจากผ้าของมูลนิธิส่งเสริมศิลปาชีพฯ
“พาณิชย์”เชิญชวนประชาชนป้องกันไวรัสโควิด-19 แนะใช้หน้ากากผ้า ที่ใช้ผ้าจากมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ มาผลิต เผยมีคุณสมบัติระบายความร้อน ทนต่อการใช้งาน ทำความสะอาดง่าย ป้องกันแบคทีเรีย ฝุ่น ละออง เกสรดอกไม้ ซักซ้ำได้ 200 ครั้ง
นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ เปิดเผยว่า กระทรวงพาณิชย์ และศูนย์ส่งเสริมศิลปาชีพระหว่างประเทศ (องค์การมหาชน) หรือ SACICT ได้ตระหนักถึงความปลอดภัยด้านสุขภาพของประชาชนเป็นสำคัญ จึงได้ร่วมมือกับบริษัท พาลาติน จำกัด แบรนด์ BLUE BEAR ริเริ่มการทำหน้ากากผ้า โดยใช้ผ้าฝ้ายจากมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ เพื่อช่วยชะลอการแพร่ระบาดของไวรัสโควิด-19 ในกลุ่มประชาชนที่มีความเสี่ยงในพื้นที่ต่างๆ โดยในเบื้องต้น สามารถหาซื้อได้ทางออนไลน์ที่ Shop at 24 ในราคา 99 บาท
สำหรับหน้ากากผ้าฝ้ายศิลปาชีพที่ผลิตขึ้นนั้น มีคุณสมบัติมีการระบายความร้อน ทนทานต่อการใช้งาน และดูแลทำความสะอาดง่าย ผ่านการ treatment ด้วย Embedded Zinc Oxide  Nanocomposite ปลอดภัยต่อการหายใจ สามารถป้องกันแบคทีเรียได้ถึง 99.9% ป้องกันฝุ่นละออง เกสรดอกไม้ ราคาประหยัด และที่สำคัญ คือ ไม่ทำลายสิ่งแวดล้อม สามารถซักและนำกลับมาใช้ซ้ำได้ 200 ครั้ง จึงเป็นทางเลือกสำหรับผู้ที่กำลังมองหาหน้ากากผ้าเพื่อใช้ในช่วงสถานการณ์การระบาดของไวรัสในขณะนี้
“การนำผ้าฝ้ายศิลปาชีพมาใช้เป็นวัตถุดิบในการทำหน้ากากผ้า เป็นอีกหนึ่งแนวทางในการส่งเสริมให้ชาวบ้านที่ทอผ้าจำหน่ายเป็นประจำ สามารถสร้างรายได้ หรือทอผ้าอยู่กับบ้านได้ ในสถานการณ์ไวรัสที่กำลังแพร่ระบาดในปัจจุบัน จึงเชิญชวนให้ประชาชนที่กำลังมองหาหน้าทางเลือกได้เลือกใช้หน้ากากผ้าที่ทำจากผ้าศิลปาชีพ หรือผู้ที่ผลิตหน้ากากผ้าให้เลือกใช้ผ้าฝ้ายศิลปาชีพเป็นวัตถุดิบในการผลิต เรียกว่าได้ทั้งความปลอดภัยและส่งเสริมอาชีพให้กับชาวบ้านควบคู่กันไป”นายวีรศักดิ์กล่าว
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/28147
