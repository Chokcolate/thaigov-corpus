รัฐบาลไทย-ข่าวทำเนียบรัฐบาล-พม. One Home จ.สระบุรี เร่งช่วยเด็กหญิงวัย 7 ขวบ ถูกพ่อแท้ๆ ทำร้ายร่างกาย พร้อมรับตัวไว้คุ้มครองแล้ว

วันอาทิตย์ที่ 5 เมษายน 2563
พม. One Home จ.สระบุรี เร่งช่วยเด็กหญิงวัย 7 ขวบ ถูกพ่อแท้ๆ ทำร้ายร่างกาย พร้อมรับตัวไว้คุ้มครองแล้ว
พม. One Home จ.สระบุรี เร่งช่วยเด็กหญิงวัย 7 ขวบ ถูกพ่อแท้ๆ ทำร้ายร่างกาย พร้อมรับตัวไว้คุ้มครองแล้ว
เมื่อวันที่ 4 เม.ย. 63 เวลา 11.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยถึงกรณีเด็กหญิงอายุ 7 ขวบ เรียนชั้น ป.1 โรงเรียนแห่งหนึ่งใน อำเภอมวกเหล็ก จังหวัดสระบุรี ถูกพ่อแท้ๆ อายุ 34 ปี ทำร้ายร่างกายเป็นประจำ จนได้รับบาดเจ็บทั่วร่างกาย เพื่อประชดภรรยาที่เลิกรากันไป อีกทั้ง ยังเคยมีพฤติกรรมพยายามจะล่วงละเมิดทางเพศลูกเลี้ยงคนโต และทำร้ายร่างกายอดีตภรรยา จนทำให้อดีตภรรยาทนไม่ไหวต้องพาลูกคนโตหนีไป ว่า ขณะนี้ เจ้าหน้าที่สำนักงานพัฒนาสังคมและความมั่นคงของมนุษย์จังหวัดสระบุรี พร้อมทีม พม. One Home จังหวัดสระบุรี ได้ลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมแล้ว โดยได้ให้ความช่วยเหลือเร่งด่วน ด้วยการรับตัวเด็กหญิงดังกล่าวเข้ามาอยู่ในความดูแลที่บ้านพักเด็กและครอบครัวจังหวัดสระบุรี ตาม พ.ร.บ. คุ้มครองเด็กพ.ศ. 2546 ซึ่งจะดำเนินการช่วยเหลือตามขั้นตอน มีทีมสหวิชาชีพคอยดูแลฟื้นฟูเยียวยาสภาพจิตใจ เพื่อให้เด็กหญิงมีสภาพจิตใจที่เข้มแข็งพร้อมทั้งการตรวจสุขภาพร่างกายและ ประเมินสภาพจิตใจ เพื่อดูแลรักษาอย่างใกล้ชิด
นายปรเมธี กล่าวเพิ่มเติมว่า ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและช่วยเหลืออย่างเต็มที่

ที่มา : https://www.thaigov.go.th/news/contents/details/28491
