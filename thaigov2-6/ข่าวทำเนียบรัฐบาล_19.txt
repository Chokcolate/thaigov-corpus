รัฐบาลไทย-ข่าวทำเนียบรัฐบาล-"รัฐบาล" แจง เหตุผล ไม่ใช้ยาแรงตั้งแต่ต้น ยืนยัน แก้โควิด-19 ด้วยหลักการสมดุล ให้ประชาชนได้รับผลกระทบน้อยที่สุด

วันเสาร์ที่ 4 เมษายน 2563
พิมพ์
"รัฐบาล" แจง เหตุผล ไม่ใช้ยาแรงตั้งแต่ต้น ยืนยัน แก้โควิด-19 ด้วยหลักการสมดุล ให้ประชาชนได้รับผลกระทบน้อยที่สุด
รัฐบาลชี้แจงเหตุผล ไม่ใช้ยาแรงตั้งแต่ต้น และยืนยันแก้เชื้อไวรัสโควิด-19 ด้วยหลักการสมดุล ให้ประชาชนได้รับผลกระทบน้อยที่สุด
เมื่อวันที่ 4 เมษายน น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและ รัฐมนตรีว่าการกระทรวงกลาโหม ประกาศเคอร์ฟิว เริ่มตั้งแต่เวลา 22.00 น. - 04.00 น. มีผลบังคับใช้คืนวันที่ 3 เมษายนที่ผ่านมา ด้วยเห็นว่า แม้จะมีการประกาศ พ.ร.ก.ฉุกเฉิน และเพิ่มมาตรการเข้มข้นเพื่อป้องกันการแพร่ระบาดของโคโรนาไวรัส แต่ก็ยังมีคนบางส่วนไม่ให้ความร่วมมือ ไม่ปฏิบัติตามมาตรการเฝ้าระวังและคำแนะนำของกระทรวงสาธารณสุข ดังจะเห็นจากจำนวนตัวเลขผู้ติดเชื้อ ซึ่งยังคงอยู่ในระดับที่สูง แม้จะลดลงบ้าง แต่ก็ยังไม่เป็นที่น่าพอใจ ด้วยเหตุนี้นายกรัฐมนตรี จึงต้องใช้มาตรการที่เข้มข้นขึ้นอีก ในการประกาศเคอร์ฟิว ห้ามประชาชนออกจากเคหะสถานตามเวลาที่กำหนด โดยมีการประเมินสถานการณ์ตลอดเวลา พร้อมยกระดับความเข้มข้นอีกเมื่อจำเป็น
น.ส.ไตรศุลี กล่าวว่า การที่รัฐบาลไม่อาจใช้ยาแรงตั้งแต่ต้นเหมือนที่ประชาชนจำนวนไม่น้อยเรียกร้องนั้น เพราะเห็นว่าประชาชนอาจได้รับผลกระทบอย่างหนัก เนื่องจากการคาดการณ์ของกระทรวงสาธารณสุขและแพทย์ผู้เชี่ยวชาญ ต่างเห็นว่าโรคระบาดโควิด - 19 นี้ จะยังแพร่เชื้อต่อไปอีกสักระยะหนึ่ง รัฐบาลจึงได้เน้นที่การป้องกันเฝ้าระวัง ด้วยมาตรฐานที่สูงกว่าระยะของการแพร่เชื้อ และดูแลผลกระทบที่เกิดกับประชาชนไปพร้อม ๆ กัน ซึ่งถือเป็นแนวทางการบริหารจัดการอย่างสมดุล ตอบโจทย์ทั้งการป้องกันไวรัสและพยายามให้มีผลกระทบต่อประชาชนให้น้อยที่สุด
"สิ่งสำคัญในการป้องกันการแพร่ระบาดของไวรัสโควิด-19 คือความร่วมมือของประชาชน ซึ่งทุกคนต้องช่วยกันรักษาระยะห่างทางสังคม ตามแนวทาง social distancing เพราะก่อนหน้านี้ แม้นายกรัฐมนตรี จะประกาศ พ.ร.ก. ฉุกเฉิน แต่ก็ยังพบกิจกรรมรวมกลุ่ม พบปะสังสรรค์ ซึ่งเป็นการเสี่ยงในการติดโรค ดังนั้น จึงขอให้ประชาชนร่วมมือกันปฏิบัติตามคำสั่ง กฎระเบียบ และคำแนะนำของกระทรวงสาธารณสุขอย่างเคร่งครัด เพื่อเราจะผ่านพ้นช่วงเวลาที่ยากลำบากนี้ไปด้วยกันโดยเร็ว" น.ส.ไตรศุลี กล่าว
...................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/28433
