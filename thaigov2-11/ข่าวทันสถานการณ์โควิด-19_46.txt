รัฐบาลไทย-ข่าวทำเนียบรัฐบาล-สรรพากรได้รับความพึงพอใจอันดับ 1 จากสวนดุสิตโพลเผยประชาชนปลื้ม การขยายเวลาจ่ายภาษีเงินได้บุคคลธรรมดา ถึง 31 สิงหาคม 2563 [กระทรวงการคลัง]

วันพฤหัสบดีที่ 21 พฤษภาคม 2563
สรรพากรได้รับความพึงพอใจอันดับ 1 จากสวนดุสิตโพลเผยประชาชนปลื้ม การขยายเวลาจ่ายภาษีเงินได้บุคคลธรรมดา ถึง 31 สิงหาคม 2563 [กระทรวงการคลัง]
สรรพากรได้รับความพึงพอใจอันดับ 1 จากสวนดุสิตโพลเผยประชาชนปลื้ม การขยายเวลาจ่ายภาษีเงินได้บุคคลธรรมดา ถึง 31 สิงหาคม 2563
สวนดุสิตโพลเผยผลสำรวจออนไลน์ประชาชนทั่วประเทศชอบใจ สรรพากรขยายเวลาจ่ายภาษีเงินได้บุคคลธรรมดา ภ.ง.ด. 90 และ ภ.ง.ด. 91 ออกไปถึง 31 สิงหาคม 2563 คว้าอันดับ 1 ความพึงพอใจ มาตรการรัฐบาลช่วยเหลือเยียวยาประชาชน
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “จากผลสำรวจของ สวนดุสิตโพล มหาวิทยาลัยสวนดุสิต ที่สำรวจความคิดเห็นของประชาชนทั่วประเทศทางระบบออนไลน์ ระหว่างวันที่ 27 – 30 เมษายน 2563 เรื่อง “ความพึงพอใจ ต่อมาตรการต้านโควิด - 19 ของรัฐบาล” ในหัวข้อ “มาตรการช่วยเหลือเยียวยาประชาชนของรัฐบาลที่ประชาชนพึงพอใจ” ผลปรากฏว่า มาตรการเลื่อนชำระภาษีเงินได้บุคคลธรรมดา ออกไปถึง 31 สิงหาคม 2563 ของกรมสรรพากร ได้รับความพึงพอใจจากประชาชนสูงสุด อันดับ 1 ถึงร้อยละ 83.5 กรมสรรพากรเชื่อว่า การขยายเวลาดังกล่าวจะช่วยประชาชนผู้เสียภาษีให้ปลอดภัยจากการแพร่ระบาดของโรคติดเชื้อไวรัสโคโรนา 2019 (COVID – 19) อีกทั้งเพื่อเป็นการดำเนินการให้สอดคล้องกับนโยบายของรัฐบาล ในการรณรงค์ให้ประชาชนอยู่บ้าน ลดการเดินทาง และมีการเว้นระยะห่างทางสังคม (Social Distancing) และยังช่วยเพิ่มสภาพคล่องของเงินในกระเป๋า ส่งผลดีต่อการดำรงชีวิตของประชาชน และระบบเศรษฐกิจของประเทศ”
โฆษกกรมสรรพากร กล่าวเพิ่มเติมว่า “นอกจากมาตรการดังกล่าวแล้ว กรมสรรพากรยังได้ออกมาตรการขยายกำหนดเวลาการยื่นแบบแสดงรายการ การนำส่ง และการชำระภาษีอากรสำหรับเดือนภาษีมีนาคม ถึงเดือนสิงหาคม 2563 ให้กับผู้ประกอบการที่ยื่นแบบฯ ผ่านอินเทอร์เน็ต ประกอบด้วย ภาษีเงินได้หัก ณ ที่จ่าย (ภ.ง.ด.1 ภ.ง.ด.2 ภ.ง.ด.3 ภ.ง.ด.53 และ ภ.ง.ด.54) ภาษีมูลค่าเพิ่มจากการขายสินค้าและบริการภายในประเทศ (ภ.พ.30) ภาษีมูลค่าเพิ่มจากการจ่ายค่าบริการไปต่างประเทศ (ภ.พ.36) และภาษีธุรกิจเฉพาะ (ภ.ธ.40) ที่ออกมาช่วยเหลือผู้ประกอบการและภาคธุรกิจที่ได้รับผลกระทบจากสถานการณ์การแพร่ระบาด ของโรคติดเชื้อไวรัสโคโรนา 2019 (COVID – 19) และช่วยเพิ่มสภาพคล่องของผู้ประกอบการ รวมทั้งเป็นการร่วมรณรงค์ “อยู่บ้าน หยุดเชื้อ เพื่อชาติ” โดยสามารถเข้าไปดูรายละเอียดเพิ่มเติมได้ที่ www.rd.go.th หรือสอบถามรายละเอียดได้ที่ศูนย์สารนิเทศสรรพากร (RD Intelligence Center) โทร. 1161”
กรมสรรพากร สำนักงานเลขานุการกรม ส่วนประชาสัมพันธ์
โทร. 0 2272 9529-30 โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/31249
