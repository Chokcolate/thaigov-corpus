รัฐบาลไทย-ข่าวทำเนียบรัฐบาล-สธ.รับมอบอ่างล้างมือแบบพกพา และอุปกรณ์ป้องกันทางการแพทย์

วันศุกร์ที่ 29 พฤษภาคม 2563
สธ.รับมอบอ่างล้างมือแบบพกพา และอุปกรณ์ป้องกันทางการแพทย์
รองปลัดกระทรวงสาธารณสุข รับมอบอ่างล้างมือแบบพกพา วัสดุอุปกรณ์ทางการแพทย์ อาทิ เจลแอลกอฮอล์ล้างมือ ชุด PPE หน้ากาก Face Shield ให้แก่บุคลากรทางการแพทย์ และโรงพยาบาลส่งเสริมสุขภาพตำบลทั่วประเทศ
รองปลัดกระทรวงสาธารณสุข รับมอบอ่างล้างมือแบบพกพา วัสดุอุปกรณ์ทางการแพทย์ อาทิ เจลแอลกอฮอล์ล้างมือ ชุด PPE หน้ากาก Face Shield ให้แก่บุคลากรทางการแพทย์ และโรงพยาบาลส่งเสริมสุขภาพตำบลทั่วประเทศ
วันนี้ (29 พฤษภาคม 2563) ที่กระทรวงสาธารณสุข จ.นนทบุรี นายแพทย์ณรงค์ สายวงศ์ รองปลัดกระทรวงสาธารณสุข กล่าวว่า ได้รับมอบหมายจากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นตัวแทนรับมอบของบริจาคจากภาคเอกชนเพื่อสนับสนุนการดำเนินงานในสถานการณ์โรคโควิด 19 ประกอบด้วย 1.อ่างล้างมือแบบพกพา แบรนด์ Ultimate care จำนวน 238 ตัว มูลค่า 545,020 บาท และแกลลอนถังเก็บน้ำทิ้งขนาด 10 ลิตร จำนวน 238 ชิ้น มูลค่า 28,860 บาท จากคุณพิชัย วัฒนวิทูกูร ผู้บริหาร บริษัท ดิจิตอลเซิร์ฟ จำกัด 2.วัสดุอุปกรณ์ทางการแพทย์ มูลค่า 271,719.50 บาท จากคุณอุไร ปลื้มสำราญ โรเจอร์ รองประธานมูลนิธิสร้างรอยยิ้ม และ 3.เจลแอลกอฮอล์ล้างมือ ชุด PPE หน้ากาก Face Shield และเครื่องดื่ม จากการจัดกิจกรรมแชริตี้อีเวนต์ออนไลน์ “พลังใจ พลังฮีโร่ สู้โควิด 19” โดยความร่วมมือระหว่างกรมสุขภาพจิต และบริษัท ข่าวสด จำกัด
นายแพทย์ณรงค์กล่าวต่อว่า ในนามกระทรวงสาธารณสุข ขอขอบคุณทุกท่านในความมีน้ำใจ นำสิ่งของและ วัสดุอุปกรณ์ทางการแพทย์ที่จำเป็น มีประโยชน์มามอบให้ ซึ่งมีความสำคัญอย่างยิ่งกับบุคลากรทางการแพทย์ในการดูแลป้องกันควบคุมโรคโควิด 19 รวมทั้งอ่างล้างมือแบบพกพาที่ได้รับในวันนี้ ถือว่าเป็นสิ่งที่จะช่วยสนับสนุนและส่งเสริมให้คนไทยหันมาหมั่นล้างมือ ซึ่งตรงกับนโยบายที่กระทรวงได้รณรงค์ให้ประชาชน “กินร้อน ช้อนกลางส่วนตัว หมั่นล้างมือ” เพื่อป้องกันโรคโควิด 19  ทั้งนี้ สำหรับสิ่งของที่ได้รับกระทรวงสาธารณสุขจะนำไปกระจายลงในพื้นที่ให้ครอบคลุมทั่วประเทศตามวัตถุประสงค์ของผู้บริจาค เพื่อนำไปใช้ให้เกิดประโยชน์สูงสุดต่อไป
********************************  29 พฤษภาคม 2563
*******************************************

ที่มา : https://www.thaigov.go.th/news/contents/details/31682
