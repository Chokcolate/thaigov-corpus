รัฐบาลไทย-ข่าวทำเนียบรัฐบาล-รมว.คลัง ลงพื้นที่ตรวจเยี่ยมการจ่ายเงินเยียวยาเกษตรกร พร้อมให้กำลังใจพี่น้องเกษตรกร  [กระทรวงการคลัง]

วันศุกร์ที่ 22 พฤษภาคม 2563
พิมพ์
รมว.คลัง ลงพื้นที่ตรวจเยี่ยมการจ่ายเงินเยียวยาเกษตรกร พร้อมให้กำลังใจพี่น้องเกษตรกร  [กระทรวงการคลัง]
รมว.คลัง ลงพื้นที่ตรวจเยี่ยมการจ่ายเงินเยียวยาเกษตรกร พร้อมให้กำลังใจพี่น้องเกษตรกร
รัฐมนตรีว่าการกระทรวงการคลังลงพื้นที่จังหวัดนครปฐม ตรวจเยี่ยมการจ่ายเงินเยียวยาเกษตรกร 5,000 บาท  (3 เดือน) โดย ณ 22 พ.ค. 63 ได้โอนเงินเข้าบัญชีเกษตรกรโดยตรงแล้วกว่า 3.2 ล้านราย เป็นเงินกว่า 16,000 ล้านบาท ซึ่งเกษตรกรสามารถตรวจสอบสถานะการโอนเงินเยียวยาและผลการโอนเงินผ่านเว็บไซต์ www.เยียวยาเกษตรกร.com สำหรับเกษตรกรในกลุ่ม 2 ธ.ก.ส. จะเร่งดำเนินการโอนเงินเข้าบัญชีเกษตรกรโดยเร็วต่อไป
นายอุตตม สาวนายน รัฐมนตรีว่าการกระทรวงการคลังและประธานกรรมการธนาคารเพื่อการเกษตรและสหกรณ์การเกษตร (ธ.ก.ส.) ลงพื้นที่ตรวจเยี่ยมการจ่ายเงินเยียวยาเกษตรกรตามมาตรการช่วยเหลือเยียวยาเกษตรกร จากสถานการณ์  การแพร่ระบาดของเชื้อไวรัสโควิด-19  การพิทักษ์สิทธิ์และการรับเรื่องร้องทุกข์ตามมาตรการเราไม่ทิ้งของกระทรวงการคลัง   พร้อมทั้งให้กำลังใจพี่น้องเกษตรกรและพบปะผู้ประกอบการ SMEs เกษตร โดยมีนายกษาปณ์ เงินรวง รองผู้จัดการ ธ.ก.ส. ผู้บริหารและพนักงานให้การต้อนรับ เมื่อวันที่ 22 พฤษภาคม 2563 ณ ธ.ก.ส. สาขานครชัยศรี อำเภอนครชัยศรี จังหวัดนครปฐม
นายอุตตม สาวนายน รัฐมนตรีว่าการกระทรวงการคลังและประธานกรรมการ ธ.ก.ส. เปิดเผยว่า  ธ.ก.ส. ได้ดำเนินการจ่ายเงินช่วยเหลือเยียวยาเกษตรกรที่ได้รับผลกระทบจากการแพร่ระบาดของเชื้อไวรัส COVID-19 ตามมติคณะรัฐมนตรี  รายละ 15,000 บาท โดยจ่ายเดือนละ 5,000 บาท เป็นระยะเวลา 3 เดือน (พ.ค. – ก.ค. 63) จำนวน 10 ล้านราย วงเงินงบประมาณจำนวน 150,000 ล้านบาท โดยเริ่มทยอยโอนเงินผ่าน ธ.ก.ส. ทุกสาขากว่า 1,200 สาขาทั่วประเทศ ตั้งแต่วันที่ 15 พฤษภาคม 2563 ที่ผ่านมา วันละประมาณ 1 ล้านราย โดย ณ วันที่ 22 พฤษภาคม 2563 ได้ดำเนินการจ่ายเงินแก่เกษตรกรในกลุ่มแรกหลังได้รับรายชื่อจากกระทรวงเกษตรและสหกรณ์ (กษ.)  และผ่านการตรวจความซ้ำซ้อนกับการให้ความช่วยเหลืออื่น ๆ ของรัฐ เช่น การเยียวยาผู้ประกอบอาชีพอิสระตามมาตรการเราไม่ทิ้งกันของกระทรวงการคลัง ข้าราชการบำนาญ ผู้รับสิทธิประกันสังคม หรือโครงการอื่น ๆ และสถานะผู้เสียชีวิต ไปแล้วจำนวน 3,222,952 ราย เป็นจำนวนเงิน 16,115 ล้านบาท โดยในส่วนของจังหวัดนครปฐม มีเกษตรกรที่ได้รับเงินเยียวยาแล้ว จำนวน 13,881 ราย เป็นจำนวนเงิน 69.4 ล้านบาท
ทั้งนี้ ยังมีเกษตรกรที่มีสิทธิ์ได้รับเงินเยียวยา แต่ยังไม่สามารถโอนเงินได้อีกจำนวนหนึ่ง ซึ่งปัญหาส่วนใหญ่ร้อยละ 97 ไม่พบบัญชีเงินฝาก จึงขอให้เกษตรกรผู้ได้รับสิทธิ์ ให้ตรวจสอบสิทธิ์และแจ้งเลขบัญชีรับโอนในเว็บไซต์ www.เยียวยาเกษตรกร.com โดยเร็ว ซึ่งเมื่อวันที่ 20 พฤษภาคม 2563 กษ. ได้ส่งข้อมูลเกษตรกรกลุ่มที่ 1 รอบ 2 ให้ ธ.ก.ส. อีกจำนวน 3,519,434 ราย ซึ่งได้มีการวางแผนจ่ายตั้งแต่วันที่ 22-29 พฤษภาคม 2563 ต่อไป สำหรับเกษตรกรกลุ่มที่ 2 ที่อยู่ระหว่างการปรับปรุงข้อมูลทะเบียนเกษตรกรและการขึ้นทะเบียนใหม่เพิ่มเติม เมื่อได้รับรายชื่อจาก กษ. และผ่านการตรวจสอบความซ้ำซ้อนแล้ว ธ.ก.ส. จะเร่งดำเนินการโอนเงินเข้าบัญชีเกษตรกรโดยเร็วต่อไป และสามารถสอบถามข้อมูลเพิ่มเติมได้ที่  Call Center  02 555 0555
“รัฐบาลได้เร่งดำเนินการช่วยเหลือเกษตรกรและประชาชนกลุ่มต่าง ๆ เพื่อบรรเทาความเดือดร้อนจากสถานการณ์โควิด-19 อย่างเต็มที่ และหลังจากนี้ยังมีมาตรการเสริมอื่น ๆ ที่จะเข้าไปสนับสนุนการสร้างงาน สร้างรายได้ที่มั่นคง เพื่อนำไปสู่  การสร้างความเข้มแข็งให้กับระบบเศรษฐกิจโดยรวมของประเทศต่อไป” นายอุตตมกล่าว

ที่มา : https://www.thaigov.go.th/news/contents/details/31299
