รัฐบาลไทย-ข่าวทำเนียบรัฐบาล-พม. จัดรถรับส่งพร้อมทั้งเจ้าหน้าที่ ช่วยอำนวยความสะดวกขนย้ายสิ่งของให้ 9 ครอบครัว  จากชุมชนคนหูหนวก (บริเวณริมถนนพระราม 9) ไปอยู่บ้านใหม่ในโครงการของ กคช.

วันศุกร์ที่ 5 มิถุนายน 2563
พม. จัดรถรับส่งพร้อมทั้งเจ้าหน้าที่ ช่วยอำนวยความสะดวกขนย้ายสิ่งของให้ 9 ครอบครัว  จากชุมชนคนหูหนวก (บริเวณริมถนนพระราม 9) ไปอยู่บ้านใหม่ในโครงการของ กคช.
พม. จัดรถรับส่งพร้อมทั้งเจ้าหน้าที่ ช่วยอำนวยความสะดวกขนย้ายสิ่งของให้ 9 ครอบครัว จากชุมชนคนหูหนวก (บริเวณริมถนนพระราม 9) ไปอยู่บ้านใหม่ในโครงการของ กคช.
วันนี้ (5 มิ.ย. 63) เวลา 15.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ  นางพัชรี อาระยะกุล รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า ชุมชนคนหูหนวก (บริเวณริมถนนพระราม 9) เขตห้วยขวาง กรุงเทพฯ เป็นหนึ่งในชุมชนที่ไม่ได้จดทะเบียนกับกรุงเทพมหานคร ชุมชนแห่งนี้อาศัยอยู่ใต้สะพานที่มีสภาพเก่า แออัด และทรุดโทรม ซึ่งมีทั้งหมด 59 ครอบครัว 112 คน โดยมีกลุ่มคนเปราะบางทางสังคมที่เป็นคนพิการทางการได้ยินหรือสื่อความหมาย 44 คน ส่วนใหญ่ประกอบอาชีพเป็นคนทำความสะอาด คนสวนคนเก็บขยะ และขายแก้วเทียน เป็นต้น โดยชุมชนดังกล่าวได้รับผลกระทบจากสถานการณ์การแพร่ระบาดของโรคโควิด-19 เพราะต้องหยุดงาน ทำให้ขาดรายได้
นางพัชรี กล่าวว่า รัฐบาล โดยกระทรวงการพัฒนาสังคมและความมั่นคงของมนุษย์ (พม.) มีความห่วงใยประชาชนทุกกลุ่มเป้าหมายที่ได้รับความเดือดร้อนจากการแพร่ระบาดของโรคโควิด-19 โดยเมื่อวันที่ 9 พ.ค. 63 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมกับคณะผู้บริหารกระทรวง พม. และหน่วยงานที่เกี่ยวข้อง ได้ลงพื้นที่ชุมชนคนหูหนวกดังกล่าว เพื่อเยี่ยมให้กำลังใจและช่วยเหลือในเบื้องต้น ด้วยการมอบถุงยังชีพและเครื่องอุปโภคบริโภค พร้อมทั้งหาแนวทางการช่วยเหลือในระยะยาว ซึ่ง รมว.พม. ได้เสนอให้จัดที่พักอาศัยของการเคหะแห่งชาติ (กคช.) ออกเป็น 2 ทางเลือก คือ1) ห้องเช่าเดือนละ 999 บาทโดย 3 เดือนแรก จะไม่คิดค่าเช่า และให้เช่าอยู่ระยะยาว และ2) การพัฒนาที่อยู่อาศัย โดยเฉพาะการสร้างในที่ของรัฐบาลเพื่อจะได้มีคุณภาพชีวิตที่ดีขึ้น โดยขอให้ชุมชนร่วมกันตัดสินใจย้ายไปอยู่ที่ใหม่ ด้วยความยินยอมพร้อมใจกันของชาวชุมชน อีกทั้งจะส่งเสริมอาชีพและการมีงานทำ เพื่อให้มีรายได้เลี้ยงตนเองและครอบครัวได้ เมื่อวันที่ 17 พ.ค. 63 รมว.พม. ได้นำคณะผู้บริหารกระทรวง พม. ลงพื้นที่โครงการบ้านเอื้ออาทรจังหวัดปทุมธานี (ลาดหลุมแก้ว 2) เพื่อตรวจเยี่ยมและมอบแนวทางการจัดเตรียมอาคารสถานที่พักอาศัยสำหรับรองรับชาวชุมชนคนหูหนวกดังกล่าว
นางพัชรี กล่าวเพิ่มเติมว่า เมื่อวันที่ 20 พ.ค.63 กระทรวง พม. โดย กรมส่งเสริมและพัฒนาคุณภาพชีวิตคนพิการ (พก.)  ได้นำตัวแทนชุมชนคนหูหนวก ไปสำรวจที่อยู่อาศัยใหม่ และได้นำกลุ่มคนพิการทางการได้ยินหรือสื่อความหมาย จำนวน 9 ครอบครัว ย้ายจากชุมชนคนหูหนวก (บริเวณริมถนนพระราม 9) มาอยู่ ณ โครงการบ้านเอื้ออาทรจังหวัดปทุมธานี (ลาดหลุมแก้ว 2) ในวันที่ 2 มิ.ย. 63 ที่ผ่านมา ซึ่งได้จัดรถรับส่งพร้อมทั้งเจ้าหน้าที่และบริการล่ามภาษามือ ช่วยอำนวยความสะดวกในการขนย้ายสิ่งของ และยังได้มอบถุงยังชีพ เครื่องนอนของใช้ที่จำเป็นให้แต่ละครอบครัว พร้อมทั้งได้ติดตั้งตู้ TTRS จาก NECTEC ให้กับกลุ่มคนหูหนวกที่เข้าพักอาศัย นอกจากนี้ยังเตรียมส่งเสริมพัฒนาคุณภาพชีวิตคนพิการให้ดีขึ้นต่อไป
ขณะที่หญิงพิการทางการได้ยินหรือสื่อความหมายรายหนึ่ง ได้กล่าวถึงความรู้สึกภายหลังย้ายมาอยู่ในบ้านหลังใหม่ ว่า “ขอขอบคุณที่กระทรวง พม. ช่วยหาบ้านเช่าให้ บ้านกว้าง และอากาศดีมาก เนื่องจากที่อยู่เดิมมีสภาพแคบมาก และมีปัญหามากมายแต่พอย้ายมาที่นี่ รู้สึกอากาศดีมาก กว้างขวางมาก เป็นห้องส่วนตัว และขอขอบคุณ กระทรวง พม. โดย พก. ที่จ่ายค่าเช่าให้ในช่วงแรกและได้ช่วยเหลือจากที่เราอยู่ที่เดิมที่รกและเล็กเป็นซอกซอยให้ได้ย้ายมาอยู่ที่กว้าง ที่ทำให้เราได้มีความสุข”
ส่วนชายพิการทางการได้ยินหรือสื่อความหมายอีกราย กล่าวเพิ่มเติมว่า “มีความสุขมากที่รัฐบาลเชิญพวกเรา (ชุมชนคนหูหนวกพระราม9) ให้มาอยู่ที่บ้านหลังใหม่ ซึ่งเป็นบ้านที่มีอากาศดี ช่วยเราให้มีความรู้สึกที่ดี ซึ่งที่อยู่เดิมสุขอนามัยไม่ดี แต่ที่นี่เห็นแล้วก็มีความสุข พวกเราน่าจะสุขภาพแข็งแรง ขอขอบคุณที่รัฐบาลให้ความช่วยเหลือ โดยมอบถุงยังชีพและสิ่งของต่างๆ มาให้พวกเราเพิ่มเติมด้วย เป็นโอกาสที่ดี และขอขอบคุณที่รัฐบาลช่วยเหลือเรื่องค่าเช่า ห้องอยู่อาศัยดีมาก ซึ่งหลังนี้จากนี้ คาดว่าจะมีคนหูหนวกในชุมชนย้ายมาอยู่บ้านหลังใหม่เพิ่มไม่น้อยกว่า 15 ครอบครัว”

ที่มา : https://www.thaigov.go.th/news/contents/details/31999
