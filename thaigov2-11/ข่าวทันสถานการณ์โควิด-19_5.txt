รัฐบาลไทย-ข่าวทำเนียบรัฐบาล-การท่าเรือแห่งประเทศไทยเร่งดำเนินการเยียวยาผู้เช่าทรัพย์สินที่ได้รับผลกระทบจากการแพร่ระบาดของโรคติดเชื้อไวรัส COVID-19 [กระทรวงคมนาคม]

วันอังคารที่ 19 พฤษภาคม 2563
พิมพ์
การท่าเรือแห่งประเทศไทยเร่งดำเนินการเยียวยาผู้เช่าทรัพย์สินที่ได้รับผลกระทบจากการแพร่ระบาดของโรคติดเชื้อไวรัส COVID-19 [กระทรวงคมนาคม]
การท่าเรือแห่งประเทศไทยเร่งดำเนินการเยียวยาผู้เช่าทรัพย์สินที่ได้รับผลกระทบจากการแพร่ระบาดของโรคติดเชื้อไวรัส COVID-19
เรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย กระทรวงคมนาคม กล่าวว่า คณะกรรมการการท่าเรือแห่งประเทศไทย มีมติเมื่อวันที่ 5 พฤษภาคม 2563 อนุมัติให้การท่าเรือแห่งประเทศไทย (กทท.) ให้ความช่วยเหลือเยียวยาผู้เช่าทรัพย์สินของ กทท. ตามมติคณะรัฐมนตรีที่ให้หน่วยงานจัดทำมาตรการให้ความช่วยเหลือผู้มีส่วนได้ส่วนเสียในส่วนที่เกี่ยวข้อง เพื่อบรรเทาผลกระทบทางเศรษฐกิจจากการแพร่ระบาดของโรคติดเชื้อไวรัส COVID-19 และสามารถขับเคลื่อนเศรษฐกิจให้ดำเนินไปได้อย่างต่อเนื่อง
ในการนี้ กทท. ได้ให้ความช่วยเหลือผู้เช่าทรัพย์สินของ กทท. ที่เป็นคู่สัญญากับ กทท. ซึ่งเป็นบุคคลธรรมดา นิติบุคคล ยกเว้นหน่วยงานราชการ รัฐวิสาหกิจ หน่วยงานของรัฐ และบริษัทมหาชน จำกัด เป็นระยะเวลา 3 เดือน นับตั้งแต่เดือนพฤษภาคม 2563 เป็นต้นไป ดังนี้
กลุ่มผู้เช่าอาคารสำนักงาน อาคาร - พาณิชย์ และผู้เช่าประกอบธุรกิจ ให้เรียกเก็บค่าเช่าหรือค่าตอบแทนตามสัญญาแต่ละราย ในอัตราร้อยละ 50 ของค่าเช่าหรือค่าตอบแทนแต่ละสัญญา คิดเป็นจำนวนเงิน 10,369,670.11 บาทต่อเดือน
กลุ่มผู้เช่าที่อยู่อาศัย ให้งดเว้นการเรียกเก็บค่าเช่าหรือค่าตอบแทนตามสัญญาแต่ละราย คิดเป็นจำนวนเงิน 676,872.45 บาทต่อเดือน
ขยายระยะเวลาการชำระค่าเช่า หรือค่าตอบแทน โดยไม่คิดค่าปรับกรณีชำระล่าช้า ตลอดระยะเวลาการผ่อนผันไม่เกิน 1 เดือน ของแต่ละรอบการชำระค่าเช่าหรือค่าตอบแทนตามสัญญาสำหรับผู้เช่าทรัพย์สินทุกกลุ่ม
ทั้งนี้ กทท. ได้ให้ความช่วยเหลือเยียวยาตามมาตรการ ตามข้อ 1 และข้อ 2 รวมเป็นเงินจำนวนทั้งสิ้น 33,139,627.68 บาท

ที่มา : https://www.thaigov.go.th/news/contents/details/31099
