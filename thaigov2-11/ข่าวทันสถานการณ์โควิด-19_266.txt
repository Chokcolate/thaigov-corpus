รัฐบาลไทย-ข่าวทำเนียบรัฐบาล-โฆษก ศบค. แจงเหตุชะลอเปิดท่าอากาศยานนานาชาติภูเก็ต เพราะอยู่ในพื้นที่มีผู้ป่วยติดเชื้อ 14 วัน ยืนยันผ่อนคลายระยะ 4 ขึ้นกับความพร้อมของผู้ประกอบการ และผู้ใช้บริการ

วันศุกร์ที่ 5 มิถุนายน 2563
พิมพ์
โฆษก ศบค. แจงเหตุชะลอเปิดท่าอากาศยานนานาชาติภูเก็ต เพราะอยู่ในพื้นที่มีผู้ป่วยติดเชื้อ 14 วัน ยืนยันผ่อนคลายระยะ 4 ขึ้นกับความพร้อมของผู้ประกอบการ และผู้ใช้บริการ
โฆษก ศบค. แจงเหตุชะลอเปิดท่าอากาศยานนานาชาติภูเก็ต เพราะอยู่ในพื้นที่มีผู้ป่วยติดเชื้อ 14 วัน ยืนยันผ่อนคลายระยะ 4 ขึ้นกับความพร้อมของผู้ประกอบการ และผู้ใช้บริการ
วันนี้ (5 มิ.ย. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงกรณีท่าอากาศยานนานาชาติภูเก็ตยังไม่เปิดให้บริการในขณะนี้ว่า  มีการพิจารณาจากหลักการประเมินโดยแบ่งออกเป็น 3 กลุ่ม ได้แก่ กลุ่มท่าอากาศยานที่อยู่นอกสังกัดบริษัท ท่าอากาศยานไทย จำกัด (มหาชน) ซึ่งไม่พบประวัติการแพร่ระบาดของเชื้อไวรัสโควิด-19 ภายในระยะเวลา 14 วันที่ผ่านมา มีระบบควบคุมโรคที่ได้มาตรฐาน กลุ่มท่าอากาศยานที่อยู่ในสังกัดบริษัท ท่าอากาศยานไทย จำกัด (มหาชน) ซึ่งอยู่ในพื้นที่มีประวัติการแพร่ระบาดของเชื้อไวรัสโควิด-19 มีข้อมูลผู้ป่วยติดเชื้อในระยะเวลา 14 วันที่ผ่านมา มีระบบควบคุมโรคที่ได้มาตรฐาน และกลุ่มท่าอากาศยานที่อยู่ในสังกัดบริษัท ท่าอากาศยานไทย จำกัด (มหาชน) อยู่ในพื้นที่มีการแพร่ระบาดของเชื้อไวรัสโควิด-19 ในระดับความเสี่ยงสูง พบประวัติผู้ป่วยติดเชื้อจำนวนมาก ระบบควบคุมยังต้องประเมินอยู่ ซึ่งท่าอากาศยานนานาชาติภูเก็ตอยู่ในพื้นที่ที่มีผู้ป่วยติดเชื้อในระยะเวลา 14 วันที่ผ่านมา ดังนั้น ต้องชะลอการเปิดให้บริการไปก่อนจนกว่าจะไม่มีจำนวนผู้ป่วยติดเชื้อเป็นเวลา 14 วัน
โฆษก ศบค. ยังเผยหลังการผ่อนคลายมาตรการในระยะที่ 3 ที่มีการอนุญาตให้เดินทางข้ามจังหวัด แต่หลายจังหวัดยังมีมาตรการกักกันที่เข้มงวดเนื่องจากการแพร่ระบาดของเชื้อไวรัสโควิด-19 จากการเดินทางข้ามพื้นที่ทั้งจากต่างประเทศและต่างจังหวัด ประกอบกับ ทุกจังหวัดยังได้รับการกระจายอำนาจในการบริหารภายใต้สถานการณ์การแพร่ระบาดของเชื้อไวรัสโควิด-19 จึงทำให้แต่ละจังหวัดมีมาตรการป้องกันที่แตกต่างกันเพื่อความเหมาะสมตามความเห็นของคณะกรรมการโรคติดต่อของจังหวัด ซึ่งสามารถหาข้อมูลเพิ่มเติมผ่านศูนย์ดำรงธรรมของแต่ละจังหวัด
โอกาสนี้ โฆษก ศบค. ยังเผยถึงมาตรการควบคุมดูแลของพื้นที่ State Quarantine ที่มีแนวทางในการปฏิบัติอย่างเข้มงวดตั้งแต่ก่อนเข้า ระหว่างกักตัว รวมทั้งการติดตามอย่างต่อเนื่องหลังออกจากสถานที่กักกันว่า  สถานที่ State Quarantine ดำเนินงานอย่างเป็นระบบด้วยความร่วมมือจากหลายภาคส่วน เป็นผลให้จำนวนตัวเลขของผู้ป่วยลดน้อยลง ดังนั้น จึงขอยืนยันว่าพื้นที่ State Quarantine มีความปลอดภัย ประชาชนสามารถมั่นใจได้ สำหรับการผ่อนคลายมาตรการระยะที่ 4 นั้น นายกรัฐมนตรีในฐานะผอ.ศบค. ได้มอบหลักการสำคัญ คือความพร้อมของกิจกรรม/กิจการ การกำหนดมาตรการและแนวทางปฏิบัติทั้งผู้ประกอบการ ผู้ใช้บริการ รวมทั้งแนวทางปฏิบัติดังกล่าวจากทุกภาคส่วนที่เกี่ยวข้อง เพื่อป้องกันการแพร่ระบาดของโควิด-19
ในตอนท้าย โฆษก ศบค. ยังได้แนะนำหนังสือ “โลกเปลี่ยน คนปรับ หลุดจากกับดัก ขยับสู่ความยั่งยืน” โดยนายสุวิทย์ เมษินทรีย์ รัฐมนตรีว่าการกระทรวงอุดมศึกษา วิทยาศาสตร์ วิจัยและนวัตกรรม พร้อมย้ำว่า ขณะนี้ ยังไม่สามารถหายามารักษาหรือฆ่าโรคได้ทันที  ดังนั้น สิ่งสำคัญที่สุดคือการทำให้ร่างกายและสถานที่มีความปลอดภัย
..............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31977
