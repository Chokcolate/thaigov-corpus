รัฐบาลไทย-ข่าวทำเนียบรัฐบาล-นายกรัฐมนตรีขอบคุณพรรรคร่วมรัฐบาล ที่ช่วยกันทำงานตลอดระยะเวลา 1 ปี สั่งการทุกกระทรวงประชาสัมพันธ์ผลการดำเนินงานให้สาธารณชนรับรู้ อย่างชัดเจน

วันอังคารที่ 2 มิถุนายน 2563
พิมพ์
นายกรัฐมนตรีขอบคุณพรรรคร่วมรัฐบาล ที่ช่วยกันทำงานตลอดระยะเวลา 1 ปี สั่งการทุกกระทรวงประชาสัมพันธ์ผลการดำเนินงานให้สาธารณชนรับรู้ อย่างชัดเจน
นายกรัฐมนตรีขอบคุณพรรรคร่วมรัฐบาล ที่ช่วยกันทำงานตลอดระยะเวลา 1 ปี สั่งการทุกกระทรวงประชาสัมพันธ์ผลการดำเนินงานให้สาธารณชนรับรู้ อย่างชัดเจน
วันนี้ (2 มิถุนายน 2563) ศาตราจารย์นฤมล ภิญโญสินวัฒน์ โฆษกประจำสำนักนายกรัฐมนตรีเผย พลเอก ประยุทธ์ จันทร์โอชา นายกรัฐมนตรีกล่าวก่อนการประชุมคณะรัฐมนตรี ขอบคุณคณะรัฐมนตรีและพรรคร่วมรัฐบาลทุกท่านที่ทำงานร่วมกันมาตลอดระยะเวลา 1 ปี และช่วยกันชี้แจงความจำเป็นและประโยชน์ของร่าง พ.ร.ก.การเงินเพื่อแก้ไขปัญหา เยียวยา และฟื้นฟูเศรษฐกิจและสังคมที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ.2563 ทั้ง 3 ฉบับ ต่อที่ประชุมสภาผู้แทนราษฎร ทำให้ที่ประชุมฯ มีมติผ่าน พ.ร.ก. ดังกล่าว ทั้งนี้ ขอให้ระมัดระวังการใช้จ่ายงบประมาณ และเงินจาก พ.ร.ก.การเงินทั้ง 3 ฉบับ ให้เป็นไปอย่างถูกต้องตามระเบียบ เกิดเป็นประโยชน์กับประชาชนมากที่สุด สำหรับวันที่ 4 มิถุนายน 2563 จะเป็นการชี้แจงร่างพระราชบัญญัติ (พ.ร.บ.) โอนงบประมาณรายจ่าย พ.ศ. 2563 ต่อที่ประชุมสภาผู้แทนราษฎร ขอให้ทุกคนช่วยกันชี้แจงประเด็นที่เกี่ยวข้องต่อที่ประชุมฯ เพื่อประโยชน์ต่อประชาชนและประโยชน์ของประเทศชาติ
สำหรับเรื่องการศึกษา นายกรัฐมนตรีแสดงความห่วงใยสั่งการให้กระทรวงอุดมศึกษา ไปพิจารณาแผนการรับนักศึกษาของสถานศึกษาให้สอดคล้องกับจำนวนและความต้องการของตลาดแรงงานด้วย พร้อมกับฝากให้กระทรวงสาธารณสุขพิจารณา เรื่องการบรรจุบุคลากรทางการแพทย์ที่จะทำเป็น 3 ระยะว่า ไากเป็นไปได้ ขอให้พิจารณาสัดส่วนของบุคลากรทางการแพทย์ทุกประเภทในแต่ละรอบที่จะทำการบรรจุให้ครอบคลุมอย่างเหมาะสม ในส่วนของการดูแลผู้พิการ นายกรัฐมนตรีได้กำชับให้กระทรวงการพัฒนาสังคมและความมั่นคงของมนุษย์ รวมถึงหน่วยงานที่เกี่ยวข้องพิจารณาสร้างสิ่งอำนวยความสะดวกตามสถานที่ต่าง ๆ เพื่อให้บริการอำนวยความสะดวกให้ผู้พิการเพิ่มขึ้นอย่างเหมาะสมต่อไป
พร้อมกันนี้ นายกรัฐมนตรีสั่งการให้กระทรวงต่างๆ ร่วมกันประชาสัมพันธ์ผลการดำเนินงานของทุกกระทรวงให้สาธารณชนได้รับรู้ อย่างชัดเจน และสั่งการให้สร้างการรับรู้เรื่องของการระบาดของโรคติดเชื้อไวรัสโคโรนา 2019 ให้ประชาชนได้เข้าใจ พร้อมกับทำกรณีศึกษาของโรคดังกล่าวด้วย ทั้งนี้ ขอให้ช่วยกันระมัดระวังเรื่องของการให้ข่าวที่อาจนำไปสู่การปลุกปั่น สร้างความขัดแย้งในสังคม
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31837
