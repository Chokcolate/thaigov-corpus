รัฐบาลไทย-ข่าวทำเนียบรัฐบาล-กกท.เปิดให้นักกีฬาอาชีพและนักกีฬามวยลงทะเบียนยื่นขอรับการเยียวยาได้ถึง 31 พ.ค. นี้ [กระทรวงการท่องเที่ยวเเล้วกีฬา]

วันจันทร์ที่ 25 พฤษภาคม 2563
กกท.เปิดให้นักกีฬาอาชีพและนักกีฬามวยลงทะเบียนยื่นขอรับการเยียวยาได้ถึง 31 พ.ค. นี้ [กระทรวงการท่องเที่ยวเเล้วกีฬา]
กกท.เปิดให้นักกีฬาอาชีพและนักกีฬามวยลงทะเบียนยื่นขอรับการเยียวยาได้ถึง 31 พ.ค. นี้
ดร.ก้องศักด ยอดมณี ผู้ว่าการ การกีฬาแห่งประเทศไทย เปิดเผยว่า หลังจากกระทรวงการคลังเห็นชอบปลดล็อคให้กลุ่มนักกีฬา เเละนักมวย มีสิทธิ์ได้รับเงินเยียวยา 5,000 บาท เป็นเวลา 3 เดือน เหมือนกับกลุ่มอาชีพอิสระ เพราะนักกีฬาเข้าข่ายอยู่ในกลุ่มผู้ได้รับผลกระทบจากโควิด-19จนต้องหยุดฝึกซ้อมเเละเเข่งขันจนขาดรายได้ไปด้วย ซึ่ง กกท.เตรียมเสนอขอใช้เงินจากกองทุนพัฒนาการกีฬาเเห่งชาติ (บอร์ดกองทุนฯ) ราว 159ล้านบาท เยียวยาบุคลากรกีฬา 3 กลุ่ม ทั้งกลุ่มเพื่อความเป็นเลิศ, กลุ่มอาชีพ เเละกลุ่มกีฬามวย โดยจะประชุมคณะกรรมกองทุนพัฒนากีฬาเเห่งชาติภายในมิถุนายนนี้
ซึ่งในการประชุมคณะกรรมการกีฬาอาชีพและคณะกรรมการกีฬามวย เมื่อวันที่ 18 พ.ค. ที่ผ่านมา ได้พิจารณามาตรการกำหนดหลักเกณฑ์และเงื่อนไขการจ่ายเรียบร้อยแล้ว ส่วนนักกีฬาที่ได้รับสิทธิ์เยียวยา 5,000 บาท จากรัฐบาลไปเเล้ว จะไม่ได้เยียวยาในส่วนนี้
กลุ่มนักกีฬาบุคลากรกีฬาอาชีพ ได้เสนอกรอบวงเงินต่อบอร์ดกองทุนฯ ช่วยเหลือประมาณ 106 ล้านบาท เเละกลุ่มกีฬามวยอีก 53 ล้านบาท ซึ่งคาดว่าหลังจากการประชุมคณะกรรมการกองทุนพัฒนากีฬาแห่งชาติภายในเดือนมิถุนายนนี้ก็จะสามารถเบิกจ่ายให้กับนักกีฬาที่มีคุณสมบัติตามที่ระเบียบให้ความช่วยเหลือฯ กำหนดได้อย่างทั่วถึง
สำหรับนักกีฬาเป็นเลิศ ที่อยู่ในโครงการเตรียมนักกีฬาเพื่อควอลิไฟล์ไปโอลิมปิกเกมส์ และพาราลิมปิกเกมส์ 2020 จะมีการปรับแผนและกระบวนการฝึกซ้อม กรณีที่ไม่สามารถมาฝึกซ้อมร่วมกันได้ ให้นักกีฬาฝึกซ้อมที่บ้านแทน (Train at Home) ซึ่งจะสามารถเบิกจ่ายค่าเบี้ยเลี้ยงได้ตามโครงการเก็บตัวฝึกซ้อมที่ กกท. วางแผนการเก็บตัวไว้ให้ ซึ่งเป็นงบประมาณเดิมที่มีอยู่แล้ว
ทั้งนี้ นักกีฬาอาชีพที่ตกหล่นหรือยังไม่ได้ขึ้นทะเบียนนักกีฬาอาชีพหรือมวย หรือต่ออายุบัตรนักกีฬา สามารถลงทะเบียนออนไลน์ได้ตั้งแต่บัดนี้เป็นต้นไปจนถึง 31 พฤษภาคม 2563 ส่วนสมาคมหรือสโมสรที่ได้รับผลกระทบสามารถยื่นคำร้องได้จนถึง 31 พฤษภาคม 2563 เช่นกัน สอบถามรายละเอียดเพิ่มเติ่มได้ที่ 02 186 7111 ต่อ 8542-8544

ที่มา : https://www.thaigov.go.th/news/contents/details/31464
