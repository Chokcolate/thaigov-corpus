รัฐบาลไทย-ข่าวทำเนียบรัฐบาล-มท. 3 ลงพื้นที่ชลบุรีมอบถุงยังชีพร่วมกับอีสท์ วอเตอร์ เพื่อบรรเทาความเดือดร้อนแก่ประชาชนช่วงโควิด-19 [กระทรวงมหาดไทย]

วันพฤหัสบดีที่ 21 พฤษภาคม 2563
พิมพ์
มท. 3 ลงพื้นที่ชลบุรีมอบถุงยังชีพร่วมกับอีสท์ วอเตอร์ เพื่อบรรเทาความเดือดร้อนแก่ประชาชนช่วงโควิด-19 [กระทรวงมหาดไทย]
มท. 3 ลงพื้นที่ชลบุรีมอบถุงยังชีพร่วมกับอีสท์ วอเตอร์ เพื่อบรรเทาความเดือดร้อนแก่ประชาชนช่วงโควิด-19
วันนี้ 20 พ.ค. 63 เวลา 10.00 น. ณ วัดเขาบางพระ ตำบลบางพระ อำเภอศรีราชา จังหวัดชลบุรี นายทรงศักดิ์ ทองศรี รัฐมนตรีช่วยว่าการกระทรวงมหาดไทย (มท.3) พร้อมด้วย นายวิเชียร จงชูวณิชย์ ที่ปรึกษารัฐมนตรีช่วยว่าการกระทรวงมหาดไทย​ และคณะทำงานฯ ลงพื้นที่มอบถุงยังชีพ 400 ถุง ให้แก่ประชาชนในพื้นที่จังหวัดชลบุรี โดยความร่วมมือของบริษัท จัดการและพัฒนาทรัพยากรน้ำภาคตะวันออก จำกัด (มหาชน) หรือ อีสท์วอเตอร์ และส่วนราชการในจังหวัด บูรณาการความช่วยเหลือและบรรเทาความเดือดร้อนให้แก่พี่น้องประชาชนที่ได้รับผลกระทบจากสถานการณ์แพร่ระบาดโควิด-19 โดยได้รับเมตตาจาก พระครูธรรมธรอังกูร โชตโก เจ้าอาวาสวัดเขาบางพระ ร่วมมอบถุงยังชีพ โอกาสนี้ นายธรรมศักดิ์ รัตนธัญญา รองผู้ว่าราชการจังหวัดชลบุรี นายดงพล รุจิธรรมธัช นายอำเภอศรีราชา นายจิรายุทธ รุ่งศรีทอง กรรมการผู้อำนวยการใหญ่ บมจ.อีสท์ วอเตอร์ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น เจ้าหน้าที่ผู้เกี่ยวข้อง ร่วมมอบถุงยังชีพ
นายทรงศักดิ์ เปิดเผยว่า “สืบเนื่องจากวิกฤติโรคติดเชื้อไวรัสโคโรนา 2019 หรือ โควิด-19 ที่ทำให้เกิดผลกระทบต่อการดำเนินชีวิตประจำวันของประชาชน ทั้งทางเศรษฐกิจและสังคมเป็นวงกว้าง รัฐบาลตระหนักดีถึงความเดือดร้อนของพี่น้องประชาชน และมิได้นิ่งนอนใจที่จะมีมาตรการมารองรับ และเยียวยาประชาชนผู้ได้รับผลกระทบ ซึ่งกระทรวงมหาดไทย โดยส่วนราชการในพื้นที่จังหวัดชลบุรี และอีสท์ วอเตอร์ จึงได้ร่วมกันให้การสนับสนุนจัดทำถุงยังชีพ จำนวน 400 ถุง ซึ่งประกอบไปด้วยเครื่องอุปโภคบริโภคที่จำเป็นในการดำรงชีพ มอบให้แก่พี่น้องประชาชนในเขตพื้นที่ชุมชนบริเวณรอบอ่างเก็บน้ำบางพระ มีวัตถุประสงค์เพื่อเป็นการช่วยเหลือและบรรเทาความเดือนร้อนให้แก่พี่น้องประชาชนเพื่อให้สามารถผ่านพ้นวิกฤติครั้งนี้ไปด้วยกันอย่างดีที่สุด”
จากนั้น ในเวลา 11.30 น. มท.3 และคณะ เดินทางตรวจเยี่ยมและให้กำลังใจเจ้าหน้าที่ประจำจุดคัดกรองการแพร่ระบาดของโรคติดเชื้อไวรัสโคโรนา 2019 (โควิด-19) พื้นที่บริเวณท่าเรือเกาะลอย อ.ศรีราชา และในเวลา 13.00 น. เดินทางต่อไปยังสถานีสูบน้ำบางพระ ในการตรวจเยี่ยมการดำเนินงานและรับฟังแผนรับมือสถานการณ์ภัยแล้ง เนื่องจากอ่างเก็บน้ำบางพระเป็นแหล่งน้ำสำคัญในการผลิตน้ำเพื่ออุปโภคและบริโภคให้แก่ประชาชนในพื้นที่ รวมถึงการนำน้ำไปใช้ในภาคอุตสาหกรรมต่อไป

ที่มา : https://www.thaigov.go.th/news/contents/details/31262
