รัฐบาลไทย-ข่าวทำเนียบรัฐบาล-ศบค. เปิดตัวแอปพลิเคชัน “ไทยชนะ” ใช้งานง่ายขึ้น แก้ปัญหาการลืมเช็คอิน – เช็คเอ้าท์

วันพฤหัสบดีที่ 28 พฤษภาคม 2563
พิมพ์
ศบค. เปิดตัวแอปพลิเคชัน “ไทยชนะ” ใช้งานง่ายขึ้น แก้ปัญหาการลืมเช็คอิน – เช็คเอ้าท์
ศบค. เปิดตัวแอปพลิเคชัน “ไทยชนะ” ใช้งานง่ายขึ้น แก้ปัญหาการลืมเช็คอิน – เช็คเอ้าท์
วันนี้ (28  พ.ค. 63)  เวลา 12.00 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นพ.พลวรรธน์ วิทูรกลชิต ผู้ตรวจราชการกระทรวงดิจิทัลเพื่อเศรษฐกิจและสังคม (ดีอีเอส) ในฐานะรองหัวหน้าศูนย์ปฏิบัติการด้านข้อมูลการแก้ไขปัญหาโรคติดเชื้อโควิด-19 ชี้แจงรายละเอียดการใช้งานแอปพลิเคชัน “ไทยชนะ” ที่เปิดให้ลงทะเบียน เพื่อช่วยอำนวยความสะดวกในการใช้ชีวิตประจำวันมากขึ้น  สรุปสาระสำคัญ ดังนี้
ผู้ตรวจราชการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า หลังจากการเปิดตัวแพลตฟอร์มไทยชนะเมื่อวันที่ 17 พ.ค. 63 ซึ่งสามารถรองรับการใช้งานภาษาอังกฤษได้แล้ว และจะมีภาษาอื่นๆ เพิ่มตามมา สำหรับข้อเสนอแนะและคำแนะนำการใช้งาน ความปลอดภัย และความสะดวกสบาย นำไปสู่พัฒนาระบบจาก “แพลตฟอร์มไทยชนะ” เป็น “แอปพลิเคชันไทยชนะ”  สามารถเช็คเอ้าท์หลังจากใช้บริการเมื่อไหร่ก็ได้ ป้องกัน QR Code ปลอม ป้องกันการกรอกเบอร์โทรศัพท์ผิด รวมทั้งประชาชนยังสามารถใช้ประเมินร้านค้าได้อย่างรวดเร็วอีกด้วย
สำหรับขั้นตอนสำหรับการใช้แอปพลิเคชันไทยชนะ ดังนี้ 1. การติดตั้งด้วยระบบปฏิบัติการมือถือสำหรับระบบแอนดรอยด์ เวอร์ชั่น 5.0 ขึ้นไป โดยจะเปิดให้ดาวน์โหลดได้ในช่วงบ่ายของวันนี้ ขณะที่ระบบไอโอเอสต้องเป็นเวอร์ชั่น 9.0 ขึ้นไป และยังต้องรออีกระยะหนึ่งจึงจะสามารถดาวน์โหลดได้ 2. การลงทะเบียน ป้องกันการกรอกเบอร์โทรผิดโดยจะได้รับเลขโอทีพี 6 หลัก เพื่อนำมากรอกยืนยันการลงทะเบียน 3. การเช็คอิน เมื่อสแกนระบบจะทำการเช็คอินให้โดยอัตโนมัติ และแสดงเมนูว่าได้ทำการเช็คอินร้านหรือกิจกรรมใดไปบ้าง  4. การเช็คเอ้าท์  โดยมี 2 รูปแบบ คือการสแกนเพื่อเช็คเอ้าท์อัตโนมัติ หรือสามารถเปิดดูรายละเอียดและทำการเช็คเอ้าท์ภายหลังได้ และ 5. การประเมินกิจการ/กิจกรรม โดยเปลี่ยนเป็นรูปภาพเพื่อความสะดวกและรวดเร็วยิ่งขึ้น หรือสามารถจะเลือกเช็คเอ้าท์โดยไม่ประเมินได้เช่นกัน การค้นหาร้านในแอปพลิเคชันจะง่ายกว่าเดิมและสามารถเชื่อมต่อกับระบบนำทางด้วย ทั้งนี้ ผู้ประกอบการสามารถเปลี่ยนมาใช้ “แอปพลิเคชันไทยชนะ”โดยใช้ QR Code เดิมได้ ซึ่งเป็นการพัฒนาเพื่อให้การใช้งานมีความสะดวกยิ่งขึ้น จึงขอเชิญชวนผู้ประกอบการและประชาชนร่วมลงทะเบียน “แพลตฟอร์มไทยชนะ” หรือ “แอปพลิเคชันไทยชนะ” หรือร่วมกันควบคุมการแพร่ระบาดไวรัสโควิด-19 ในไทยอย่างต่อเนื่อง
.........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31620
