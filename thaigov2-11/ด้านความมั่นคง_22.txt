รัฐบาลไทย-ข่าวทำเนียบรัฐบาล-​เตรียมจ้างงานด่วน “ 45 วัน ” เฟส 2  เรียกผู้ที่ขึ้นบัญชีไว้ เพิ่มอีก 400 คน

วันพุธที่ 27 พฤษภาคม 2563
พิมพ์
​เตรียมจ้างงานด่วน “ 45 วัน ” เฟส 2  เรียกผู้ที่ขึ้นบัญชีไว้ เพิ่มอีก 400 คน
กรมการจัดหางาน เตรียมเข็นโครงการจ้างงานด่วน 45 วันๆ ละ “300 บาท” เฟส 2 ออกมา หลังจากเฟสแรกของโครงการได้รับผลตอบรับที่ดี เล็งจ้างผู้ว่างงานที่ผ่านการคัดเลือกและขึ้นทะเบียนผ่านการสัมภาษณ์งานไว้กับกรมการจัดหางาน เพิ่ม 400 คน
นายสุชาติ พรชัยวิเศษกุล อธิบดีกรมการจัดหางาน เปิดเผยความคืบหน้า มาตรการส่งเสริมการจ้างงาน ตามโครงการจ้างงานเพื่อลดผลกระทบจากการแพร่ระบาดของไวรัส COVID-19 ระยะที่ 2 ว่า " กรมการจัดหางานวางแผนจะดำเนิน
โครงการจ้างงานด่วน เฟส 2 ต่อหลังจากประสบความสำเร็จในการช่วยเหลือ บรรเทาผลกระทบจากปัญหาดังกล่าวได้เป็นอย่างดีในเฟสแรก โดยขณะนี้ได้ส่งหนังสือถึงผู้ว่าราชการจังหวัดทุกจังหวัด เพื่อแจ้งสำนักงานจัดหางานจังหวัด  และสำนักงานจัดหางานกรุงเทพมหานครพื้นที่ 1-10 เตรียมจ้างงานผู้ที่ผ่านการคัดเลือกและขึ้นทะเบียนผ่านการสัมภาษณ์ไว้ เพิ่มขึ้นอีก 400 คน หลังจากที่เฟสแรก มีผู้ว่างงานให้ความสนใจสมัครทำงานกว่า 8,000 คน และมีผู้ผ่านการคัดเลือก และขึ้นทะเบียนผ่านการสัมภาษณ์งานไว้กับกรมการจัดหางาน 3,189 คน เพื่อขยายผลการช่วยเหลือให้ครอบคลุมผู้ว่างงานจากผลกระทบของ COVID-19 ได้มากขึ้น ซึ่งคาดว่าจะสามารถเริ่มจ้างงานเฟส 2 ได้ ในเดือนมิถุนายนนี้ "
อธิบดีกรมการจัดหางาน กล่าวเพิ่มเติมว่า การจ้างงานในโครงการจ้างงานเพื่อลดผลกระทบจากการแพร่ระบาดของไวรัส COVID-19 (ระยะที่ 1) ที่ผ่านมาได้รับผลตอบรับที่ดี ซึ่งช่วยลดปัญหาการว่างงานในช่วงของการแพร่ระบาดฯ ได้ในระดับหนึ่ง ในภาวะที่เศรษฐกิจของประเทศชะลอตัว แต่อย่างไรก็ดี ยังมีผู้ว่างงานจำนวนหนึ่งที่ยังต้องการความช่วยเหลือ กรมการจัดหางานจึงได้ปรับแผนการใช้งบประมาณประจำปีงบประมาณ พ.ศ.2563 มาใช้ในการจ้างงาน เพื่อบรรเทาผลกระทบของประชาชน

ที่มา : https://www.thaigov.go.th/news/contents/details/31543
