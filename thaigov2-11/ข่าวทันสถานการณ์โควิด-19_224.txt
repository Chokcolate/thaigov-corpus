รัฐบาลไทย-ข่าวทำเนียบรัฐบาล-รัฐมนตรีเศรษฐกิจอาเซียนนัดประชุมผ่านระบบทางไกล ถกแผนรับมือเศรษฐกิจจากโควิด-19 [กระทรวงพาณิชย์]

วันจันทร์ที่ 1 มิถุนายน 2563
พิมพ์
รัฐมนตรีเศรษฐกิจอาเซียนนัดประชุมผ่านระบบทางไกล ถกแผนรับมือเศรษฐกิจจากโควิด-19 [กระทรวงพาณิชย์]
รัฐมนตรีเศรษฐกิจอาเซียนนัดประชุมผ่านระบบทางไกล ถกแผนรับมือเศรษฐกิจจากโควิด-19
อาเซียนนัดประชุมรัฐมนตรีเศรษฐกิจอาเซียน และประชุมรัฐมนตรีเศรษฐกิจอาเซียนบวก 3 สมัยพิเศษ วันที่ 4 มิ.ย.นี้ ผ่านระบบการประชุมทางไกล หารือแนวทางการรับมือผลกระทบทางเศรษฐกิจจากวิกฤตโควิด-19 ตามที่ผู้นำมอบหมาย ทั้งการขบเคลื่อนการค้าให้เดินหน้าต่อ การฟื้นฟูเศรษฐกิจระยะยาว และการเตรียมความพร้อมรับมือความท้าทายในอนาคต
นางอรมน ทรัพย์ทวีธรรม อธิบดีกรมเจรจาการค้าระหว่างประเทศ เปิดเผยว่า อาเซียนกำหนดจัดประชุมรัฐมนตรีเศรษฐกิจอาเซียนสมัยพิเศษ และรัฐมนตรีเศรษฐกิจอาเซียนบวก 3 (จีน ญี่ปุ่น และเกาหลีใต้) สมัยพิเศษ ว่าด้วยโควิด-19 (Special AEM and Special AEM Plus Three on COVID-19) ผ่านระบบทางไกล ในวันที่ 4 มิ.ย.2563 โดยนายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ได้มอบหมายให้นายสรรเสริญ สมะลาภา ผู้ช่วยรัฐมนตรีประจำกระทรวงพาณิชย์ เข้าร่วมการประชุม
สำหรับการประชุมครั้งนี้ รัฐมนตรีเศรษฐกิจอาเซียนจะร่วมกันหาแนวทางรับมือผลกระทบทางเศรษฐกิจจากการแพร่ระบาดของไวรัสโควิด-19 ตามที่ผู้นำอาเซียนได้มอบหมายไว้ เมื่อวันที่ 14 เม.ย.2563 ที่ผ่านมา ในการประชุมสุดยอดอาเซียนสมัยพิเศษว่าด้วยโรคติดเชื้อไวรัสโคโรนา 2019 (โควิด-19) ที่ให้สมาชิกหารือแนวทางการรักษาความเชื่อมโยงของห่วงโซ่การผลิตโลก เพื่อให้การค้าเดินหน้าต่อไปได้ และการเคลื่อนย้ายสินค้าจำเป็นราบรื่น เนื่องจากที่ผ่านมา หลายประเทศนำมาตรการจำกัดการค้ามาใช้จากความจำเป็นด้านสาธารณสุข ซึ่งอาจส่งผลกระทบต่อห่วงโซ่การผลิตสินค้าและเศรษฐกิจของภูมิภาค
นอกจากนี้ จะมีการพิจารณาแนวทางฟื้นฟูเศรษฐกิจในระยะยาวหลังจากสถานการณ์โควิด-19 คลี่คลาย โดยเฉพาะการแลกเปลี่ยนข้อมูลการใช้มาตรการทางการค้า และแนวทางปฏิบัติที่เป็นเลิศในการรับมือกับโควิด-19 เพื่อให้อาเซียนพร้อมรองรับความท้าทายที่อาจเกิดขึ้นในอนาคต สำหรับการประชุมรัฐมนตรีเศรษฐกิจอาเซียนบวกสาม (จีน ญี่ปุ่น เกาหลีใต้) จะมีการหารือแนวทางรับมือผลกระทบทางเศรษฐกิจจากวิกฤตินี้เช่นกัน
ทั้งนี้ อาเซียนเป็นคู่ค้าอันดับหนึ่งของไทย การค้าระหว่างไทยกับอาเซียนในปี 2562 มีมูลค่าการค้ารวม 107,928 ล้านเหรียญสหรัฐ โดยไทยส่งออกไปอาเซียน มูลค่า 62,904 ล้านเหรียญสหรัฐ และนำเข้าจากอาเซียน มูลค่า 45,024 ล้านเหรียญสหรัฐ ไทยเกินดุล 17,880 ล้านเหรียญสหรัฐ ตลาดส่งออกและแหล่งนำเข้าสำคัญของไทยในอาเซียน ได้แก่ มาเลเซีย เวียดนาม สิงคโปร์ อินโดนีเซีย และฟิลิปปินส์ ในขณะที่การค้าระหว่างไทยกับจีน ญี่ปุ่น เกาหลี มีมูลค่า 79,500 ล้านเหรียญสหรัฐ 57,780 ล้านเหรียญสหรัฐ และ 13,367 ล้านเหรียญสหรัฐ ตามลำดับ

ที่มา : https://www.thaigov.go.th/news/contents/details/31801
