รัฐบาลไทย-ข่าวทำเนียบรัฐบาล-นายกรัฐมนตรีชี้แจง การเสนอร่าง พ.ร.บ.โอนงบประมาณฯ เป็นไปตามข้อกำหนด พ.ร.บ.วิธีการงบประมาณ ยืนยันการใช้เงินโครงการใด ๆ ต้องรับฟังความคิดเห็นจากประชาชน ตรวจสอบตามขั้นตอนต่าง ๆ

วันพฤหัสบดีที่ 4 มิถุนายน 2563
พิมพ์
นายกรัฐมนตรีชี้แจง การเสนอร่าง พ.ร.บ.โอนงบประมาณฯ เป็นไปตามข้อกำหนด พ.ร.บ.วิธีการงบประมาณ ยืนยันการใช้เงินโครงการใด ๆ ต้องรับฟังความคิดเห็นจากประชาชน ตรวจสอบตามขั้นตอนต่าง ๆ
นายกรัฐมนตรีชี้แจง การเสนอร่าง พ.ร.บ.โอนงบประมาณฯ เป็นไปตามข้อกำหนด พ.ร.บ.วิธีการงบประมาณ ยืนยันการใช้เงินโครงการใด ๆ ต้องรับฟังความคิดเห็นจากประชาชน ตรวจสอบตามขั้นตอนต่าง ๆ ก่อนคณะรัฐมนตรีอนุมัติ
วันนี้ (4 มิถุนายน 2563) เวลา 13.54 น. ณ ห้องประชุมสภาผู้แทนราษฎร อาคารรัฐสภา ถนนสามเสน เขตดุสิต กรุงเทพฯ ในการประชุมสภาผู้แทนราษฎร เพื่อพิจารณาร่างพระราชบัญญัติ (พ.ร.บ.) โอนงบประมาณรายจ่าย พ.ศ. .... ของที่ประชุมสภาผู้แทนราษฎร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมชี้แจงเกี่ยวกับการเสนอ พ.ร.บ.โอนงบประมาณฯ การปรับลดงบประมาณกระทรวงกลาโหม พร้อมขอบคุณ ส.ส. สำหรับข้อเสนอที่เป็นประโยชน์ รัฐบาลสามารถนำไปพิจารณาการใช้จ่ายเงินดังกล่าว ให้สอดคล้องกับบริบทของความเป็นจริงในปัจจุบันที่สถานการณ์โควิดระบาด รวมทั้งวางแผนงานในอนาคตด้วย
นายกรัฐมนตรีกล่าวชี้แจงเกี่ยวกับรายจ่ายตามงบประมาณ คือ งบประมาณรายจ่ายของภาครัฐและรัฐวิสาหกิจประกอบด้วยงบบุคลากร งบดำเนินงาน งบการลงทุน งบเงินอุดหนุน และงบรายจ่ายอื่น ๆ ซึ่งเป็นงบรายจ่ายของราชการเป็นไปตามกฎหมายตามรัฐธรรมนูญ ทั้งนี้ การใช้เงินจากงบกลางก็ประกอบด้วยหลายส่วน ซึ่งรัฐบาลไม่สามารถนำมาบริหารเพียงแค่นายกรัฐมนตรี เพราะรายการรายจ่ายงบกลาง หมายถึงรายจ่ายที่ตั้งไว้ เพื่อสนับสนุนหน่วยงานราชการและรัฐวิสาหกิจโดยทั่วไป ตามรายการประกอบด้วย 1. เงินเบี้ยหวัด บำเหน็จ บำนาญ  2. เงินช่วยเหลือข้าราชการ ลูกจ้างและพนักงานของรัฐ 3. เงินเลื่อนขั้นเงินเดือนและปรับวุฒิข้าราชการ 4. เงินสำรอง เงินสบทบและเงินชดเชยของข้าราชการ 5. เงินสมทบของลูกจ้างประจำ 6. ค่าใช้จ่ายเกี่ยวกับการเสด็จพระราชดำเนินและต้อนรับประมุขต่างประเทศ 7. เงินสำรองจ่ายเพื่อกรณีฉุกเฉินหรือจำเป็น 8. ค่าใช้จ่ายในการรักษาความมั่นคงของประเทศ 9. ค่าใช้จ่ายตามโครงการอันเนื่องมาจากพระราชดำริ 10. ค่าใช้จ่ายในการรักษาพยาบาลข้าราชการ ลูกจ้าง พนักงานของรัฐ นอกจากรายการหลักแล้ว อาจยังมีการตั้งรายจ่ายอื่นไว้ในรายจ่ายงบกลางตามความเหมาะสมในแต่ละปี เช่น เงินรางวัลประจำปี เงินขวัญถุง เงินค่าชดเชยในการก่อสร้าง โครงการเปลี่ยนแปลงชีวิตเกษตรกรกำหนด ค่าใช้จ่ายในการชำระหนี้กองทุนหมู่บ้าน ค่าใช้จ่ายในการปรับปรุงส่วนราชการ  ค่าใช้จ่ายในการเป็นเจ้าภาพในการจัดการประชุม  ค่าใช้จ่ายในการปรับปรุงโครงสร้างทางเศรษฐกิจและสังคม เป็นต้น
นายกรัฐมนตรียังกล่าวถึงการโอนเงินงบประมาณตาม พ.ร.บ.วิธีการงบประมาณ ตามมาตรา 35 นั้น การโอนงบประมาณออกจากกระทรวง ต้องทำเป็นพระราชบัญญัติเท่านั้น และต้องผ่านการพิจารณาจากสภา 3 วาระ และการจัดสรรงบกลางให้กับหน่วยงานที่มีความจำเป็น กรณีฉุกเฉินโดยอำนาจของคณะรัฐมนตรี ดังนั้น การโอนเงินงบประมาณในช่วงที่ผ่านมานั้น ตั้งแต่ปี 2557-2561 จนถึงปัจจุบัน จัดทำเป็นพระราชบัญญัติโอนงบประมาณทั้งสิ้น
นายกรัฐมนตรีชี้แจงถึงสำหรับเหตุจัดทำ พ.ร.บ.โอนเงินงบประมาณฯ รวมทั้งการจัดทำร่างพ.ร.ก.กู้เงิน ว่า เพราะต้องเตรียมประมาณการในอนาคตในหลาย ๆ มิติด้วย ไม่ใช่เฉพาะเรื่องโควิด ซึ่งรัฐบาลได้ประมาณการใช้จ่ายในการเยียวยาดูแลเป็นวงเงินสูงถึง 5.5 หมื่นล้านบาท โดยงบกลาง ที่มีอยู่แล้วเดิม รายการเงินสำรองจ่ายเพื่อกรณีฉุกเฉินหรือจำเป็นมีไม่เพียงพอ ประกอบกับ พ.ร.ก. กู้เงินฯ สามารถดำเนินการได้เร็วกว่าการจัดทำ พ.ร.บ.โอนงบประมาณฯ ซึ่งเงินทั้งสองก้อนนี้จะต้องเข้ามาอยู่ในกรอบที่รัฐบาลกำหนดว่าจะใช้จ่าย ทั้งการควบคุมโควิด-19 น้ำท่วมและเรื่องอื่น ๆ ที่จำเป็น  ซึ่งรายการใดที่ถูกตัดโอนออกในช่วงแรกสามารถขอกลับมาใหม่ได้ เมื่อพร้อมก็เสนอให้คณะรัฐมนตรีพิจารณาใหม่ได้  ตามหลักการของงบประมาณ
สำหรับความล่าช้าของงบประมาณรายจ่ายประจำปีงบประมาณ พ.ศ. 2563 ที่มีผลบังคับใช้วันที่ 26 กุมภาพันธ์ 2563 ทำให้การจัดซื้อจัดจ้างและการใช้จ่ายงบประมาณภาครัฐไม่เป็นไปตามเป้าหมาย ประกอบกับสถานการณ์การแพร่ระบาดของไวรัสโคโรนา 2019 เศรษฐกิจโลกชะลอ ภัยแล้งต่าง ๆ จึงต้องโอนหรือเปลี่ยนแปลงงบประมาณเพื่อป้องกันควบคุมไวรัสโควิด-19 แก้ปัญหาภัยแล้งและน้ำท่วมที่อาจจะเกิดขึ้นในระยะเวลาต่อไป ตามข้อจำกัดของกฎหมายพระราชบัญญัติวิธีการงบประมาณ 61 ไม่สามารถโอนงบประมาณข้ามหน่วยงานได้ ต้องนำเข้ามางบกลางก่อน ถ้าพิจารณากันใหม่ก็จะพิจารณาโดยคณะรัฐมนตรีตามขั้นตอนการเสนองบประมาณปกติ ซึ่งงบกลาง รายการเงินสำรองจ่ายเพื่อกรณีฉุกเฉินหรือจำเป็น ถูกใช้ไปแล้วและเหลืออยู่ประมาณ 400 กว่าล้านบาท จึงต้องมีการทำ พ.ร.บ.โอนงบประมาณฯ ปี 63 ที่ดำเนินการไม่ได้ ให้โอนกลับมาเพื่อเข้างบกลาง ตามระเบียบวิธีการบริหารงบประมาณตามกฎหมาย
นายกรัฐมนตรีกล่าวถึงการดำเนินการภายใต้กรอบของคณะกรรมการนโยบายการเงินการคลังภาครัฐ ได้พิจารณาร่วมกันและมีกฎหมายที่กำหนดชัดเจนว่า จำเป็นต้องปรับสัดส่วนของงบประมาณรวมถึงรายจ่ายงบประมาณชำระเงินคือเงินกู้ด้วย ซึ่งจะพิจารณาสัดส่วนดังกล่าวเฉพาะช่วงเวลาวิกฤต เมื่อเหตุการณ์เข้าสู่ภาวะปกติแล้วให้มีการทบทวนให้เหมาะสมต่อไป กรณีหนี้สาธารณะก็มีคณะกรรมการบริหารหนี้สาธารณะพิจารณาอยู่แล้ว ซึ่งการใช้เงินโครงการใด ๆ ก็ตาม ต้องรับฟังความคิดเห็นจากประชาชน นำเข้าสู่กระบวนการพิจารณาของคณะกรรมการบริหารงานจังหวัดแบบบูรณาการ (ก.บ.จ.) ตรวจสอบตามขั้นตอนต่าง ๆ ขึ้นมาจนถึงคณะรัฐมนตรีอนุมัติ
นายกรัฐมนตรีกล่าวชี้แจงในส่วนของกระทรวงกลาโหมว่า การปรับลดรายจ่ายลงทุน รายการผูกพันข้ามปีงบประมาณของกระทรวงกลาโหม ต่ำกว่าร้อยละ 15 อยู่ในเกณฑ์ที่สามารถปฏิบัติได้ชะลอได้ในปี 2563 หากทำไม่ได้ไม่สำเร็จ เว้นแต่บางเรื่องที่เป็นการผูกพันไปแล้วทำสัญญาไปแล้ว หรือเป็นการตกลงต่าง ๆ ในกรอบของการจัดหาจัดซื้อยุทโธปกรณ์ที่มีกติกาชัดเจนอยู่ ซึ่งได้พยายามผ่อนลดลงทุกอย่าง ส่วนยุทโธปกรณ์ที่ดีนั้นจำเป็นเพื่อความปลอดภัยในชีวิตของทหาร
นายกรัฐมนตรีกล่าวถึงงบประมาณรายจ่าย งบกลาง รายการเงินสำรองจ่ายเพื่อกรณีฉุกเฉินหรือจำเป็น ปี 2563 ที่เดิมตั้งไว้ 96,000 ล้านบาทนั้น ใช้ไปแล้ว 95,546 ล้านบาท แบ่งเป็นสำหรับแก้ไขปัญหาไวรัสโควิด 56,261 ล้านบาท ช่วยเหลือผู้ประสบภัยแล้ง 18,348 ล้านบาท ค่าใช้จ่ายด้านเศรษฐกิจและสังคม 11,184 ล้านบาท ค่าบริหารจัดการภาครัฐ 9,752 ล้านบาท คงเหลืองบประมาณ 453.29 ล้านบาท จึงต้องหางบกลางมาเพิ่มเติม โดยการเสนอ พ.ร.ก.กู้เงิน และ พ.ร.บ.โอนงบประมาณฯ เพื่อให้สอดคล้องกับเวลาและเงินที่มีอยู่ เพื่อนำไปแก้ปัญหา
นายกรัฐมนตรีย้ำการทำงานต้องมีความโปร่งใส พร้อมจะลงโทษผู้ที่เกี่ยวข้องที่ไปก้าวล่วงส่วนที่ปฏิบัติงาน ขออย่าได้ยุ่งกับระดับล่าง ระดับที่ปฏิบัติตามขั้นตอน หากพบเจ้าหน้าที่ไม่สุจริต ก็มีกลไกตรวจสอบทั้ง สตง. ปปช. ปปท. ขอให้เข้าใจว่า ประชาชนคือคนไทยทั้งประเทศ 60 กว่าล้านคน นายกรัฐมนตรีต้องดูแลคนทุกกลุ่มอย่างเท่าเทียมโดยสัดส่วนเหมาะสมตามขั้นตอนที่ถูกต้องตามกฎหมาย
--------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31942
