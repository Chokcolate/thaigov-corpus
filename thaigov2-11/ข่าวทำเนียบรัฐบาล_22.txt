รัฐบาลไทย-ข่าวทำเนียบรัฐบาล-นายกรัฐมนตรีเป็นประธานการประชุมร่วม ก.บ.ภ. และ ก.น.จ. ย้ำแผนพัฒนาภาค กลุ่มจังหวัดและจังหวัด ต้องเชื่อมโยงเป็นระบบ สร้างความเข้มแข็ง ลดความเหลื่อมล้ำ สอดคล้องกับศักยภาพพื้นที่ และความต้องการของประชาชน

วันศุกร์ที่ 22 พฤษภาคม 2563
พิมพ์
นายกรัฐมนตรีเป็นประธานการประชุมร่วม ก.บ.ภ. และ ก.น.จ. ย้ำแผนพัฒนาภาค กลุ่มจังหวัดและจังหวัด ต้องเชื่อมโยงเป็นระบบ สร้างความเข้มแข็ง ลดความเหลื่อมล้ำ สอดคล้องกับศักยภาพพื้นที่ และความต้องการของประชาชน
นายกรัฐมนตรีเป็นประธานการประชุมร่วม ก.บ.ภ. และ ก.น.จ. ย้ำแผนพัฒนาภาค กลุ่มจังหวัดและจังหวัด ต้องเชื่อมโยงเป็นระบบ สร้างความเข้มแข็ง ลดความเหลื่อมล้ำ สอดคล้องกับศักยภาพพื้นที่ และความต้องการของประชาชน
วันนี้ (22 พ.ค.63) เวลา 13.30 น. ณ ตึกสันติไมตรี หลังนอก ทำเนียบรัฐบาล พลเอก ประยุทธ์ จันทร์โอชา นายกรัฐมนตรี  เป็นประธานการประชุมร่วมของคณะกรรมการบูรณาการนโยบายพัฒนาภาค (ก.บ.ภ.) และคณะกรรมการนโยบายการบริหารงานจังหวัดและกลุ่มจังหวัดแบบบูรณาการ (ก.น.จ.) ครั้งที่ 1/2563 โดยมีนายวิษณุ เครืองาม รองนายกรัฐมนตรี นายจุรินทร์ ลักษณ์วิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ นายอนุทิน ชาญวีรกุล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์  เผ่าจินดา รัฐมนตรีว่าการกระทรวงมหาดไทย ร่วมหารือด้วย  สรุปสาระสำคัญ ดังนี้
นายกรัฐมนตรีเน้นความสำคัญในการจัดทำแผนพัฒนาภาคและกลุ่มจังหวัด  ต้องสร้างความเข้มแข็งให้ทุกกลุ่มจังหวัด โดยคำนึงถึงศักยภาพของจังหวัดและความต้องการของประชาชนในพื้นที่  ที่สำคัญการจัดสรรงบประมาณ ต้องเป็นธรรม โปร่งใส ตรวจสอบได้  ซึ่งแผนการพัฒนาภาค กลุ่มจังหวัดและจังหวัด ต้องสอดคล้องกันในทุกระดับตั้งแต่ยุทธศาสตร์ชาติ  แผนพัฒนา นโยบายรัฐบาล เชื่อมโยงกับแผนพัฒนาจังหวัด แผนระดับอำเภอ หมู่บ้าน ชุมชน โดยเฉพาะต้องเร่งสร้างกิจกรรมให้เกิดขึ้นภายในจังหวัดที่ยังมีระดับความยากจนสูงเพื่อช่วยลดความเหลื่อมล้ำของแต่ละจังหวัดด้วย ขณะเดียวกัน การขับเคลื่อนประเทศทั้งเขตเศรษฐกิจพิเศษ การพัฒนาฝั่งอ่าวไทย ฝั่งอันดามัน การบริหารจัดการน้ำ  โครงสร้างพื้นฐานทั่วประเทศเพื่อลดเวลา ลดความแออัดของการเดินทาง ต้องเชื่อมโยงกับเพื่อนบ้านทั้งอาเซียน แอคเมคส์  ความร่วมมือมหาสมุทรอินเดีย รวมไปถึงการค้าระดับพหุภาคีที่คำนึงถึงประโยชน์ของประเทศเป็นสำคัญด้วย
โอกาสนี้ ที่ประชุมเห็นชอบ แผนปฏิบัติการภาค ประจำปีงบประมาณ พ.ศ. 2564  แผนพัฒนาจังหวัดและกลุ่มจังหวัด พ.ศ. 2561 - 2564 ฉบับทบทวน แผนปฏิบัติราชการประจำปีงบประมาณ พ.ศ. 2564 ของจังหวัดและกลุ่มจังหวัด รวมทั้งหลักเกณฑ์และแนวทางปฏิบัติของจังหวัดและกลุ่มจังหวัด ประจำปีงบประมาณ พ.ศ. 2563  -2564 (เพิ่มเติม) นโยบาย หลักเกณฑ์ และวิธีการจัดทำแผนของจังหวัด กลุ่มจังหวัด และภาค ประจำปีงบประมาณ พ.ศ. 2565 และกรอบแนวทางการดำเนินงาน ก.บ.ภ. ในปีงบประมาณ พ.ศ. 2563 (ปรับปรุง)   ด้วย  ทั้งยังรับทราบแผนปฏิบัติงานและแผนการใช้จ่ายงบประมาณ ประจำปีงบประมาณ พ.ศ. 2563 แผนงานบูรณาการพัฒนาพื้นที่ระดับภาค การพัฒนาเศรษฐกิจหลักเชิงพื้นที่ระดับภาคเพิ่มเติมอีก 4 ภาค ประกอบด้วย ภาคกลาง ภาคตะวันออก ภาคใต้ และภาคใต้ชายแดน เป็นต้น
นายกรัฐมนตรียังเน้นย้ำช่วงท้ายว่า เป้าหมายการบริหารราชการตั้งแต่รัฐบาลที่ผ่านมา คือ การเพิ่มมูลค่าและศักยภาพของประเทศ  จากที่ได้เดินสายพบปะภาคเอกชน กลุ่มต่าง ๆ เข้าใจความยากลำบากของภาคธุรกิจ  ดังนั้น เอกชนต้องร่วมรัฐบาลช่วยกันคิด ช่วยกันทำ ร่วมมือกัน ซึ่งก็มีแผนฟื้นฟู แผนช่วยเหลืออุตสาหกรรมต่าง ๆ แล้ว รวมทั้งจะให้หน่วยงานที่เกี่ยวข้องเข้าไปดูเงื่อนไขกองทุนต่าง ๆ ที่มีอยู่จำนวนมาก ให้สามารถเข้าถึงและนำมาใช้ให้เกิดประโยชน์ เพราะวันนี้คือการหารายได้และวินัยในการใช้จ่ายเป็นสิ่งสำคัญ ขอยืนยันว่ารัฐบาลใช้จ่ายงบประมาณต้องให้เกิดประโยชน์สูงสุด
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31329
