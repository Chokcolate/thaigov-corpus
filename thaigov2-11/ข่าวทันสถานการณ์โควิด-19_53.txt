รัฐบาลไทย-ข่าวทำเนียบรัฐบาล-นิพนธ์ฯ หารือ ร่วม 3 กระทรวง พณ. กษ. มท. หวังเพิ่มรายได้ให้เกษตรกร - ความอยู่ดีกินดี ของพี่น้องประชาชน  [กระทรวงมหาดไทย]

วันพฤหัสบดีที่ 21 พฤษภาคม 2563
พิมพ์
นิพนธ์ฯ หารือ ร่วม 3 กระทรวง พณ. กษ. มท. หวังเพิ่มรายได้ให้เกษตรกร - ความอยู่ดีกินดี ของพี่น้องประชาชน  [กระทรวงมหาดไทย]
นิพนธ์ฯ หารือ ร่วม 3 กระทรวง พณ. กษ. มท. หวังเพิ่มรายได้ให้เกษตรกร - ความอยู่ดีกินดี ของพี่น้องประชาชน
เมื่อเวลา 10.00 น. วันนี้ (20 พ.ค.63) ที่กระทรวงพาณิชย์ นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ เป็นประธานการประชุมร่วมกับ นายนิพนธ์ บุญญามณี รัฐมนตรีช่วยว่าการกระทรวงมหาดไทย (มท.2) นายนราพัฒน์ แก้วทอง กรรมการผู้ช่วยรัฐมนตรีประจำกระทรวงเกษตรและสหกรณ์ นายสรรเสริญ สมะลาภา กรรมการผู้ช่วยรัฐมนตรีว่าการกระทรวงพาณิชย์ รวมทั้ง รองปลัดกระทรวงพาณิชย์ รองปลัดกระทรวงเกษตรฯ อธิบดี และผู้มีส่วนเกี่ยวข้อง เพื่อหารือในเรื่องการยกระดับรายได้ภาคการเกษตร การผลิตสินค้าตามความเหมาะสมของพื้นที่และความต้องการของตลาดทั้งในและต่างประเทศ รวมทั้งการแก้ไขปัญหาอุปสรรคต่างๆที่เป็นข้อจำกัดในการทำการเกษตรของแต่ละพื้นที่ทั้งประเทศ โดยเฉพาะอย่างยิ่งหลังจากวิกฤตโควิด-19 จบลง จะเป็นโอกาสที่ดีของประเทศไทยในการขับเคลื่อนเรื่องอาหารปลอดภัย(Food Safety) ซึ่งต่างเป็นที่ยอมรับว่าที่ผ่านในการบริหารจัดการปัญหาการแพร่ระบาดไวรัสฯนั้น ประเทศไทยสามารถจัดการได้อย่างดี สร้างความเชื่อมั่น อันเป็นจุดแข็งในการสร้างโอกาสการพัฒนาในเรื่องต่างๆ ซึ่งจะเป็นการขับเคลื่อนในเรื่องอาหารปลอดภัยได้ดีอีกด้วย
ในส่วนกระทรวงมหาดไทย นั้น เป็นหน่วยงานหลักในการบูรณาการงานในเชิงพื้นที่(Area base) และรับผิดชอบพื้นที่ตามภูมิภาค จังหวัดต่างๆ และในส่วนของกระทรวงพาณิชย์ กระทรวงเกษตรและสหกรณ์ ก็มีหน่วยงานไปประจำพื้นที่จังหวัดต่างๆครอบคลุมพื้นที่ทั้งประเทศ ซึ่งทั้ง 3 กระทรวงดังกล่าวมีหน้าที่รับผิดชอบร่วมกันในการพัฒนาพื้นที่ โดยเฉพาะอย่างยิ่งการผลิตและจำหน่ายสินค้าเกษตร ทั้งนี้เพื่อสร้างรายได้ที่เพิ่มขึ้นให้แก่เกษตรกร อันนำไปสู่ความอยู่ดีกินดีของพี่น้องประชาชน สามารถสร้างความเข้มแข็งจากภายในสู่ความยั่งยืนได้ในอนาคต ต่อไป

ที่มา : https://www.thaigov.go.th/news/contents/details/31261
