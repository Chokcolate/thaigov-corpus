รัฐบาลไทย-ข่าวทำเนียบรัฐบาล-โฆษก ศบค. เผยคกก. เฉพาะกิจ เตรียมพิจารณาผ่อนคลายมาตรการระยะ 3 และ 4  เน้นบรรเทาความเดือนร้อน ย้ำการดูแลเศรษฐกิจและสุขภาพของประชาชนต้องควบคู่กัน

วันพุธที่ 27 พฤษภาคม 2563
พิมพ์
โฆษก ศบค. เผยคกก. เฉพาะกิจ เตรียมพิจารณาผ่อนคลายมาตรการระยะ 3 และ 4  เน้นบรรเทาความเดือนร้อน ย้ำการดูแลเศรษฐกิจและสุขภาพของประชาชนต้องควบคู่กัน
โฆษก ศบค. เผยคณะกรรมการเฉพาะกิจ เตรียมพิจารณาผ่อนคลายมาตรการระยะ 3 และ 4  เน้นบรรเทาความเดือนร้อน ย้ำการดูแลเศรษฐกิจและสุขภาพของประชาชนต้องควบคู่กัน
วันนี้ (27 พ.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. เผยแนวทางการผ่อนคลายมาตรการในระยะที่ 3 ว่า คณะกรรมการเฉพาะกิจการพิจารณาผ่อนคลายการบังคับใช้มาตรการการป้องกันและยับยั้งการแพร่ระบาดของโรคติดไวรัสโคโรนา 2019 (โควิด-19) จะมีการประชุมหารือกันถึง กิจการ/กิจกรรม ที่จะสามารถผ่อนคลายได้มากขึ้น โดยเน้นการเปิดสถานประกอบการเพื่อบรรเทาความเดือดร้อนของประชาชน โดยเฉพาะผู้ประกอบการรายย่อย อาจรวมถึง กิจการ/กิจกรรม ที่จัดว่ามีความเสี่ยงในการแพร่ระบาดของเชื้อไวรัสโควิด-19 สูงด้วย ขอให้รอมติจากที่ประชุม ศบค. ภายในสัปดาห์นี้  อย่างไรก็ตาม ชุดข้อมูลยังแสดงให้เห็นว่าไม่ควรนิ่งนอนใจถึงแม้ว่าสถานการณ์ผู้ป่วยติดเชื้อจะน้อยลง เพราะอาจมีผู้ป่วยหลายคนที่ติดเชื้อไวรัสโควิด-19 แต่ไม่แสดงอาการ จึงขอให้ประชาชนช่วยกันปฏิบัติตามมาตรการหลักในช่วงเวลา 1 เดือนนี้ เพื่อให้สามารถผ่อนคลายมาตรการในระยะที่ 3 ได้ และง่ายต่อการผ่อนคลายมาตรการในระยะที่ 4 ด้วย พร้อมฝากไปถึงผู้ประกอบกิจการที่กิจการ/กิจกรรม ที่จัดอยู่ในกลุ่มเสี่ยงสูง หากมีมาตรการป้องกันหรือนวัตกรรมใหม่ ๆ ที่สร้างความมั่นใจได้ก็สามารถเสนอต่อ ศบค. เพื่อเปิดกิจการและเป็นหน้าที่ของภาครัฐที่จะทำหน้าที่ดูแล ควบคุม เพื่อไม่ให้เกิดการแพร่ระบาด
สุดท้าย โฆษก ศบค. ย้ำว่า แม้ พ.ร.ก. ฉุกเฉินฯ จะขยายระยะเวลาออกไปเพราะหลายมาตรการต้องต่อเนื่อง แต่ก็เน้นผ่อนคลาย กิจการ/กิจกรรม ของประชาชนให้ได้มากที่สุด โดยรักษาสมดุลระหว่างสุขภาพและเศรษฐกิจ ยืนยันว่าการใช้ พ.ร.ก. ฉุกเฉินฯ นั้น เป็นเพื่อการดูแลความปลอดภัยด้านสุขภาพของประชาชน ไม่ใช่เพื่อผลประโยชน์ด้านอื่น
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31566
