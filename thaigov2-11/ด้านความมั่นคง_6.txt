รัฐบาลไทย-ข่าวทำเนียบรัฐบาล-รมว.อว. หารือ 13 กลุ่มสตาร์ทอัพเสนอ 5 แนวทางกู้วิกฤตการแพร่ระบาดของ COVID -19

วันพฤหัสบดีที่ 21 พฤษภาคม 2563
รมว.อว. หารือ 13 กลุ่มสตาร์ทอัพเสนอ 5 แนวทางกู้วิกฤตการแพร่ระบาดของ COVID -19
รมว.อว. หารือ 13 กลุ่มสตาร์ทอัพเสนอ 5 แนวทางกู้วิกฤตการแพร่ระบาดของ COVID -19
วันที่ 7 พฤษภาคม 2563 ดรสุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) พร้อมคณะผู้บริหาร หารือร่วมกับ 13 กลุ่มวิสาหกิจเริ่มต้น (สตาร์ทอัพ)​ และหน่วยงานที่อยู่ในระบบนิเวศ เพื่อหามาตรการช่วยเหลือในช่วงวิกฤตการแพร่ระบาดของเชื้อไวรัสโคโรน่า หรือ (COVID–19) นำเสนอ 5 แนวทางช่วยเหลือในช่วงภาวะวิกฤต ขอการสนับสนุนทุนให้เปล่า สินเชื่อดอกเบี้ยต่ำ เพิ่มสภาพคล่องธุรกิจ ปรับลดเงื่อนไขให้สามารถเข้าถึงแหล่งทุนได้ง่ายขึ้น โดยมีสำนักงานนวัตกรรมแห่งชาติ (องค์การมหาชน) หรือ NIA เป็นแกนนำในการเชื่อมประสาน เพื่อผลักดันให้เกิดการส่งเสริมและสนับสนุนสตาร์ทอัพอย่างเป็นรูปธรรม ณ ห้องประชุม ชั้น 22 สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (ถนนศรีอยุธยา)
ดรสุวิทย์ (รมว.อว.) “เผยว่า จากสถานการณ์แพร่ระบาดของเชื้อไวรัสโควิด19 ได้ส่งผลกระทบโดยตรงกับธุรกิจสตาร์ทอัพ พบว่ากว่า 95% ประสบปัญหาสภาพคล่อง จึงอาจส่งผลกระทบให้มีการเลิกจ้างและมีการผิดนัดชำระหนี้ อันเกิดจากความผันผวนในตลาดเดิมทำให้ขาดกำลังซื้อจากผู้บริโภคบนช่องทางการขายแบบเดิม จนกระทบต่อความเชื่อมั่นของผู้ลงทุนและลดประสิทธิภาพในการระดมทุน จึงได้เสนอแนวนโยบายการพัฒนา วิสาหกิจเริ่มต้นในสภาวะวิกฤต 5 แนวทางดังนี้
แนวทางการเพิ่มสภาพคล่องให้แก่วิสาหกิจเริ่มต้น ขอมาตรการสนับสนุนทางการเงินและการลงทุน ได้แก่ การสนับสนุนเงินให้เปล่า (Grant) จากภาครัฐ โดยการปรับเปลี่ยนและลดเงื่อนไขให้สามารถเข้าถึงแหล่งทุนได้ง่ายขึ้น มาตรการสนับสนุนสินเชื่อ และดอกเบี้ยจากธนาคารภาครัฐและเอกชน ตลอดจนการระดมทุนจากแหล่งต่างๆ อาทิ โครงการนวัตกรรมดีไม่มีดอกเบี้ย เป็นต้น ผ่านกลไกที่ NIA ดำเนินการมาอย่างต่อเนื่อง รวมถึงการสนับสนุนให้เกิดการใช้งานของแพลตฟอร์มสตาร์ทอัพไทย สนับสนุนเรื่องของเงินเดือนพนักงานเพื่อรักษากำลังคนที่มีคุณภาพและธุรกิจให้สามารถดำเนินต่อไปได้
แนวทางการเสริมสภาพคล่องของตลาดและการพัฒนาตลาดใหม่ เชื่อมโยงผู้ผลิต ผู้บริโภค และกลุ่มสตาร์ทอัพ ด้วยการจัดทำ Marketplace สร้างการรับรู้และให้เข้าถึงบริการของสตาร์ทอัพให้เข้าถึงกลุ่มลูกค้า B2B, B2C ตลอดจนสนับสนุนบริการของสตาร์ทอัพไทย และการพัฒนาการจัดซื้อจัดจ้างภาครัฐสำหรับสตาร์ทอัพ ที่ NIA ดำเนินการอยู่ เพื่อสนับสนุนให้หน่วยงานภาครัฐและภาคเอกชนใช้บริการสตาร์ทอัพมากขึ้น
แนวทางการสนับสนุนในการดำเนินธุรกิจ (Ease of Doing Business) ขอมาตรการสนับสนุนทางการคลัง อาทิ นิติบุคคลที่ซื้อบริการจากสตาร์ทอัพสามารถหักภาษีนิติบุคคล 200% สร้างมาตรการทางภาษีสนับสนุนการใช้งานของสตาร์ทอัพไทย เช่น บุคคลที่ซื้อบริการจากสตาร์ทอัพสามารถลดหย่อนภาษีไม่เกิน 15,000 บาท ลดข้อจำกัดบางประการของกระบวนการจัดซื้อจัดจ้างของภาครัฐ ให้สตาร์ทอัพมีโอกาสเข้าถึงกระบวนการจัดซื้อจัดจ้างของภาครัฐ ช่วยเจรจากับผู้ให้บริการเรื่องการลดราคาในส่วนที่กระทบกับค่าใช้จ่ายของสตาร์ทอัพในช่วงนี้ และผลักดันกฎหมายเพื่อสนับสนุนการให้บริการของสตาร์ทอัพ เช่น เรื่อง Telemedicine ให้สามารถนำไปใช้ให้เกิดการพัฒนาบริการได้
แนวทางการส่งเสริมความรู้และการพัฒนาวิสาหกิจเริ่มต้นรายใหม่ พัฒนาองค์ความรู้การบริหารจัดการองค์กรในสภาวะวิกฤต ทั้งการปรับเปลี่ยนรูปแบบธุรกิจ การบริหารบุคลากร รายได้และต้นทุน การบริหารจัดการคู่ค้า เป็นต้น พัฒนาศักยภาพของสตาร์ทอัพรายใหม่ เพื่อทดแทนสตาร์ทอัพที่ปิดกิจการไป เช่น การ Re-skill และ Upskill เพื่อช่วยพัฒนาความสามารถของกำลังคนที่มีศักยภาพ
แนวทางด้านโครงสร้างพื้นฐานและสร้างแนวทางใหม่ สนับสนุนเรื่องโครงสร้างพื้นฐานเพื่อช่วยให้สตาร์ทอัพ สามารถดำเนินธุรกิจได้มีประสิทธิภาพยิ่งขึ้น จัดทำ Thailand National Startup Team เพื่อสร้างความมั่นใจให้แก่นักลงทุน และเป็นตัวเลือกในการพิจารณาของหน่วยงานภาครัฐ รวมถึงการสร้างอุตสาหกรรมใหม่เพื่อสร้างความสามารถในการแข่งขัน เช่น อุตสาหกรรมคอนเทนต์ เป็นต้น”
ดรสุวิทย์ (รมว.อว.) กล่าวต่อว่า “อย่างไรก็ดี จากข้อเสนอที่กลุ่มสตาร์ทอัพเสนอมานั้น กระทรวง อว. พร้อมรับไว้พิจารณา โดยจะมุ่งเน้นในการพิจารณาในการเยียวยาเพื่อเพิ่มสภาพคล่อง พร้อมทั้งพลิกวิกฤตให้เป็นโอกาสโดยจะต้องผนึกกำลังในกลุ่มสตาร์ทอัพเพื่อสร้างความเข็มแข็งให้อยู่รอดได้ หรือร่วมมือระหว่างเอสเอ็มอีและสตาร์ทอัพ และจะต้องสร้างงาน (Job Creation) ให้ตรงกับความต้องการของอุปสงค์ใหม่ (Demand Creation) เพื่อสร้างความเข้มแข็งในระยะยาว ซึ่งขณะนี้ตลาดมีความต้องการในเรื่องของ สังคมไร้เงินสด (Cashless Society), AI Economy, BCG Model และ Reinventing University ซึ่งจะสอดรับกับธุรกิจ Edtech การศึกษาครูของครู เป็นต้น”
ข้อมูลข่าวโดย : สำนักงานนวัตกรรมแห่งชาติ (องค์การมหาชน) NIA
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/31224
