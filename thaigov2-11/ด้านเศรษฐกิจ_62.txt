รัฐบาลไทย-ข่าวทำเนียบรัฐบาล-รถไฟฟ้าแอร์พอร์ต เรล ลิงก์ คุมเข้มมาตรการป้องกันการแพร่ระบาดของไวรัสโควิด-19

วันอังคารที่ 26 พฤษภาคม 2563
รถไฟฟ้าแอร์พอร์ต เรล ลิงก์ คุมเข้มมาตรการป้องกันการแพร่ระบาดของไวรัสโควิด-19
รถไฟฟ้าแอร์พอร์ต เรล ลิงก์ ยังคงคุมเข้มมาตรการป้องกันการแพร่ระบาดของไวรัสโควิด-19 และมาตรการอำนวยความสะดวกในระบบรถไฟฟ้า เพื่อช่วยอำนวยความสะดวกและสร้างความปลอดภัยในการใช้บริการให้แก่ผู้โดยสาร พร้อมขอความร่วมมือผู้โดยสารเหลื่อมเวลาในการเดินทาง
นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด เปิดเผยว่า แม้สถานการณ์การแพร่ระบาดของไวรัสโควิด-19 ในประเทศมีแนวโน้มดีขึ้น แต่บริษัทก็ไม่ได้นิ่งนอนใจ และยังคงเข้มงวดในมาตรการ ป้องกันการแพร่ระบาดของไวรัสโควิด-19 ที่บริษัทได้ดำเนินการมาตลอดอย่างเข้มงวด ไม่ว่าจะเป็นการตั้งจุดคัดกรองตรวจวัดอุณหภูมิผู้โดยสารที่มาใช้บริการก่อนเข้าสู่ระบบรถไฟฟ้า , จัดเจ้าหน้าที่ทำความสะอาดทั้งในพื้นที่สถานีรถไฟฟ้า และภายในขบวนรถ , จัดเจ้าหน้าที่สังเกตการณ์ และเฝ้าระวังสถานการณ์การแพร่ระบาดตลอดเวลาเพื่อให้ความช่วยเหลือได้อย่างทันท่วงที
นอกจากนั้นบริษัทยังให้ความสำคัญกับความเข้มงวดในการเว้นระยะห่างทางสังคม (Social Distancing) โดยขอความร่วมมือผู้โดยสารปฏิบัติตามแนวทางต่างๆ ได้แก่ ขอความร่วมมือให้ผู้โดยสารเว้นระยะห่าง 2 เมตรขณะรอซื้อตั๋วโดยสาร และตรวจวัดอุณหภูมิ , ขอความร่วมมือผู้โดยสารยืนในระยะห่างที่เหมาะสมขณะใช้ลิฟต์ และบันไดเลื่อน , ขอความร่วมมือผู้โดยสารทุกท่านสวมใส่หน้ากากอนามัยก่อนเข้าสู่ระบบรถไฟฟ้า ,ขอความร่วมมือผู้โดยสารสร้างระยะห่างในขบวนรถไฟฟ้าอย่างน้อย 1 เมตรตลอดการเดินทาง , ขอความร่วมมือผู้โดยสารรอรถไฟฟ้าขบวนถัดไปในกรณีที่มีผู้โดยสารหนาแน่ภายในขบวน , ดำเนินการจำกัดปริมาณผู้โดยสารที่จะขึ้นสู่ชั้นชานชาลาและภายในขบวนรถไฟฟ้า (Group Release) โดยกำหนดพื้นที่ในการยืนรอห่างกัน 1 เมตร
โดยเพื่อเป็นการอำนวยความสะดวกให้แก่ผู้โดยสารสอดคล้องกับมาตรการป้องกันการแพร่ระบาดฯ บริษัทยังได้ดำเนินมาตรการอำนวยความสะดวกต่างๆได้แก่ การเพิ่มขบวนรถเสริมจำนวน 14 เที่ยวต่อวันในวันจันทร์-ศุกร์ ช่วงเวลาเร่งด่วนเช้า-เย็น หรือหากมีผู้โดยสารใช้บริการหนาแน่นมากก็จะพิจารณาเพิ่มเติมขบวนรถเสริม เพื่อให้สามารถรองรับความต้องการใช้บริการของผู้โดยสารได้ รวมทั้งขอแนะนำให้ผู้โดยสารเลือกใช้บัตรสมาร์ทพาสแทนการใช้เหรียญโดยสารในการเดินทาง ซึ่งบริษัทมีการปรับลดค่าโดยสารนอกช่วงเวลาเร่งด่วน (Off Peak Hour) วันจันทร์-ศุกร์ ใน 3 ช่วงเวลา ได้แก่ 05.30-07.00 น., 10.00-17.00 น. และ 20.00-24.00 น. (ปัจจุบันให้บริการ 05.30 - 22.30 น.) ให้แก่ผู้โดยสารที่ถือบัตรสมาร์ทพาสประเภทบุคคลทั่วไป (Adult Card) จากอัตราค่าโดยสารปกติ 15-45 บาท เหลือ 15-25 บาท ตลอดสาย และเพื่อให้ผู้โดยสารได้รับความสะดวกในการใช้บริการเพิ่มมากขึ้น จึงขอความร่วมมือผู้โดยสารเหลื่อมเวลาในการเดินทาง เพื่อลดความหนาแน่นของผู้โดยสารในระบบรถไฟฟ้า และช่วยให้ผู้โดยสารได้รับความสะดวกในการเดินทางมากขึ้น
นอกจากนี้บริษัทยังมีความห่วงใยต่อผู้โดยสาร จึงกิจกรรมมอบยามดม Peppermint black inhaler กลิ่นยูคาลิปตัส ช่วยฆ่าเชื้อแบคทีเรียในระบบทางเดินหายใจให้แก่ผู้โดยสารที่ถือบัตรสมาร์ทพาสทุกประเภท ตั้งแต่วันนี้ถึงวันที่ 20 มิถุนายน 2563 ซึ่งผู้โดยสารสามารถขอรับได้ที่ห้อง Information แอร์พอร์ต เรล ลิงก์ สถานีพญาไท
หากมีข้อสงสัยสามารถติดต่อสอบถามข้อมูลและเงื่อนไขเพิ่มเติมได้ที่หมายเลข Call Center 1690 หรือ www.srtet.co.th , www.facebook.com/AirportRailLink และ Twitter : Airport Rail Link

ที่มา : https://www.thaigov.go.th/news/contents/details/31503
