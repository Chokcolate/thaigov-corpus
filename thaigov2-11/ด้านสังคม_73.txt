รัฐบาลไทย-ข่าวทำเนียบรัฐบาล-ย้ำคงความต่อเนื่องช่วยเหลือประชาชน และเตรียมรับมาตรการผ่อนคลายระยะ 3

วันอาทิตย์ที่ 31 พฤษภาคม 2563
ย้ำคงความต่อเนื่องช่วยเหลือประชาชน และเตรียมรับมาตรการผ่อนคลายระยะ 3
พล.อ.ชัยชาญ ช้างมงคล รมช.กห. และ พล.อ.ณัฐ อินทรเจริญ ปล.กห. ได้ประชุมร่วมกับ กอ.รมน. นขต.กห.และเหล่าทัพ ติดตามการช่วยเหลือประชาชนและเตรียมสนับสนุนมาตรการผ่อนคลายระยะที่ 3 ณ ศูนย์บรรเทาสาธารณภัย กห. ในศาลาว่าการกลาโหม
สรุปการช่วยเหลือประชาชนในภาพรวม กำลังพลของทุกเหล่าทัพยังคงสนับสนุนร่วมบริจาคโลหิตให้กับสภากาชาดไทยในสภาวะขาดแคลนโลหิตอย่างต่อเนื่อง รวมแล้วกว่า 2.2 ล้านมิลลิลิตร ร่วมกันจัดทำหน้ากากผ้า แจกจ่ายให้ประชาชนในกลุ่มเสี่ยงกว่า 2 ล้านชิ้น สนับสนุนอากาศยานขนส่งสินค้าในกลุ่มเกษตรกรภาคอีสานแลกเปลี่ยนโดยตรงกับสินค้ากลุ่มชาวประมงภาคใต้ เช่น ข้าวและอาหารทะเล รวมทั้งผลไม้ตามฤดูกาล พร้อมทั้งสนับสนุนรับซื้อผลไม้ตามฤดูกาลจากเกษตรกร โดยเฉพาะมังคุดรวมเกือบ 190 ตัน ขณะเดียวกันได้นำผลิตผลทางการเกษตร ในโครงการ “ทหารพันธ์ุดี” ออกจำหน่ายแก่ประชาชนในราคาพิเศษ พร้อมกันนี้ ได้สนับสนุนพื้นที่หน่วยทหารในภูมิภาคต่างๆเป็นตลาดกระจายสินค้าการเกษตรให้กับประชาชนในพื้นที่ พร้อมกับจัดรถครัวสนามเคลื่อนที่แจกจ่ายอาหารให้ประชาชน ควบคู่กับการให้บริการตัดผมและชุดซ่อมเครื่องไฟฟ้าเคลื่อนที่ยังชุมชนต่างๆ พร้อมกันนี้ ได้จัด ”ตู้ปันสุข” บรรจุสิ่งของอุปโภคและบริโภคกระจายวางในพื้นที่ต่างๆ กว่า 240 ตู้ ใน 42 จว. พล.อ.ชัยชาญ’ ได้กำชับขอให้สนับสนุนร่วมสร้างความเข้าใจกับประชาชน และช่วยกันกำกับกิจการหรือกิจกรรมต่างๆทางสังคมให้เป็นไปตามมาตรการผ่อนคลายในระยะที่ 3 ที่กำหนด โดยขอให้ร่วมเฝ้าระวังหากสังคมละเลย อาจเป็นผลให้มีผู้ติดเชื้อมากขึ้น จึงขอให้เตรียมความพร้อมทางการแพทย์และสถานพยาบาลให้มีความพร้อมตลอดเวลา พร้อมกันนี้ ขอให้คงความต่อเนื่องในการช่วยเหลือและบรรเทาความเดือดร้อนของประชาชนที่ได้รับผลกระทบ โดยกระจายการช่วยเหลือให้ครอบคลุมและทั่วถึงในทุกพื้นที่

ที่มา : https://www.thaigov.go.th/news/contents/details/31725
