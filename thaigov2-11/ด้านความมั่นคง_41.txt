รัฐบาลไทย-ข่าวทำเนียบรัฐบาล-วศ. ร่วมผนึกกำลัง พัฒนา PPE รุ่นเราสู้ สำเร็จพร้อมผลักดัน NQI อุตสาหกรรมทางการแพทย์ไทย สร้างความเชื่อถือก้าวสู่อาเซียน

วันอังคารที่ 2 มิถุนายน 2563
วศ. ร่วมผนึกกำลัง พัฒนา PPE รุ่นเราสู้ สำเร็จพร้อมผลักดัน NQI อุตสาหกรรมทางการแพทย์ไทย สร้างความเชื่อถือก้าวสู่อาเซียน
วศ. ร่วมผนึกกำลัง พัฒนา PPE รุ่นเราสู้ สำเร็จพร้อมผลักดัน NQI อุตสาหกรรมทางการแพทย์ไทย สร้างความเชื่อถือก้าวสู่อาเซียน
เมื่อวันที่ 8 พฤษภาคม 2563 นางสาวนิสากร จึงเจริญธรรม อธิบดีกรมวิทยาศาสตร์บริการ ร่วมงานแถลงข่าว นวัตกรรมใหม่ ไทยพร้อมผลิตชุด PPE (Gown) ใช้ซ้ำได้ รุ่นเราสู้ โดยให้ข้อมูลว่าโครงการนี้เริ่มตั้งแต่ วันที่ 25 มีนาคม 2563 เพื่อพัฒนานวัตกรรมชุด PPE (lsolation Gown) รุ่น “เราสู้” ซึ่งเป็นความร่วมมือ 4 องค์กรเอกชน ได้แก่ สมาพันธ์อุตสาหกรรมสิ่งทอ สมาคมอุตสาหกรรมเครื่องนุ่งห่มไทย สภาอุตสาหกรรม และสถาบันพัฒนาอุตสาหกรรมสิ่งทอ กับ 2 กระทรวง ได้แก่ สธ. 4 หน่วยงาน ได้แก่ องค์การเภสัชกรรม สำนักงานคณะกรรมการอาหารและยา กรมวิทยาศาสตร์การแพทย์ กรมควบคุมโรค และ อว. 3 หน่วยงาน ได้แก่ กรมวิทยาศาสตร์บริการ มหาวิทยาลัยมหิดล จุฬาลงกรณ์มหาวิทยาลัย ซึ่งทุกฝ่ายเห็นตรงกันว่าเป็นภารกิจของคนไทยที่จะร่วมกันสู้กับการระบาดของโควิด-19 นี้ไปกับบุคลากรทางการแพทย์และคนไทยทุกคน
กรมวิทยาศาสตร์บริการได้ดำเนินการในส่วนการกำหนด spec และการตรวจสอบคุณภาพและการตรวจสอบคุณภาพชุดป้องกันการติด เชื้อ Surgical gown/Isolation gown สำหรับงานที่ต้องป้องกันการซึมผ่านของเหลว เช่น การใช้ งานในสภาวะที่มีทำหัตถกรรม มีเลือดกระเด็นใส่ในปริมาณมากหรือภายในห้องฉุกเฉิน เป็นต้น ตามมาตรฐานอเมริกา ANSI/AAMI PB70 Level 2 ซึ่งต้องทดสอบการต้านการซึมผ่านของน้ำที่มีแรงดัน และการต้านการทะลุผ่านของน้ำ ปัจจุบันกรมวิทยาศาสตร์บริการและสถาบันพัฒนาอุตสาหกรรมสิ่งทอสามารถให้บริการทดสอบรายการดังกล่าวได้
ทั้งนี้นวัตกรรมชุด PPE (lsolation Gown) รุ่น “เราสู้” เป็นชุดแบบเสื้อคลุมแขนยาวกันน้ำชนิดใช้ซ้ำได้ (Reusable lsolation Gown) สามารถซักและใช้ซ้ำได้ไม่น้อยกว่า 20 ครั้ง การผลิตล็อตแรก 44,000 ชุด และทยอยส่งมอบให้องค์การเภสัชกรรมจนครบภายในเดือนพฤษภาคมนี้ หลังจากนั้นจะส่งมอบให้ศูนย์ปฏิบัติการกระจายเวชภัณฑ์ ดำเนินการจัดสรรและกระจายให้โรงพยาบาลต่างๆ ต่อไป ซึ่งคาดว่าจะสามารถทดแทนแบบ lsolation Gown ที่ต้องสั่งนำเข้ากว่า 880,000 ชุด
นอกจากนี้กรมวิทยาศาสตร์บริการยังได้ตั้งเป้าผลักดันการส่งเสริมขีดความสามารถของผู้ประกอบการ นวัตกร หน่วยตรวจสอบและรับรองทั้งในภาครัฐ ภาคเอกชน และมหาวิทยาลัยในประเทศไทย ในการผลิตและการพัฒนาอุปกรณ์ PPE และสร้างนวัตกรรมเครื่องมือและอุปกรณ์ทางการแพทย์ จะเป็นการเตรียมความพร้อมด้านโครงสร้างพื้นฐานด้านคุณภาพของประเทศ (National Quality Infrastructure, NQI) ที่เกี่ยวข้องกับการตรวจสอบและรับรองคุณภาพของผลิตภัณฑ์อุปกรณ์ PPE และนวัตกรรม เครื่องมือและอุปกรณ์ทางการแพทย์ เพื่อรองรับการผลิตและการพัฒนาเทคโนโลยีภายในประเทศ โดยจะพัฒนาห้องปฏิบัติการไปสู่การรับรองมาตรฐานเพิ่มขึ้น ซึ่งอยู่ระหว่างการหารือร่วมกันระหว่าง กรมวิทยาศาสตร์บริการ สำนักงานคณะกรรมการอาหารและยา และกรมวิทยาศาสตร์การแพทย์ มีเป้าหมายให้อุตสาหกรรมทางการแพทย์ได้รับความน่าเชื่อถือเป็นผู้นำในอาเซียนต่อไป
ข้อมูลข่าวโดย : กรมวิทยาศาสตร์บริการ (วศ.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/31841
