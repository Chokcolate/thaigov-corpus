รัฐบาลไทย-ข่าวทำเนียบรัฐบาล-นายกรัฐมนตรีเปิดทดลองวิ่ง BTS สายสีเขียวเพิ่มเติม ม.เกษตรศาสตร์-วัดพระศรีมหาธาตุ เปิดให้บริการฟรีตั้งแต่ 13.00 น.วันนี้เป็นต้นไป

วันศุกร์ที่ 5 มิถุนายน 2563
นายกรัฐมนตรีเปิดทดลองวิ่ง BTS สายสีเขียวเพิ่มเติม ม.เกษตรศาสตร์-วัดพระศรีมหาธาตุ เปิดให้บริการฟรีตั้งแต่ 13.00 น.วันนี้เป็นต้นไป
นายกรัฐมนตรีเปิดทดลองวิ่ง BTS สายสีเขียวเพิ่มเติม ม.เกษตรศาสตร์-วัดพระศรีมหาธาตุ เปิดให้บริการฟรีตั้งแต่ 13.00 น.วันนี้เป็นต้นไป
วันนี้ (5 มิ.ย. 63) เวลา 09.00 น. ณ สถานีรถไฟฟ้า BTS ห้าแยกลาดพร้าว ถนนพหลโยธิน  เขตจตุจักร กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตรวจเยี่ยมและทดสอบความพร้อมการให้บริการเดินรถโครงการรถไฟฟ้าสายสีเขียว ช่วงหมอชิต-สะพานใหม่-คูคต เพิ่มเติมจำนวน 4 สถานี จากสถานีกรมป่าไม้ ถึงสถานีวัดพระศรีมหาธาตุ เพื่ออำนวยความสะดวกประชาชน และบรรเทาปัญหาการจราจรติดขัดบริเวณถนนพหลโยธินและถนนวิภาวดีรังสิต โดยมีนายอนุทิน ชาญวีรกูล  รองนายกรัฐมนตรีและรัฐมนตรีว่าการกระทรวงสาธารณสุข นายศักดิ์สยาม ชิดชอบ  รัฐมนตรีว่าการกระทรวงคมนาคม  พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วย พลตำรวจเอก อัศวิน ขวัญเมือง ผู้ว่าราชการกรุงเทพมหานคร คณะผู้บริหาร บริษัท กรุงเทพธนาคม จำกัด บริษัทระบบขนส่งมวลชนกรุงเทพ จำกัด (มหาชน) และสื่อมวลชนร่วมพิธี
โอกาสนี้ นายกรัฐมนตรีกล่าวแสดงความยินดีที่ได้มาเป็นประธานในพิธีเปิดทดลองให้บริการเดินรถโครงการรถไฟฟ้าสายสีเขียว ช่วงหมอชิต-สะพานใหม่-คูคต เพิ่มเติมจำนวน 4 สถานี ซึ่งตลอดระยะเวลาที่ผ่านมา รัฐบาลได้ให้ความสำคัญในการแก้ไขปัญหาการจราจรในกรุงเทพมหานคร   ซึ่งรัฐบาลกำลังดำเนินการแก้ไขและพัฒนาเรื่องระบบการขนส่งมวลชน เพื่อให้การเดินทางสัญจรไปมาของประชาชนมีความสะดวกมากยิ่งขึ้น ซึ่งประเทศที่กำลังพัฒนาและพัฒนาแล้วก็ดำเนินการแบบนี้ทั้งโลก ในส่วนของการลงทุนภาครัฐและเอกชนต้องร่วมมือกัน เพื่อลดทอนค่าใช้จ่าย และนับตั้งแต่ปี 2542 เป็นต้นมา กรุงเทพมหานครเริ่มมีรถไฟฟ้าใช้เป็นครั้งแรก เพื่อช่วยแก้ปัญหารถติดของคนเมืองรวมทั้งเป็นการอำนวยความสะดวกในเรื่องการเดินทาง โดยรัชกาลที่ 9 ได้ทรงพระราชทานแนวพระราชดำริไว้ และให้มีการพัฒนามาตามลำดับในหลายเส้นทาง ซึ่งหลายปีที่ผ่านมามีการดำเนินงานเพิ่มหลายเส้นทาง และได้เชื่อมต่อกัน ทั้งสถานศึกษา ชุมชน ศูนย์การค้า มีเป้าหมายให้คนไทยได้ประโยชน์จากการขนส่ง ทั้งการใช้รถใช้ถนน นอกจากนี้ รัฐบาลพยายามทำในทุกระบบ ไม่ใช่เฉพาะรถไฟฟ้าเพียงอย่างเดียว เพราะประชาชนมีความแตกต่างด้านรายได้ ทั้งนี้ในเรื่องของรถเมล์โดยสาร รัฐบาลกำลังหาวิธีการปรับปรุงระบบการให้บริการของ ขสมก. ให้ดีขึ้น หลาย ๆ เรื่องต้องมีการฟื้นฟูพัฒนา ซึ่งต้องขอความร่วมมือและร่วมใจในการทำงานการลงทุน ส่วนไหนที่ดีก็ทำให้ดีขึ้นเรื่อยๆ บนพื้นฐานความเข้าใจ ความโปร่งใส ไม่มีการทุจริต และมีประสิทธิภาพ ซึ่งเป็นหลักการของรัฐบาลนี้ และจะไม่สร้างภาระให้ประชาชนโดยไม่จำเป็น   จากนั้น นายกรัฐมนตรีและคณะ โดยสารรถไฟฟ้าจากสถานีห้าแยกลาดพร้าว ไปยังสถานีวัดพระศรีมหาธาตุ  โดยนายกรัฐมนตรีได้ไปยังห้องควบคุมขบวนรถไฟฟ้า บีบแตรสัญญาณ 3 ครั้ง เพื่อเป็นปฐมฤกษ์ในการเดินรถ
สำหรับโครงการรถไฟฟ้าสายสีเขียวช่วงหมอชิต-สะพานใหม่-คูคต ปัจจุบันการก่อสร้างงานโยธาแล้วเสร็จเกือบร้อยละ 100 จำนวน 4 สถานี ได้แก่ สถานีกรมป่าไม้  สถานีบางบัว สถานีกรมทหารราบที่ 11 และสถานีวัดพระศรีมหาธาตุ ระยะทางรวม 4.2 กิโลเมตร สามารถเปิดให้ประชาชนทดลองใช้บริการส่วนต่อขยายรถไฟฟ้าสายสีเขียว ช่วงหมอชิต-สะพานใหม่-คูคต เพิ่มเติมจำนวน 4 สถานี (สถานีกรมป่าไม้-สถานีวัดพระศรีมหาธาตุ) โดยจะให้บริการฟรีไม่เก็บค่าโดยสาร ในเวลา 13.00 น. วันนี้เป็นต้นไป สำหรับการกำหนดอัตราค่าโดยสาร อยู่ระหว่างการเสนอคณะรัฐมนตรี  ซึ่งเบื้องต้นกำหนดเพดานค่าโดยสารตลอดสายไม่เกิน 65 บาท โดยรูปแบบการเดินรถ แบ่งระยะเวลาการให้บริการเป็น 2 ช่วงหลัก คือ ช่วงเวลาเร่งด่วนเช้า ตั้งแต่เวลา 07.00 – 09.00 น. และช่วงเวลาเร่งด่วนเย็น ตั้งแต่เวลา 16.30 – 20.00 น. ทั้งนี้ คาดว่าจะพร้อมเปิดให้บริการตลอดเส้นทาง เดือน ธ.ค.2563 และคาดว่าจะรองรับผู้โดยสารมาใช้บริการรถไฟฟ้าสายสีเขียว ตลอดเส้นทาง ตั้งแต่สถานีเคหะฯ ไปตามเส้นทางสายสุขุมวิท จนถึงสถานีคูคต กว่า 1,500,000 เที่ยวคนต่อวัน
อีกทั้งเนื่องจากสถานการณ์การแพร่ระบาดของไวรัสโควิด-19 บริษัท ระบบขนส่งมวลชนกรุงเทพ จำกัด (มหาชน) (BTSC) กำหนดมาตรการด้านความปลอดภัยเพื่อป้องกันเชื้อไวรัสโคโรนา 2019 (COVID-19) ในระบบเดินรถไฟฟ้า โดยบริษัทฯ จะจัดเจ้าหน้าที่ตรวจวัดอุณหภูมิร่างกาย และให้คำแนะนำในการยืนรอเข้าขบวนรถบนชั้นชานชาลา และในขบวนรถ ให้มีระยะห่างทางสังคมอย่างปลอดภัย รวมทั้งให้มีการทำความสะอาดภายในระบบรถไฟฟ้า บริเวณจุดสัมผัสร่วม ตั้งแต่บริเวณชั้นจำหน่ายตั๋ว ชั้นชานชาลา และภายในขบวนรถไฟฟ้า พร้อมประชาสัมพันธ์ให้ผู้โดยสารสวมหน้ากากอนามัยตลอดการเดินทางทุกครั้งก่อนเข้ามาในระบบ จัดเจ้าหน้าที่บริการแอลกอฮอล์ล้างมือเคลื่อนที่ให้กับผู้โดยสาร ในทุกสถานี เพื่อเพิ่มความมั่นใจแก่ผู้ใช้บริการด้วย
……………...........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31954
