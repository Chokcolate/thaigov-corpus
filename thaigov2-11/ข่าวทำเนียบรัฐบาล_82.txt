รัฐบาลไทย-ข่าวทำเนียบรัฐบาล-นายกรัฐมนตรี กล่าวเนื่องในโอกาส “วันข้าวและชาวนาแห่งชาติ” ประจำปี 2563

วันศุกร์ที่ 5 มิถุนายน 2563
พิมพ์
นายกรัฐมนตรี กล่าวเนื่องในโอกาส “วันข้าวและชาวนาแห่งชาติ” ประจำปี 2563
นายกรัฐมนตรี กล่าวเนื่องในโอกาส “วันข้าวและชาวนาแห่งชาติ” ประจำปี 2563
วันนี้ (5 มิ.ย.63) พลเอก ประยุทธ์ จันทร์โอชา นายกรัฐมนตรี กล่าวกับเกษตรกรชาวนาไทยเนื่องในโอกาส “วันข้าวและชาวนาแห่งชาติ” ประจำปี 2563 ดังนี้
พี่น้องเกษตรกรชาวนาที่รักทุกท่าน
เนื่องในโอกาส “วันข้าวและชาวนาแห่งชาติ” ประจำปี 2563 นี้ ผมขอส่งความระลึกถึงและความปรารถนาดี มายังพี่น้องเกษตรกรชาวนาไทยทุกท่าน
ข้าวเป็นพืชที่มีความสำคัญของประเทศไทย ทั้งในด้านเศรษฐกิจ​และวิถีชีวิตของไทย การปลูกข้าวนับเป็นวัฒนธรรมที่ซึมซับอยู่ในชุมชนแต่ละท้องถิ่น และสะท้อนให้เห็นถึงวิถีชีวิตความเป็นอยู่ของเกษตรกรชาวนาไทยมาอย่างยาวนาน
ที่ผ่านมาประเทศไทยประสบปัญหาจากภัยพิบัติต่าง ๆ ไม่ว่าจะเป็นปัญหาฝนแล้ง น้ำท่วม ทำให้พื้นที่ปลูกข้าวได้รับความเสียหาย และสร้างความเดือดร้อนให้แก่เกษตรกรชาวนาเป็นจำนวนมาก ซึ่งรัฐบาลได้ช่วยเหลือเยียวยา โดยชดเชยรายได้ให้แก่ชาวนาผ่านมาตรการต่าง ๆ เพื่อบรรเทาความเดือดร้อนให้กับชาวนาที่ประสบภัยธรรมชาติทั้งหมด
นอกจากนี้ รัฐบาลได้มีมาตรการช่วยเหลือชาวนาที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019 อย่างเต็มที่ และยังมีความมุ่งมั่นที่จะพัฒนาศักยภาพของชาวนาให้สามารถทำการเกษตรได้อย่างยั่งยืนและมั่นคง โดยการนำนวัตกรรมและเทคโนโลยีที่ทันสมัยมาใช้เพื่อลดต้นทุนการผลิตและสอดคล้องกับความต้องการของตลาด รวมทั้งดำเนินการจัดทำโครงการต่าง ๆ เพื่อสนับสนุนเกษตรกรชาวนาให้สามารถทำนาได้อย่างมีประสิทธิภาพสูงสุด เพื่อช่วยยกระดับคุณภาพชีวิตของชาวนาให้มีชีวิตที่ดี มีความสุข
ในโอกาสนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลาย อีกทั้ง
พระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้พี่น้องเกษตรกรชาวนาไทยทุกท่าน พร้อมทั้งครอบครัว ประสบแต่ความสุข ความเจริญ มีกำลังกาย กำลังใจที่เข้มแข็ง เพื่อร่วมกันเป็นกำลังสำคัญในการพัฒนาข้าวไทยให้มีคุณภาพสืบไป
สวัสดีครับ

ที่มา : https://www.thaigov.go.th/news/contents/details/31993
