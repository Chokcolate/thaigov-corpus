รัฐบาลไทย-ข่าวทำเนียบรัฐบาล-รมว.พม. ลงพื้นที่ให้กำลังใจหญิงจิตอาสาที่บ้านถูกไฟไหม้พร้อมเร่งช่วยเหลือเยียวยา ที่ จ.นนทบุรี

วันพุธที่ 20 พฤษภาคม 2563
รมว.พม. ลงพื้นที่ให้กำลังใจหญิงจิตอาสาที่บ้านถูกไฟไหม้พร้อมเร่งช่วยเหลือเยียวยา ที่ จ.นนทบุรี
รมว.พม. ลงพื้นที่ให้กำลังใจหญิงจิตอาสาที่บ้านถูกไฟไหม้พร้อมเร่งช่วยเหลือเยียวยา ที่ จ.นนทบุรี
วันนี้ (20 พ.ค.63) เวลา 15.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่เยี่ยมให้กำลังใจพร้อมให้ความช่วยเหลือหญิงจิตอาสา อายุ 64 ปี เป็นอาสาสมัครพัฒนาสังคมและความมั่นคงของมนุษย์ (อพม.) ซึ่งบ้านถูกไฟไหม้จนได้รับความเสียหายทั้งหลัง ณ บ้านเลขที่ 46 หมู่ 3 ตำบลทวีวัฒนา อำเภอไทรน้อย จังหวัดนนทบุรี ขณะที่กำลังเดินทางไปเข้าเวร อพม. เพื่อเตรียมถุงยังชีพช่วยเหลือผู้ป่วยติดเตียงที่อำเภอไทรน้อย อีกทั้งประสานความร่วมมือในการหาแนวทางช่วยเหลือในระยะยาวกับหน่วยงานที่เกี่ยวข้อง โดยเฉพาะเรื่องที่อยู่อาศัย
นายจุติ กล่าวว่า วันนี้ ตน พร้อมด้วยคณะผู้บริหารกระทรวง พม. นางจุรีรัตน์ เทพอาสน์ รองผู้ว่าราชการจังหวัดนนทบุรี พัฒนาสังคมและความมั่นคงของมนุษย์จังหวัดนนทบุรี (พมจ.นนทบุรี) ทีม พม. One Home จ.นนทบุรี ศูนย์ช่วยเหลือสังคม สายด่วน พม. โทร. 1300 และผู้แทนหน่วยงานที่เกี่ยวข้อง ลงพื้นที่เยี่ยมให้กำลังใจหญิงดังกล่าว พร้อมทั้งให้ความช่วยเหลือด้านต่างๆ ตามภารกิจกระทรวง พม. ภายหลังตรวจสอบข้อเท็จจริงและประเมินทางสังคม ในเบื้องต้น โดยมอบถุงยังชีพ เครื่องอุปโภคบริโภคที่จำเป็น เครื่องนอน และเครื่องใช้ไฟฟ้า รวมทั้ง มอบเงินสงเคราะห์และเงินบริจาค เพื่อช่วยเหลือค่าใช้จ่ายในชีวิตประจำวัน โดยเฉพาะการสร้างบ้านใหม่ นอกจากนี้ จะนำเรื่องของหญิงดังกล่าวเข้าพิจารณาขอเงินสงเคราะห์ที่เกี่ยวข้อง เพื่อบรรเทาความเดือดร้อนต่อไป
นายจุติ กล่าวเพิ่มเติมว่า วันนี้ตนในฐานะตัวแทนรัฐบาล ได้เข้ามาช่วยเหลือด้วยความตั้งใจและให้กำลังใจด้วยตนเอง ซึ่งหญิงดังกล่าวเป็น อพม. มานานกว่า 5 ปี โดยขณะที่เกิดเหตุได้ไปทำหน้าที่จิตอาสา แต่วันนี้ได้ประสบเหตุกับตัวเอง ซึ่งกระทรวงพม.และหน่วยงานที่เกี่ยวข้องพร้อมเข้ามาช่วยเหลือ แม้ว่าจะไม่สามารถทดแทนสิ่งที่สูญเสียได้ทั้งหมด ทั้งนี้ ตนตั้งใจมาเพื่อดูแลให้ทุกอย่างเป็นไปด้วยความเรียบร้อย และขอขอบคุณทุกคนที่เข้ามาช่วยเหลือ สำหรับเงินส่วนหนึ่งจะนำมาซื้อวัสดุสำหรับสร้างบ้านใหม่ และจะประสานขอความร่วมมือกับกองทัพบก กระทรวงกลาโหม เพื่อนำทหารช่างมาช่วยสร้างบ้านใหม่ด้วย อย่างไรก็ตาม หญิงดังกล่าวมีความตั้งใจในการทำงานเป็นจิตอาสามาอย่างต่อเนื่อง และเมื่อถึงยามยาก มีทุกข์ เราคนไทยจะไม่ทิ้งกัน และพร้อมจะช่วยกัน ถึงแม้ว่าเราไม่สามารถเข้าถึงทุกคนได้ แต่เราพยายามจะดูแลซึ่งกันและกันให้ดีที่สุด

ที่มา : https://www.thaigov.go.th/news/contents/details/31191
