รัฐบาลไทย-ข่าวทำเนียบรัฐบาล-สรรพากรสนับสนุนให้ทำธุรกรรมภาษีที่บ้าน TAX from Home เพื่อร่วมป้องกันการกลับมาของ Covid - 19

วันอังคารที่ 19 พฤษภาคม 2563
พิมพ์
สรรพากรสนับสนุนให้ทำธุรกรรมภาษีที่บ้าน TAX from Home เพื่อร่วมป้องกันการกลับมาของ Covid - 19
สรรพากรหนุนผู้ประกอบการและประชาชนทำธุรกรรมภาษีที่บ้าน TAX from Home ทั้งการลงทะเบียน การยื่นแบบ การชำระภาษีและการคืนเงินภาษี ใช้บริการง่าย สะดวก ปลอดภัย  ผ่านออนไลน์ไม่ต้องเดินทาง ช่วยลดและป้องกันเชื้อไวรัสโคโรนา 2019 (Covid – 19)
สรรพากรหนุนผู้ประกอบการและประชาชนทำธุรกรรมภาษีที่บ้าน TAX from Home ทั้งการลงทะเบียน การยื่นแบบ การชำระภาษีและการคืนเงินภาษี ใช้บริการง่าย สะดวก ปลอดภัย  ผ่านออนไลน์ไม่ต้องเดินทาง ช่วยลดและป้องกันเชื้อไวรัสโคโรนา 2019 (Covid – 19) แพร่ซ้ำ พร้อมได้รับการยกเว้นค่าธรรมเนียมการใช้บริการชำระภาษีออนไลน์จากธนาคารที่ร่วมโครงการจนถึงสิ้นปี 2563 อีกด้วย
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “จากสถานการณ์โรค Covid – 19 ในประเทศไทยที่มีความผ่อนคลายลงตามลำดับ  กรมสรรพากรเป็นหน่วยงานภาครัฐที่ต้องมีธุรกรรมกับภาคธุรกิจและประชาชนอยู่ตลอดเวลา จึงสนับสนุนการป้องกันการกลับมาแพร่กระจายใหม่ของเชื้อไวรัสโคโรนา 2019 (Covid – 19) ตามมาตรการให้คงระยะห่างทางสังคม (Social Distancing) ต่อไป ประกอบกับประชาชนคนไทยทุกกลุ่ม  มีการเรียนรู้ที่จะทำธุรกรรมต่างๆ แบบออนไลน์ได้จากทุกที่โดยไม่จำเป็นต้องเจอหน้ากัน เป็นที่นิยมอย่างกว้างขวาง และมีความปลอดภัย ในการทำธุรกรรมทางการเงิน กรมสรรพากรจึงได้มอบโครงการ “ทำธุรกรรมภาษีที่บ้าน TAX from Home”  ซึ่งจะช่วยให้บริการยื่นแบบและชำระภาษีทางอิเล็กทรอนิกส์ ที่ www.rd.go.th เป็นการทำธุรกรรมภาษีที่ง่ายอยู่แล้ว เป็นเรื่องที่ง่ายขึ้นอีกมาก
TAX from Home เป็นโครงการที่กรมสรรพากรได้ผ่อนคลายระเบียบและขั้นตอนต่างๆ เพื่อให้ภาคธุรกิจและประชาชนเข้าถึงการทำธุรกรรมภาษีในทุกมิติได้ง่ายที่สุด และยังเป็นการร่วมมือกับภาคการเงิน เพื่อสนับสนุนการทำธุกรรมการเงินผ่านช่องทางอิเล็กทรอนิกส์ ทั้งด้านการรับและการจ่ายเงินของภาคธุรกิจให้เกิดประโยชน์สูงสุดต่อส่วนรวมในภาวะการณ์เช่นนี้  โครงการนี้จะเริ่มผ่อนคลายตั้งแต่
การลงทะเบียน  e-Registration  ขอยื่นแบบผ่านอินเทอร์เน็ต  ที่สามารถทำแบบออนไลน์ และสามารถนำส่งเอกสารที่เกี่ยวข้องผ่านทาง e-mail ได้ทันที  ไม่จำเป็นต้องไปยื่นด้วยตนเองที่สำนักงานสรรพากรพื้นที่สาขาอีกต่อไป และเมื่อผ่านการอนุมัติก็จะได้รับ User ID & Password เพื่อเริ่มใช้บริการได้เลยทันที
การยื่นแบบ  e-Filing ได้สิทธิพิเศษขยายเวลาการยื่นแบบและชำระภาษีออนไลน์ออกไปอีก ทำให้ภาคเอกชนมีระยะเวลาในการบริหารกระแสเงินสดได้อย่างคุ้มค่าที่สุด
การชำระภาษี  e-Payment ธนาคารเกือบทั้งหมดร่วมมือกัน ยกเว้นการเก็บค่าธรรมเนียมการใช้บริการสำหรับแบบที่ยื่นและชำระภาษีทางอิเล็กทรอนิกส์จากนี้จนถึงสิ้นปี 2563
การคืนเงินภาษี  e-Refund ผู้เสียภาษีที่ชำระภาษีไว้เกิน กรมสรรพากรจะดำเนินการคืนเงินให้ผ่านระบบพร้อมเพย์ที่สะดวก รวดเร็ว ปลอดภัย ก็เป็นอีกหนึ่งบริการคืนเงินที่กรมสรรพากรและธนาคารร่วมกันให้บริการ”
โฆษกกรมสรรพากร กล่าวเพิ่มเติมว่า “TAX from Home ทำให้สามารถประกอบธุรกิจและมีการทำธุรกรรมภาษีแบบ Social Distancing ไม่จำเป็นต้องเจอหน้า ไม่มีการรับส่งเอกสาร ไม่มีการจับธนบัตรหรือเช็ค ไม่มีการสัมผัสใดๆซึ่งกันและกัน ซึ่งธุรกรรมแบบ Paperless & Cashless นี้จะช่วยอำนวยความสะดวกให้แก่ผู้เสียภาษีทุกราย จึงขอเชิญชวนคนไทย ร่วมมือ ร่วมใจใช้ TAX from Home เพื่อสนับสนุนให้ประเทศไทยปลอดจากเชื้อไวรัสโคโรนา 2019 (Covid – 19) ตลอดไป”
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่ศูนย์สารนิเทศสรรพากร (RD Intelligence Center) โทร. 1161 หรือที่สำนักงานสรรพากรทุกแห่งทั่วประเทศ
กรมสรรพากร สำนักงานเลขานุการกรม  ส่วนประชาสัมพันธ์
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/31100
