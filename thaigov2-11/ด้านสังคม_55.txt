รัฐบาลไทย-ข่าวทำเนียบรัฐบาล-อนุทิน รับมอบชุด PPE และบริการอัปเกรดอินเทอร์เน็ตฟรี

วันพุธที่ 27 พฤษภาคม 2563
อนุทิน รับมอบชุด PPE และบริการอัปเกรดอินเทอร์เน็ตฟรี
รองนายกรัฐมนตรีและรัฐมนตรีว่าการกระทรวงสาธารณสุข รับมอบชุด PPE และบริการอัปเกรดอินเทอร์เน็ต ไม่จำกัดการใช้งานและความเร็ว เป็นเวลา 3 เดือน ให้แก่บุคลากรทางการแพทย์ และอสม. ทั่วประเทศ
รองนายกรัฐมนตรีและรัฐมนตรีว่าการกระทรวงสาธารณสุข รับมอบชุด PPE และบริการอัปเกรดอินเทอร์เน็ต ไม่จำกัดการใช้งานและความเร็ว เป็นเวลา 3 เดือน ให้แก่บุคลากรทางการแพทย์ และอสม. ทั่วประเทศ
วันนี้ (27 พฤษภาคม 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข และคณะผู้บริหารกระทรวงสาธารณสุข รับมอบชุด PPE จำนวน 500 ชุด  จากคุณแคทลีน มาลีนนท์ ผู้บริหารบริษัท ไทย โซล่าร์ เอ็นเนอร์ยี่ จำกัด (มหาชน) และรับมอบบริการอัปเกรดอินเทอร์เน็ต ไม่จำกัดการใช้งานและความเร็ว จาก บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) ผู้ให้บริการเครือข่าย Dtac
นายอนุทินกล่าวว่า ในวันนี้ มีน้ำใจคนไทยนำชุด PPE มามอบให้ถือเป็นสิ่งที่มีประโยชน์ สามารถทำให้แพทย์ พยาบาล เจ้าหน้าที่ หรือผู้ที่ต้องทำงานใกล้ชิดกับผู้ป่วย ปลอดภัยจากการติดเชื้อโรคโควิด 19 นอกจากนี้ได้รับบริการดีๆ จากผู้ให้บริการเครือข่าย Dtac มอบบริการอัปเกรดอินเทอร์เน็ต ไม่จำกัดการใช้งานและความเร็ว เป็นเวลา 3 เดือน ให้กับบุคลากรทางการแพทย์ และ อสม.ทั่วประเทศ เพื่ออำนวยความสะดวกในการติดต่อสื่อสาร ขณะนี้ประเทศไทยสามารถควบคุมสถานการณ์การแพร่ระบาดได้ดีอยู่ในวงจำกัด ความสำเร็จที่เกิดขึ้นมาจากทีมแพทย์ พยาบาล และระบบสาธารณสุขที่มีมาตรฐาน และที่สำคัญคือความร่วมมือของทุกภาคส่วนที่ช่วยกันสนับสนุนทำให้สามารถผ่านวิกฤตนี้ไปได้ด้วยกัน
“ในนามรัฐบาล และบุคลากรทางการแพทย์กระทรวงสาธารณสุข ขอขอบคุณน้ำใจคนไทยและผู้มีจิตศรัทธาทุกท่าน นำสิ่งของ เครื่องมือ อุปกรณ์ต่าง ๆ ที่มีความจำเป็นมามอบให้ สิ่งเหล่านี้จะเป็นกำลังใจที่จะทำให้ต่อสู้กับโรคโควิด 19 จนชนะได้ ทั้งนี้ สิ่งของที่ได้รับบริจาค กระทรวงสาธารณสุขได้กระจายให้กับโรงพยาบาลต่าง ๆ เพื่อนำไปใช้ให้เกิดประโยชน์ในการดูแล ควบคุม ป้องกันโรคโควิด 19 อย่างเต็มที่” นายอนุทินกล่าว
********************************  27 พฤษภาคม 2563

ที่มา : https://www.thaigov.go.th/news/contents/details/31563
