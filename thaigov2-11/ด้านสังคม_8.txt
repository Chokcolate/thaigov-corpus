รัฐบาลไทย-ข่าวทำเนียบรัฐบาล-ศบค. ยืนยันไลน์ “ไทยชนะ” เป็นของจริงพร้อมแนะวิธีสังเกต

วันพุธที่ 20 พฤษภาคม 2563
ศบค. ยืนยันไลน์ “ไทยชนะ” เป็นของจริงพร้อมแนะวิธีสังเกต
ศบค. ยืนยันไลน์ “ไทยชนะ” เป็นของจริงพร้อมแนะวิธีสังเกต
ศบค. วอนหยุดปล่อยข่าวลือต้านไลน์ “ไทยชนะ” ยืนยันเป็นไลน์ทางการ “ของจริง” เชิญชวนประชาชนเพิ่มเป็นเพื่อน ใช้เป็นช่องทางติดต่อ แจ้งข่าวสารกรณีฉุกเฉิน ของการแพร่ระบาดของโควิด-19 และติดตามข่าวสารจากรัฐ แนะข้อสังเกต 2 จุดว่าได้รับการตรวจสอบยืนยันจากบริษัทไลน์แล้ว
ผศ.(พิเศษ) นพ.พลวรรธน์ วิทูรกลชิต ผู้ตรวจราชการกระทรวงดิจิทัลเพื่อเศรษฐกิจและสังคม (ดีอีเอส) ในฐานะรองหัวหน้าศูนย์ปฏิบัติการด้านข้อมูลมาตรการแก้ไขปัญหาโรคติดเชื้อไวรัสโคโรนา 2019  และเจ้าหน้าที่ศูนย์ปฏิบัติการด้านการสื่อสาร โทรคมนาคม และสื่อสังคมออนไลน์ ศูนย์บริหารสถานการณ์ โควิด-19 (ศบค.) กล่าวว่า ที่ผ่าน ศคบ. ได้เปิดตัวไลน์ “ไทยชนะ” ไลน์เป็นทางการของเว็บไซต์ไทยชนะ www.ไทยชนะ.com และเชิญชวนประชาชนเพิ่มเป็นเพื่อน เพื่อเป็นช่องทางการติดต่อแจ้งข่าวสารกรณีฉุกเฉิน ของการแพร่ระบาดของโควิด-19 พร้อมทั้งไว้ติดตามข่าวสารที่มาจากทางของรัฐอีกด้วย
อย่างไรก็ตาม ที่ผ่านมามีกระแสข่าวลือบนโลกออนไลน์/โซเชียล ว่าเป็นไลน์ปลอม ทำให้ประชาชนบางส่วนที่ได้รับข้อมูลคลาดเคลื่อน เข้าใจผิด และไม่กล้าเพิ่มไลน์ “ไทยชนะ” เป็นเพื่อน จึงอยากขอร้องให้มีการหยุดเผยแพร่ข่าวลือดังกล่าว เพราะไม่เป็นประโยชน์ต่อสังคม อีกทั้งยังทำให้ประชาชนขาดอีกหนึ่งช่องทางสำคัญในการเข้าถึงข่าวสารที่ถูกต้องจากรัฐ เพื่อช่วยกันป้องกัน ควบคุมไม่ให้โควิด-19 กลับมาแพร่ระบาดได้อีกหลังมาตรการผ่อนปรน
ทั้งนี้ ไลน์ทางการ “ไทยชนะ” มีกระทรวงสาธารณสุข เป็นผู้ยื่นจดชื่อ และได้รับการยืนยันจากบริษัทเจ้าของแพลตฟอร์มไลน์เรียบร้อยแล้ว โดยผู้ใช้งานสามารถสังเกตได้ว่าเป็นไลน์ทางการของจริงจาก ไอคอนรูป “โล่” สีน้ำเงินด้านบนติดกับชื่อ “ไทยชนะ” และด้านล่างสุดของหน้าบัญชีรายชื่อ ระบุชื่อผู้จดทะเบียน “Ministry of Public Health (กระทรวงสาธารณสุข)”
โดยร้านค้า-ประชาชนทั่วไป สามารถเข้าไปกดติดตาม ไลน์ "ไทยชนะ" โดยเข้าไปที่แอปพลิเคชันไลน์ของตัวเอง จากนั้น พิมพ์ในช่องค้นหาว่า "ไทยชนะ" ระบบจะเข้าสู่หน้าไลน์ทางการของไทยชนะทันที พร้อมมีข้อความแรกระบุว่า "ขอต้อนรับเข้าสู่ "ไทยชนะ" Official Account เพื่อใช้ติดต่อ แจ้งข่าวสารกรณีฉุกเฉิน ของการแพร่ระบาดของโควิด-19" โดยสามารถเพิ่มเพื่อนได้เลย
ปัจจุบัน ช่องทางการสื่อสารของไทยชนะ ประกอบด้วย เว็บไซต์ www.ไทยชนะ.com ไลน์ทางการ “ไทยชนะ” และโทรสายด่วน 1119 ซึ่งมีไว้สำหรับการติดตามข่าวสารที่ถูกต้อง เที่ยงตรงเกี่ยวกับสถานการณ์โควิด-19 จากรัฐบาล
***************

ที่มา : https://www.thaigov.go.th/news/contents/details/31170
