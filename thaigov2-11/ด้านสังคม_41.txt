รัฐบาลไทย-ข่าวทำเนียบรัฐบาล-รมว.พม. รับมอบเงินและสิ่งของบริจาค พร้อมส่งมอบให้ถึงมือกลุ่มเป้าหมายที่เดือดร้อนจากโรคโควิด-19 โดยเร็วที่สุด

วันจันทร์ที่ 25 พฤษภาคม 2563
รมว.พม. รับมอบเงินและสิ่งของบริจาค พร้อมส่งมอบให้ถึงมือกลุ่มเป้าหมายที่เดือดร้อนจากโรคโควิด-19 โดยเร็วที่สุด
รมว.พม. รับมอบเงินและสิ่งของบริจาค พร้อมส่งมอบให้ถึงมือกลุ่มเป้าหมายที่เดือดร้อนจากโรคโควิด-19 โดยเร็วที่สุด
วันนี้ (25 พ.ค. 63) เวลา 13.30 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) รับมอบของบริจาคจากองค์การภาคส่วนต่างๆ รวมทั้งภาคประชาชน ได้แก่ 1. บริษัท ปตท. จำกัด (มหาชน) โดย นายอรรถพล ฤกษ์พิบูลย์ ประธานเจ้าหน้าที่บริหารและกรรมการผู้จัดการใหญ่ บริจาคถุงยังชีพ 1,000 ชุด 2. สมาคมนักเรียนเก่าเตรียมอุดมศึกษา ในพระบรมราชูปถัมภ์ และคณะกรรมการบริหารสมาคมวาระปี 2562-2563 โดย นายธีรภัทร ประยูรสิทธิ ปลัดสำนักนายกรัฐมนตรี บริจาคข้าวกล่อง 1,000 กล่อง ข้าวสาร 2,000 กิโลกรัม และเส้นหมี่ขาว 400 ห่อ 3. คณะนักศึกษาหลักสูตรการป้องกันราชอาณาจักร (วปอ. 62) โดยนายวิวัฒน์ กว้างคณานุรักษ์ ประธานเจ้าหน้าที่บริหาร บริษัท เซฟเฟอร์ทิลลิตี้ เซ็นเตอร์ จำกัด บริจาคเงิน 100,000 บาท กลุ่ม Lady NDC 62 (วปอ.62) มอบถุงยังชีพ 140 ถุง ข้าวสาร 200 ถุง และน้ำมันพืช 4 ลัง และนายประวิทย์ ยอดวานิช กรรมการผู้จัดการ บริษัท เสรีชัยยุทธภัณฑ์ จำกัด บริจาคถุงยังชีพ 20 ชุด 4. นางสาวรพีพร ตันตระกูล (ลูกพีช The voice) บริจาคหน้ากากแบบซักได้และหน้ากากอนามัยสำหรับผ่าตัด 3,048 ชิ้น แอลกอฮอล์ 150 มล. 10 ขวด และ 5. คุณจักรพงศ์ ทองสกุล BRISUTHI บริษัท บริสุทธิ์ 888 จำกัด บริจาคข้าวกล่อง 210 กล่อง และน้ำดื่ม 220 ขวด เพื่อนำไปจัดทำถุงยังชีพสำหรับส่งมอบให้กับกลุ่มเป้าหมายและประชาชนที่เดือดร้อนจากการแพร่ระบาดของโรคติดเชื้อไวรัสโคโรน่า 2019 (โควิด-19) ภายใต้โครงการ พม. ห่วงใย สู้ภัยโควิด ของศูนย์รับบริจาคกระทรวงการพัฒนาสังคมและความมั่นคงของมนุษย์ (พม.)
นายจุติ กล่าวเพิ่มเติมว่า ทั้งนี้ ขอขอบคุณองค์การภาคส่วนต่างๆ รวมทั้งภาคประชาชน ที่ได้มอบสิ่งของมาบริจาคในวันนี้ ซึ่งกระทรวง พม. จะเร่งนำไปมอบให้ถึงมือประชาชนกลุ่มเป้าหมายที่ประสบปัญหาความเดือดร้อนโดยเร็วที่สุด เพื่อให้ตรงตามวัตถุประสงค์ของผู้บริจาค และขอเชิญชวนทุกคนร่วมกันบริจาคเงินและสิ่งของ เพื่อช่วยเหลือประชาชนกลุ่มเป้าหมายที่เดือดร้อนและอยู่ในภาวะยากลำบากจากโรคโควิด-19 ได้ที่ ศูนย์รับบริจาคกระทรวง พม. บริเวณชั้น 2 อาคารกรมพัฒนาสังคมและสวัสดิการ กระทรวง พม. และโทรศัพท์ 0 2659 6476 หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/31452
