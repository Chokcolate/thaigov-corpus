รัฐบาลไทย-ข่าวทำเนียบรัฐบาล-อพวช. เปลี่ยนวิกฤตเป็นโอกาสมุ่งมั่นพัฒนาชิ้นงานและนิทรรศการเตรียมความพร้อมเพื่อเปิดพิพิธภัณฑ์อีกครั้งหลัง COVID-19

วันอังคารที่ 26 พฤษภาคม 2563
อพวช. เปลี่ยนวิกฤตเป็นโอกาสมุ่งมั่นพัฒนาชิ้นงานและนิทรรศการเตรียมความพร้อมเพื่อเปิดพิพิธภัณฑ์อีกครั้งหลัง COVID-19
อพวช. เปลี่ยนวิกฤตเป็นโอกาสมุ่งมั่นพัฒนาชิ้นงานและนิทรรศการเตรียมความพร้อมเพื่อเปิดพิพิธภัณฑ์อีกครั้งหลัง COVID-19
องค์การพิพิธภัณฑ์วิทยาศาสตร์แห่งชาติ (อพวช.) กระทรวงการอุดมศึกษา วิทยาศาสตร์ วิจัยและนวัตกรรม สืบเนื่องจากสถานการณ์ COVID-19 ทำให้หลายสถานที่ รวมทั้ง อพวช. ต้องปิดให้บริการพิพิธภัณฑ์มาตั้งแต่ช่วงปลายเดือนมีนาคม 2563 ที่ผ่านมา และปรับการเที่ยวชมพิพิธภัณฑ์ต่าง ๆ ของ อพวช. เป็นรูปแบบออนไลน์ Virtual Museum แทน รวมทั้งปรับการเรียนรู้วิทยาศาสตร์ให้อยู่ในรูปแบบออนไลน์แทน โดยผ่านโครงการ Science Delivery By NSM ให้กับเยาวชนและประชาชนในสังคม นอกจากนี้แล้วแม้พิพิธภัณฑ์จะปิดให้บริการ แต่ผู้บริหารและเจ้าหน้าที่ อพวช. ทุกคนยังคงมุ่งมั่นทำงานอย่างเข้มแข็งเพื่อปรับปรุงพัฒนาชิ้นงานและนิทรรศการ รวมทั้ง กิจกรรม ต่าง ๆ  เพื่อเตรียมความพร้อมการกลับมาเปิดพิพิธภัณฑ์อีกครั้งหลังสถานการณ์ COVID-19 ผ่านพ้นไป
ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) กล่าวว่า “ในสภาวะวิกฤตที่พิพิธภัณฑ์ของ อพวช. ต้องปิดให้บริการชั่วคราว เราไม่ได้หยุดที่จะพัฒนาและส่งเสริมการเรียนรู้ด้านวิทยาศาสตร์ โดยผ่านโครงการ Science Delivery By NSM ที่ชวนมาเรียนรู้วิทยาศาสตร์และเที่ยวชมพิพิธภัณฑ์ต่าง ๆ ของเราผ่านทางออนไลน์ในรูปแบบต่าง ๆ เพื่อส่งเสริมให้ครอบครัวและเยาวชนที่ช่วงนี้ต้องใช้เวลาอยู่บ้าน สามารถหารู้อย่างสนุกสนานสร้างสรรค์ด้วยการนำความรู้มาส่งตรงถึงบ้านที่ทุกคนสามารถเรียนรู้ได้ทุกที่ทุกเวลา นอกจากนี้ อพวช. ยังถือโอกาสในช่วงปิดพิพิธภัณฑ์ชั่วคราวดำเนินการดูแลบำรุงรักษาและปรับปรุงพัฒนาชิ้นงานทั้ง 4 พิพิธภัณฑ์อย่างจริงจัง ได้แก่ พิพิธภัณฑ์วิทยาศาสตร์ พิพิธภัณฑ์ธรรมชาติวิทยา พิพิธภัณฑ์เทคโนโลยีสารสนเทศ และพิพิธภัณฑ์พระรามเก้า และมุ่งมั่นคิดค้นกิจกรรมเสริมศึกษาด้านวิทยาศาสตร์ใหม่ ๆ เพื่อรองรับการเปิดให้บริการอีกครั้ง ซึ่งคาดว่าถ้าสถานการณ์ดีขึ้นตามลำดับก็จะสามารถกลับมาเปิดบริการได้เร็ว ๆ นี้ นอกจากนี้ เจ้าหน้าที่ของ อพวช. ยังคงตรวจสอบสภาพแวดล้อมต่าง ๆ ไม่ว่าจะเป็นดอกไม้และพืชพรรณในบริเวณสวนป่าของพิพิธภัณฑ์พระรามเก้า สัตว์ต่าง ๆ ที่จัดแสดงภายในพิพิธภัณฑ์ธรรมชาติวิทยา อาทิ งู กบ นก และแมลง ต่าง ๆ ก็ได้รับการดูแลอย่างดีเยี่ยมเช่นเคย ซึ่ง อพวช. เชื่อมั่นว่าเมื่อได้กลับมาเปิดบริการอย่างเต็มรูปแบบอีกครั้ง ทุกอย่างจะสมบูรณ์และมีประสิทธิภาพอย่างดีเยี่ยมพร้อมให้บริการทุกท่านอย่างเต็มศักยภาพต่อไป”
สำหรับเยาวชน และประชาชนทั่วไป ช่วงนี้ที่ใช้เวลาอยู่บ้านก็สามารถหาความสนุกสนานอย่างสร้างสรรค์ผ่านโครงการ Science Delivery By NSM ในการเรียนรู้วิทยาศาสตร์ออนไลน์ด้วยการนำองค์ความรู้มาส่งตรงถึงบ้านทุกท่าน รวมทั้ง สามารถติดตามรายการใหม่แกะกล่องจาก อพวช. ได้แก่ Yoga on the wild side รายการที่ชวนพวกเรามาสร้างสุขภาพที่แข็งแรงโดยการออกกำลังกายโยคะในท่าทางเลียนแบบจากท่าสัตว์นานาชนิด เช่น ท่าแมว ท่าวัว ท่าผีเสื้อ และรายการ Specimen show เป็นรายการที่หยิบ Collection ต่าง ๆ ในแต่ละพิพิธภัณฑ์ของ อพวช. มาเล่าเรื่อง เป็นต้น พร้อมชวนร่วมสนุกไปกับกิจกรรมชิงของรางวัลสุดพิเศษจาก อพวช. ซึ่งความสนุกเหล่านี้ สามารถติดตามได้ที่ Facebook : NSM Thailand
สำหรับผู้สนใจสามารถติดตามกิจกรรมออนไลน์ และติดตามความคืบหน้าการเปิดให้บริการพิพิธภัณฑ์ได้ที่ Facebook : NSM Thailand  และ www.nsm.or.th
ข้อมูลข่าวโดย : องค์การพิพิธภัณฑ์วิทยาศาสตร์แห่งชาติ (อพวช.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/31532
