รัฐบาลไทย-ข่าวทำเนียบรัฐบาล-อว. สวทช. จับมือ เน็ตเบย์และเครือข่ายการแพทย์ แถลงข่าว “ระบบบริหารความต้องการอุปกรณ์ทางการแพทย์สู้ภัยโควิด–19 (MEDICAL DEVICES DEMAND-SUPPLY MATCHING FOR COVID-19)”

วันอังคารที่ 26 พฤษภาคม 2563
อว. สวทช. จับมือ เน็ตเบย์และเครือข่ายการแพทย์ แถลงข่าว “ระบบบริหารความต้องการอุปกรณ์ทางการแพทย์สู้ภัยโควิด–19 (MEDICAL DEVICES DEMAND-SUPPLY MATCHING FOR COVID-19)”
อว. สวทช. จับมือ เน็ตเบย์และเครือข่ายการแพทย์ แถลงข่าว “ระบบบริหารความต้องการอุปกรณ์ทางการแพทย์สู้ภัยโควิด–19 (MEDICAL DEVICES DEMAND-SUPPLY MATCHING FOR COVID-19)”
วันที่ 12 พฤษภาคม 2563 กระทรวงการอุดมศึกษา วิทยาศาสตร์ วิจัยและนวัตกรรม (อว.) โดย สำนักงานพัฒนาวิทยาศาสตร์และเทคโนโลยีแห่งชาติ (สวทช.) ร่วมมือกับบริษัท เน็ตเบย์ จำกัด (มหาชน) เครือข่ายโรงพยาบาล กลุ่มสถาบันแพทยศาสตร์แห่งประเทศไทย (UHosNet) และสำนักงานปลัดกระทรวงสาธารณสุข จัดแถลงข่าว  “ระบบบริหารความต้องการอุปกรณ์ทางการแพทย์สู้ภัยโควิด–19 (Medical Devices Demand-Supply Matching for COVID-19)” แพลตฟอร์มเพื่อการบริจาค จับคู่ความต้องการ การบริหารจัดการอุปกรณ์ทางการแพทย์ให้มีประสิทธิภาพและรวดเร็ว ในภาวะวิกฤตโควิด–19 ณ โถงทาวเวอร์ C ชั้น 1 อาคารกลุ่มนวัตกรรม 2 (INC2) อุทยานวิทยาศาสตร์ประเทศไทย
ดร.จุฬารัตน์ ตันประเสริฐ รองผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ (สวทช.) กล่าวว่า “จากสถานการณ์โรคระบาดไวรัสโคโรนา หรือ (COVID-19) ที่ลุกลามอย่างรวดเร็ว ทำให้การผลิตอุปกรณ์เครื่องมือแพทย์สำหรับป้องกันและรักษาโรคนั้น มีกำลังการผลิตไม่เพียงพอต่อเหตุดังกล่าว การรับมือกับโรคระบาดนี้ จึงต้องมีการวิจัย พัฒนาเทคโนโลยีและนวัตกรรม พร้อมทั้งถ่ายทอดองค์ความรู้ นำไปสู่การใช้ประโยชน์จริงภายในประเทศ เพื่อเพิ่มศักยภาพในการเติบโตของอุตสาหกรรมสุขภาพและการแพทย์ ซึ่งเป็นสาขาอุตสาหกรรมเป้าหมายตาม BCG ที่มีประสิทธิภาพ ได้คุณภาพตามมาตรฐาน มอก. และมาตรฐานสากล อีกทั้งยังสร้างความมั่นคงและเพิ่มขีดความสามารถในการแข่งขันให้ประเทศในอนาคต เกิดการเชื่อมโยงกันทั้งในด้านเศรษฐกิจ สังคม และสาธารณสุข ผลงานวิจัยและนวัตกรรมเหล่านี้ เกิดขึ้นจากการรวมพลังของทุกภาคส่วนทั้งภาครัฐและภาคเอกชน สร้างผลิตภัณฑ์ที่ได้มาตรฐาน ส่งมอบให้สถานพยาบาลทั่วประเทศ แต่ปัญหาหนึ่งในการส่งมอบคือ ข้อมูลความต้องการ (Demand) กับข้อมูลการจัดหา (Supply) ขาดการบริหารจัดการในภาพรวมอย่างเป็นระบบ ส่งผลให้การกระจายอุปกรณ์เครื่องมือการแพทย์ไม่ได้ถูกส่งไปใช้งานอย่างทั่วถึงและมีประสิทธิภาพ
สวทช. จึงร่วมมือกับ บริษัท เน็ตเบย์ จำกัด (มหาชน) เครือข่ายโรงพยาบาล กลุ่มสถาบันแพทยศาสตร์แห่งประเทศไทย และสำนักงานปลัดกระทรวงสาธารณสุข แก้ปัญหาในจุดนี้ พัฒนาไอทีแพลตฟอร์ม “ระบบบริหารความต้องการอุปกรณ์ทางการแพทย์สู้ภัยโควิด-19” (Medical Devices Demand-Supply Matching for COVID-19) เพื่อเป็นสื่อกลางในการรวบรวมข้อมูลความต้องการจากโรงพยาบาลและสถานพยาบาล ที่มีความต้องการรับบริจาคอุปกรณ์เครื่องมือการแพทย์ ประสานไปยังผู้ประสงค์บริจาคทั้งในนามบุคคลหรือนิติบุคคล เพื่อให้ความต้องการและปริมาณสินค้า เชื่อมโยงถึงกันได้อย่างทันท่วงทีและมีประสิทธิภาพ โดยผ่านเว็บไซต์ URL: mds4covid19.in.th (Medical Devices System for COVID-19) ตอบโจทย์การจับคู่หน่วยงานรับบริจาคและผู้ต้องการบริจาคอุปกรณ์เครื่องมือการแพทย์ สำหรับในอนาคตแพลตฟอร์มดังกล่าว สามารถนำไปต่อยอดใช้กับภาวะวิกฤตด้านอื่นๆ ได้อีกด้วย เช่น โรคอุบัติใหม่-อุบัติซ้ำ หรือภัยพิบัติต่างๆที่เกิดขึ้นในประเทศ”
ด้านนายพิชิต วิวัฒน์รุจิราพงศ์ ประธานเจ้าหน้าที่บริหารบริษัท เน็ตเบย์ จำกัด (มหาชน) เผยว่า “ในเหตุการณ์วิกฤตโควิด-19 นี้ ทำให้ทุกโรงพยาบาลทั่วประเทศขาดแคลนอุปกรณ์ในการรักษาโรคจำนวนมาก ต่างต้องช่วยเหลือตนเองในการร้องขอบริจาคทั้งอุปกรณ์ทางการแพทย์และอุปกรณ์อื่นๆ ผ่านทางสื่อต่างๆ เท่าที่จะทำได้ ดังนั้น สำนักงานพัฒนาวิทยาศาสตร์และเทคโนโลยีแห่งชาติ (สวทช.) เครือข่ายโรงพยาบาล กลุ่มสถาบันแพทยศาสตร์แห่งประเทศไทย (UHosNet) สำนักปลัดกระทรวงสาธารณสุข และบริษัท เน็ตเบย์ จำกัด (มหาชน) ทั้ง 4 พันธมิตรจึงพัฒนาแพลตฟอร์มกลาง “ระบบบริหารความต้องการอุปกรณ์ทางการแพทย์สู้ภัยโควิด-19” (Medical Devices Demand-Supply Matching for COVID 19) เป็นศูนย์กลางรวบรวมอุปกรณ์ทางการแพทย์ที่ขาดแคลนของโรงพยาบาลทั่วประเทศที่ต้องการขอรับบริจาค สามารถระบุความต้องการในแพลตฟอร์มนี้ได้อย่างสะดวกและรวดเร็ว”
แพลตฟอร์มนี้ยังสามารถช่วย Matching หรือจับคู่ให้ผู้มีจิตศรัทธาในการเลือกบริจาคอุปกรณ์การแพทย์ ให้แก่ โรงพยาบาลที่ตนเองต้องการที่จะบริจาคได้ตามความประสงค์ โดยกระบวนการทั้งหมดจะดำเนินการแบบ Real-time ทำให้ทั้งโรงพยาบาลและผู้บริจาคสามารถรับรู้สถานะล่าสุดได้ตลอดเวลา โรงพยาบาลที่ต้องการขอรับบริจาคอุปกรณ์การแพทย์ เพียงลงทะเบียนด้วยการใส่รหัสโรงพยาบาลของตนเองเท่านั้น ระบบสามารถดึงข้อมูลชื่อ โรงพยาบาล ที่อยู่ และอื่นๆ ทั้งหมดให้โดยอัตโนมัติ ในกรณีที่ระบบไม่มีรายชื่อของโรงพยาบาลนั้นอยู่ในระบบ เพียงกรอกข้อมูลเพิ่มเติมเล็กน้อย พร้อมกับผู้บริจาคสิ่งของ สามารถลงทะเบียนที่เว็บไซต์ หากผู้ใช้งานระบบมีข้อสงสัยประการใด สามารถติดต่อได้ที่ mds4covid19@nstda.or.th หรือ โทร 02-620-1828
ข้อมูลข่าวโดย : สำนักงานพัฒนาวิทยาศาสตร์และเทคโนโลยีแห่งชาติ (สวทช.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/31536
