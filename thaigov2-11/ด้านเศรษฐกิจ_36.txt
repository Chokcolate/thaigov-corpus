รัฐบาลไทย-ข่าวทำเนียบรัฐบาล- “ไอแบงก์...ส่งต่อคอมพิวเตอร์แบ่งปันสู่ชุมชน” ครั้งที่ 2 จำนวน 620 เครื่อง 23 โรงเรียน

วันศุกร์ที่ 22 พฤษภาคม 2563
พิมพ์
“ไอแบงก์...ส่งต่อคอมพิวเตอร์แบ่งปันสู่ชุมชน” ครั้งที่ 2 จำนวน 620 เครื่อง 23 โรงเรียน
ไอแบงก์จัดกิจกรรม “ไอแบงก์...ส่งต่อคอมพิวเตอร์แบ่งปันสู่ชุมชน”ครั้งที่ 2 ส่งมอบคอมพิวเตอร์ให้กับสถานศึกษาและหน่วยงานที่ขาดแคลนรวม 620 เครื่องทั่วประเทศช่วงบ่ายวันศุกร์ที่ 22 พฤษภาคม 2563 ณ มูลนิธิเพื่อศูนย์กลางอิสลามแห่งประเทศไทย (คลองตัน) ถ.รามคำแหง
ธนาคารอิสลามแห่งประเทศไทย (ไอแบงก์) จัดกิจกรรม “ไอแบงก์...ส่งต่อคอมพิวเตอร์แบ่งปันสู่ชุมชน”ครั้งที่ 2 ส่งมอบคอมพิวเตอร์ให้กับสถานศึกษาและหน่วยงานที่ขาดแคลนรวม 620 เครื่องทั่วประเทศช่วงบ่ายวันศุกร์ที่ 22 พฤษภาคม 2563 ณ มูลนิธิเพื่อศูนย์กลางอิสลามแห่งประเทศไทย (คลองตัน) ถ.รามคำแหง เขตสวนหลวง กรุงเทพฯ
นายวุฒิชัย สุระรัตน์ชัย กรรมการและผู้จัดการธนาคารอิสลามแห่งประเทศไทย กล่าวแสดงความห่วงใยมายังพี่น้องทุกท่าน จากเหตุการณ์การแพร่ระบาดของไวรัส โควิด-19 ที่เกิดขึ้นเป็นเวลายาวนานหลายเดือน จนมาถึงเดือนรอมฎอน ซึ่งปกติแล้วจะเห็นพี่น้องมุสลิมทำการละหมาดในมัสยิดร่วมกันทุกค่ำคืน โดยธนาคารเองปกติก็จะจัดเลี้ยงละศีลอดในพื้นที่ต่างๆ ...ด้วยท่ามกลางการระบาดของโรค ทำให้รอมฎอนปีนี้มีบรรยากาศที่แตกต่างออกไป แต่เชื่อทุกฝ่ายสามารถปรับเปลี่ยนวิธีการทำความดีกันในรูปแบบอื่นทดแทน และส่งกำลังใจให้ทุกคน
โดยก่อนรอมฎอนปีนี้จะจากไป ไอแบงก์ขอส่งท้ายสิ่งดีๆให้กับพี่น้องทุกคนด้วยกิจกรรม “ไอแบงก์...ส่งต่อคอมพิวเตอร์แบ่งปันสู่ชุมชน” ครั้งที่ 2 ซึ่งเมื่อต้นปีธนาคารได้จัดกิจกรรมนี้ขึ้นแล้วที่จังหวัดจันทบุรี โดยครั้งดังกล่าวธนาคารได้บริจาคคอมพิวเตอร์ไปจำนวน 130 เครื่อง วันนี้ถือเป็นโอกาสดีที่ธนาคารจะได้ส่งต่อคอมพิวเตอร์ที่ใช้งานแล้ว แต่ยังคงมีสภาพดีอยู่ อีกรวมจำนวน 620 เครื่อง ให้กับ 23 หน่วยงานและโรงเรียน จากทุกทิศทั่วไทย ไม่ว่าจะเป็นทาง 3 จังหวัดชายแดนใต้ ยะลา ปัตตานี นราธิวาส ขึ้นมาที่ พัทลุง ตรัง สุราษฎร์ธานี มาถึง กรุงเทพฯ นครราชสีมา ลพบุรี และขึ้นเหนือไปยันจ.ตาก ซึ่งส่วนใหญ่แล้วเป็นโรงเรียนที่ประสบปัญหาด้านงบประมาณที่มีจำกัด ไม่เพียงพอต่อการจัดการเรียนรู้ของนักเรียน และด้วยความมุ่งมั่นตั้งใจที่จะให้นักเรียนรวมไปถึงครูและบุคลากรในโรงเรียนสามารถพัฒนาทักษะทุกด้าน จึงมีความจำเป็นต้องขอสนับสนุนคอมพิวเตอร์ โดยเฉพาะวันนี้เราจะปฏิเสธไม่ได้เลยว่าคอมพิวเตอร์กลายเป็นเครื่องมือในการค้นคว้าข้อมูล ความรู้ ที่สำคัญนอกเหนือจากความรู้ในห้องเรียนไปแล้ว
“ไอแบงก์...ส่งต่อคอมพิวเตอร์แบ่งปันสู่ชุมชน” ครั้งที่ 2 นี้ เราหวังเป็นอย่างยิ่งที่จะเป็นส่วนหนึ่งในการมอบโอกาสและประสบการณ์การเรียนรู้ใหม่ๆให้กับเยาวชนและสังคม เพื่อนำไปต่อยอดทักษะให้ก้าวทันการเปลี่ยนแปลงของโลกยุคนี้และสามารถนำไปพัฒนาชีวิตและประเทศเราต่อไป
และทิ้งท้ายอวยพรในโอกาสวันอีฎิ้ลฟิตรี ที่จะมาถึงนี้ ให้การประกอบกุศลกิจของทุกท่านได้ถูกตอบรับจากองค์พระผู้เป็นเจ้า และขอส่งความสุข สวัสดี จงประสบแด่ทุกท่านโดยทั่วกัน

ที่มา : https://www.thaigov.go.th/news/contents/details/31330
