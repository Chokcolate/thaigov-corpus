รัฐบาลไทย-ข่าวทำเนียบรัฐบาล-ธพว.- สสว. เตือนผู้ประกอบการอย่าหลงเชื่อมิจฉาชีพ แอบอ้างเป็นตัวแทนช่วยดำเนินการเข้าถึงสินเชื่อ SMEs One

วันพฤหัสบดีที่ 4 มิถุนายน 2563
พิมพ์
ธพว.- สสว. เตือนผู้ประกอบการอย่าหลงเชื่อมิจฉาชีพ แอบอ้างเป็นตัวแทนช่วยดำเนินการเข้าถึงสินเชื่อ SMEs One
ธพว.-สสว. แจ้งเตือนภัยผู้ประกอบการ อย่าหลงเชื่อกลุ่มมิจฉาชีพ แอบเป็นตัวแทนพาเข้าถึงสินเชื่อ SMEs One ดอกเบี้ยพิเศษ 1% ได้ แลกกับจ่ายค่าดำเนินการ  ยันไม่เป็นความจริงโดยสิ้นเชิง  ระบุการพิจารณาเป็นไปตามเงื่อนไข และคุณสมบัติ
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  เปิดเผยว่า  จากที่ ธพว. และสำนักงานส่งเสริมวิสาหกิจขนาดกลางและขนาดย่อม (สสว.) ดำเนินตามนโยบายรัฐบาล สนับสนุน SMEs รายย่อยเข้าถึงแหล่งทุนดอกเบี้ยต่ำพิเศษ  สินเชื่อ “SMEs One” โครงการสนับสนุน SMEs รายย่อย   ผ่านกองทุนส่งเสริมวิสาหกิจขนาดกลางและขนาดย่อม คิดอัตราดอกเบี้ยต่ำ 1% ต่อปี ระยะเวลากู้นานสูงสุด  7 ปี ปลอดชำระคืนเงินต้นสูงสุด 12 เดือน โดยเปิดรับคำขอกู้เมื่อวันที่ 1 มิถุนายน 2563  ปรากฏว่า ได้รับความสนใจจากผู้ประกอบการอย่างสูง  และได้รับการรายงานจากผู้ประกอบการในหลายพื้นที่ผ่านเฟซบุ๊กของ ธพว. ว่าขณะนี้มีมิจฉาชีพแอบอ้างเป็นตัวแทนของ ธพว. และ สสว. ที่สามารถช่วยอำนวยความสะดวกพาเข้าถึงสินเชื่อได้ แต่ต้องเสียค่าธรรมเนียมในการดำเนินการ
กรณีดังกล่าว ธพว. และ สสว. ขอยืนยันว่า ไม่เป็นความจริงโดยสิ้นเชิง ทั้งสองหน่วยงานไม่มีส่วนเกี่ยวข้องและไม่มีนโยบายให้บุคคลหรือกลุ่มบุคคลใดเป็นตัวแทนอำนวยความสะดวกเข้าถึงสินเชื่อ รวมถึง ไม่มีการให้สิทธิพิเศษในการอนุมัติสินเชื่อแก่บุคคลใด    ดังนั้น ขอเรียนเตือนผู้ประกอบการ กรุณาอย่าไปหลงเชื่อคำแอบอ้างดังกล่าว
สำหรับหลักเกณฑ์การพิจารณาสินเชื่อ SMEs One เป็นไปอย่างโปร่งใส โดยเปิดโอกาสทั้งกลุ่มบุคคลธรรมดา และนิติบุคคล ครอบคลุมกลุ่มธุรกิจ ภาคผลิต บริการ ค้าส่งค้าปลีก ธุรกิจท่องเที่ยว และบริการ ตลอดจนธุรกิจที่เกี่ยวข้อง  โดยบุคคลธรรมดา วงเงินกู้สูงสุด  500,000 บาทต่อราย ขณะที่ นิติบุคคล และบุคคลธรรมดา จดภาษีมูลค่าเพิ่ม (VAT) วงเงินกู้สูงสุด 3 ล้านบาทต่อราย โดยจะต้องมีหลักประกัน กรณีบุคคลธรรมดา ต้องมีบุคคลที่น่าเชื่อถือค้ำประกัน ส่วนกรณีนิติบุคคล ค้ำประกันโดยกรรมการผู้มีอำนาจกระทำการแทนนิติบุคคล ขณะที่คุณสมบัติผู้ขอสินเชื่อต้องเป็นผู้ประกอบการที่ได้ขึ้นทะเบียนไว้กับ สสว. หากยังไม่ได้ขึ้นทะเบียนกับ สสว. สามารถขอขึ้นทะเบียนก่อน ผ่านเว็บไซต์  สสว. (https://members.sme.go.th/newportal/) กรณีเป็นบุคคลธรรมดาต้องมีสัญชาติไทย และจดทะเบียนพาณิชย์หรือจดทะเบียน หรือได้รับอนุญาตจากหน่วยงานที่เกี่ยวข้อง หากเป็นการประกอบธุรกิจที่มีกฎหมายเฉพาะกำหนดไว้ โดยอายุของผู้ขอกู้รวมกับระยะเวลาสินเชื่อแล้วจะต้องไม่เกิน 65 ปี กรณีเป็นนิติบุคคลต้องมีจำนวนหุ้นที่มีบุคคลสัญชาติไทยถืออยู่เกินกว่า 50% ผู้ขออนุมัติสินเชื่อต้องไม่เป็นหนี้ NPLs ไม่ถูกดำเนินคดี ไม่เป็นบุคคลล้มละลาย อีกทั้ง เป็นผู้ประกอบการรายย่อย (MICRO) และขนาดย่อม (SMALL) ตามนิยามของ สสว. และยังไม่เคยได้รับความช่วยเหลือจากสินเชื่อกองทุนพัฒนาเอสเอ็มอีตามแนวประชารัฐ โครงการเงินทุนพลิกฟื้นวิสาหกิจขนาดย่อม และโครงการฟื้นฟูกิจการวิสาหกิจขนาดกลางและขนาดย่อม  มาก่อน
ทั้งนี้ นับตั้งแต่เปิดรับแจ้งความประสงค์ยื่นขอสินเชื่อ SMEs One เมื่อวันที่ 1 มิถุนายน 2563 ที่ผ่านมา  มีผู้แจ้งความประสงค์ขอกู้เฉลี่ยไม่ต่ำกว่า 500 คนต่อวัน ณ 09.50 น. วันที่ 4 มิ.ย. 2563  มีผู้แจ้งความประสงค์ยื่นกู้แล้ว จำนวน 1,458 ราย วงเงิน 2,751.49 ล้านบาท โดยจะเปิดรับคำขอกู้ในรูปแบบมาก่อนได้ก่อน (first come first serve)  ไปจนกว่าจะเต็มวงเงิน  หากผู้ประกอบการท่านใด ประสงค์จะขอสินเชื่อสามารถแจ้งได้ผ่านช่องทาง ได้แก่  LINE Official Account: SME Development Bank , เว็บไซต์ของ  ธพว. (www.smebank.co.th)  และแอปพลิเคชัน “SME D Bank” ดาวน์โหลดได้ทั้งระบบ IOS และ Android   หรือติดต่อทุกสาขาของ ธพว. สอบถามข้อมูลเพิ่มเติมได้ที่ Call Center สสว. 1301 หรือ Call Center ธพว. 1357
สอบถามข้อมูลเพิ่มเติมที่: เจริญไชย จารุกะกุล ส่วนสื่อสารองค์กร สสว.
โทร. 081 615 5450, 02 298 3201 Email : charoenchai@sme.go.th
ที่ปรึกษางานประชาสัมพันธ์ : มณีรัตน์ มีรัตน์ (ฝน) บริษัท มาดี มาร์เกตติ้ง จากัด
โทร. 063 915 6999 Email: mmaneerat@madeemarketing.com , rain_0191@hotmail.com
Call Center สสว. 1301 หรือ Call Center ธพว. 1357

ที่มา : https://www.thaigov.go.th/news/contents/details/31924
