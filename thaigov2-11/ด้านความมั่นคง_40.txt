รัฐบาลไทย-ข่าวทำเนียบรัฐบาล-มูลนิธิปวีณาพบอธิบดีกสร. ร้องช่วยลูกจ้างขนซากเครื่องบิน

วันอังคารที่ 2 มิถุนายน 2563
พิมพ์
มูลนิธิปวีณาพบอธิบดีกสร. ร้องช่วยลูกจ้างขนซากเครื่องบิน
กรมสวัสดิการและคุ้มครองแรงงาน เร่งสอบข้อเท็จจริงกรณีลูกจ้างขนซากเครื่องบินประสบอันตรายจากการทำงาน และร้องนายจ้างใช้แรงงานเด็กไม่ถูกกฎหมาย หากพบนายจ้างทำผิดให้ดำเนินคดีทันที พร้อมประสานประกันสังคมเยียวยาลูกจ้างตามสิทธิ
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า เมื่อวันที่ 1 มิถุนายน 2563 นางปวีณา หงสกุล ประธานมูลนิธิปวีณาหงสกุล เพื่อเด็กและสตรี ได้นำลูกจ้าง จำนวน 4 ราย มาพบเพื่อขอความช่วยเหลือกรณีนายจ้างประกอบกิจการถอดแยกชิ้นส่วนอุปกรณ์และอะไหล่ ย่านบางกะปิ เขตดอนเมือง กรุงเทพฯ สั่งให้ลูกจ้างขนซากเครื่องบินจนเป็นเหตุให้ลูกจ้างถูกไฟดูดเสียชีวิตและบาดเจ็บรวมทั้งให้ตรวจสอบกรณีนายจ้างมีการใช้แรงงานเด็กไม่ถูกต้องตามกฎหมาย และค้างจ่ายค่าจ้าง ซึ่งกรณีดังกล่าวลูกจ้างได้มายื่นคำร้องกับพนักงานตรวจแรงงานไว้แล้วเมื่อกลางเดือนพฤษภาคมที่ผ่านมา  โดยในเบื้องต้นพนักงานตรวจแรงงานได้สอบข้อเท็จจริงลูกจ้างไว้บางส่วนแล้ว และอยู่ระหว่างการเรียกนายจ้างมาสอบข้อเท็จจริง พร้อมทั้งรวบรวมพยานหลักฐานเพิ่มเติม ซึ่งหากพบว่านายจ้างปฏิบัติไม่ถูกต้องตามกฎหมายก็จะดำเนินการเอาผิดกับนายจ้างรายนี้ทันที
อธิบดีกสร. กล่าวเพิ่มเติมว่า ในส่วนของลูกจ้างที่ได้รับบาดเจ็บและเสียชีวิตจากการทำงาน ได้สั่งการให้พนักงานตรวจแรงงานประสานกับสำนักงานประกันสังคมในการเยียวยาลูกจ้างให้ได้รับสิทธิประโยชน์ตามกฎหมาย ซึ่งทางสำนักงานประกันสังคมได้ดำเนินการให้ชี้แจงสิทธิประโยชน์และให้ความช่วยเหลือลูกจ้างและญาติของลูกจ้างเสียชีวิตแล้ว และขอฝากเตือนไปยังนายจ้างว่า การจ้างลูกจ้างที่มีอายุต่ำกว่า 15 ปี เป็นความผิดตาม พ.ร.บ.คุ้มครองแรงงาน พ.ศ.2541 ซึ่งมีโทษในอัตราสูง โดยมีโทษปรับ 4 - 8 แสนบาทต่อลูกจ้างเด็ก 1 คน หรือจำคุกไม่เกิน 2 ปี และหากจะจ้างลูกจ้างอายุ 15 -18 ปี จะต้องแจ้งต่อพนักงานตรวจแรงงานก่อนการจ้างงานด้วย

ที่มา : https://www.thaigov.go.th/news/contents/details/31813
