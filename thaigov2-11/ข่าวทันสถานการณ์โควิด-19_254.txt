รัฐบาลไทย-ข่าวทำเนียบรัฐบาล-ไทยส่งมอบห้องปลอดเชื้อความดันลบ จำนวน 3 ยูนิต ให้แก่โรงพยาบาลในฟิลิปปินส์ [กระทรวงการต่างประเทศ]

วันพฤหัสบดีที่ 4 มิถุนายน 2563
พิมพ์
ไทยส่งมอบห้องปลอดเชื้อความดันลบ จำนวน 3 ยูนิต ให้แก่โรงพยาบาลในฟิลิปปินส์ [กระทรวงการต่างประเทศ]
ไทยส่งมอบห้องปลอดเชื้อความดันลบ จำนวน 3 ยูนิต ให้แก่โรงพยาบาลในฟิลิปปินส์
เมื่อวันที่ 1 มิถุนายน 2563 นายวศิน เรืองประทีปแสง เอกอัครราชทูต ณ กรุงมะนิลา พร้อมด้วย นาวาเอก พันณรงค์ ยุทธวงศ์ ผู้ช่วยทูตฝ่ายทหารเรือ และนาง Emilie B. Maramag ผู้ช่วยผู้จัดการบริษัท SCG ประจำฟิลิปปินส์ ได้ร่วมพิธีส่งมอบห้องปลอดเชื้อความดันลบ แบบเคลื่อนที่ได้ (Negative Pressure Mobile Isolation Unit) จำนวน 1 ยูนิต ให้แก่โรงพยาบาลศูนย์โรคปอดฟิลิปปินส์ (Lung Center of the Phililippines) เมืองเกซอนซิตี้ เมโทรมะนิลา โดยมี Dr. Vincent Balanang ผู้อำนวยการโรงพยาบาลฯ เป็นผู้รับมอบ เพื่อใช้รักษาผู้ป่วยโรคติดเชื้อต่างๆ ในโรงพยาบาลต่อไป
ต่อมาเมื่อวันที่ 2 มิถุนายน 2563 เอกอัครราชทูต ณ กรุงมะนิลา และคณะร่วมงานพิธีส่งมอบห้องปลอดเชื้อความดันลบจำนวน 1 ยูนิต แก่โรงพยาบาล Santa Ana กรุงมะนิลา เพื่อสนับสนุนบุคลากรทางการแพทย์ในสถานพยาบาลที่ปฏิบัติหน้าที่แนวหน้าในการรับมือกับการแพร่ระบาดของ COVID-19 ในเขตเมืองของกรุงมะนิลา ในการนี้ นาง Maria Sheilah Laguna-Pangan รองนายกเทศมนตรีกรุงมะนิลา ซึ่งเป็นประธานรับมอบ ได้กล่าวขอบคุณประเทศไทยและสถานเอกอัครราชทูตฯ และบริษัท SCG สำหรับไมตรีจิตครั้งนี้ และเป็นพลังสำคัญในการร่วมกันรับมือปัญหาการระบาดของ COVID-19 ในฟิลิปปินส์
นอกจากนี้ เมื่อวันที่ 3 มิถุนายน 2563 SCG ได้จัดพิธีส่งมอบห้องปลอดเชื้อความดันติดลบอีก 1 ยูนิต ให้กับโรงพยาบาล Dr. Jose Fabella Memorial กรุงมะนิลาด้วยเช่นกัน

ที่มา : https://www.thaigov.go.th/news/contents/details/31926
