รัฐบาลไทย-ข่าวทำเนียบรัฐบาล-วว. โชว์ศักยภาพโรงงานบริการนวัตกรรมอาหาร : FISP หนุนพลิกวิกฤตโควิด-19 สร้างโอกาสเป็นผู้ประกอบการหน้าใหม่

วันพุธที่ 27 พฤษภาคม 2563
วว. โชว์ศักยภาพโรงงานบริการนวัตกรรมอาหาร : FISP หนุนพลิกวิกฤตโควิด-19 สร้างโอกาสเป็นผู้ประกอบการหน้าใหม่
วว. โชว์ศักยภาพโรงงานบริการนวัตกรรมอาหาร : FISP หนุนพลิกวิกฤตโควิด-19 สร้างโอกาสเป็นผู้ประกอบการหน้าใหม่
กระทรวงการอุดมศึกษา วิทยาศาสตร์ วิจัยและนวัตกรรม สถาบันวิจัยวิทยาศาสตร์และเทคโนโลยีแห่งประเทศไทย (วว.) โดย โรงงานบริการนวัตกรรมอาหาร : FISP โชว์ศักยภาพงานบริการแบบครบวงจร One-Stop-Service ตอบโจทย์ผู้ประกอบการด้วยบุคลากรเชี่ยวชาญเฉพาะทาง เครื่องจักร อุปกรณ์ทันสมัย โรงงานผลิตผลิตภัณฑ์อาหารและเครื่องดื่มมาตรฐาน GMP หนุนพลิกวิกฤติโควิด-19 สร้างโอกาสเป็นผู้ประกอบการหน้าใหม่
ดร.ชุติมา เอี่ยมโชติชวลิต ผู้ว่าการ วว. ชี้แจงว่า จากที่ วว. มีโครงสร้างพื้นฐาน (Shared Service) ครอบคลุมใน 7 จังหวัดทั่วภูมิภาค พร้อมให้บริการพัฒนาผลิตภัณฑ์ด้วยงานวิจัยและยกระดับการผลิตหรือทดลองผลิตเพื่อทดลองตลาด ก่อนยกระดับสู่เชิงพาณิชย์แก่ประชาชนหรือผู้ประกอบการในพื้นที่ ซึ่งหนึ่งในนั้น คือ โรงงานบริการนวัตกรรมอาหาร หรือ FISP (Food Innovation and Service Plant) ตั้งอยู่ ณ วว. เทคโนธานี สำนักงานใหญ่ จังหวัดปทุมธานี เปิดดำเนินการมาตั้งแต่ปี 2561 มุ่งให้บริการแก่ผู้ประกอบการแบบ One-Stop-Service เนื่องจากมีโรงงานผลิตผลิตภัณฑ์อาหารและเครื่องดื่ม ที่ผ่านการรับรองตามหลักเกณฑ์และวิธีการที่ดีในการผลิตอาหาร GMP หรือ Good Manufacturing Practice อีกทั้งยังมีเครื่องมือและอุปกรณ์ที่ทันสมัยครบครันสำหรับให้ผู้ประกอบการแปรรูปผักผลไม้และเครื่องดื่ม นอกจากนี้ยังมีบุคลากรวิจัยและพัฒนาที่มีความรู้ความสามารถและประสบการณ์กว่า 30 ปี ในการผลิตอาหารในระดับอุตสาหกรรม พร้อมให้คำปรึกษาและตอบโจทย์กับทุกความต้องการของผู้ประกอบการ
“…ตลอดระยะเวลาการดำเนินงานกว่า 2 ปี กลุ่มลูกค้าที่มาใช้บริการของ FISP เป็นกลุ่มประกอบการ SMEs, Start Up รวมไปถึงวิสาหกิจชุมชนผู้ผลิตสินค้าโอทอป โดยจำนวนผู้มาใช้บริการมีมากกว่า 500 ราย และมีจำนวนงานบริการมากกว่า 700 งาน โดย FISP สามารถช่วยให้ผู้ประกอบการพัฒนาผลิตภัณฑ์ใหม่ได้ถึง 137 ผลิตภัณฑ์ โดยผลิตภัณฑ์เหล่านั้นสามารถผ่านการการรับรองจาก อย. และ GMP Codex จำนวน 54 ผลิตภัณฑ์ และส่วนที่เหลืออยู่ระหว่างการพิจารณาให้การรับรอง เชื่อมั่นว่าจากผลงานที่ผ่านมาของ FISP จะเป็นเครื่องยืนยันถึงความพร้อมในการทำหน้าที่เป็นศูนย์บ่มเพาะให้เกิดผู้ประกอบการหน้าใหม่ โดยเฉพาะอย่างยิ่งในช่วงวิกฤตโควิด-19 มีหลายท่านประสบปัญหาว่างงาน FISP พร้อมเป็นส่วนสำคัญในการพลิกวิกฤตครั้งนี้ เพียงแต่ท่านมีแนวคิด หรือมีวัตถุดิบ สามารถมาขอปรึกษาและร่วมกันพัฒนาให้เกิดเป็นผลิตภัณฑ์ใหม่ สร้างเป็นโอกาสให้ท่านเป็นผู้ประกอบการรายใหม่..” ผู้ว่าการ วว.กล่าวเพิ่มเติม
ดร.โศรดา วัลภา ผู้จัดการโรงงานและนักวิจัยอาวุโส ศูนย์เชี่ยวชาญนวัตกรรมอาหารสุขภาพ วว. กล่าวเพิ่มเติมว่า จุดเด่น FISP ที่แตกต่าง คือ เราทำงานตอบโจทย์ความต้องการของลูกค้าแต่ละรายที่มีความต้องการไม่เหมือนกัน ซึ่งแต่ละผลิตภัณฑ์ที่ถูกคิดค้นและผลิตขึ้นมา จะมีความหลากหลาย มีคุณค่าที่แตกต่างกัน และที่สำคัญคือตรงกับสิ่งที่ลูกค้าต้องการมากที่สุด โดยการผลิตแต่ละครั้งเริ่มต้นรับผลิตในปริมาณน้อย เพียงแค่หลักหน่วยถึงหลักสิบ เพื่อทดลอง ทดสอบสูตร และกระบวนการผลิตทั้งหมดของลูกค้าก่อนที่จะขยายการผลิตเป็น Pilot Plant ต่อไป ซึ่งลูกค้าสามารถทดลองไอเดียของท่านก่อน แม้ว่าจะไม่มีงบประมาณในการลงทุนมากก็สามารถเห็นผลิตภัณฑ์จริง โดยท่านสามารถนำไปทดลองทำการตลาดเบื้องต้น ก่อนผลิตจำหน่ายจริงต่อไป
“FISP พร้อมเป็นที่ปรึกษาและร่วมงานกับผู้ประกอบการทุกท่านพัฒนาผลิตภัณฑ์ใหม่ๆ ขึ้นมาเพื่อจำหน่ายทั้งในประเทศและต่างประเทศ โดยปี 2563 นี้ คาดว่าจะลงทุนในด้านเครื่องจักร เพื่อเพิ่มความหลากหลายทางเทคโนโลยี ที่จะรองรับความต้องการของลูกค้าให้มากขึ้น เพิ่มประสิทธิภาพในการทำงาน ลดการสร้างของเสีย รวมถึงมุ่งสู่การเป็น green factory มากขึ้น นอกจากนี้ FISP ยังได้รับโจทย์ให้เป็นส่วนหนึ่งในการช่วยเหลือภาคการเกษตร โดยการนำสินค้าเกษตรที่ล้นตลาดมาแปรรูปเป็นผลิตภัณฑ์แปรรูปเบื้องต้น เพื่อใช้เป็นวัตถุดิบในการแปรรูปเป็นผลิตภัณฑ์ต่างๆ ในระดับอุตสาหกรรมต่อไป ทั้งนี้เพื่อช่วยพยุงราคา บรรเทาความเดือดร้อนของเกษตรกรที่เกิดความเสียหายของผลผลิตที่ไม่สามารถส่งออกสินค้าไปต่างประเทศได้…” ดร.โศรดา วัลภา กล่าวในตอนท้าย
สนใจขอรับบริการ “โรงงานบริการนวัตกรรมอาหาร” ติดต่อ โทร. 0 2577 9000 ต่อ 9702-3 www.fisp-tistr.org FB : โรงงานบริการนวัตกรรมอาหาร (FISP) LINE @fisp_tistr E-mail : Napapha.fisp@gmail.com, Narupol.fisp@gmail.com
ข้อมูลข่าวโดย : สถาบันวิจัยวิทยาศาสตร์และเทคโนโลยีแห่งประเทศไทย (วว.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.131

ที่มา : https://www.thaigov.go.th/news/contents/details/31592
