รัฐบาลไทย-ข่าวทำเนียบรัฐบาล-นายกรัฐมนตรีเน้นการพัฒนาสนามบินอู่ตะเภาและเมืองการบินภาคตะวันออก ต้องสอดคล้องเชื่อมโยงกันเพื่อประโยชน์สูงสุดของโครงการ

วันพฤหัสบดีที่ 21 พฤษภาคม 2563
นายกรัฐมนตรีเน้นการพัฒนาสนามบินอู่ตะเภาและเมืองการบินภาคตะวันออก ต้องสอดคล้องเชื่อมโยงกันเพื่อประโยชน์สูงสุดของโครงการ
นายกรัฐมนตรีเน้นการพัฒนาสนามบินอู่ตะเภาและเมืองการบินภาคตะวันออก ต้องสอดคล้องเชื่อมโยงกันเพื่อประโยชน์สูงสุดของโครงการ
วันนี้ (21 พฤษภาคม 2563)  พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะประธานกรรมการ กพอ. เป็นประธานการประชุมคณะกรรมการนโยบายเขตพัฒนาพิเศษภาคตะวันออก (กพอ.) ครั้งที่ 2/2563  ณ ตึกสันติไมตรี ทำเนียบรัฐบาล โดยที่ประชุมติดตามความก้าวหน้าโครงการพัฒนาสนามบินอู่ตะเภาและเมืองการบินภาคตะวันออก พร้อมนำเสนอคณะรัฐมนตรีพิจารณาเพื่อเดินหน้าโครงการต่อไป
ที่ประชุม รับทราบโครงการพัฒนา “เมืองการบินภาคตะวันออก” ในพื้นที่ 6,500 ไร่ บริเวณสนามบินอู่ตะเภา ประกอบด้วย 6 กิจกรรมสำคัญ ได้แก่ 1) อาคารผู้โดยสารหลังที่ 3 (Passenger Terminal Building 3)   2) ศูนย์ธุรกิจการค้าและการขนส่งภาคพื้นดิน (Commercial Gateway and Ground Transportation Centre)   3) ศูนย์ซ่อมบำรุงอากาศยาน (Maintenance Repair and Overhaul)  4) เขตประกอบการค้าเสรี และเขตธุรกิจเกี่ยวเนื่อง (Cargo Village or Free Trade Zone)   5) ศูนย์ธุรกิจขนส่งสินค้าทางอากาศและโลจิสติกส์ (Cargo Complex) และ  6) ศูนย์ฝึกอบรมการบิน (Aviation Training Centre)  โดยมีเงินลงทุนรวมประมาณ 290,000 ล้านบาท พบว่า จะทำให้เกิดการจ้างงานเพิ่ม 15,600 ตำแหน่งต่อปี ในระยะ 5 ปีแรก รวมทั้งเพิ่มเทคโนโลยี และพัฒนาทักษะแรงงานด้านธุรกิจการบิน และธุรกิจเชื่อมโยง  โดยเมื่อสิ้นสุดสัญญาทรัพย์สินทั้งหมดตกเป็นของรัฐ
“เมืองการบินภาคตะวันออก” จะทำหน้าที่สำคัญ 3 ด้าน คือ เป็น “สนามบินกรุงเทพฯ แห่งที่ 3”  เชื่อมสนามบินดอนเมือง และสุวรรณภูมิ ด้วยรถไฟความเร็วสูง  เป็นศูนย์กลางการพัฒนา “ศูนย์กลางอุตสาหกรรม ท่องเที่ยว และ Logistics & Aviation” ของ EEC  และเป็นศูนย์กลางของ “มหานครการบินภาคตะวันออก” เชื่อมโยงเป็นส่วนขยายของกรุงเทพฯ และปริมณฑลไปทางตะวันออกด้วยทางบก ทางราง รถไฟและรถไฟความเร็วสูง และทางอากาศ สนามบิน
ทั้งนี้ นายคณิต แสงสุพรรณ เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก (EEC) เปิดเผย นายกรัฐมนตรีได้ย้ำในที่ประชุม เน้น“โครงการพัฒนาสนามบินอู่ตะเภาและเมืองการบิน ภาคตะวันออก” และ “โครงการรถไฟความเร็วสูงเชื่อม 3 สนามบิน” จะต้องเดินหน้าสอดคล้อง เชื่อมโยงกัน เพื่อให้ได้ประโยชน์สูงสุดต่อตัวโครงการและการพัฒนาประเทศด้วย
----------------------------------------------

ที่มา : https://www.thaigov.go.th/news/contents/details/31217
