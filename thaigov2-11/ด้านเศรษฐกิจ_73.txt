รัฐบาลไทย-ข่าวทำเนียบรัฐบาล-คณะกรรมการ ธอส. มีมติเห็นชอบ “ฉัตรชัย ศิริไล” นั่งเก้าอี้กรรมการผู้จัดการ อีกวาระ

วันพฤหัสบดีที่ 28 พฤษภาคม 2563
พิมพ์
คณะกรรมการ ธอส. มีมติเห็นชอบ “ฉัตรชัย ศิริไล” นั่งเก้าอี้กรรมการผู้จัดการ อีกวาระ
คณะกรรมการ ธอส. มีมติเห็นชอบตามที่คณะกรรมการสรรหากรรมการ ผู้จัดการ ธอส. เสนอ นายฉัตรชัย ศิริไล ให้ดำรงตำแหน่งกรรมการผู้จัดการ ธอส. อีกวาระด้วยประสบการณ์ และความสำเร็จในการบริหารองค์กรตลอด 4 ปีในวาระแรก
คณะกรรมการธนาคารอาคารสงเคราะห์ (ธอส.) มีมติเห็นชอบตามที่คณะกรรมการสรรหากรรมการ ผู้จัดการ ธอส. เสนอ นายฉัตรชัย ศิริไล ให้ดำรงตำแหน่งกรรมการผู้จัดการ ธอส. อีกวาระด้วยประสบการณ์ และความสำเร็จในการบริหารองค์กรตลอด 4 ปีในวาระแรก รวมแผนงานและวิสัยทัศน์ที่คณะกรรมการสรรหาฯ เห็นว่า จะสามารถทำให้ ธอส. ร่วมฟื้นฟูเศรษฐกิจหลังวิกฤตโควิด-19 ตามนโยบายของกระทรวงการคลัง สนับสนุนนโยบาย ของภาครัฐได้อย่างต่อเนื่อง และเป็นธนาคารที่ดีที่สุดสำหรับการมีบ้าน ตามวิสัยทัศน์ของธนาคาร
นายปริญญา พัฒนภักดี ประธานกรรมการธนาคารอาคารสงเคราะห์ (ธอส.) เปิดเผยว่า ที่ประชุมคณะกรรมการธนาคารอาคารสงเคราะห์ในวันนี้ (27 พฤษภาคม 2563) มีมติเห็นชอบตามที่คณะกรรมการสรรหากรรมการผู้จัดการ ธอส. ที่มีนายยุทธนา หยิมการุณ เป็นประธานคณะกรรมการสรรหาฯ เสนอนายฉัตรชัย ศิริไล ให้ดำรงตำแหน่งกรรมการผู้จัดการ ธอส. อีกวาระหนึ่ง ภายหลังจากที่ธนาคารได้เปิดรับสมัครบุคคลเพื่อคัดเลือกและแต่งตั้งให้ดำรงตำแหน่งกรรมการผู้จัดการ ธอส. ระหว่างวันที่ 8 เมษายน - 8 พฤษภาคม 2563 โดยมีผู้สมัครจำนวน 4 คน ซึ่งผ่านคุณสมบัติตามที่กำหนด และได้เข้าแสดงวิสัยทัศน์ต่อคณะกรรมการสรรหาฯ เมื่อวันที่ 25 พฤษภาคม 2563 จำนวน 3 คน ซึ่งนายฉัตรชัย ถือเป็นผู้ที่มีความเหมาะสมในการดำรงตำแหน่งกรรมการผู้จัดการ ธอส. มากที่สุด ด้วยประสบการณ์ในการปฏิบัติหน้าที่ใน ธอส. มาตั้งแต่ปี 2539 รวมถึงความสำเร็จในการบริหารตลอด 4 ปี ที่ดำรงตำแหน่งกรรมการผู้จัดการในวาระแรกระหว่างวันที่ 4 พฤษภาคม 2559 - 3 พฤษภาคม 2563 ซึ่งสามารถขับเคลื่อนองค์กรให้เติบโตได้อย่างแข็งแกร่ง ผลักดันนโยบายของภาครัฐได้อย่างรวดเร็ว พร้อมกับมีแผนงานและวิสัยทัศน์ที่สะท้อนให้คณะกรรมการสรรหาฯ เห็นว่าจะสามารถทำให้ผู้ปฏิบัติงานของ ธอส. กว่า 5,000 ชีวิต ร่วมมือกันพา ธอส. เดินหน้าตามพันธกิจ "ทำให้คนไทยมีบ้าน" เป็นธนาคาร "บ้าน" ของคนไทย ที่มีส่วนร่วมฟื้นฟูเศรษฐกิจในประเทศหลังจากปัญหาการแพร่ระบาดของไวรัสโควิด-19 เริ่มคลี่คลายตามนโยบายของกระทรวงการคลัง สนับสนุนนโยบายต่าง ๆ ของภาครัฐได้อย่างต่อเนื่อง และเป็นธนาคารที่ดีที่สุดสำหรับการมีบ้าน ตามวิสัยทัศน์ของธนาคารต่อไป
สำหรับขั้นตอนหลังจากนี้ คณะอนุกรรมการพิจารณาผลตอบแทนจะพิจารณาค่าตอบแทนเสนอต่อคณะกรรมการ ธอส. เห็นชอบ และส่งเรื่องให้ธนาคารแห่งประเทศไทย (ธปท.) / กระทรวงการคลัง เห็นชอบต่อไป

ที่มา : https://www.thaigov.go.th/news/contents/details/31603
