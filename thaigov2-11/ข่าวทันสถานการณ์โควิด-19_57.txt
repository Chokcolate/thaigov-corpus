รัฐบาลไทย-ข่าวทำเนียบรัฐบาล-โฆษกรัฐบาลยืนยันการต่อ พ.ร.ก.ฉุกเฉิน ไม่เกี่ยวกับการเมือง ยึดความปลอดภัยของประชาชน ควบคุมการแพร่ระบาดของโควิด 19 เป็นเหตุผลสำคัญ

วันศุกร์ที่ 22 พฤษภาคม 2563
โฆษกรัฐบาลยืนยันการต่อ พ.ร.ก.ฉุกเฉิน ไม่เกี่ยวกับการเมือง ยึดความปลอดภัยของประชาชน ควบคุมการแพร่ระบาดของโควิด 19 เป็นเหตุผลสำคัญ
โฆษกรัฐบาลยืนยันการต่อ พ.ร.ก.ฉุกเฉิน ไม่เกี่ยวกับการเมือง ยึดความปลอดภัยของประชาชน ควบคุมการแพร่ระบาดของโควิด 19 เป็นเหตุผลสำคัญ
ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรีชี้แจงกรณีมีการแสดงความคิดเห็นหลังจากที่ประชุมสภาความมั่นคงแห่งชาติ (สมช.) มีมติต่ออายุการใช้อำนาจตาม พ.ร.ก.ฉุกเฉิน ออกไปอีก 1 เดือนว่า การต่อ พ.ร.ก.ฉุกเฉินเป็นไปเพื่อความมั่นคงของ พลเอก ประยุทธ์ จันทร์โอชา นายกรัฐมนตรีนั้น เป็นการวิพากษ์วิจารณ์ที่ไม่มีเหตุผลและข้อเท็จจริง การต่อ พ.ร.ก.ฉุกเฉิน เป็นไปตามมติของที่ประชุมฯ ซึ่งได้พิจารณาถึงสถานการณ์ด้านสาธารณสุข ความปลอดภัยของประชาชน และผลประโยชน์ของส่วนรวมเป็นหลักสำคัญ เพราะตราบใดที่ยังไม่มีวัคซีนป้องกัน จำเป็นอย่างยิ่งต้องมีมาตรการดูแลอย่างเข้มงวดต่อไป เพื่อป้องกันไม่ให้เกิดการระบาดในระลอกที่ 2 อย่างดีที่สุด
โฆษกประจำสำนักนายกรัฐมนตรีกล่าวว่า ประชาชนได้เรียนรู้และป้องกันตนเองเป็นอย่างดี และเชื่อว่าประชาชนเข้าใจถึงเหตุผลความจำเป็นและเห็นด้วยกับการต่อ พ.ร.ก.ฉุกเฉินออกไปอีก ซึ่งต่อไปจะมีการเตรียมผ่อนคลายระยะที่ 3 และ 4 เพื่อให้ประชาชนทำกิจกรรมได้ตามปกติได้มากขึ้น แต่จะต้องทำด้วยความระมัดระวัง
ส่วนมาตรการการเยียวยาผู้ที่ได้รับผลกระทบ รวมถึงผู้ประกอบการต่างๆ นั้น ที่ผ่านมารัฐบาลได้ดำเนินการเยียวยามาผู้ที่ได้รับกระทบบางส่วนแล้ว และยังมีมาตรการเยียวยาออกมาอย่างต่อเนื่อง ยืนยันรัฐบาลพร้อมให้ความช่วยเหลือ บรรเทาความเดือดร้อนของทุกคน ขอให้ทุกคนมั่นใจ และให้ความร่วมมือก้าวผ่านสถานการณ์ไปด้วยกัน
.....................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31268
