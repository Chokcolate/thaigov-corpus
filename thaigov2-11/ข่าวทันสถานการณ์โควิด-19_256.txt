รัฐบาลไทย-ข่าวทำเนียบรัฐบาล-สพฐ. ชี้แจงแนวทางการจัดการสอบคัดเลือกหรือคัดเลือกผู้สมัครเข้าศึกษาต่อ (กรณีโรงเรียนมีการจัดสอบ) ในสถานการณ์การแพร่ระบาดของโรคติดเชื้อไวรัสโคโรนา 2019 [กระทรวงศึกษาธิการ]

วันพฤหัสบดีที่ 4 มิถุนายน 2563
สพฐ. ชี้แจงแนวทางการจัดการสอบคัดเลือกหรือคัดเลือกผู้สมัครเข้าศึกษาต่อ (กรณีโรงเรียนมีการจัดสอบ) ในสถานการณ์การแพร่ระบาดของโรคติดเชื้อไวรัสโคโรนา 2019 [กระทรวงศึกษาธิการ]
สพฐ. ชี้แจงแนวทางการจัดการสอบคัดเลือกหรือคัดเลือกผู้สมัครเข้าศึกษาต่อ (กรณีโรงเรียนมีการจัดสอบ) ในสถานการณ์การแพร่ระบาดของโรคติดเชื้อไวรัสโคโรนา 2019
สำนักงานคณะกรรมการการศึกษาขั้นพื้นฐาน (สพฐ.) ส่งหนังสือ ที่ ศธ 04006/ว2031 ลงนามวันที่ 2 มิถุนายน 2563 ไปยังผู้อำนวยการสำนักงานเขตพื้นที่การศึกษาทั่วประเทศ ชี้แจงแนวทางการจัดการสอบคัดเลือกหรือคัดเลือกผู้สมัครเข้าศึกษาต่อ (กรณีโรงเรียนมีการจัดสอบ) สังกัด สพฐ. ในสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) เพื่อให้การดำเนินการรับนักเรียน ปีการศึกษา 2563 สังกัด สพฐ. เป็นไปด้วยความเรียบร้อย โดยขอให้สำนักงานเขตพื้นที่การศึกษาทุกเขตแจ้งโรงเรียนในสังกัด ดำเนินการสอบคัดเลือกหรือคัดเลือกผู้สมัครเข้าศึกษาต่อชั้น ม. 1 และ ม. 4 ให้เป็นไปตามมาตรการป้องกันโรคของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) (ศบค.) และแนวทางการจัดการสอบคัดเลือกหรือคัดเลือกผู้สมัครเข้าศึกษาต่อ (กรณีโรงเรียนมีการจัดสอบ) สังกัด สพฐ. ในสถานการณ์การแพร่ระบาดโรคติดเชื้อไวรัสโคโรนา 2019 (COVID-19) ดังนี้
กรณีโรงเรียนมีการจัดสอบคัดเลือก ให้ปฏิบัติตามแนวทางต่อไปนี้
1. การดำเนินการก่อนวันสอบ
1.1ประชาสัมพันธ์ถึงแนวปฏิบัติของผู้เข้าสอบและผู้ปกครองทางออนไลน์
- ผู้เข้าสอบ ผู้คุมสอบ และผู้เข้ามาในบริเวณสนามสอบทุกคนต้องสวมหน้ากากอนามัยหรือหน้ากากผ้า ในวันสอบ
- โรงเรียนต้องประกาศรายชื่อผู้มีสิทธิ์เข้าสอบ กำหนดการสอบและตารางสอบ แผนผังที่นั่งสอบ แผนผังโรงเรียน (ระบุจุดรับส่ง จุดคัดกรอง จุดพักคอย อาคารสอบ) โดยคำนึงถึงหลัก Social Distancing
- โรงเรียนขอความร่วมมือผู้ปกครองมาส่งและมารับผู้เข้าสอบตามเวลาโดยไม่พักคอย หากจำเป็นต้องพักคอย ผู้ปกครองต้องผ่านการคัดกรองและพักคอย ณ จุดที่โรงเรียนกำหนด
- โรงเรียนต้องแจ้งให้ทราบว่าไม่มีบริการจำหน่ายอาหารในวันสอบ
- ข้อกำหนดอื่น ๆ ตามบริบทของโรงเรียน
1.2 ประสานโรงพยาบาลและหน่วยงานสาธารณสุขในพื้นที่ใกล้เคียงเพื่อดูแลส่งต่อ
2. การจัดเตรียมห้องสอบ
2.1 กรณีใช้ห้องเรียนปกติ (ขนาด 8 x 8 เมตร) ให้จัดไม่เกินห้องละ 20 คน เว้นระยะห่างอย่างน้อย 1.5 เมตร และไม่ควรจัดให้สอบในห้องปรับอากาศหรือห้องที่มีสภาพอากาศปิด
2.2 กรณีใช้ห้องเรียนขนาดอื่นหรืออาคารอเนกประสงค์ เว้นระยะห่างอย่างน้อย 1.5 เมตร และไม่ควรจัด ให้สอบในห้องปรับอากาศหรือห้องที่มีสภาพอากาศปิด
2.3 จัดเตรียมห้องสอบสำรองกรณีผู้เข้าสอบอยู่ในกลุ่มเสี่ยง ไม่จัดในห้องปรับอากาศหรือห้องที่มีโดย สภาพอากาศปิด และเว้นระยะห่างไม่น้อยกว่า 2 เมตร
2.4 ให้ทำความสะอาดพื้นที่ที่นักเรียนต้องใช้ร่วมกันด้วยน้ำยาหรือแอลกอฮอล์ที่มีความเข้มข้นที่สามารถฆ่าเชื้อโรคได้
3. การดำเนินการในวันสอบ
3.1 ผู้เข้าสอบ ผู้คุมสอบ และผู้เข้ามาในบริเวณสนามสอบทุกคนต้องสวมหน้ากากอนามัยหรือหน้ากากผ้า
3.2 คัดกรองตรวจวัดอุณหภูมิผู้เข้าสอบ ผู้คุมสอบ และผู้เข้ามาในบริเวณสนามสอบทุกคน
3.3 จัดให้มีจุดล้างมือด้วยสบู่ แอลกอฮอล์ เจล หรือน้ำยาอื่น ๆ ที่สามารถฆ่าเชื้อโรคได้
3.4 ให้ผู้เข้าสอบพักคอย ยืนยันตัวตน ณ จุดที่กำหนดโดยคำนึงถึงหลัก Social Distancing
3.5 ให้ผู้เข้าสอบทยอยขึ้นห้องสอบ เว้นระยะห่างระหว่างการเดินโดยคำนึงถึงหลัก Social Distancing
3.6 ดำเนินการสอบให้แล้วเสร็จภายในครึ่งวัน (09.00–12.00 น.) โรงเรียนกำหนดวิชาและเวลา ในแต่ละวิชาตามบริบทโรงเรียน
3.7 เมื่อเสร็จสิ้นการสอบ อนุญาตให้ผู้เข้าสอบออกจากห้องสอบทีละห้องสอบ โดยต้องให้ผู้เข้าสอบ เว้นระยะห่างระหว่างการเดินโดยคำนึงถึงหลัก Social Distancing
กรณีการคัดเลือกนักเรียนความสามารถพิเศษ(ถ้ามี)
ให้โรงเรียนดำเนินการปรับใช้แนวทางกรณีโรงเรียนมีการจัดสอบคัดเลือกข้างต้น โดยคำนึงถึงหลัก Social Distancing ทั้งนี้ หากวิธีการคัดเลือกเดิมกำหนดให้ผู้เข้ารับการคัดเลือกต้องสัมผัสตัวกัน ให้ปรับเปลี่ยนวิธีการคัดเลือก โดยถือหลักการหลีกเลี่ยงการติดต่อสัมผัสระหว่างกัน

ที่มา : https://www.thaigov.go.th/news/contents/details/31937
