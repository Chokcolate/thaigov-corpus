รัฐบาลไทย-ข่าวทำเนียบรัฐบาล-ปลัดสำนักนายกรัฐมนตรี เปิด “ตู้ สปน. เติมสุข” แบ่งปันเครื่องอุปโภคและบริโภคให้แก่ผู้ได้รับผลกระทบจากโควิด-19 [สำนักงานปลัดสำนักนายกรัฐมนตรี]

วันพุธที่ 27 พฤษภาคม 2563
พิมพ์
ปลัดสำนักนายกรัฐมนตรี เปิด “ตู้ สปน. เติมสุข” แบ่งปันเครื่องอุปโภคและบริโภคให้แก่ผู้ได้รับผลกระทบจากโควิด-19 [สำนักงานปลัดสำนักนายกรัฐมนตรี]
ปลัดสำนักนายกรัฐมนตรี เปิด “ตู้ สปน. เติมสุข” แบ่งปันเครื่องอุปโภคและบริโภคให้แก่ผู้ได้รับผลกระทบจากโควิด-19
วันที่ 27 พฤษภาคม 2563 เวลา 09.00 น. ณ จุดบริการประชาชน 1111 ศูนย์รับเรื่องราวร้องทุกข์ของรัฐบาล (สำนักงาน ก.พ. เดิม) นายธีรภัทร ประยูรสิทธิ ปลัดสำนักนายกรัฐมนตรี เป็นประธานในพิธีเปิด “ตู้ สปน. เติมสุข” เพื่อแบ่งปันเครื่องอุปโภคและบริโภคให้แก่ผู้ได้รับผลกระทบจากสถานการณ์
การแพร่ระบาดของโรคติดเชื้อไวรัสโคโรนา 2019 (โควิด-19) รวมทั้งเป็นการรณรงค์งานจิตอาสาของบุคลากรในหน่วยงานและประชาชนทั่วไป ซึ่งจะส่งผลให้เป็นการ “เติมสุข” ทั้งผู้ให้และผู้รับ
นายธีรภัทร ประยูรสิทธิ ปลัดสำนักนายกรัฐมนตรี เปิดเผยว่า สถานการณ์การแพร่ระบาดของโรคติดต่อเชื้อไวรัสโคโรนา 2019 (โควิด-19) ทำให้ประชาชนได้รับผลกระทบในวงกว้าง โดยเฉพาะอย่างยิ่งผลกระทบด้านเศรษฐกิจ ในการนี้ สำนักงานปลัดสำนักนายกรัฐมนตรี (สปน.) ในฐานะหน่วยงาน
ที่รับผิดชอบศูนย์รับเรื่องราวร้องทุกข์ของรัฐบาล ซึ่งมีภารกิจในการช่วยเหลือประชาชนที่ได้รับความเดือดร้อน พบว่า มีประชาชนหลายกลุ่ม หลายอาชีพได้มายื่นเรื่องร้องทุกข์กรณีต่าง ๆ ที่ได้รับผลกระทบดังกล่าวอย่างต่อเนื่อง ซึ่ง สปน. ได้ประมวลผลนำเสนอศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) และนายกรัฐมนตรีได้พิจารณาสั่งการให้หน่วยงานที่เกี่ยวข้องมีมาตรการช่วยเหลือเยียวยาแล้ว นอกจากนี้ สปน. ได้ตระหนักและเล็งเห็นถึงการพัฒนาคุณภาพชีวิตของพี่น้องประชาชน จึงได้ร่วมใจกันตั้ง “ตู้ สปน. เติมสุข” โดยเห็นว่า เมื่อศูนย์รับเรื่องราวร้องทุกข์ของรัฐบาลได้ทำหน้าที่ในการ “คลายทุกข์” ให้ประชาชนในระดับหนึ่งแล้ว สปน. จึงมีความประสงค์จะช่วย “เติมสุข” ให้ประชาชนอีกทางหนึ่งพร้อมกันไปด้วย โดย “ตู้ สปน. เติมสุข” ตั้งอยู่บริเวณทางเข้าจุดบริการประชาชน 1111 ศูนย์รับเรื่องราวร้องทุกข์ของรัฐบาล (สำนักงาน ก.พ. เดิม) โดยได้จัดเตรียมเครื่องอุปโภค เครื่องบริโภค และน้ำดื่ม เปิดให้บริการตั้งแต่วันที่ 27 พฤษภาคม 2563 เป็นต้นไป ในวันและเวลาราชการ ภายใต้หลักการ “หยิบไปแต่พอดี ถ้ามีร่วมเติมสุข”
ปลัดสำนักนายกรัฐมนตรี กล่าวในตอนท้ายว่า เพื่อที่ผู้ให้และผู้รับจะปลอดภัยจากโรคติดเชื้อไวรัสโควิด-19 ขอความร่วมมือล้างมือให้สะอาดด้วยสบู่ หรือแอลกอฮอล์เจล สวมหน้ากากอนามัย หรือหน้ากากผ้า ก่อนนำสิ่งของไปจัดวางใน “ตู้ สปน. เติมสุข” สำหรับผู้รับต้องยืนรอคิวรับสิ่งของ โดยเว้นระยะห่าง 2 เมตร ตามคำแนะนำของกระทรวงสาธารณสุข ทั้งนี้ เพื่อสุขอนามัยและความปลอดภัยของทุกคน

ที่มา : https://www.thaigov.go.th/news/contents/details/31557
