รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงไนโรบีอำนวยความสะดวกและส่งคนไทยที่ตกค้างในภูมิภาคแอฟริกาตะวันออกกลับประเทศไทย [กระทรวงการต่างประเทศ]

วันศุกร์ที่ 5 มิถุนายน 2563
สถานเอกอัครราชทูต ณ กรุงไนโรบีอำนวยความสะดวกและส่งคนไทยที่ตกค้างในภูมิภาคแอฟริกาตะวันออกกลับประเทศไทย [กระทรวงการต่างประเทศ]
สถานเอกอัครราชทูต ณ กรุงไนโรบีอำนวยความสะดวกและส่งคนไทยที่ตกค้างในภูมิภาคแอฟริกาตะวันออกกลับประเทศไทย
เมื่อวันที่ 4 มิถุนายน 2563 สถานเอกอัครราชทูต ณ กรุงไนโรบี ได้อำนวยความสะดวกและส่งคนไทยที่ตกค้างในภูมิภาคแอฟริกาตะวันออกกลับประเทศไทยเป็นครั้งแรก โดยมีคนไทย 31 คนจากประเทศเคนยา แทนซาเนีย เซาท์ซูดาน และเอธิโอเปีย โดยสารเที่ยวบินพิเศษของสายการบินเอธิโอเปีย (Ethiopian Airlines) เที่ยวบินที่ ET618 ออกเดินทางจากท่าอากาศยานแอดดิสอาบาบา กำหนดถึงประเทศไทยในวันที่ 5 มิถุนายน 2563 เวลา 13.30 น.
ผู้ที่เดินทางกลับในครั้งนี้มีทั้งผู้พำนักระยะสั้นที่ตกค้างและไม่สามารถเดินทางกลับไทยได้เป็นเวลาหลายเดือน นักธุรกิจและคนไทยที่ไปทำงานในแอฟริกา อาสาสมัครเยาวชน และเจ้าหน้าที่คนไทยที่ประจำการในองค์การสหประชาชาติในแอฟริกา
ภารกิจนี้นับเป็นครั้งแรกนับตั้งแต่เริ่มมีการแพร่ระบาดของโรคติดเชื้อไวรัสโคโรนา 2019 ที่สามารถจัดให้มีเที่ยวบินพิเศษพาคนไทยกลับบ้านจากภูมิภาคแอฟริกาตะวันออกได้ โดยความร่วมมือเป็นอย่างดีจากสายการบินเอธิโอเปีย และได้มีคนไทยจากประเทศโมซัมบิกและแซมเบียร่วมเดินทางไปในเที่ยวบินนี้ด้วย รวมจำนวนคนไทยที่โดยสารเที่ยวบินพิเศษนี้กลับไทยทั้งสิ้น 99 คน ซึ่งทั้งหมดได้ลงทะเบียนในแบบฟอร์มแจ้งความประสงค์ขอเดินทางกลับไทยและรับทราบเกี่ยวกับมาตรการกักตัว 14 วัน หลังจากที่เดินทางถึงไทย โดยสถานเอกอัครราชทูต ณ กรุงไนโรบี สถานเอกอัครราชทูต ณ กรุงมาปูโต และสถานเอกอัครราชทูต ณ กรุงพริทอเรีย ได้ประสานงานกับหน่วยงานที่เกี่ยวข้องของไทยเพื่อจัดเตรียมสถานที่สำหรับในการกักตัวดังกล่าวด้วยแล้ว

ที่มา : https://www.thaigov.go.th/news/contents/details/31980
