รัฐบาลไทย-ข่าวทำเนียบรัฐบาล-โฆษก ศบค.ยืนยันแพลตฟอร์ม “ไทยชนะ” ไม่กระทบต่อสิทธิเสรีภาพส่วนบุคคล เชิญชวนผู้ให้บริการกิจการและผู้ค้าแผงลอย ร่วมลงทะเบียน เพื่อได้มีระบบเดียวในการดูแลและง่ายต่อการติดตามโรค

วันอังคารที่ 19 พฤษภาคม 2563
พิมพ์
โฆษก ศบค.ยืนยันแพลตฟอร์ม “ไทยชนะ” ไม่กระทบต่อสิทธิเสรีภาพส่วนบุคคล เชิญชวนผู้ให้บริการกิจการและผู้ค้าแผงลอย ร่วมลงทะเบียน เพื่อได้มีระบบเดียวในการดูแลและง่ายต่อการติดตามโรค
โฆษก ศบค.ยืนยันแพลตฟอร์ม “ไทยชนะ” ไม่กระทบต่อสิทธิเสรีภาพส่วนบุคคล เชิญชวนผู้ให้บริการกิจการและผู้ค้าแผงลอย ร่วมลงทะเบียน เพื่อได้มีระบบเดียวในการดูแลและง่ายต่อการติดตามโรค
วันนี้ (19 พ.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชน ที่ถามผ่านโซเซียลมีเดียในการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. กล่าวถึงประกาศฉบับที่ 7 ตามข้อกำหนดที่ได้ประกาศทางราชกิจจานุเบกษาว่า ร้านเสริมสวย แต่งผม ตัดผมหรือทำเล็บ อยู่ในหมวดกิจกรรมด้านเศรษฐกิจและการดำเนินชีวิตในหมวดข้อ ข ร้านเสริมสวยหลายร้านให้บริการอย่างอื่นนอกเหนือจากตัด สระ ไดร์ ย้ำว่ายังไม่ได้มีคำสั่งอนุญาตให้มีการดัดผม ย้อมผม ซึ่งต้องใช้เวลาในการทำมากกว่า 2 ชั่วโมง หากพบการฝ่าฝืนจะมีทีมตรวจสอบเข้าไปแนะนำตักเตือน หรือถ้ายังกระทำผิดซ้ำอาจสั่งปิดร้านได้
โอกาสนี้ โฆษก ศบค. ยืนยันว่า การทำแพลตฟอร์มไทยชนะได้มีการศึกษาอย่างละเอียดจากหลายทิศทาง ไม่กระทบต่อสิทธิเสรีภาพส่วนบุคคลหรือนำข้อมูลไปใช้ประโยชน์ในทางการเมือง กระทรวงสาธารณสุขจะเป็นผู้ดูแลโดยมีเจตนาเพื่อการควบคุมโรคอย่างเดียว ใช้เพียงแค่โทรศัพท์เพื่อให้สามารถติดตามตัวได้เท่านั้น ข้อมูลส่วนตัวอื่น ๆ ไม่ได้อยู่ในชุดข้อมูลและข้อมูลดังกล่าวจะอยู่ประมาณ 60 วัน หากไม่เกิดการติดเชื้อ ข้อมูลเหล่านี้ก็จะถูกลบออกไป ไม่ได้มีการนำมาใช้ประโยชน์ด้านอื่น ๆ  จึงอยากเชิญชวนร้านค้า สถานประกอบการที่ไม่ได้อยู่ในห้าง กลุ่มธุรกิจ กลุ่มผู้ให้บริการกิจการหรือดูแลกิจกรรมที่อยู่ในกลุ่มสีเขียวและกลุ่มสีขาว ทั้งที่ได้สั่งเปิดไปแล้วหรือแผงลอยอื่น ๆ ให้เข้ามาลงทะเบียนในแพลตฟอร์มไทยชนะทั้งหมด เพื่อที่จะได้มีระบบเดียวในการดูแลและง่ายต่อการติดตามโรค
โฆษก ศบค. ยังชี้แจงความเป็นไปได้ในการเปิดธุรกิจ สถานบันเทิง ผับ บาร์ ตามมาตรการผ่อนปรนระยะ 4 ในอนาคตว่า กลุ่มสีแดงเป็นกลุ่มกิจการหรือกิจกรรมที่มีความเสี่ยงสูงต่อการระบาด มีความจำเป็นต่อการดำรงชีวิตและส่งผลเศรษฐกิจและสังคมในเกณฑ์ปานกลาง มีโอกาสที่จะเปิดได้ในอนาคต หากได้รับความร่วมมือ ดูแล ควบคุมตัวเลขผู้ติดเชื้อได้ แต่ต้องอยู่ในหลักการของชีวิตวิถีใหม่ ดังนั้นเจ้าของกิจการสามารถมีแนวคิดในการออกแบบร้านหรือนวัตกรรมต่าง ๆ เพื่อให้หน่วยงานสาธารณสุขมีความมั่นใจว่า การเปิดกิจกรรมเหล่านี้จะไม่มีความเสี่ยงต่อการติดโรคหรือการแพร่เชื้อได้ เพื่อเตรียมความพร้อม รอวันกลับมาเปิดกิจการได้ดังเดิม
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31086
