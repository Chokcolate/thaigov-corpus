รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงออสโลพบปะผู้แทนชุมชน/สมาคมไทยในกรุงออสโลและเมืองใกล้เคียง เพื่อสอบถามและรับฟังสภาพชีวิตความเป็นอยู่ของชุมชนไทยที่อาจได้รับผลกระทบจากโควิด-19 [กระทรวงการต่างประเทศ]

วันจันทร์ที่ 1 มิถุนายน 2563
สถานเอกอัครราชทูต ณ กรุงออสโลพบปะผู้แทนชุมชน/สมาคมไทยในกรุงออสโลและเมืองใกล้เคียง เพื่อสอบถามและรับฟังสภาพชีวิตความเป็นอยู่ของชุมชนไทยที่อาจได้รับผลกระทบจากโควิด-19 [กระทรวงการต่างประเทศ]
สถานเอกอัครราชทูต ณ กรุงออสโลพบปะผู้แทนชุมชน/สมาคมไทยในกรุงออสโลและเมืองใกล้เคียง เพื่อสอบถามและรับฟังสภาพชีวิตความเป็นอยู่ของชุมชนไทยที่อาจได้รับผลกระทบจากโควิด-19
เมื่อวันที่ 30 พ.ค. 2563 นางสาวกานติมน รักษาเกียรติ เอกอัครราชทูต ณ กรุงออสโล ได้พบปะผู้แทนชุมชน/สมาคมไทยในเขตกรุงออสโล และเมืองใกล้เคียง ณ ทำเนียบเอกอัครราชทูตฯ เพื่อสอบถามและรับฟังสภาพความเป็นอยู่ของชุมชนไทยผ่านผู้แทนสมาคม/ชมรมต่าง ๆ ที่อาจได้รับผลกระทบจากโควิด-19 โดยมีผู้แทนจากสมาคมวัดไทยนอร์เวย์ สมาคมสตรีไทยในนอร์เวย์ ศูนย์ กศน. เขต เอิสท์โฟลด์ สมาคม Thaiforening i Hedmark ศูนย์ส่งเสริมภาษาไทยและวัฒนธรรมไทย สุธัมโม กลุ่มพลังเยาวชนไทยในนอร์เวย์ ผู้แทนผู้ประกอบการร้านอาหารไทย และนักศึกษาไทยในกรุงออสโล เข้าร่วม ซึ่งการจัดพบปะครั้งนี้ เป็นไปตามมาตรการผ่อนปรนของทางการนอร์เวย์ ที่อนุญาตให้จัดกิจกรรมรวมกลุ่มในพื้นที่ส่วนตัวได้ไม่เกิน 20 คน ตั้งแต่วันที่​ 7​ พ.ค.​ 2563 โดยก่อนหน้านี้ ในช่วงที่รัฐบาลนอร์เวย์ประกาศ national lockdown โดยเฉพาะการห้ามรวมกลุ่มเกิน 5 คน สถานเอกอัครราชทูตฯ ได้ใช้ช่องทาง social media เป็นหลักแทนในการสื่อสารกับพี่น้องชาวไทยในการให้ข้อมูลข่าวสาร และติดตามสภาพความเป็นอยู่ของชุมชนไทยในพื้นที่ต่างๆ
กิจกรรมในวันนี้ เปิดโอกาสให้ผู้แทนชุมชนไทย ได้เข้ามาพบเอกอัครราชทูตฯ และข้าราชการสถานเอกอัครราชทูตฯ ด้วยตนเอง เพื่อหารือทั้งในเรื่องการวางแผนงานความร่วมมือในอนาคต การดูแลชุมชนไทย และข้อมูลเกี่ยวกับผลกระทบของโควิด-19 ต่อชุมชนไทย ซึ่งเป็นที่น่ายินดีที่ได้ทราบว่า ชาวไทยในนอร์เวย์ส่วนใหญ่มีสุขภาพและกำลังใจที่ดี และได้รับการเยียวยาจากทางการนอร์เวย์ในด้านต่างๆ รวมทั้งในกรณีผู้ได้รับผลกระทบทางเศรษฐกิจ อาทิ ผู้ประกอบการร้านอาหารไทย
ในโอกาสนี้ เอกอัครราชทูตฯ ขอบคุณที่ชาวไทยในนอร์เวย์มีความเข้าใจมาตรการของรัฐบาลไทยเพื่อควบคุมโรคโควิด-19 ในการเดินทางเข้าประเทศไทย และขอบคุณผู้แทนสมาคม/ชมรมไทยที่ให้ความร่วมมือกับสถานเอกอัครราชทูตฯ รวมทั้ง มีน้ำใจดูแลพี่น้องชาวไทยในเขตพื้นที่ต่าง ๆ กันเองเป็นอย่างดี
ในอนาคตอันใกล้นี้ สถานเอกอัครราชทูตฯ หวังว่าจะมีโอกาสจัดการพบปะกับสมาคม/ชุมชนไทยกลุ่มต่าง ๆ ในพื้นที่อื่นในลักษณะนี้อีก โดยจะเป็นการดำเนินการให้สอดคล้องกับมาตรการผ่อนปรนที่ทางการนอร์เวย์จะประกาศเพิ่มขึ้นต่อไป

ที่มา : https://www.thaigov.go.th/news/contents/details/31800
