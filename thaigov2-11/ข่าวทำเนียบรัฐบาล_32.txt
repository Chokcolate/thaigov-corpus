รัฐบาลไทย-ข่าวทำเนียบรัฐบาล-WHO มอบรางวัลวันงดสูบบุหรี่โลกประจำปี 2563 (World No Tobacco Day Awards 2020) แก่ นายเทวัญ ลิปตพัลลภ รัฐมนตรีประจำสำนักนายกรัฐมนตรี

วันอังคารที่ 26 พฤษภาคม 2563
พิมพ์
WHO มอบรางวัลวันงดสูบบุหรี่โลกประจำปี 2563 (World No Tobacco Day Awards 2020) แก่ นายเทวัญ ลิปตพัลลภ รัฐมนตรีประจำสำนักนายกรัฐมนตรี
WHO มอบรางวัลวันงดสูบบุหรี่โลกประจำปี 2563 (World No Tobacco Day Awards 2020) แก่ นายเทวัญ ลิปตพัลลภ รัฐมนตรีประจำสำนักนายกรัฐมนตรี
วันนี้ (26 พ.ค. 63) เวลา 15.00 น. ณ ห้องประชุม 301 ตึกบัญชาการ 1 ทำเนียบรัฐบาล ดร.แดเนียล เคอร์เทสซ์ (Dr. Daniel Kertesz) ผู้แทนองค์การอนามัยโลกประจำประเทศไทย และคณะ เข้าเยี่ยมคารวะนายเทวัญ ลิปตพัลลภ รัฐมนตรีประจำสำนักนายกรัฐมนตรี ในฐานะประธานกรรมการคุ้มครองผู้บริโภค เพื่อมอบรางวัลวันงดสูบบุหรี่โลกประจำปี 2563 (World No Tobacco Day Awards 2020) สรุปสาระสำคัญดังนี้
รัฐมนตรีประจำสำนักนายกรัฐมนตรี แสดงความขอบคุณองค์การอนามัยโลกที่มอบรางวัลวันงดสูบบุหรี่โลก ประจำปี 2563 ให้แก่คณะกรรมการคุ้มครองผู้บริโภคของไทย ซึ่งเป็นเครื่องพิสูจน์การทำงานอย่างมุ่งมั่นและเป็นขวัญกำลังใจให้แก่เจ้าหน้าที่ผู้ปฏิบัติงาน ประเทศไทยมีโครงการรณรงค์เพื่อลดการสูบบุหรี่มาเป็นเวลากว่า 30 ปี รวมทั้งมีนโยบายปราบปรามการลักลอบจำหน่ายบุหรี่ไฟฟ้าและบารากู่อย่างจริงจัง โดยสำนักงานคณะกรรมการคุ้มครองผู้บริโภค (สคบ.) ได้ประสานความร่วมมือกับองค์กรที่เกี่ยวข้อง ลงพื้นที่ติดตามและจับกุมผู้ลักลอบขาย และได้ประกาศห้ามให้บริการบุหรี่ไฟฟ้าและบารากู่มาตั้งแต่ปี 2558 รวมทั้งประชาสัมพันธ์สร้างความตระหนักรู้แก่ประชาชนถึงโทษของการสูบบุหรี่ไฟฟ้าและบารากู่มาโดยตลอด
โอกาสนี้ ดร.แดเนียล เคอร์เทสซ์ ผู้แทนองค์การอนามัยโลกประจำประเทศไทย แสดงความยินดีและรู้สึกเป็นเกียรติที่ได้มอบรางวัลฯ ดังกล่าวแก่นายเทวัญ ลิปตพัลลภ รัฐมนตรีประจำสำนักนายกรัฐมนตรี ในฐานะประธานกรรมการคุ้มครองผู้บริโภค โดยชื่นชมความมุ่งมั่นของรัฐบาลไทยในการปกป้องและสนับสนุนการมีสุขภาพที่ดีแก่ประชาชน ทั้งนี้ WHO เชื่อมั่นว่า ด้วยการดำเนินการอย่างจริงจังตั้งใจของรัฐบาลไทยจะส่งผลให้ประชาชนไทยมีสุขภาพที่แข็งแรง
***************
อนึ่งในแต่ละปีองค์การอนามัยโลก ได้มอบรางวัลวันงดสูบบุหรี่โลกให้แก่บุคคลและองค์กรจากทั้งหกภูมิภาคที่มีผลงานด้านการควบคุมยาสูบเป็นที่ประจักษ์ ที่ผ่านมามีบุคคล หน่วยงานราชการ และภาคประชาสังคมของไทยที่มีบทบาทสำคัญ ได้รับรางวัลนี้ ได้แก่ กรมควบคุมโรค กรมสรรพสามิต สำนักงานกองทุนสนับสนุนการสร้างเสริมสุขภาพ (สสส.) และแพทยสมาคมแห่งประเทศไทยในพระบรมราชูปถัมภ์

ที่มา : https://www.thaigov.go.th/news/contents/details/31516
