รัฐบาลไทย-ข่าวทำเนียบรัฐบาล-ขสมก. ปรับเวลาให้บริการรถโดยสารประจำทางให้สอดคล้องกับมาตรการคลายล็อกกลุ่มกิจการและกิจกรรม ระยะที่ 3 [กระทรวงคมนาคม]

วันจันทร์ที่ 1 มิถุนายน 2563
พิมพ์
ขสมก. ปรับเวลาให้บริการรถโดยสารประจำทางให้สอดคล้องกับมาตรการคลายล็อกกลุ่มกิจการและกิจกรรม ระยะที่ 3 [กระทรวงคมนาคม]
องค์การขนส่งมวลชนกรุงเทพ (ขสมก.) กระทรวงคมนาคม ปรับเวลาให้บริการรถโดยสารประจำทางทุกประเภท จากเดิมเวลา 05.00 - 22.00 น. เป็นเวลา 04.00 - 22.00 น. ตั้งแต่วันที่ 1 มิถุนายน 2563 เป็นต้นไป
เพื่อให้สอดคล้องกับมาตรการคลายล็อกกลุ่มกิจการและกิจกรรม ระยะที่ 3 ตามมติที่ประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.)
นายสุระชัย เอี่ยมวชิรสกุล ผู้อำนวยการองค์การขนส่งมวลชนกรุงเทพ กล่าวว่า ตามที่ประชุม ศบค. เมื่อวันที่ 29 พฤษภาคม 2563 มีมติเห็นชอบมาตรการคลายล็อกกลุ่มกิจการและกิจกรรม ระยะที่ 3 รวมถึงการลดช่วงเวลาเคอร์ฟิวอีก 1 ชั่วโมง จากเดิม 23.00 - 04.00 น. เป็น 23.00 - 03.00 น. และอนุญาตให้กลุ่มกิจกรรม จำนวน 2 กลุ่ม คือ กิจกรรมด้านเศรษฐกิจและการดำเนินชีวิต อาทิ ห้างสรรพสินค้า ศูนย์การแสดงสินค้า เปิดให้บริการได้ถึง 21.00 น. ส่วนกิจกรรมด้านการออกกำลังกาย การดูแลสุขภาพและสันทนาการ อาทิ สถานเสริมความงาม สปา และโรงภาพยนตร์ สามารถเปิดให้บริการได้ แต่ต้องปฏิบัติตามมาตรการที่กำหนด โดยคาดว่าเมื่อดำเนินการตามมาตรการคลายล็อกดังกล่าว จะส่งผลให้มีผู้ใช้บริการเพิ่มขึ้นอีก จากเดิมวันละประมาณ 20,000 - 30,000 คน เป็นวันละประมาณ 620,000 - 630,000 คน ขสมก. จึงได้จัดแผนเดินรถโดยสารในช่วงมาตรการคลายล็อกระยะที่ 3 ดังนี้
1. จัดรถโดยสารให้บริการ 95% (2,855 คัน/วัน) หรือจัดรถโดยสารให้สอดคล้องกับความต้องการใช้บริการของประชาชนในแต่ละช่วงเวลา
2. ปรับเวลาการให้บริการเดินรถโดยสาร จากเวลา 05.00 - 22.00 น. (เวลา 22.00 น. คือเวลาที่รถโดยสารกลับถึงอู่จอดรถ) เป็นให้บริการ เวลา 04.00 - 22.00 น. (เวลา 22.00 น. คือเวลาที่รถโดยสารกลับถึงอู่จอดรถ) โดยเพิ่มความถี่ในการปล่อยรถ ช่วงเวลาเร่งด่วนเช้า (04.00 - 08.00 น.) และช่วงเวลาก่อนเคอร์ฟิว (21.00 - 22.00 น.) ให้มีระยะห่างกันไม่เกิน 5 - 10 นาที
3. ปล่อยรถโดยสารคันสุดท้าย ออกจากท่าปลายทางประมาณ 21.00 น. เพื่อให้พนักงานสามารถนำรถกลับเข้าอู่จอดรถได้ทันเวลา 22.00 น. โดยปรับเพิ่มความถี่ในช่วงการปล่อยรถ 3 คันสุดท้าย ให้มีระยะห่างกัน 5 - 10 นาที ซึ่งจะติดป้ายข้อความ “เหลือรถ 2 คันสุดท้าย” “เหลือรถ 1 คันสุดท้าย” และ “รถคันสุดท้าย” บริเวณหน้ารถโดยสารเพื่อให้ผู้โดยสารทราบ
ขสมก. ขอความร่วมมือผู้ใช้บริการปฏิบัติตามมาตรการเว้นระยะห่างทางสังคม (Social Distancing) อย่างเคร่งครัด เพื่อป้องกันการแพร่ระบาดของโรคติดเชื้อไวรัส COVID-19 สวมหน้ากากอนามัยขณะใช้บริการรถโดยสาร นั่งหรือยืนตามจุดที่กำหนด (รถโดยสาร 1 คัน อนุญาตให้ผู้ใช้บริการยืนได้ไม่เกิน 10 คน) กรณีผู้โดยสารเต็มจะต้องรอใช้บริการรถโดยสารคันถัดไป รวมทั้งขอความร่วมมือผู้ใช้บริการเตรียมตัวกลับบ้านก่อนเวลา 19.00 น. เพื่อลดความแออัดของผู้ใช้บริการบนรถโดยสารในช่วงเวลาก่อนเคอร์ฟิว (21.00 - 22.00 น.) ซึ่งจะทำให้การดำเนินการตามมาตรการเว้นระยะห่างทางสังคมบนรถโดยสารเป็นไปอย่างมีประสิทธิภาพ สามารถสอบถามเส้นทางรถเมล์หรือแนะนำบริการได้ที่ www.bmta.co.th , facebook bmta@bmta.co.th หรือศูนย์ Call Center 1348 ทุกวัน ตั้งแต่เวลา 06.00 - 20.00 น.

ที่มา : https://www.thaigov.go.th/news/contents/details/31785
