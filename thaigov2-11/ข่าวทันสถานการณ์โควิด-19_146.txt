รัฐบาลไทย-ข่าวทำเนียบรัฐบาล-กรมการขนส่งทางรางดำเนินการตามมาตรการป้องกันการแพร่ระบาดเชื้อไวรัสโควิด-19 สอดคล้องกับมาตรการลดความเสี่ยงของสหภาพรถไฟระหว่างประเทศ (UIC) [กระทรวงคมนาคม]

วันพุธที่ 27 พฤษภาคม 2563
กรมการขนส่งทางรางดำเนินการตามมาตรการป้องกันการแพร่ระบาดเชื้อไวรัสโควิด-19 สอดคล้องกับมาตรการลดความเสี่ยงของสหภาพรถไฟระหว่างประเทศ (UIC) [กระทรวงคมนาคม]
กรมการขนส่งทางรางดำเนินการตามมาตรการป้องกันการแพร่ระบาดเชื้อไวรัสโควิด-19 สอดคล้องกับมาตรการลดความเสี่ยงของสหภาพรถไฟระหว่างประเทศ (International union of railway :UIC)
จากสถานการณ์การแพร่ระบาดของเชื้อไวรัสโคโรนา 2019 (COVID - 19) ในประเทศไทยที่ผ่านมา กรมการขนส่งทางรางได้ดำเนินมาตรการต่างๆ เพื่อให้ประชาชนเดินทางด้วยระบบขนส่งทางรางได้อย่างสะดวกและมีความปลอดภัย เพื่อป้องกันการแพร่ระบาดของเชื้อไวรัสโควิด-19 ซึ่งยึดตามมาตรฐานด้านสาธารณสุขของกรมควบคุมโรค กระทรวงสาธารณะสุข
โดยได้มีแผนปฏิบัติการเพื่อป้องกันการแพร่ระบาดของเชื้อโรคในระบบขนส่งทางราง ซึ่งปลัดกระทรวงคมนาคมเห็นชอบเมื่อวันที่ 6 กุมภาพันธ์ 2563 และออกประกาศกรมการขนส่งทางรางเพื่อให้หน่วยงานที่ให้บริการและผู้โดยสารปฏิบัติการเพื่อป้องกันการแพร่ระบาดของโควิด-19 ตั้งแต่วันที่ 28 กุมภาพันธ์ 2563 ถึงปัจจุบัน รวมทั้งสิ้น 6 ฉบับ แบ่งเป็นเรื่อง ข้อแนะนำในการปฏิบัติเพื่อหลีกเลี่ยงการแพร่ระบาดของเชื้อไวรัสโคโรนา 2019 (COVID - 19) สำหรับผู้โดยสารและหน่วยงานที่ให้บริการระบบขนส่งทางราง จำนวน 2 ฉบับ และเรื่อง มาตรการพึงปฏิบัติการจัดการระบบขนส่งทางรางภายใต้ประกาศสถานการณ์ฉุกเฉินในทุกเขตท้องที่ทั่วราชอาณาจักรเพื่อควบคุมการแพร่ระบาดของเชื้อไวรัสโคโรนา 2019 (COVID - 19) จำนวน 4 ฉบับ ประกอบด้วยมาตรการต่างๆ อาทิเช่น การให้ประชาชนผู้ใช้บริการระบบขนส่งทางรางจะต้องสวมหน้ากากอนามัย ตลอดเวลาที่ใช้บริการภายในระบบขนส่งสาธารณะทางราง การให้มีจุดคัดกรองตรวจวัดอุณหภูมิผู้โดยสารก่อนเข้าใช้บริการทุกครั้ง การรักษาระยะห่างทางสังคม (Social Distance) การจัดตั้งจุดเจลแอลกอฮอล์ล้างมือ การให้ผู้โดยสารกรอกแบบคำถามสุขภาพ (แบบ ต.8 คค) กรณีใช้บริการรถไฟระหว่างจังหวัดกรณีใช้บริการรถไฟฟ้าขนส่งมวลชนใน กทม. ข้ามเขตพื้นที่จังหวัด การเพิ่มความเข้มข้นของมาตรการป้องกันสำหรับพนักงานหรือเจ้าหน้าที่ การเพิ่มความถี่ในการทำความสะอาดทั้งบริเวณสถานีและภายในขบวนรถ การรณรงค์ให้ใช้ตั๋วอิเล็กทรอนิกส์ส่วนตัว (ตั๋วเที่ยวรายเดือน/เติมเงิน) เพื่อลดการสัมผัสตั๋วเที่ยวรายวัน การจัดให้มีจุดจำหน่ายหน้ากากอนามัยหรือหน้ากากผ้า เพื่ออำนวยความสะดวกแก่ผู้โดยสาร และการประชาสัมพันธ์ให้ผู้โดยสารทราบ เป็นต้น
ทั้งนี้ เมื่อเดือนเมษายนที่ผ่าน สหภาพรถไฟระหว่างประเทศ (International Union of Railways, UIC) ได้มีการตีพิมพ์วารสาร เรื่อง การบริหารจัดการกับ COVID-19 ด้วยมาตรการที่มีศักยภาพในการฟื้นฟูความเชื่อมั่นในการเดินทางด้วยรถไฟจากกรณี COVID-19 โดยมีวัตถุประสงค์เพื่อที่จะให้มาตรการที่มีศักยภาพในการสร้างความมั่นใจให้กับผู้ใช้บริการในระบบราง ในสถานการณ์ของ COVID – 19 ซึ่งถูกรวบรวมมาจากนานาชาติในสหภาพรถไฟระหว่างประเทศและคาดหวังว่าจะถูกนำไปใช้โดยผู้เกี่ยวข้องกับระบบราง โดยมีการแบ่งเป็นมาตรการระหว่างบุคคลต่อบุคคล ได้แก่ มาตรการระยะห่างทางสังคมในระยะห่าง 1 ถึง 2 เมตร การสวมหน้ากากอนามัย การใช้เจลแอลกอฮอล์ ฆ่าเชื้อโรคและทำความสะอาด การตรวจวัดอุณหภูมิผู้คนในระบบราง และมาตรการระหว่างวัตถุกับบุคคลการทำความสะอาดสม่ำเสมอในระบบราง การใช้ตั๋วอิเล็กทรอนิกส์ แทนตั๋วที่ต้องมีการสัมผัส การสื่อสารให้ผู้ใช้ระบบรางเข้าใจ เป็นต้น
กรมการขนส่งทางราง มีความตระหนักถึงความสะดวกในการเดินทางและความปลอดภัยของผู้โดยสารในสถานการณ์การแพร่ระบาดของเชื้อไวรัสโควิด-19 มาตั้งแต่ต้น จึงมีการออกมาตรการให้สอดคล้องสถานการณ์อย่างรวดเร็วและรอบคอบ โดยคำนึงถึงความปลอดภัยของประชาชนผู้ใช้บริการเป็นสำคัญ แม้บางมาตรการจำเป็นต้องอาศัยความเสียสละความสะดวกสบายและความร่วมมือจากผู้โดยสาร แต่อยู่บนพื้นฐานข้อแนะนำด้านสาธารณสุขไทยและมาตรฐานสากล และหวังเป็นอย่างยิ่งให้ไทยผ่านพ้นวิกฤตนี้ไปโดยเร็ว
#คมนาคมห่วงใยใส่ใจผู้โดยสารร่วมต้านโควิด #DRTantiCOVID19
***********************************************

ที่มา : https://www.thaigov.go.th/news/contents/details/31581
