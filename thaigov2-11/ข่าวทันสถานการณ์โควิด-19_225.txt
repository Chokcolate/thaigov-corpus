รัฐบาลไทย-ข่าวทำเนียบรัฐบาล-สช.เปิดให้โรงเรียนเอกชนยื่นกู้ยืมเงินสู้ COVID 19 ตั้งแต่ 1 มิ.ย.นี้ [กระทรวงศึกษาธิการ]

วันจันทร์ที่ 1 มิถุนายน 2563
พิมพ์
สช.เปิดให้โรงเรียนเอกชนยื่นกู้ยืมเงินสู้ COVID 19 ตั้งแต่ 1 มิ.ย.นี้ [กระทรวงศึกษาธิการ]
สช.เปิดให้โรงเรียนเอกชนยื่นกู้ยืมเงินสู้ COVID 19 ตั้งแต่ 1 มิ.ย.นี้
(29 พ.ค.2563) ดร.อรรถพล ตรึกตรอง เลขาธิการคณะกรรมการส่งเสริมการศึกษาเอกชน (เลขาธิการ กช.) กล่าวถึงการดำเนินการให้การช่วยเหลือโรงเรียนเอกชน ว่า สช. ได้ดำเนินการเพิ่มประกาศการดำเนินงานของกองทุนส่งเสริมโรงเรียนในระบบเพื่อพัฒนาคุณภาพการเรียนการสอนในส่วนของการบริหารกิจการโรงเรียน เพื่อช่วยเหลือโรงเรียนเอกชนในระบบที่ได้รับผลกระทบจากสถานการณ์การแพร่ระบาดของโควิด-19 และสาธารณภัย โดยให้สามารถกู้ยืมเงินและยืมเงินจากกองทุนส่งเสริมโรงเรียนในระบบของ สช. ได้ โดยได้รับความเห็นชอบจากคณะกรรมการส่งเสริมการศึกษาเอกชน ซึ่งขณะนี้ได้นำเสนอเรื่องดังกล่าวต่อรัฐมนตรีว่าการกระทรวงศึกษาธิการ เพื่อพิจารณาและลงนามในประกาศฯ ในฐานะประธาน กช. ดร.อรรถพล กล่าวเพิ่มเติมว่า โรงเรียนเอกชนในระบบที่มีสิทธิกู้ยืมเงินและยืมเงินได้ สามารถยื่นแบบคำขอกู้ยืมเงินและคำขอยืมเงินจากกองทุนส่งเสริมโรงเรียนในระบบเพื่อพัฒนาคุณภาพการเรียนการสอนในส่วนของการบริหารกิจการโรงเรียน ได้ตั้งแต่วันที่ 1 – 10 มิถุนายน 2563 ซึ่งการกู้ยืมเงินจากกองทุนส่งเสริมโรงเรียนในระบบ และการยืมเงินจากกองทุนส่งเสริมโรงเรียนในระบบสำหรับโรงเรียนเอกชนสอนศาสนาอิสลามภาคใต้ สามารถให้กู้ยืมเงิน และยืมเงินได้รายละไม่เกิน 500,000 บาท โดยไม่ต้องใช้หลักทรัพย์ค้ำประกัน แต่ให้ใช้คนค้ำประกัน 2 คน ผ่อนชำระเงินกู้ยืมหรือเงินยืมให้ชำระให้เสร็จสิ้นภายใน 1 ปี โดยชำระเป็นรายเดือน สำหรับการชำระหนี้เงินกู้ยืมหรือเงินยืม ให้หัก ณ ที่จ่ายจากวงเงินอุดหนุนรายบุคคลที่ได้รับ กรณีไม่สามารถหัก ณ ที่จ่ายจากวงเงินอุดหนุนรายบุคคลได้ด้วยเหตุใด ๆ ก็ตาม ให้ผู้กู้ยืมเงินหรือผู้ยืมเงินชำระโดยโอนเงินเข้าบัญชีกองทุนส่งเสริมโรงเรียนในระบบ โดยการกู้ยืมเงินให้คิดดอกเบี้ยร้อยละ 4 และการยืมเงิน ให้ปลอดดอกเบี้ย โรงเรียนที่สนใจ สามารถดูรายละเอียดเพิ่มเติม และดาวน์โหลดข้อมูลต่าง ๆ ได้ที่ https://opec.go.th/index.php/2020/05/29/25630529 สายด่วน สช. 1693 และกลุ่มงานกองทุนและสวัสดิการ สช. โทรศัพท์ 0 2282 8901

ที่มา : https://www.thaigov.go.th/news/contents/details/31805
