รัฐบาลไทย-ข่าวทำเนียบรัฐบาล-รมว.อว. ร่วมเสวนา “โลกและสังคมหลังโควิด – 19 (WAY FORWARD 2020)” กับเอกอัครราชทูตและนักเรียนไทย ณ กรุงปักกิ่ง

วันอังคารที่ 2 มิถุนายน 2563
รมว.อว. ร่วมเสวนา “โลกและสังคมหลังโควิด – 19 (WAY FORWARD 2020)” กับเอกอัครราชทูตและนักเรียนไทย ณ กรุงปักกิ่ง
รมว.อว. ร่วมเสวนา “โลกและสังคมหลังโควิด – 19 (WAY FORWARD 2020)” กับเอกอัครราชทูตและนักเรียนไทย ณ กรุงปักกิ่ง
วันที่ 19 พฤษภาคม 2563 ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) ร่วมการเสาวนาบรรยาย ในหัวข้อ “โลกและสังคมหลังโควิด – 19 (Way Forward 2020)” นำโดย นางสาวพสุภา ชินวรโสภาค อัครราชทูตที่ปรึกษาฝ่ายวิทยาศาสตร์และเทคโนโลยี สถานเอกอัครราชทูต ณ กรุงปักกิ่ง พร้อมด้วยนักเรียนและคนไทยในประเทศจีน จำนวน 110 คน เป็นการแลกเปลี่ยนความคิดเห็นในรูปแบบออนไลน์ ผ่านระบบ video conference ตามมาตรการ Social distancing ณ ห้องประชุมชั้น 22 สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (ถนนศรีอยุธยา)
ดร.สุวิทย์ (รมว.อว.) กล่าวว่า “ประเทศไทยกำลังเผชิญกับปัญหาวิกฤตซ้ำซาก ทำให้โลกกำลังเรียกหากระบวนทัศน์การพัฒนาชุดใหม่ จาก โลกที่มุ่งพัฒนาสู่ความทันสมัย สู่ โลกที่มุ่งพัฒนาสู่ความยั่งยืน ซึ่งจะต้องปรับเปลี่ยนหลักคิดที่ประชาชนยังยึดติดแบบเดิม (Ego-Centric Mental Model) ส่งกระทบต่อความสัมพันธ์ระหว่าง มนุษย์กับมนุษย์ และ มนุษย์กับธรรมชาติ จนนำไปสู่ 7 รอยปริในระบบ ดังนี้
ความไร้สมดุล ระหว่างความมั่งคั่งทางเศรษฐกิจ ความอยู่ดีมีสุขทางสังคม ความยั่งยืนของธรรมชาติ และภูมิปัญญาของมนุษย์
เศรษฐกิจการเงิน ที่ครอบงำ เศรษฐกิจที่แท้จริง
ผู้ครอบครองทรัพยากร กับ ผู้ต้องการใช้ทรัพยากร ไม่ใช่คนกลุ่มเดียวกัน
ความต้องการอย่างไม่สิ้นสุดของมนุษย์ กับ ทรัพยากรที่มีอยู่จำกัดในโลกใบนี้
ความเหลื่อมล้ำของรายได้ สินทรัพย์และโอกาส ระหว่าง “คนมี” กับ “คนไร้”
ดาบสองคมของเทคโนโลยีในการตอบโจทย์ความต้องการที่แท้จริงของมนุษย์
ความไม่ไว้วางใจซึ่งกันและกัน ระหว่าง รัฐ, เอกชน กับ ประชาสังคม
โดย 7 รอยปริในระบบนี่เองที่ก่อให้เกิดโลกที่ไร้สมดุล นำไปสู่โลกแห่งความเสี่ยง ภัยคุกคาม และวิกฤตซ้ำซากดังที่เผชิญอยู่ในปัจจุบัน”
ดร.สุวิทย์ (รมว.อว.) กล่าวต่อว่า “หากมองวิกฤตเป็นโอกาสเหตุการณ์โควิด – 19 อาจเป็นตัวแปรในสถานการณ์ที่เลวร้ายเปลี่ยน โลกที่ไม่พึงประสงค์ เป็น โลกที่พึงประสงค์ ทำให้ผู้คนหันกลับมาทบทวนสมมติฐานในความสัมพันธ์รูปแบบต่างๆ กลายเป็นการผนึกกำลังร่วม การคำนึงถึงประโยชน์จากธรรมชาติ ก่อให้เกิดคุณค่าอย่างไม่สิ้นสุด การเปลี่ยนแปลงครั้งสำคัญ ตามกลไกล 7 ขยับ ปรับเปลี่ยนโลก (Major Shifts) ได้แก่
โมเดลตลาดเสรี (Free Market Model) เปลี่ยนไปสู่ โมเดลร่วมรังสรรค์ (Co-Creative Model)
การผลิตและการบริโภค ในโหมดการช่วงชิงและแข่งขัน (Competitive Mode of Production & Consumption) ปรับเปลี่ยนเป็น การผลิตและการบริโภค ในโหมดการเกื้อกูลและแบ่งปัน (Collaborative Mode of Production & Consumption)
มุ่งเน้นการเติบโตทางเศรษฐกิจ (Economic Growth) แท้จริงแล้วควรมุ่งเน้นการขับเคลื่อนที่สมดุล (Thriving in Balance)
สร้างระบบนิเวศที่เอื้อต่อการเติบโตทางเศรษฐกิจ (People for Growth) ควรสร้างระบบนิเวศที่เอื้อต่อการเติบโตของมนุษย์ (Growth for People)
ชีวิตที่ร่ำรวยทางวัตถุ (Economic Life) เปลี่ยนไปสู่ชีวิตที่รุ่มรวยความสุข (Balanced Life)
เศรษฐกิจเส้นตรง (Linear Economy) ปรับเป็นเศรษฐกิจหมุนเวียน (Circular Economy)
การตักตวงผลประโยชน์จากส่วนรวม (Exploitation of the Commons) ควรจะเป็นการรักษาผลประโยชน์ของส่วนรวม (Remedy of the Commons)”
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/31845
