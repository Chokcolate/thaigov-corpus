รัฐบาลไทย-ข่าวทำเนียบรัฐบาล-‘ผู้ช่วยรัฐมนตรีแรงงาน’ ลุยเอง เคลียร์เงินเยียวยาเหตุสุดวิสัยโควิด เร่งจ่ายที่เหลือโดยเร็ว [กระทรวงแรงงาน]

วันศุกร์ที่ 29 พฤษภาคม 2563
พิมพ์
‘ผู้ช่วยรัฐมนตรีแรงงาน’ ลุยเอง เคลียร์เงินเยียวยาเหตุสุดวิสัยโควิด เร่งจ่ายที่เหลือโดยเร็ว [กระทรวงแรงงาน]
‘ผู้ช่วยรัฐมนตรีแรงงาน’ ลุยเอง เคลียร์เงินเยียวยาเหตุสุดวิสัยโควิด เร่งจ่ายที่เหลือโดยเร็ว
ผู้ช่วยรัฐมนตรีประจำกระทรวงแรงงาน ตรวจเยี่ยมการดำเนินการของศูนย์รับเรื่องราวร้องทุกข์ ณ สำนักงานประกันสังคม สำนักงานใหญ่ นนทบุรี เร่งเจ้าหน้าที่ดำเนินการตรวจสอบเป็นรายกรณี เพื่อให้ลูกจ้างที่มีรายชื่อตกหล่น ให้ได้รับสิทธิประโยชน์ตามขั้นตอนโดยเร็ว
เมื่อวันที่ 28 พฤษภาคม 2563 ดร.ดวงฤทธิ์ เบ็ญจาธิกุล ชัยรุ่งเรือง ผู้ช่วยรัฐมนตรีประจำกระทรวงแรงงาน พร้อมด้วย นางเธียรรัตน์ นะวะมะวัฒน์ รองปลัดกระทรวงแรงงาน ตรวจเยี่ยมการดำเนินการของศูนย์รับเรื่องราวร้องทุกข์ ณ สำนักงานประกันสังคม (สำนักงานใหญ่) จังหวัดนนทบุรี โดยกล่าวว่า จากการพบปะกับผู้ประกันตนมาตรา 33 ที่มาขอรับความช่วยเหลือ ร้องเรียน และอุทธรณ์จากการยื่นขอรับประโยชน์ทดแทนในกรณีว่างงานเนื่องจากเหตุสุดวิสัยโควิด – 19 ในวันนี้พบว่า ยังมีลูกจ้างผู้ประกันตนมาตรา 33 ที่ได้รับผลกระทบจากโควิด – 19 ทั้งจากที่เดินทางมาด้วยตนเองและจากการรับทราบข้อมูลจากหน้าเพจเฟสบุ๊ค “ดร๊าฟ ดวงฤทธิ์” ได้เข้ามาติดต่อขอรับความช่วยเหลือเป็นจำนวนกว่า 1,000 คน ซึ่งจากการพูดคุยถึงสาเหตุผู้ประกันตนยังไม่ได้รับเงินทดแทนกรณีว่างงาน เนื่องจากการนำส่งเงินสมทบล่าช้า และผู้ประกันบางรายมีรายชื่อตกหล่น ทำให้ลูกจ้างยังไม่ได้รับสิทธิประโยชน์ดังกล่าว ในวันนี้จึงได้เดินทางมาตรวจสอบข้อเท็จจริงจากเจ้าหน้าที่และได้รับทราบปัญหาดังกล่าว ทั้งนี้ สำนักงานประกันสังคมจะได้เร่งดำเนินการตรวจสอบเป็นรายกรณี เพื่อให้ลูกจ้างได้รับสิทธิประโยชน์ตามขั้นตอนต่อไป
ดร.ดวงฤทธิ์ กล่าวต่อว่า ล่าสุดข้อมูล ณ วันที่ 28 พ.ค.63 กระทรวงแรงงาน โดยศูนย์บริหารสถานการณ์โควิด – 19 สำนักงานประกันสังคมรายงานว่า มีผู้ประกันตนมาขอรับสิทธิประโยชน์กรณีว่างงาน โดยยื่นขอใช้สิทธิสะสม จำนวน 1,367,584 ราย ยื่นขอใช้สิทธิรายใหม่ จำนวน 23,142 ราย วินิจฉัยสั่งจ่ายสะสม 1,265,386 ราย รวมเป็นเงินทั้งสิ้น 7,372.904 ล้านบาท
———————————————————————
กองเผยแพร่และประชาสัมพันธ์
28 พฤษภาคม 2563

ที่มา : https://www.thaigov.go.th/news/contents/details/31681
