รัฐบาลไทย-ข่าวทำเนียบรัฐบาล-โฆษก ศบค. เผย 12 ประเภทกิจการและกิจกรรม ที่จะผ่อนคลายในระยะต่อไป พร้อมกำชับไม่ให้ละเลย 5 มาตรการป้องกันหลัก

วันพฤหัสบดีที่ 4 มิถุนายน 2563
พิมพ์
โฆษก ศบค. เผย 12 ประเภทกิจการและกิจกรรม ที่จะผ่อนคลายในระยะต่อไป พร้อมกำชับไม่ให้ละเลย 5 มาตรการป้องกันหลัก
โฆษก ศบค. เผย 12 ประเภทกิจการและกิจกรรม ที่จะผ่อนคลายในระยะต่อไป พร้อมกำชับไม่ให้ละเลย 5 มาตรการป้องกันหลัก
วันนี้ (4 มิถุนายน 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์ประจำวัน และมาตรการในการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) สรุปสาระสำคัญ ดังนี้
1. สถานการณ์ผู้ติดเชื้อไวรัสโคโรนา 2019 (โควิด-19) ในไทย
สถานการณ์ผู้ติดเชื้อไวรัสโคโรนา 2019 (โควิด-19) ในประเทศไทยมีผู้ป่วยใหม่ 17 ราย ผู้ป่วยสะสม 3,101 ราย ผู้ที่หายป่วยแล้ว 2,968 ราย วันนี้ไม่มีผู้หายป่วยเพิ่มและไม่มีผู้เสียชีวิตเพิ่ม ผู้เสียชีวิตยังคงที่ 58 ราย สำหรับผู้ป่วยใหม่ 17 ราย เป็นผู้ที่เดินทางมาจากต่างประเทศและเข้า State Quarantine คือ 1. จากคูเวต 13 ราย แบ่งเป็นชายไทย 12 ราย อายุ 31-53 ปี หญิงไทย 1 ราย อายุ 44 ปี  2. จากกาตาร์ 2 ราย แบ่งเป็นชายไทย อายุ 24 ปี หญิงไทย อายุ 29 ปี  3. จากซาอุดิอาระเบีย 2 ราย เป็นชายไทย อายุ 28 และ 29 ปี กลับถึงประเทศไทยผ่านทางด่านปาดังเบซาร์ เมื่อวันที่ 21 และ 25 พฤษภาคม เข้าพัก State Quarantine ที่ จ.สงขลา ทั้ง 2 รายตรวจพบเชื้อในครั้งที่ 2 เมื่อวันที่ 1 มิถุนายน ไม่มีอาการ โดยรัฐมนตรีว่าการกระทรวงสาธารณสุขได้กำชับว่า เป็นสิทธิ์ของไทยคนที่จะเข้ามายังประเทศไทย ทุกพื้นที่ของเมืองไทยต้องต้อนรับคนไทย โดยเมื่อเข้ามาแล้วจะต้องรีบตรวจโดยเร็วแล้วเข้า State Quarantine ในพื้นที่ ขณะที่สถิติประเทศต้นทางที่คนไทยเดินทางกลับมาแล้วเข้าอยู่ในสถานกักกันโรคของรัฐที่ส่วนกลางและจังหวัด พบว่า ประเทศคูเวตกลับมาแล้ว 174 ราย ยืนยันแล้ว 30 ราย วันนี้เพิ่มมาอีก 13 ราย ซาอุดิอาระเบียกลับมาแล้ว 79 ราย ยืนยันแล้ว 12 ราย วันนี้เพิ่มมาอีก 2 ราย กาตาร์กลับมาแล้ว 216 ราย ยืนยันแล้ว 9 ราย วันนี้เพิ่มมาอีก 2 ราย
2. สถานการณ์ผู้ติดเชื้อไวรัสโคโรนา 2019 (โควิด -19) ของโลก
สถานการณ์ผู้ติดเชื้อไวรัสโคโรนา 2019 (โควิด-19) ของโลก พบผู้ติดเชื้อยืนยันสะสมอยู่ที่ 6,568,510 ราย จำนวนผู้ป่วยเพิ่มขึ้น 82,939 ราย รวมจำนวนผู้เสียชีวิตอยู่ที่ 387,957 ราย สหรัฐอเมริกายังคงมีผู้ป่วยยืนยันสะสมเป็นอันดับที่ 1 ของโลก รองลงมาคือบราซิลและรัสเซียตามลำดับ โดยประเทศอินเดียเป็นประเทศในทวีปเอเชียที่มีจำนวนผู้ป่วยสะสมมากที่สุด ซึ่งปัจจุบัน ไทยอยู่อันดับที่ 80 ของโลก สำหรับประเด็นที่น่าสนใจในต่างประเทศ ได้แก่ ประเทศอินโดนีเซียเตรียมผ่อนคลายมาตรการจำกัดทางสังคมเพื่อควบคุมการแพร่ระบาดของเชื้อไวรัสโควิด-19 ในช่วงปลายสัปดาห์ อย่างไรก็ตาม จากการประเมินความเสี่ยงด้านสุขภาพ อาจเลื่อนการเปิดการเรียนการสอนทั้งโรงเรียนและมหาวิทยาลัยไปจนถึงเดือนธันวาคมหรือต้นปีหน้า และใช้ระบบการเรียนออนไลน์ไปก่อน
ทั้งนี้ ในประเทศไทยหลังมีการผ่อนคลายมาตรการในระยะที่ 3 และมีการเปิดชายหาดบางแสน จ.ชลบุรี ทำให้มีนักท่องเที่ยวจำนวนมากเดินทางมาพักผ่อนในช่วงวันหยุด จึงขอกำชับไม่ให้ละเลย 5 มาตรการป้องกันหลัก การสวมใส่หน้ากากอนามัย การล้างมือ การเว้นระยะห่าง และผู้ประกอบการจะต้องทำความสะอาดพื้นผิว รวมถึงคอยดูแลไม่ให้มีความแออัดในพื้นที่ด้วย
3. การดำเนินการตามมาตรการ
มาตรการนำคนไทยกลับจากต่างประเทศ
วันนี้ เวลา 07.10 น. จะมีคนไทยเดินทางกลับมาจากอินเดีย 218 คน เวลา 22.40 น. จากสหรัฐอเมริกา 225 คน และเวลา 18.00 น. จากอินเดีย 220 คน ในวันพรุ่งนี้ (5 มิถุนายน 63) เวลา 10.05 น. จะมีผู้เดินทางกลับจากหลายประเทศ แอฟริกา 100 คน เวลา 12.10 น. จากปากีสถาน 50 คน เวลา 16.05 น. จากอินเดีย 120 คน เวลา 19.55 น. จากอินเดีย 112 คน และเวลา 21.45 น. จากเกาหลีใต้ 115 คน โดยแผนเที่ยวบินนำคนไทยที่ตกค้างกลับไทยในวันที่ 6 มิถุนายน มี 3 เที่ยวบิน ได้แก่ เยอรมนี ออสเตรเลีย และไต้หวัน วันที่ 7 มิถุนายน 3 เที่ยวบิน ได้แก่ อิสราเอล ฟิลิปปินส์ และสิงคโปร์ วันที่ 8 มิถุนายน 3 เที่ยวบิน ได้แก่ สหรัฐอเมริกา โอมาน และไต้หวัน วันที่ 9 มิถุนายน 5 เที่ยวบิน ได้แก่ อียิปต์ จีน ญี่ปุ่น ภูฏาน และเกาหลีใต้ วันที่ 10 มิถุนายน 4 เที่ยวบิน ได้แก่ สหรัฐอเมริกา รัสเซีย เนเธอร์แลนด์ และฮ่องกง และวันที่ 11 มิถุนายน 3 เที่ยวบิน ได้แก่ อินโดนีเซีย สหรัฐอาหรับเอมิเรสต์ และไต้หวัน
รายงานผู้เดินทางกลับเข้าประเทศผ่านจุดผ่านแดนทางบก มีผู้เดินทางจากเมียนมา 1 คน มาเลเซีย 173 คน สปป.ลาว 9 คน และกัมพูชา 4 คน รวม 187 คน รายงานข้อมูลสถานการณ์ผู้เดินทางเข้าประเทศที่ต้องกักกันตัวในที่กักกันของรัฐจัดให้ (State Quarantine และ Local Quarantine) ตั้งแต่ 3 เมษายน – 3 มิถุนายน มีผู้เข้ากักกันสะสม 31,855 ราย ผู้กลับบ้านสะสม 22,470 ราย และผู้เข้ากักกันปัจจุบัน 9,385 ราย รายงานข้อมูลสรุปการใช้งาน www.ไทยชนะ.com ยอดสะสมตั้งแต่เริ่มโครงการมีร้านค้าลงทะเบียน 151,633 ร้าน ผู้ใช้งาน 20,917,853 คน เป็นผู้ใช้งานผ่านแพลตฟอร์มไทยชนะ 20,811,016 คน ผ่านแอปพลิเคชันไทยชนะ 106,837 คน และจำนวนการดาวน์โหลดแอปพลิเคชันไทยชนะ 176,172 คน
โฆษก ศบค. เผย ประเภทกิจการและกิจกรรมที่จะผ่อนคลายในระยะต่อไป ได้แก่ 1. โรงเรียนและสถาบันการศึกษา เพื่อการจัดการเรียนการสอน การฝึกอบรม 2. สถานรับเลี้ยงเด็กและสถานดูแลผู้สูงวัย แบบรายวัน 3. ศูนย์วิทยาศาสตร์เพื่อการศึกษา 4. ห้องประชุม ที่มีการรวมกลุ่มคนมากกว่า 200 คน 5. การถ่ายทำรายการภาพยนตร์และวีดิทัศน์ 6. อุทยานแห่งชาติ และสวนรุกขชาติ เฉพาะพื้นที่ที่ส่วนราชการกำหนดและสามารถปฏิบัติตามมาตรการได้ 7. ชายหาด ชายทะเล เฉพาะพื้นที่ที่ส่วนราชการกำหนดและสามารถปฏิบัติตามมาตรการได้ 8. สวนสนุก สวนน้ำ สนามเด็กเล่น ร้านเกมส์ 9. สนามกีฬา โรงยิม สถานที่ออกกำลังกาย สำหรับการฝึกซ้อมหรือแข่งขันกีฬา 10. การจัดแสดงคอนเสิร์ต งานอีเวนท์ จัดแสดงสินค้า พื้นที่เกิน 20,000 ตารางเมตร 11. สถานบันเทิง ผับ บาร์ คาราโอเกะ และ 12. สถานบริการอาบอบนวด
--------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31920
