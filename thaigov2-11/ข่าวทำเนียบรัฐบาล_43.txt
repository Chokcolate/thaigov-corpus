รัฐบาลไทย-ข่าวทำเนียบรัฐบาล-นายกรัฐมนตรีมั่นใจ ระบบกลไกตรวจสอบการใช้เงิน ทั้งจากรัฐสภา สตง. ปปง. ปปช. ปปส. ยืนยันรัฐบาลส่งเสริมเกษตรปลอดภัย พร้อมขับเคลื่อนการบริหารจัดการทั้ง 13 ลุ่มน้ำ

วันพุธที่ 27 พฤษภาคม 2563
พิมพ์
นายกรัฐมนตรีมั่นใจ ระบบกลไกตรวจสอบการใช้เงิน ทั้งจากรัฐสภา สตง. ปปง. ปปช. ปปส. ยืนยันรัฐบาลส่งเสริมเกษตรปลอดภัย พร้อมขับเคลื่อนการบริหารจัดการทั้ง 13 ลุ่มน้ำ
นายกรัฐมนตรีมั่นใจ ระบบกลไกตรวจสอบการใช้เงิน ทั้งจากรัฐสภา สตง. ปปง. ปปช. ปปส. ยืนยันรัฐบาลส่งเสริมเกษตรปลอดภัย พร้อมขับเคลื่อนการบริหารจัดการทั้ง 13 ลุ่มน้ำ
วันนี้ (27 พ.ค.63) เวลา 15.55 น. ณ ห้องประชุมสภาผู้แทนราษฎร อาคารรัฐสภา ถนนสามเสน เขตดุสิต กรุงเทพฯ ในการประชุมสภาผู้แทนราษฎร ชุดที่ 25 ปีที่ 2 ครั้งที่ 1 (สมัยสามัญประจำปีครั้งที่หนึ่ง) เป็นพิเศษ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  กล่าวชี้แจงนโยบายเกษตรปลอดภัย ภาษียาสูบ การบริหารจัดการน้ำ การดูแลผู้ปฏิบัติงานด้านสาธารณสุข และเรื่องหน้ากากอนามัย ดังนี้
นายกรัฐมนตรีชี้แจงว่า รัฐบาลเน้นนโยบายเกษตรปลอดภัยและให้ความสำคัญต่อการกำจัดสารพิษ โดยยืนยันตามมติคณะกรรมการวัตถุอันตราย เพราะเป็นความตั้งใจของรัฐบาลที่ให้เป็นเกษตรปลอดภัย อย่างไรก็ตามยังต้องคำนึงถึงพี่น้องเกษตรด้วย โดยจะหาวัสดุชนิดอื่นๆ มาทดแทนให้กับเกษตรกรด้วยเช่นกัน  กรณีเรื่องร้องเรียนเกี่ยวกับมาตรฐานการนำเข้าสินค้าเกษตรนั้น จะต้องมีการศึกษาในรายละเอียดรวมทั้งมาตรฐาน Codex สิ่งสำคัญคือการสร้างความเข้าใจกับประชาชน
นายกรัฐมนตรียังชี้แจงประเด็นภาษียาสูบว่า เข้าใจถึงปัญหาความเดือดร้อนของผู้ประกอบอาชีพปลูกยาสูบ ซึ่งได้ส่งเสริมการปรับเปลี่ยนการปลูกพืชทดแทนการปลูกยาสูบ สำหรับปัญหาที่พบในขณะนี้คือ การนำยาสูบที่จะต้องขายให้กับบริษัทผลิตบุหรี่ในประเทศ แต่กลับมีคนนำยาสูบไปทำเป็นยาเส้นขายเป็นบุหรี่ ก็ได้ให้คณะกรรมการศึกษาหาแนวทางแก้ไขเรื่องนี้อยู่
นายกรัฐมนตรียังย้ำว่า รัฐบาลยังให้ความสำคัญในการบริหารจัดการน้ำ โดยได้จัดตั้งหน่วยงาน สทนช. ขึ้นใหม่เพื่อดูแลบริหารจัดการน้ำทั้งประเทศ 13 ลุ่มน้ำในภาพรวม ทั้งการจัดทำแหล่งกักเก็บน้ำ น้ำบาดาล แยกประเภทการใช้น้ำ น้ำเพื่อเกษตรกร รัฐบาลนี้ทำเรื่องน้ำมากกว่าที่ผ่านมา ก่อนที่จะเข้ามาถึง 4 เท่า และยังจะทำให้มากขึ้นอีก เพราะอยู่ในแผนงานที่จะต้องขับเคลื่อน โดยจะใช้ทั้งเงินเยียวยาและเงินงบประมาณที่มีอยู่แล้ว เพราะน้ำคือชีวิตและเป็นสิ่งที่เกษตรกรต้องการ จากการที่พบปะกับชาวนาเกษตรกรที่แท้จริงมาแล้ว ทราบดีถึงปัญหาความเดือดร้อน และเกษตรกรพอใจการทำงานของรัฐบาลที่คิด จัดทำแผน จัดระเบียบการใช้งบประมาณ การปรับเปลี่ยนงบประมาณ นำงบกลางไปเสริมให้ รวมทั้งโครงการของพระบาทสมเด็จพระเจ้าอยู่หัว ที่ยังไม่แล้วเสร็จ รัฐบาลก็นำมาดำเนินการต่อหลายโครงการ ล้วนอยู่ในแผนทั้งหมด แต่หากฝนไม่ตกก็จะเป็นอีกหนึ่งปัญหาที่ต้องคิดหาวิธีการอย่างอื่น เช่น การเปลี่ยนอาชีพ การปลูกพืชน้ำน้อย การตลาด สิ่งสำคัญในการทำเรื่องแหล่งน้ำ คือ EIA ประชาพิจารณ์ในที่ดินของเอกชน ประชาชน ที่ไม่ได้อยากให้ทำ หรือพื้นที่ป่าสมบูรณ์ก็ไม่สามารถทำได้ ส่วนที่ทำได้ก็อาจไม่มีน้ำ แต่รัฐบาลจะพยายาม และพร้อมขอรับข้อสังเกตไว้
นายกรัฐมนตรียังยืนยันดูแลขวัญกำลังใจผู้ปฏิบัติงานด้านสาธารณสุขนั้น รัฐบาลมีงบประมาณสาธารณสุข 45,000 ล้านบาท ที่มีการใช้จ่ายไปจำนวนหนึ่งในการดูแลผู้ปฏิบัติงานที่หน้างาน เป็นเบี้ยเลี้ยง ค่าตอบแทนพิเศษ ในช่วงการปฏิบัติหน้าที่ครอบคลุมคนทำงานทั้ง 3 ส่วน คือ ข้าราชการ  ลูกจ้างพนักงาน อาสาสมัคร ซึ่งต่างมีกฎหมายระเบียบการที่แตกต่างกัน รัฐบาลต้องให้ความเป็นธรรมและเคารพกฎหมายด้วย
ในตอนท้าย นายกรัฐมนตรียังชี้แจงประเด็นหน้ากากอนามัยว่าที่ผ่านมาสถานการณ์พัฒนาอย่างรวดเร็ว ในประเทศไทย มีเพียงไม่กี่บริษัทที่มีการผลิตหน้ากาก โดยเฉพาะหน้ากาก N95 จะมีเพียง 1 - 2 บริษัท ซึ่งมีลิขสิทธิ์ผลิตทำและส่งไปต่างประเทศเท่านั้น ขณะที่วัสดุต้นทุนการผลิตหน้ากากอนามัยสีฟ้าต้องนำมาจากต่างประเทศทั้งสิ้น ในช่วงเวลาคับขันทุกประเทศจะสงวนไว้ใช้ภายในประเทศ ดังนั้นการแก้ไขต้องใช้วิธีการดำเนินการ ระยะเวลา ยืนยันว่า วันนี้สถานการณ์คลี่คลายลงได้ด้วยการบริหารจัดการให้ดีขึ้น อย่าได้คิดว่ารัฐบาลจะใช้แต่เงินอย่างเดียว ขอให้มั่นใจกลไกการตรวจสอบ นอกเหนือจากคณะกรรมการที่ตรวจสอบแล้ว รัฐสภา และหน่วยงานที่ทำหน้าที่ตรวจสอบภายในระบบ ทั้ง สตง. ปปง. ปปช. ปปส. สามารถตรวจสอบได้ทั้งหมด และย้ำมาตลอดว่า การเสนอโครงการต่าง ๆ จะต้องผ่านกลไกของพื้นที่ คือ กนจ. และต้องมีการพิจารณาการตั้งกรอบวงเงินมาก่อน ทั้งสิ้น
--------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31599
