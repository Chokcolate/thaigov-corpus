รัฐบาลไทย-ข่าวทำเนียบรัฐบาล-กรมการจัดหางาน เตือนภัยสื่อสังคมออนไลน์ !! พฤติกรรมการหลอกลวงคนหางานไปทำงานต่างประเทศ

วันพฤหัสบดีที่ 21 พฤษภาคม 2563
พิมพ์
กรมการจัดหางาน เตือนภัยสื่อสังคมออนไลน์ !! พฤติกรรมการหลอกลวงคนหางานไปทำงานต่างประเทศ
นายสุชาติ พรชัยวิเศษกุล อธิบดีกรมการจัดหางาน เผย พฤติกรรมการหลอกลวงคนหางานไปทำงานต่างประเทศรูปแบบใหม่ นิยมใช้สื่อสังคมออนไลน์ในการโฆษณาการจัดหางาน (ทั้งบุคคลธรรมดาและนิติบุคคล)
เช่น  เฟสบุ๊คหรือไลน์ แทนการเดินทางเข้าไปชักชวนคนหางานในพื้นที่ต่าง ๆ หรือโดยอาศัยความใกล้ชิดจากญาติ พี่ น้อง  โดยตำแหน่งงานที่แอบอ้างส่วนใหญ่จะเป็น กรรมกร พนักงานเสริฟ พนักงานนวด คนงานในภาคเกษตรกรรม (เก็บผลไม้ ฟาร์มเลี้ยงสัตว์) และคนงานในภาคอุตสาหกรรม  ส่วนประเทศที่มีการหลอกลวงไปทำงาน ได้แก่ ญี่ปุ่น นิวซีแลนด์ แคนาดา สาธารณรัฐเกาหลี (เกาหลีใต้) สวีเดน สหรัฐอาหรับเอมิเรตส์ ออสเตรเลีย โปแลนด์ สิงคโปร์ เนเธอร์แลนด์ (ฮอลแลนด์) กาตาร์ เยอรมนี อังกฤษ ฟินแลนด์ ฝรั่งเศส นอร์เวย์ สาธารณรัฐมัลดีฟส์ ฟิลิปปินส์ และมาเก๊า
“ จากสถานการณ์การแพร่ระบาดของโรคติดเชื้อไวรัสโคโรนา 2019 หรือโรคโควิด 19 (Coronavirus Disease 2019 (COVID-19)) ทำให้เกิดการชะลอการจ้างงานในประเทศ และการส่งแรงงานไทยไปทำงานต่างประเทศ  แต่ทว่ายังมีสาย/นายหน้าจัดหางานเถื่อน ลงประกาศโฆษณาการจัดหางานโดยไม่ได้รับอนุญาต และมีการชักชวนไปทำงานต่างประเทศทางเฟสบุ๊คหรือไลน์อยู่ ซึ่งทำให้การสืบหาตัวผู้กระทำความผิดเป็นเรื่องยาก  อย่างไรก็ดี กรมการจัดหางานมีเจ้าหน้าที่เฝ้าระวัง ติดตาม ตรวจสอบอย่างเข้มงวด และทำรายงานการสืบสวน  หากพบผู้กระทำความผิด จะดำเนินคดีตามมาตรา 66 แห่งพระราชบัญญัติจัดหางานและคุ้มครองคนหางาน พ.ศ. 2528 อย่างจริงจัง
ทั้งนี้ ในส่วนของทางบริษัทจัดหางานที่ขึ้นทะเบียนกับกรมการจัดหางาน ได้รับอนุญาตให้จัดส่งคนหางานไปทำงานต่างประเทศ และจดทะเบียนอย่างถูกต้องตามกฎหมาย จำนวน 130 แห่ง แบ่งเป็นในกรุงเทพมหานคร จำนวน 93 แห่ง และส่วนภูมิภาค อีก 37 แห่ง ยังพบการให้บริการปกติ เพราะมีการกำกับที่เข้มงวดภายใต้ กฎหมายของกรมการจัดหางาน  สำหรับผู้สนใจจะไปทำงานในต่างประเทศ ควรศึกษาข้อมูลการเดินทางไปทำงานอย่างถูกต้องตามกฎหมาย โดยสามารถสอบถามเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน ” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/31196
