รัฐบาลไทย-ข่าวทำเนียบรัฐบาล-พม. ผนึกภาคีเครือข่าย มอบหนังสือการ์ตูน “KnowCovid รู้ทันโควิด” ให้นายกรัฐมนตรี

วันอังคารที่ 26 พฤษภาคม 2563
พม. ผนึกภาคีเครือข่าย มอบหนังสือการ์ตูน “KnowCovid รู้ทันโควิด” ให้นายกรัฐมนตรี
พม. ผนึกภาคีเครือข่าย มอบหนังสือการ์ตูน “KnowCovid รู้ทันโควิด” ให้นายกรัฐมนตรี
วันนี้ (26 พ.ค. 63) เวลา 08.30 น. ณ ตึกไทยคู่ฟ้า ทำเนียบรัฐบาล นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ ดร.อิสระ เสรีวัฒนวุฒิ ผู้ก่อตั้งกลุ่ม KnowCovid  ผู้แทนองค์การสหประชาชาติ (UN)  ผู้แทนองค์การอนามัยโลก (WHO) ประจำประเทศไทย และผู้แทนกลุ่มบริษัท บันลือกรุ๊ป เข้าพบ พลเอก ประยุทธ์ จันทร์โอชา นายกรัฐมนตรี เพื่อนำเสนอหนังสือการ์ตูนชุด “KnowCovid รู้ทันโควิด” เพื่อเผยแพร่และสร้างความรู้ ความเข้าใจที่ถูกต้องเกี่ยวกับโรคติดเชื้อไวรัสโคโรน่า 2019 (โควิด-19) โดยนำไปแจกจ่ายให้กับกลุ่มเป้าหมายของกระทรวง พม. ทั่วประเทศ
นายจุติ กล่าวว่า เนื่องจากสถานการณ์การแพร่ระบาดของโรคติดเชื้อไวรัสโคโรน่า 2019 (โควิด-19) ส่งผลกระทบต่อประชาชนทั่วประเทศในวงกว้าง รวมถึงกลุ่มเป้าหมายของกระทรวง พม. ตั้งแต่เด็ก เยาวชน ผู้สูงอายุ คนพิการ คนไร้ที่พึ่ง คนไร้บ้าน และผู้ด้อยโอกาส ซึ่งยังขาดความรู้ ความเข้าใจที่ถูกต้องในการดูแลและป้องกันตนเองและครอบครัวจากโรคโควิด-19 อีกทั้งการไม่เข้าถึงองค์ความรู้ที่ถูกต้องผ่านสื่อต่างๆ ทั้งนี้ กระทรวง พม. เป็นหน่วยงานภาครัฐด้านสังคมของประเทศในการส่งเสริมสังคมคุณภาพ และพัฒนาคนให้มีหลักประกันและความมั่นคงในชีวิต จึงได้ร่วมมือกับ WHO ประจำประเทศไทย กระทรวงสาธารณสุข  ดร.อิสระ เสรีวัฒนวุฒิ ผู้ก่อตั้งกลุ่ม KnowCovid และกลุ่มบริษัท บันลือกรุ๊ป ในนามหนังสือการ์ตูนไทย “ขายหัวเราะ” จัดทำหนังสือการ์ตูน “KnowCovid รู้ทันโควิด” เพื่อเผยแพร่ข้อมูลและสร้างความเข้าใจที่ถูกต้องเกี่ยวกับโรคโควิด-19 โดยนำไปแจกจ่ายให้กับกลุ่มเป้าหมายของกระทรวง พม. ทั่วประเทศ จำนวน 50,000 เล่ม ทั้งนี้ ได้รับการสนับสนุนข้อมูลและองค์ความรู้ที่ถูกต้องจาก UN และ WHO ประจำประเทศไทย และกระทรวงสาธารณสุข สำหรับเนื้อหาที่มีหลากหลายมิติเกี่ยวกับความเชื่อที่ผิดเกี่ยวกับโรคโควิด-19 และการดูแลและป้องกันตนเองและครอบครัวให้ปลอดภัย โดยไม่เป็นพาหะนำโรค

ที่มา : https://www.thaigov.go.th/news/contents/details/31517
