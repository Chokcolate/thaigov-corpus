รัฐบาลไทย-ข่าวทำเนียบรัฐบาล-​“พาณิชย์”โชว์ผลสำเร็จจัดงานแสดงสินค้าบริการดิจิทัลออนไลน์ สร้างรายได้ 1,400 ล้าน [กระทรวงพาณิชย์]

วันศุกร์ที่ 29 พฤษภาคม 2563
​“พาณิชย์”โชว์ผลสำเร็จจัดงานแสดงสินค้าบริการดิจิทัลออนไลน์ สร้างรายได้ 1,400 ล้าน [กระทรวงพาณิชย์]
​“พาณิชย์”โชว์ผลสำเร็จจัดงานแสดงสินค้าบริการดิจิทัลออนไลน์ สร้างรายได้ 1,400 ล้าน
กรมส่งเสริมการค้าระหว่างประเทศเผยผลการจัดงาน MOVE งานแสดงสินค้า บริการดิจิทัลคอนเทนต์ผ่านแพลตฟอร์มออนไลน์ครั้งแรกของโลก ประสบความสำเร็จเกินคาด มียอดการเจรจาธุรกิจรวม 354 คู่ เกิดมูลค่าการเจรจาการค้า 1,400 ล้านบาท ระบุหลายบริษัทของไทยมีโอกาสร่วมทำธุรกิจกับต่างประเทศได้เป็นจำนวนมาก
นายสมเด็จ สุสมบูรณ์ อธิบดีกรมส่งเสริมการค้าระหว่างประเทศ เปิดเผยถึงผลการจัดงานแสดงสินค้าบริการดิจิทัลคอนเทนต์และกิจกรรมเจรจาธุรกิจออนไลน์ (MOVE : Multimedia Online Virtual Exhibition) เป็นครั้งแรกของโลกที่มีการจัดงานผ่านแพลตฟอร์มออนไลน์ ระหว่างวันที่ 25-27 พ.ค.2563 ที่ผ่านมาว่า ผลการจัดกิจกรรมเจรจาจับคู่ธุรกิจผ่านระบบวิดีโอ คอนเฟอเรนซ์ ซึ่งเปรียบเสมือนห้องทำงานหรือพื้นที่เจรจาการค้าที่สามารถพูดคุย แลกเปลี่ยนข้อมูล ส่งไฟล์ หรือประชุมแบบเรียลไทม์ ได้แบบ One-on-One กับผู้นำเข้าทั่วโลก ประสบความสำเร็จเป็นอย่างดี มีจำนวนรวม 354 คู่เจรจาออนไลน์ โดยจีน เวียดนาม มาเลเซีย ญี่ปุ่น และสิงคโปร์ เป็นประเทศที่มีการเข้าร่วมเจรจาการค้ามากที่สุด และส่งผลให้เกิดมูลค่าการเจรจาการค้าออนไลน์ในครั้งนี้นรวมทั้งสิ้น 1,400 ล้านบาท
โดยไฮไลต์สำคัญจากการเจรจาการค้าผ่านระบบออนไลน์ เช่น บริษัท เบนีโทน ฟิล์มส์ จำกัด เจรจาการค้ากับบริษัทจากออสเตรเลีย ในการเข้ามาถ่ายทำภาพยนตร์ในประเทศไทย , บริษัท กันตนา โมชั่น พิคเจอร์ส จำกัด เจรจาการค้ากับบริษัทจากฮ่องกง ในการจัดทัวร์นาเมนท์การแข่งขัน Esports ในภูมิภาคเอเชีย , บริษัท สหมงคลฟิล์ม อินเตอร์เนชั่นแนล จำกัด เจรจาการค้ากับ Distributor จากประเทศอุรุกวัย เพื่อซื้อลิขสิทธิ์ภาพยนตร์ไปจำหน่ายยังประเทศแถบอเมริกาใต้ , บริษัท เอ็ม โฟลว์ เอ็นเตอร์เทนเม้นท์ จำกัด เจรจาการกับ Talent Agency จากเมียนมาร์ ในการสร้างศิลปินกลุ่มใหม่ร่วมกัน เป็นต้น
“การจัดงานในครั้งนี้ ถือเป็นมิติใหม่ของกรมฯ ในการฝ่ากระแสโควิด-19 และช่วยผลักดันกลุ่มอุตสาหกรรมดิจิทัลคอนเทนต์ให้เกิดการปรับตัวเข้ากับภาวะวิกฤตที่เกิดขึ้น และยังเป็นการเพื่อสร้างโอกาสให้ผู้ประกอบการไทยได้เข้าถึงนักลงทุนที่มีศักยภาพ พร้อมเชื่อมโยงสู่การเปิดตลาดกับนักลงทุนรายใหม่ เพื่อให้กิจกรรมทางเศรษฐกิจยังดำเนินต่อไปได้ทันต่อการเปลี่ยนแปลงของโลกยุคดิสรัปชัน”นายสมเด็จกล่าว
สำหรับการจัดงาน MOVE เป็นการจัดกิจกรรมแสดงสินค้าในรูปแบบเสมือนจริง ระหว่างผู้ประกอบการไทยและต่างชาติ ภายใต้ MOVE.DITP.GO.TH โดยสร้างบรรยากาศให้ผู้ประกอบการได้เข้ามาพบปะกันเสมือนได้เข้ามาอยู่ในงานเทศกาลภาพยนตร์และตลาดซื้อขายคอนเทนต์ พร้อมทั้งส่งเสริมให้เข้าถึงข้อมูลและความร่วมมือกันระหว่างผู้ประกอบการชั้นนำทั้ง ภาพยนตร์ แอนิเมชัน คาแร็กเตอร์ มาจัดแสดงสินค้า บริการ และผลงาน ได้แบบเรียลไทม์ผ่านระบบออนไลน์
ทั้งนี้ ยังถือได้ว่างานนี้ เป็นจุดเปลี่ยนครั้งสำคัญของการจัดงานแสดงสินค้าและบริการแนวใหม่ และอาจจะทำให้เกิด New Normal ใหม่ ในอนาคตได้ในไม่ช้า โดยการจัดงานมีประเทศที่เข้าชมเว็บไซต์สูงสุด 5 อันดับแรก ได้แก่ สหรัฐฯ ฝรั่งเศส ไทย เวียดนาม เยอรมนีตามลำดับ

ที่มา : https://www.thaigov.go.th/news/contents/details/31695
