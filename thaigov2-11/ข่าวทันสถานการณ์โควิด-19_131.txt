รัฐบาลไทย-ข่าวทำเนียบรัฐบาล-กรมอนามัย ย้ำ โรงแรมคุมเข้มความสะอาด-สุขอนามัยส่วนบุคคล หลังมาตรการปลดล็อค ระยะ 2 [กระทรวงสาธารณสุข]

วันอังคารที่ 26 พฤษภาคม 2563
พิมพ์
กรมอนามัย ย้ำ โรงแรมคุมเข้มความสะอาด-สุขอนามัยส่วนบุคคล หลังมาตรการปลดล็อค ระยะ 2 [กระทรวงสาธารณสุข]
กรมอนามัย ย้ำ โรงแรมคุมเข้มความสะอาด-สุขอนามัยส่วนบุคคล หลังมาตรการปลดล็อค ระยะ 2
กรมอนามัย กระทรวงสาธารณสุข เยี่ยมชมความพร้อมของโรงแรมมิราเคิล คุมเข้มการปฏิบัติตาม มาตรการป้องกันโรคโควิด 19 หลังการผ่อนปรนระยะที่ 2 สร้างความมั่นใจให้ผู้ใช้บริการ
วันนี้ (26 พฤษภาคม 2563) แพทย์หญิงพรรณพิมล วิปุลากร อธิบดีกรมอนามัย เปิดเผยภายหลังการลงพื้นที่โรงแรมมิราเคิล แกรนด์ คอนเวนชั่น เขตหลักสี่ กรุงเทพมหานคร ว่า จากการที่รัฐบาลได้มีการ ผ่อนปรน ระยะที่ 2 ในสถานประกอบการประเภทห้องประชุมในโรงแรมหรือศูนย์ประชุม นั้น กรมอนามัย จึงขอความร่วมมือผู้ประกอบการปฏิบัติตามแนวทางมาตรการป้องกันการแพร่ระบาดของโรคโควิด 19 อย่างเคร่งครัด โดยให้ยึดปฏิบัติตามมาตรการหลักของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ดังนี้ 1) ทำความสะอาดพื้นผิวสัมผัสบ่อย ๆ ทั้งก่อนและหลัง การให้บริการ และ   ให้กำจัดขยะมูลฝอยทุกวัน 2) ให้พนักงานบริการ ผู้ใช้บริการ ผู้เข้าร่วมประชุม สวมหน้ากากอนามัยหรือหน้ากากผ้า ตลอดเวลาการประชุม และการให้บริการ 3) ให้มีจุดบริการล้างมือด้วยสบู่หรือแอลกอฮอล์เจล หรือน้ำยาฆ่าเชื้อโรค 4) ให้เว้นระยะห่างระหว่างโต๊ะ และระหว่างที่นั่ง รวมถึงระยะห่างระหว่างการเดิน อย่างน้อย 1.5 เมตร และกรณีที่นั่งเต็ม งดเสริมเก้าอี้หรือยืนร่วมประชุม 5) ให้ควบคุมจำนวนผู้ใช้บริการและผู้ร่วมประชุม ไม่ให้แออัด ทั้งพื้นที่รอเข้างาน จุดคัดกรอง ลงทะเบียน ประทับตราจอดรถ ประชาสัมพันธ์ บริการอาหาร และเครื่องดื่ม 6) ให้มีการลงทะเบียนก่อนเข้าและออกจากสถานที่ และเพิ่มมาตรการใช้แอพพลิเคชั่น “ไทยชนะ” เพื่อใช้เป็นมาตรการควบคุมลดความหนา แน่น และความเสี่ยงการติดเชื้อโควิด 19
แพทย์หญิงพรรณพิมล กล่าวต่อว่า ข้อถัดมา คือ 7) กำหนดจำนวนผู้เข้าร่วมประชุมในแต่ละสถานที่ ตั้งแต่ 50 คนขึ้นไป ให้เป็นไปตาม ผลการพิจารณาของคณะกรรมการโรคติดต่อจังหวัด หรือคณะกรรมการโรคติดต่อกรุงเทพมหานคร ซึ่งต้องได้รับการจัดระเบียบการเข้าใช้บริการ ให้เป็นไปตามมาตรการป้องกันโรคและคำแนะนำของทางราชการ โดยมีผู้เข้าร่วมประชุมไม่เกิน 200 คน และ 8) งดให้มีการจัดงานเลี้ยงร่วมกับการจัดประชุม อบรม สัมมนา รวมถึงการงดการพูดคุยเสียงดัง ในที่ประชุม และจากการเยี่ยมชมโรงแรมมิราเคิล ในครั้งนี้ ถือว่ามีความพร้อมในการให้บริการที่คำนึงถึงความปลอดภัยและสุขอนามัยของผู้รับบริการ โดยได้กำหนดจุดคัดกรองผู้ใช้บริการ เพื่อควบคุมจำนวนคนไม่ให้แออัด และขอให้ผู้ใช้บริการ CHECK-IN และ CHECK-OUT ผ่านแพลตฟอร์ม "ไทยชนะ" ตามมาตรการของภาครัฐ เพื่อเป็นข้อมูลในการคัดกรองและเพื่อความปลอดภัย ทั้งในส่วนของบริเวณทางเข้าโรงแรม ห้องประชุม และห้องอาหารต่างๆ รวมทั้งกำกับดูแลพนักงานบริการและผู้ใช้บริการให้สวมหน้ากากผ้าหรือหน้ากากอนามัยตลอดเวลา นอกจากนี้ ภายในห้องประชุมได้จัดแบบเว้นระยะห่างระหว่างโต๊ะ และระหว่างที่นั่งอย่างน้อย 1-2 เมตร จัดอาหารว่างและเครื่องดื่มเป็นชุดส่วนตัว และทำความสะอาดห้องประชุมก่อนและหลังใช้งานทุกครั้ง โดยเน้นจุดสัมผัสร่วม เช่น ไมโครโฟน ที่จับประตู ลิฟต์ บันไดเลื่อน และห้องน้ำ อีกทั้งได้จัดบริการแอลกอฮอล์เจลหรือสบู่ล้างมือตามจุดต่างๆ อย่างทั่วถึงด้วย
“ทั้งนี้ หลักสำคัญที่ต้องเน้นย้ำทุกโรงแรมให้ยึดถือปฏิบัติคือ การดูแลทำความสะอาดสถานที่ให้ถูกสุขลักษณะ และพนักงานให้บริการต้องมีสุขอนามัยที่ดี โดยเพิ่มความถี่ในการทำความสะอาดและฆ่าเชื้อบริเวณพื้นผิวที่มีการจับหรือสัมผัสร่วมบ่อย ๆ โดยเฉพาะห้องส้วม เช่น ลูกบิด กลอนประตู เป็นต้น รวมทั้งการควบคุมจำนวนผู้ใช้บริการไม่ให้แออัด มีการเว้นระยะห่างทางสังคม 1-2 เมตร เพราะถึงแม้ว่าขณะนี้สถานการณ์การระบาดของโรคโควิด 19 ในประเทศไทยจะมีแนวโน้มที่ดีขึ้น แต่ก็ยังต้องเฝ้าระวังป้องกันตามคำแนะนำของกระทรวงสาธารณสุขอย่างเคร่งครัดต่อเนื่องต่อไป” อธิบดีกรมอนามัย กล่าวในที่สุด

ที่มา : https://www.thaigov.go.th/news/contents/details/31529
