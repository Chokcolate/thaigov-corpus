รัฐบาลไทย-ข่าวทำเนียบรัฐบาล-พม. จับมือ เคาน์เตอร์เซอร์วิส รับจ่ายค่าดอกเบี้ยตั๋วจำนำ 24 ชม. เริ่ม 15 ก.ค. นี้

วันศุกร์ที่ 29 พฤษภาคม 2563
พม. จับมือ เคาน์เตอร์เซอร์วิส รับจ่ายค่าดอกเบี้ยตั๋วจำนำ 24 ชม. เริ่ม 15 ก.ค. นี้
พม. จับมือ เคาน์เตอร์เซอร์วิส รับจ่ายค่าดอกเบี้ยตั๋วจำนำ 24 ชม. เริ่ม 15 ก.ค. นี้
วันที่ 28 พ.ค.63 เวลา 14.00 น. ที่ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีลงนามบันทึกข้อตกลงความร่วมมือ (MOU) ว่าด้วยการดำเนินการรับชำระเงินส่งดอกเบี้ยตั๋วรับจำนำ ระหว่างสำนักงานธนานุเคราะห์ (สธค.) กับบริษัท เคาน์เตอร์เซอร์วิส จำกัด เพื่อเพิ่มช่องทางการให้บริการรับชำระเงินค่าดอกเบี้ยตั๋วรับจำนำจากประชาชนตลอด 24 ชั่วโมง ตั้งแต่วันที่ 15 กรกฎาคม 2563 เป็นต้นไป
นายปรเมธี กล่าวว่า กระทรวงการพัฒนาสังคมและความมั่นคงของมนุษย์ (พม.) สำนักงานธนานุเคราะห์ หรือ สธค. ในฐานะโรงรับจำนำของรัฐที่ช่วยเหลือประชาชนผู้มีรายได้น้อยที่ประสบปัญหาเฉพาะหน้าด้านการเงิน เป็นการลดปัญหาการกู้เงินนอกระบบและความเหลื่อมล้ำในสังคม โดยเฉพาะในสถานการณ์การแพร่ระบาดของโรคติดเชื้อไวรัสโคโรน่า 2019 (โควิด-19) ที่ส่งผลกระทบต่อการประกอบอาชีพและรายได้ของประชาชนทั่วประเทศในวงกว้าง
นายปรเมธี กล่าวต่อไปว่า เพื่อเป็นการเพิ่มประสิทธิภาพในการให้บริการประชาชนที่สะดวก รวดเร็ว และมีมาตรฐานมากยิ่งขึ้น ด้วยการใช้เทคโนโลยีที่ทันสมัย เพื่อประโยชน์สูงสุดต่อประชาชน กระทรวง พม. โดย สธค. จึงได้ลงนามบันทึกข้อตกลงร่วมกับบริษัท เคาน์เตอร์เซอร์วิส จำกัด เพื่อพัฒนาระบบการทำธุรกรรมแบบออนไลน์สำหรับลูกค้าที่มีตั๋วรับจำนำหรือบัตรประชาชน โดยนำมาชำระเงินค่าดอกเบี้ยตั๋วรับจำนำได้ที่จุดบริการ เคาน์เตอร์เซอร์วิส ทั่วประเทศ ตลอด 24 ชั่วโมง และเริ่มเปิดให้บริการตั้งแต่วันที่ 15 กรกฎาคม 2563 ทั่วประเทศ นอกจากนี้ ยังเป็นการป้องกันตนเองจากเชื้อโรคโควิด-19
นายปรเมธี กล่าวเพิ่มเติมว่า ทั้งนี้ สธค. ได้ขยายเวลาโครงการ "สธค. โรงรับจำนำของรัฐสู้ภัยโควิด-19" สำหรับผู้มาใช้บริการจำนำใหม่ วงเงินต้นไม่เกิน 15,000 บาท คิดดอกเบี้ยร้อยละ 0.125 ต่อเดือน จำกัดสิทธิ์ 1 คนต่อตั๋ว 1 ใบต่อ 1 รอบการจำนำเท่านั้น ซึ่งจากเดิมถึงวันที่ 31 พฤษภาคม 2563 จะขยายเวลาออกไปจนถึงวันที่ 31 ธันวาคม 2563 และในช่วงการเปิดภาคการศึกษาที่ใกล้จะถึงนี้ ทาง สธค. จัดโปรโมชั่น Back to School ลดดอกเบี้ย 20% สำหรับประชาชนทั่วไป และนิสิตนักศึกษาที่มาใช้บริการจำนำ วงเงินมากกว่า 15,000 บาทขึ้นไป เริ่มตั้งแต่วันที่ 1 มิถุนายน ถึง 31 กรกฎาคม 2563

ที่มา : https://www.thaigov.go.th/news/contents/details/31655
