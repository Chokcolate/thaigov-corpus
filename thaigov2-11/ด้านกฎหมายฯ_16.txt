รัฐบาลไทย-ข่าวทำเนียบรัฐบาล-รมว.ยุติธรรม พร้อมปลัดกระทรวงยุติธรรม ตรวจความพร้อมการประมูลทรัพย์ หลังปิดการประมูลทรัพย์ ๓ เดือน จากการแพร่ระบาดของไวรัสโคโรน่า 2019 (โควิด-19) คาดการณ์เงินเข้าประเทศ ๑.๘ หมื่นล้า

วันจันทร์ที่ 1 มิถุนายน 2563
รมว.ยุติธรรม พร้อมปลัดกระทรวงยุติธรรม ตรวจความพร้อมการประมูลทรัพย์ หลังปิดการประมูลทรัพย์ ๓ เดือน จากการแพร่ระบาดของไวรัสโคโรน่า 2019 (โควิด-19) คาดการณ์เงินเข้าประเทศ ๑.๘ หมื่นล้า
รมว.ยุติธรรม พร้อมปลัดกระทรวงยุติธรรม ตรวจความพร้อมการประมูลทรัพย์ หลังปิดการประมูลทรัพย์ ๓ เดือน จากการแพร่ระบาดของไวรัสโคโรน่า 2019 (โควิด-19) คาดการณ์เงินเข้าประเทศ ๑.๘ หมื่นล้านบาท พร้อมเร่งกรมบังคับคดีอธิบายแนวทางช่วยเหลือ SMEs
ในวันศุกร์ที่ ๒๙ พฤษภาคม ๒๕๖๓ เวลา ๑๑.๓๐ น. ณ กรมบังคับคดี ถนนบางขุนนนท์ กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ศาสตรา​จารย์​พิเศษวิศิษฏ์ วิศิษฏ์สรอรรถ ปลัดกระทรวง​ยุติธรรม​ เดินทางตรวจความพร้อมการเปิดขายทอดตลาดทรัพย์สินทั่วประเทศ ที่จะเริ่มขายตั้งแต่วันจันทร์ที่ ๑ มิถุนายน ๒๕๖๓ เป็นต้นไป หลังปิดการประมูลทรัพย์มา ๓ เดือน จากการแพร่ระบาดของไวรัสโคโรน่า 2019 (โควิด-19) โดยมี นางอรัญญา ทองน้ำตะโก อธิบดีกรมบังคับคดี และผู้บริหารกรมบังคับคดี ให้การต้อนรับ
นายสมศักดิ์ฯ ได้ตรวจความพร้อมทุกขั้นตอนด้วยตัวเอง โดยระบุว่า น่าพอใจ การเตรียมความพร้อมอยู่ในมาตรการแบบวิถีใหม่ เช่น ผู้เข้าร่วมการประมูล ลงทะเบียนเข้าออก ผ่าน www.ไทยชนะ.com มีช่องทางซื้อทะเบียนล่วงหน้าผ่านอิเล็กทรอนิกส์ หน้าเว็บไซต์กรมบังคับคดี เพื่อลดความแออัด สวมหน้ากากอนามัยตลอดเวลา ไม่เช่นนั้นจะไม่อนุญาตให้เข้าร่วม จัดตรวจร่างกาย บริเวณทางเข้าห้องขายทอดตลาด จัดที่นั่งมีระยะห่าง ๑ - ๒ เมตร จัดการขายทอดตลาดทีละชุด และทำความสะอาดห้องก่อนขายทอดตลาดในชุดต่อไป
นายสมศักดิ์ฯ กล่าวอีกว่า การเปิดประมูลทรัพย์ ในรอบเดือนมิถุนายน ๒๕๖๓ จะมีทรัพย์ประเภท ที่ดินว่างเปล่า ที่ดินพร้อมสิ่งปลูกสร้าง ห้องชุด และทรัพย์สินอื่นๆ ในส่วนภูมิภาคทั่วประเทศ จะมีการประมูลทรัพย์สินทั้งสิ้น ๙,๘๗๔ รายการ ราคาประเมินรวม ๑๔,๒๖๗,๒๒๗,๗๓๕.๑๙ ล้านบาท ในส่วนของกรุงเทพฯ มีการประมูลทรัพย์สินทั้งสิ้น ๑,๐๙๔ รายการ มูลค่า ๓,๘๓๔,๑๕๙,๓๑๐.๘๔ ล้านบาท รวมการประมูลทรัพย์สินครั้งนี้ คาดการณ์ว่าจะหาเงินให้ประเทศได้ถึง ๑๘,๑๐๑,๓๘๗,๐๔๖.๐๓ ล้านบาท จึงอยากเชิญชวนประชาชนที่สนใจสามารถเข้าร่วมการประมูลทรัพย์ได้เพราะมาตรการต่างๆ​ ในเรื่องการป้องกันโควิด-19​ มีมาตรฐาน
"ตนได้กำชับกรมบังคับคดีเร่งอธิบายการช่วยเหลือวิสาหกิจขนาดกลาง และขนาดย่อม หรือ SMEs ที่ประสบปัญหาทางการเงิน กรณีบุคคลธรรมดาต้องมีจำนวนหนี้ไม่น้อยกว่า ๒ ล้านบาท คณะบุคคล ห้างหุ้นส่วนสามัญไม่จดทะเบียน ห้างหุ้นส่วนสามัญนิติบุคคล ห้างหุ้นส่วนจำกัด หรือนิติบุคคลตามกฎหมายอื่น มีจำนวนหนี้ไม่น้อยกว่า ๓ ล้านบาท ส่วนบริษัทจำกัด ต้องมีจำนวนหนี้ไม่น้อยกว่า ๓ ล้านบาท แต่ไม่ถึง ๑๐ ล้านบาท และไม่สามารถชำระหนี้ได้ทัน สามารถยื่นขอทำการฟื้นฟูกิจการ เพื่อที่จะไม่ต้องล้มละลาย โดยหากศาลสั่งรับคำฟ้องขอฟื้นฟูกิจการแล้วภาระการชำระหนี้และดอกเบี้ยจะถูกหยุดไว้ และหากศาลมีคำสั่งฟื้นฟูกิจการและเห็นชอบด้วย แผนผู้บริหารที่ระบุไว้จะดำเนินการฟื้นฟู ภายในระยะเวลาที่กำหนดไว้ในแผน แต่ไม่เกิน ๓ ปี โดยผู้ประกอบการ SMEs ที่มีความประสงค์จะยื่นเรื่องขอฟื้นฟูกิจการ สามารถประสานกรมบังคับคดีได้ที่สายด่วนกรมบังคับคดี ๑๑๑๑ กด ๗๙ หรือทางเว็บไซต์กรมบังคับคดี www.led.go.th

ที่มา : https://www.thaigov.go.th/news/contents/details/31797
