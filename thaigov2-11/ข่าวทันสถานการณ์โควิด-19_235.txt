รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 2 มิถุนายน 2563 [กระทรวงสาธารณสุข]

วันอังคารที่ 2 มิถุนายน 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 2 มิถุนายน 2563 [กระทรวงสาธารณสุข]
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 2 มิถุนายน 2563
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 2 มิถุนายน 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ป่วยกลับบ้านได้ 1 ราย ทำให้ยอดผู้ป่วยกลับบ้านสะสม 2,966 ราย หรือคิดเป็นร้อยละ 96.2 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 59 ราย หรือร้อยละ 1.91 ของผู้ป่วยทั้งหมด มีผู้ติดเชื้อรายใหม่เพิ่ม 1 ราย เป็นคนไทยที่เดินทางกลับจากประเทศซาอุดิอาระเบียและได้เข้ารับการเฝ้าระวังกักตัวในสถานที่รัฐจัดให้ มีผู้เสียชีวิตเพิ่ม 1 ราย รวมผู้เสียชีวิตสะสม 58 ราย มีผู้ป่วยสะสมทั้งสิ้น 3,083 ราย
สำหรับผู้เสียชีวิตเป็น ชายไทย อายุ 80 ปี มีโรคประจำตัว หอบหืด มีประวัติสัมผัสกับผู้ป่วยยืนยัน เข้ารับรักษาครั้งแรกที่โรงพยาบาลรัฐ ใน จ.นราธิวาส เพื่อผ่าตัดสะโพก ต่อมาเก็บตัวอย่างส่งตรวจทางห้องปฏิบัติการพบเชื้อ และพบเสียงผิดปกติในปอดสงสัยปอดอักเสบ จึงส่งรักษาต่อโรงพยาบาลอีกแห่ง แพทย์ใส่ท่อช่วยหายใจ แต่อาการไม่ดีขึ้น เสียชีวิตวันที่ 1 มิถุนายน 2563 (เป็นผู้เสียชีวิตรายที่ 58)
จากสถานการณ์ผู้ติดเชื้อของประเทศไทยในช่วง 2 สัปดาห์ที่ผ่านมา มีผู้ติดเชื้อรายใหม่ จำนวน 50 ราย โดยร้อยละ 92 หรือ 46 ราย เป็นผู้ที่เดินทางจากต่างประเทศและได้เข้ากักตัวอยู่ในสถานที่รัฐจัดให้ (State Quarantine) ส่วนที่เหลืออีก 4 ราย ติดเชื้อในประเทศ (เป็นผู้สัมผัสใกล้ชิด 1 ราย, ไปในสถานที่ชุมชน 3 ราย) อย่างไรก็ตาม การพบผู้ติดเชื้อน้อย หรือไม่พบเลยในบางพื้นที่ ไม่ได้สรุปว่าจะไม่มีผู้ติดเชื้อปะปนอยู่ในพื้นที่นั้นๆ ผนวกกับขณะนี้รัฐบาลได้ผ่อนปรนมาตรการ หลายคนได้มาใช้ชีวิตตามปกติ ออกทำงานนอกบ้าน อาจทำให้เพิ่มโอกาสเสี่ยงในการสัมผัสเชื้อได้ ขอให้ทุกคนคงเข้มการป้องกันตัวเองสวมหน้ากากอนามัย/หน้ากากผ้าทุกครั้งที่ออกนอกบ้าน ล้างมือบ่อยๆ ให้เว้นระยะห่างระหว่างผู้อื่น 1-2 เมตร ไม่นำมือมาสัมผัสใบหน้า ตา จมูก ปาก ขณะนี้มีหลายคนสวมเฟซชิลด์โดยไม่สวมหน้ากากอนามัย/หน้ากากผ้า นอกจากจะไม่ช่วยป้องกันตัวเองจากเชื้อโควิด 19 แล้ว หากติดเชื้อหรือป่วยจะแพร่เชื้อให้ผู้ที่อยู่รอบข้างได้ ดังนั้น วิธีสวมเฟซชิลด์ที่ถูกต้องที่ป้องกันการติดเชื้อได้ ต้องสวมหน้ากากอนามัย/หน้ากากผ้าร่วมด้วย และหลีกเลี่ยงการเดินทางไปในสถานที่แออัดเพื่อลดความเสี่ยงในการสัมผัสเชื้อ
ขอเชิญชวนประชาชนร่วมตอบแบบสอบถามเรื่อง การจัดการกับข่าวสารและข้อมูลที่เกี่ยวข้องจากสื่อออนไลน์ช่วงสถานการณ์การแพร่ระบาดของโรคโควิด 19 (สัปดาห์ที่ 4) เพื่อประเมินความรู้เท่าทันสื่อออนไลน์ เนื่องจากกว่าร้อยละ 80 ของข้อความเท็จเกี่ยวกับโรคโควิด19มาจากFacebookโดยสามารถเข้าไปตอบแบบสอบถามได้ที่  https://bit.ly/TrueorFalseCOVID19  หรือแสกนผ่าน  QR Code  ทุกการตอบแบบสอบถามจะเปลี่ยนเป็นเงินบริจาค 5 บาท ให้กับองค์กรการกุศล
****************************** 2 มิถุนายน 2563

ที่มา : https://www.thaigov.go.th/news/contents/details/31855
