รัฐบาลไทย-ข่าวทำเนียบรัฐบาล-สำนักงานปลัดสำนักนายกรัฐมนตรีคลายทุกข์ของประชาชนในสถานการณ์โควิด-19 ผ่านสายด่วน 1111 และประสานหน่วยงานที่เกี่ยวข้องเพื่อแก้ไข ปัญหาความเดือดร้อน [สำนักงานปลัดสำนักนายกรัฐมนตรี]

วันพุธที่ 27 พฤษภาคม 2563
พิมพ์
สำนักงานปลัดสำนักนายกรัฐมนตรีคลายทุกข์ของประชาชนในสถานการณ์โควิด-19 ผ่านสายด่วน 1111 และประสานหน่วยงานที่เกี่ยวข้องเพื่อแก้ไข ปัญหาความเดือดร้อน [สำนักงานปลัดสำนักนายกรัฐมนตรี]
สำนักงานปลัดสำนักนายกรัฐมนตรีคลายทุกข์ของประชาชนในสถานการณ์โควิด-19 ผ่านสายด่วน 1111 และประสานหน่วยงานที่เกี่ยวข้องเพื่อแก้ไข ปัญหาความเดือดร้อน
จากสถานการณ์การระบาดของโรคติดเชื้อไวรัสโคโรนา 2019 (โควิด-19) ที่กำลังแพร่ระบาดไปทั่วโลก อย่างรวดเร็ว ซึ่งรวมถึงประเทศไทยที่ได้รับผลกระทบจากการแพร่ระบาดดังกล่าวด้วย ในการนี้ รัฐบาลจึงได้กำหนดมาตรการแก้ไขปัญหาความเดือดร้อนของประชาชนที่ได้รับผลกระทบจากการแพร่ระบาดในทุกมิติ โดยนายกรัฐมนตรีได้มีคําสั่งสํานักนายกรัฐมนตรีที่เกี่ยวข้องกับการบริหารจัดการสถานการณ์ในหลายเรื่อง รวมถึงคำสั่ง ที่ 74/2563 ให้จัดตั้งศูนย์ข้อมูลมาตรการแก้ไขปัญหาจากโรคติดเชื้อไวรัสโคโรนา 2019 (โควิด-19) โดยให้มีหน้าที่และอํานาจหนึ่งในการรับเรื่องร้องทุกข์หรือปัญหาความเดือดร้อนประชาชน หรือภาคเอกชนที่ได้รับผลกระทบจากสถานการณ์ดังกล่าวเพื่อประสานหน่วยงานที่เกี่ยวข้องพิจารณาดําเนินการให้ความช่วยเหลือโดยเร็วทันต่อสถานการณ์ความเดือดร้อน โดยมอบหมายให้สำนักงานปลัดสํานักนายกรัฐมนตรี โดยศูนย์บริการประชาชนทำหน้าที่รับเรื่องร้องทุกข์ผ่านสายด่วน 1111 และประสานหน่วยงานที่เกี่ยวข้องเพื่อแก้ไขปัญหาความเดือดร้อน
สำนักงานปลัดสำนักนายกรัฐมนตรีได้ประมวลผลการรับเรื่องร้องทุกข์ ผ่านสายด่วน 1111 ในช่วงระหว่างวันที่ 5 มีนาคม – 26 พฤษภาคม 2563 พบว่า มีประชาชนสอบถามข้อมูล แจ้งเหตุร้องขอความช่วยเหลือ และแสดงความคิดเห็นเกี่ยวกับสถานการณ์การแพร่ระบาดของโรคติดเชื้อ ไวรัสโคโรนา 2019 (โควิด-19)
รวมทั้งสิ้น 353,451 เรื่อง ทั้งนี้ สามารถดําเนินการจนได้ข้อยุติ จํานวน 350,693 เรื่อง คิดเป็นร้อยละ 99.22 และรอผลการพิจารณาจากหน่วยงานที่เกี่ยวข้อง จํานวน 2,758 เรื่อง คิดเป็นร้อยละ 0.78 สำหรับประเด็นที่ประชาชนแจ้งมากที่สุด ได้แก่ ร้องเรียน/ร้องทุกข์เกี่ยวกับการกําหนดมาตรการการดูแล การเยียวยา ให้ความช่วยเหลือ รองลงมาคือ แจ้งเหตุเกี่ยวกับการคัดกรองผู้ที่เดินทางกลับจากประเทศ กลุ่มเสี่ยง และแจ้งเหตุการไม่ปฏิบัติตามประกาศ เรื่องสั่งปิดสถานที่เป็นการชั่วคราว ตามลําดับ และประเด็นที่ประชาชนสอบถามข้อมูลและแสดงความคิดเห็นมากที่สุด ได้แก่ สอบถามข้อมูลและมาตรการในการช่วยเหลือด้านต่าง ๆ เช่น ช่วยเหลือด้านการเงิน สิทธิ์ในการตรวจรักษา การแจกหน้ากากอนามัย รองลงมาคือ สอบถามข้อมูล-ประกาศและกฎหมายที่เกี่ยวข้องกับไวรัสโคโรนา 2019 (โควิด-19) และสอบถามข้อมูลแนวทาง และข้อปฏิบัติในการป้องกันการติดเชื้อ ตามลําดับ
ทั้งนี้ สำนักงานปลัดสำนักนายกรัฐมนตรีได้นำข้อมูลเรื่องร้องเรียนร้องทุกข์ และข้อคิดเห็นจากประชาชน กราบเรียนนายกรัฐมนตรี เพื่อเป็นข้อมูลสําคัญที่นําไปสู่การกําหนดนโยบายหรือมาตรการช่วยเหลือประชาชนจากการแพร่ระบาดของโรคติดเชื้อไวรัสโคโรนา 2019 (โควิด-19) อย่างต่อเนื่องด้วยแล้ว

ที่มา : https://www.thaigov.go.th/news/contents/details/31558
