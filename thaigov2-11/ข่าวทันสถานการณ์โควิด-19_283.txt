รัฐบาลไทย-ข่าวทำเนียบรัฐบาล-​กรมพัฒน์ฯ ชวนซื้อผลไม้ไทยผ่าน Lazada คัดสรรกว่า 100 รายการขายตรงผู้บริโภค [กระทรวงพาณิชย์]

วันเสาร์ที่ 6 มิถุนายน 2563
​กรมพัฒน์ฯ ชวนซื้อผลไม้ไทยผ่าน Lazada คัดสรรกว่า 100 รายการขายตรงผู้บริโภค [กระทรวงพาณิชย์]
​กรมพัฒน์ฯ ชวนซื้อผลไม้ไทยผ่าน Lazada คัดสรรกว่า 100 รายการขายตรงผู้บริโภค
กรมพัฒนาธุรกิจการค้าจับมือ Lazada อีมาร์เก็ตเพลสรายใหญ่ จัดแคมเปญ Thai Fruits Golden Months นำผลไม้คุณภาพเกรดส่งออกจากเกษตรกรไทยที่ได้รับผลกระทบจากโควิด-19 มาจำหน่ายในราคาถูก ซื้อได้ตั้งแต่ 7 มิ.ย.นี้ พร้อมกดรับส่วนลดสินค้าหรือค่าจัดส่งในราคาพิเศษ
นายวุฒิไกร ลีวีระพันธุ์ อธิบดีกรมพัฒนาธุรกิจการค้า เปิดเผยว่า กรมฯ ได้ร่วมมือกับ Lazada อีมาร์เก็ตเพลสรายใหญ่ของประเทศ จัดแคมเปญ “Thai Fruits Golden Months” เพื่อสนับสนุนเกษตรกรไทยให้สามารถขยายช่องทางขายสินค้าเกษตรได้ เนื่องจากผลกระทบของโควิด-19 ทำให้เกิดอุปสรรคในการขายผลไม้เข้าสู่ตลาดทั้งในประเทศและต่างประเทศ โดยได้คัดสรรสินค้าผลไม้คุณภาพดีจากทั่วประเทศ กว่า 100 รายการ มาร่วมลดราคาครั้งยิ่งใหญ่ ตั้งแต่วันที่ 7 มิ.ย.2563 ผ่านทางแอปพลิเคชัน Lazada โดยระหว่างวันที่ 7-10 มิ.ย.2563 สามารถกดรับคูปองส่วนลด 50 บาท เมื่อสั่งซื้อสินค้าถึง 599 บาท หรือซื้อสินค้า 3 รายการขึ้นไปจะได้รับคูปองส่วนลดค่าจัดส่ง 30 บาท
“กิจกรรมระหว่างกรมฯ กับ Lazada ในครั้งนี้ เป็นความร่วมมือระหว่างภาครัฐและภาคเอกชนที่มุ่งหวังจะส่งเสริมการตลาดให้เกษตรกรไทยให้เติบโตอย่างมีศักยภาพ และผลักดันผลผลิตอย่างผลไม้ไทยให้สามารถเข้าสู่ช่องทางออนไลน์หรืออี-คอมเมิร์ซมากขึ้น ช่วยขยายช่องทางการตลาดให้ครอบคลุมทุกกลุ่มเป้าหมาย ขณะเดียวกัน ช่วยสร้างมูลค่าทางเศรษฐกิจและการค้า พร้อมกระตุ้นเศรษฐกิจฐานรากของประเทศให้ขับเคลื่อนไปข้างหน้าด้วยความเข้มแข็ง สอดคล้องกับยุทธศาสตร์ชาติที่มุ่งยกระดับผู้ประกอบการไทยให้สามารถแข่งขันได้ในยุคดิจิทัลอย่างสมบูรณ์”
ทั้งนี้ กรมฯ ขอเชิญชวนผู้สนใจสามารถสั่งซื้อผลไม้คุณภาพดีผ่านแคมเปญ Thai Fruits Golden Months ซึ่งเป็นกิจกรรมที่ต้องการกระตุ้นการอุปโภคบริโภคในระบบเศรษฐกิจของประเทศ และผู้บริโภคยังมีส่วนช่วยเพิ่มรายได้ให้คนในท้องถิ่น รวมทั้งประหยัดเงินในกระเป๋าและสามารถเลือกซื้อผลไม้คุณภาพจากมือเกษตรกรได้โดยตรงและสะดวกรวดเร็วมากยิ่งขึ้น
นายแจ็ค จาง รองประธานเจ้าหน้าที่บริหาร บริษัท ลาซาด้า จำกัด (ประเทศไทย) กล่าวว่า ลาซาด้าขอขอบคุณทุกภาคส่วนที่ผลักดันโครงการ Thai Fruits Golden Months : ไทยช่วยไทย ชาวสวนอยู่ได้ ประเทศไทยอยู่รอด เกิดขึ้น โดยการร่วมมือกันในครั้งนี้ เริ่มจากภาครัฐที่ริเริ่มโครงการเพื่อสนับสนุนให้เกษตรกรเพิ่มช่องทางในการจำหน่ายผลไม้สด รวมถึงผู้บริโภคสามารถซื้อสินค้าจากเกษตรกรโดยตรง โดยมีลาซาด้าเป็นแพลตฟอร์มกลางเพื่อเชื่อมต่อผู้ซื้อกับผู้ขาย และกระจายผลไม้คุณภาพไปยังผู้บริโภค
โดยลาซาด้ายังได้จัดทำแคมเปญสนับสนุนด้านการตลาด เช่น จัดทำคูปองส่งฟรี รวมถึงการประชาสัมพันธ์สินค้าเกษตรไทยให้เป็นที่รู้จัก และสร้างการยอมรับในกลุ่มผู้บริโภคมากขึ้น เพราะลาซาด้าเชื่อว่าเมื่อเกษตรกรมีความมั่นคงในอาชีพ เศรษฐกิจในชุมชนก็จะเติบโตแบบยั่งยืนต่อไป

ที่มา : https://www.thaigov.go.th/news/contents/details/32013
