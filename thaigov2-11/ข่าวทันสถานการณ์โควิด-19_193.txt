รัฐบาลไทย-ข่าวทำเนียบรัฐบาล-สถานกงสุลใหญ่ ณ เมืองฟูกูโอกะ เดินทางไปเยี่ยมเยียนผู้ฝึกงานชาวไทยในเมืองทากาวะ  [กระทรวงการต่างประเทศ]

วันเสาร์ที่ 30 พฤษภาคม 2563
สถานกงสุลใหญ่ ณ เมืองฟูกูโอกะ เดินทางไปเยี่ยมเยียนผู้ฝึกงานชาวไทยในเมืองทากาวะ  [กระทรวงการต่างประเทศ]
สถานกงสุลใหญ่ ณ เมืองฟูกูโอกะ เดินทางไปเยี่ยมเยียนตัวแทนผู้ฝึกงานชาวไทยของบริษัท ทรานคอม เอสซี จำกัด ในเมืองทากาวะ และได้ประสานงานกับสถานเอกอัครราชทูต ณ กรุงโตเกียว เพื่อให้ช่วยจัดสรรที่นั่งในเที่ยวบินพิเศษ
เมื่อวันที่ 29 พฤษภาคม 2563 เวลา 10.00 – 11.00 น. นายอัฐกาญจน์ วงศ์ชนะมาศ กงสุลใหญ่ ณ เมืองฟูกูโอกะ พร้อมด้วยข้าราชการและเจ้าหน้าที่สถานกงสุลใหญ่ฯ ได้เดินทางไปเยี่ยมเยียนและให้กำลังใจตัวแทนผู้ฝึกงานชาวไทยของบริษัท ทรานคอม เอสซี จำกัด ในเมืองทากาวะ จ.ฟูกูโอกะ โดยในกลุ่มนี้มีจำนวน 85 ราย ได้เข้าร่วมโครงการลาออกโดยสมัครใจ และขอเดินทางกลับประเทศไทยโดยเร็ว เนื่องจากบริษัทได้รับผลกระทบจากการแพร่ระบาดของเชื้อไวรัส COVID-19 ทำให้ผู้ฝึกงานขาดรายได้จากการหยุดงานชั่วคราว
ในการนี้ เพื่อเป็นการให้ความช่วยเหลือคนไทยที่ได้รับความเดือดร้อนในครั้งนี้ สถานกงสุลใหญ่ฯ จึงได้ประสานกับสถานเอกอัครราชทูต ณ กรุงโตเกียว และ สำนักงานแรงงานในประเทศญี่ปุ่น เพื่อให้ความช่วยเหลือในส่วนที่เกี่ยวข้อง โดยสถานเอกอัครราชทูต ณ กรุงโตเกียว ได้จัดสรรที่นั่งบนเครื่องบินเที่ยวบินพิเศษ (Repatriation Flight) ให้ผู้ฝึกงานชาวไทยจำนวน 85 ราย เดินทางกลับประเทศไทย ในวันอังคารที่ 2 มิถุนายน 2563 โดยสายการบิน ANA เที่ยวบิน NH 847 เส้นทางฮาเนดะ – กรุงเทพฯ และสถานกงสุลใหญ่ฯ มอบหมายให้เจ้าหน้าที่ฝ่ายกงสุล ไปอำนวยความสะดวกที่สนามบินฟูกูโอกะ ในวันที่ 1 มิถุนายน 2563 ช่วงเดินทางไปกรุงโตเกียว และพักรอ 1 คืน ก่อนเดินทางกลับประเทศไทยในวันที่ 2 มิถุนายน 2563
ในโอกาสนี้ กงสุลใหญ่ฯ ได้กล่าวให้กำลังใจผู้แทนผู้ฝึกงาน และมอบสารจากกงสุลใหญ่ฯ รวมทั้งถุงยังชีพ ซึ่งประกอบด้วย หน้ากากอนามัย/หน้ากากผ้า เจลแอลกอฮอล์ฆ่าเชื้อ เครื่องดื่ม ขนมขบเคี้ยว และเอกสารแนะนำที่เป็นประโยชน์แก่ผู้ฝึกงานดังกล่าวได้ใช้ระหว่างรอการเดินทางกลับประเทศไทย นอกจากนี้ ยังได้มอบหน้ากากอนามัยและหน้ากากผ้าให้กับผู้ฝึกงานชาวไทยอีก 24 คน ที่ยังขออยู่ทำงานต่อไปอีก โดยกล่าวว่า ถุงยังชีพที่มอบให้ครั้งนี้ เป็นสัญลักษณ์แสดงไมตรีจิต และความปรารถนาดีแก่ชาวไทยที่ได้รับความเดือดร้อนจากวิกฤติในครั้งนี้
ในช่วงบ่ายของวันเดียวกัน กงสุลใหญ่ฯ และคณะ ได้เข้าเยี่ยมคารวะและพบหารือกับนาย Kimito Futaba นายกเทศมนตรีเมืองทากาวะ โดยแจ้งวัตถุประสงค์ที่เดินทางไปเยี่ยมคนไทยที่เมืองทากาวะ รวมทั้งขอความร่วมมือทางเทศบาลเมืองทากาวะดูแลช่วยเหลือคนไทยในเมืองทากาวะ โดยหวังว่า หากสถานการณ์การแพร่ระบาดดีขึ้น จะมีผู้ฝึกงานชาวไทยกลับมาทำงานที่เมืองทากาวะอีกครั้ง
นายกเทศมนตรีเมืองทากาวะกล่าวขอบคุณที่กงสุลใหญ่ฯ และเจ้าหน้าที่ มาเยือนเมืองทากาวะ และกล่าวว่า แม้จะรู้สึกเสียดายที่ผู้ฝึกงานชาวไทยจำนวนมาก ต้องเดินทางกลับประเทศไทย เพราะสถานการณ์การแพร่ระบาดของเชื้อไวรัส COVID-19 แต่ในอนาคตหวังว่า ผู้ฝึกงานชาวไทย จะกลับมาทำงานในเมืองทากาวะอีก และย้ำว่า เทศบาลเมืองทากาวะจะร่วมมือกับสถานกงสุลใหญ่ฯ ดูแลช่วยเหลือคนไทยที่ยังคงอยู่ทำงานที่เมืองทากาวะอย่างดีที่สุด และในอนาคต จะมีโอกาสร่วมมือกับสถานกงสุลใหญ่ฯ จัดกิจกรรมต่าง ๆ เพื่อส่งเสริมความสัมพันธ์ระหว่างไทย กับ เมืองทากาวะ ให้ใกล้ชิดมากยิ่งขึ้นต่อไป

ที่มา : https://www.thaigov.go.th/news/contents/details/31712
