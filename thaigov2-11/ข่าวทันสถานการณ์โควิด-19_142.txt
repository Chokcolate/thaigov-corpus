รัฐบาลไทย-ข่าวทำเนียบรัฐบาล-ธ.ก.ส. เชิญร่วมอุดหนุนผลไม้และสินค้าจากเกษตรกร ช่วยเกษตรกรฝ่าวิกฤตโควิด-19 [กระทรวงการคลัง]

วันพุธที่ 27 พฤษภาคม 2563
พิมพ์
ธ.ก.ส. เชิญร่วมอุดหนุนผลไม้และสินค้าจากเกษตรกร ช่วยเกษตรกรฝ่าวิกฤตโควิด-19 [กระทรวงการคลัง]
ธ.ก.ส.เชิญชวนพี่น้องประชาชนช่วยเกษตรกรฝ่าวิกฤตโควิด-19 โดยร่วมอุดหนุนผลผลิตทางการเกษตรจากเกษตรกร จ.ปราจีนบุรี จันทบุรี กาญจนบุรี และสุพรรณบุรี อาทิ ทุเรียน ส้มโอ มังคุด เงาะ เมล่อน กุ้งก้ามกรามและอีกมากมาย ตั้งแต่ 27-29 พ.ค.นี้ ณ ธ.ก.ส. สำนักงานใหญ่
ธ.ก.ส. เชิญชวนพี่น้องประชาชนช่วยเกษตรกรฝ่าวิกฤตโควิด-19 โดยร่วมอุดหนุนผลผลิตทางการเกษตรจากเกษตรกรจังหวัดปราจีนบุรี จันทบุรี กาญจนบุรี และสุพรรณบุรี อาทิ ทุเรียน ส้มโอ มังคุด เงาะ เมล่อน กุ้งก้ามกรามและอีกมากมาย ตั้งแต่ 27-29 พฤษภาคมนี้ ณ ธ.ก.ส. สำนักงานใหญ่ บางเขน
นายสมเกียรติ กิมาวหา รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากสถานการณ์การแพร่ระบาดของเชื้อไวรัสโควิด-19 ส่งผลต่อการจำหน่ายสินค้าในภาคเกษตร  เป็นอย่างมาก เพื่อเป็นการช่วยเหลือและบรรเทาความเดือดร้อนของเกษตรกร ธ.ก.ส. ได้จัดทำช่องทางสนับสนุนในการจำหน่ายสินค้าจากแหล่งผลิตของเกษตรกรไปสู่ผู้บริโภคโดยตรง โดยในช่วงนี้มีสินค้าเกษตรจากสหกรณ์แปลงใหญ่ทุเรียนชาวสวนไม้เค็ด อำเภอเมือง จังหวัดปราจีนบุรี ที่ได้นำทุเรียน ส้มโอ และหน่อไม้มาจำหน่าย  กลุ่มวิสาหกิจชุมชนบ้านปลายคลองและสหกรณ์การเกษตรเพื่อการตลาดลูกค้า ธ.ก.ส. จันทบุรี จำกัด (สกต.) จังหวัดจันทบุรี นำมังคุด ลองกอง สละ และเงาะมาจำหน่าย และศูนย์เกษตรธรรมชาติทองผาภูมิ  อำเภอทองผาภูมิ จังหวัดกาญจนบุรี นำพืชผักและผลไม้มาจำหน่าย ในระหว่างวันที่ 27 - 29 พฤษภาคม 2563  นอกจากนี้ มีกลุ่มวิสาหกิจแปลงใหญ่กุ้งก้ามกรามบ้านสะพานพัฒนา อำเภอบางปลาม้า จังหวัดสุพรรณบุรี ได้นำกุ้งก้ามกราม เมล่อน และไข่มาร่วมจำหน่าย ในวันที่ 29 พฤษภาคม 2563 ระหว่างเวลา 09.00 -  17.00 น.  ณ ธ.ก.ส. สำนักงานใหญ่ บางเขน กรุงเทพฯ
“ธ.ก.ส. จึงขอเชิญชวนพี่น้องประชาชนร่วมอุดหนุนสินค้าเกษตรคุณภาพดี ซึ่งนอกจากจะได้รับสินค้าเกษตรส่งตรงจากสวนและฟาร์มของเกษตรกรโดยตรงแล้ว ยังเป็นส่วนหนึ่งในการสนับสนุนและสร้างขวัญกำลังใจให้แก่เกษตรกรในการประกอบอาชีพ และร่วมสร้างเศรษฐกิจฐานรากของประเทศให้แข็งแกร่งอย่างยั่งยืนอีกด้วย” นายสมเกียรติกล่าว

ที่มา : https://www.thaigov.go.th/news/contents/details/31570
