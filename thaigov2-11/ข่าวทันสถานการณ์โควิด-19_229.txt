รัฐบาลไทย-ข่าวทำเนียบรัฐบาล-สธ.- ก.ท่องเที่ยวและกีฬา -ททท. จัดทำมาตรฐานความปลอดภัยด้านสุขอนามัย เพื่อการท่องเที่ยวไทย [กระทรวงสาธารณสุข]

วันอังคารที่ 2 มิถุนายน 2563
สธ.- ก.ท่องเที่ยวและกีฬา -ททท. จัดทำมาตรฐานความปลอดภัยด้านสุขอนามัย เพื่อการท่องเที่ยวไทย [กระทรวงสาธารณสุข]
สธ.- ก.ท่องเที่ยวและกีฬา -ททท. จัดทำมาตรฐานความปลอดภัยด้านสุขอนามัย เพื่อการท่องเที่ยวไทย
กระทรวงสาธารณสุข ร่วมกับกระทรวงการท่องเที่ยวและกีฬา การท่องเที่ยวแห่งประเทศไทย จัดทำคู่มือมาตรฐานความปลอดภัยด้านสุขอนามัยในสถานประกอบการที่เกี่ยวข้องกับอุตสาหกรรมท่องเที่ยวไทย 10 ประเภท สร้างความมั่นใจของนักท่องเที่ยวไทยและต่างชาติ ฟื้นฟูเศรษฐกิจประเทศ  เชิญชวนสถานประกอบการ และมอบตราสัญลักษณ์ SHA แก่ที่ผ่านมาตรฐาน
บ่ายวันนี้ (1 มิถุนายน 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย แพทย์หญิงพรรณพิมล วิปุลากร อธิบดีกรมอนามัย และนางสาวฐาปนีย์ เกียรติไพบูลย์ รองผู้ว่าการด้านสินค้าและธุรกิจท่องเที่ยว การท่องเที่ยวแห่งประเทศไทย (ททท.) มอบตราสัญลักษณ์มาตรฐานความปลอดภัยด้านสุขอนามัย Amazing Thailand Safety & Health Administration (SHA) แก่ผู้แทนศูนย์การค้าสยามพารากอน สยามเซ็นเตอร์ สยามดิสคัฟเวอรี่ ไอคอนสยาม และศูนย์การค้า เอ็ม บี เค เซ็นเตอร์
นายอนุทินให้สัมภาษณ์ว่า ในช่วงการระบาดของโรคโควิด 19 เริ่มคลี่คลาย และมีการผ่อนปรนให้เปิดกิจการต่าง ๆ ได้มากขึ้น ซึ่งการเปิดให้บริการของกิจการต่าง ๆ จะต้องปฏิบัติตามแนวทางป้องกันโรคอย่างเคร่งครัด ยกระดับด้านสุขอนามัยและสุขาภิบาล ส่งเสริมให้มีสิ่งอำนวยความสะดวกที่เอื้อต่อใช้ชีวิตวิถีใหม่ (New normal) เพื่อสร้างความมั่นใจของนักท่องเที่ยวไทยและนักท่องเที่ยวต่างชาติ ซึ่งจะส่งผลให้ธุรกิจที่เกี่ยวกับการท่องเที่ยวและการกีฬากลับมาฟื้นตัวได้เร็วขึ้น  โดยกระทรวงสาธารณสุข กระทรวงการท่องเที่ยวและกีฬา และการท่องเที่ยวแห่งประเทศไทย ได้ร่วมกันจัดทำมาตรฐานหลักเกณฑ์ความปลอดภัยและสุขภาพอนามัยในสถานประกอบการที่เกี่ยวข้องกับอุตสาหกรรมท่องเที่ยวไทย และมีคู่มือและแนวทางของกรมอนามัย สนับสนุนสถานประกอบการในภาคการท่องเที่ยวและการกีฬา รวมทั้งมีทีมเจ้าหน้าที่สาธารณสุขทั้งระดับเขต จังหวัด อำเภอ ให้คำแนะนำการป้องกันโรค สุขลักษณะ สุขาภิบาลและอนามัยสิ่งแวดล้อม และมีคณะกรรมการร่วม 2 กระทรวง ร่วมกันจัดทำแผนการขับเคลื่อนการดำเนินงานให้เป็นไปอย่างต่อเนื่อง
ทั้งนี้ กิจการและกิจกรรมที่สามารถขอรับมาตรฐาน SHA แบ่งเป็น 10 ประเภท ดังนี้ 1.ภัตตาคาร/ร้านอาหาร 2.โรงแรม/ที่พักและสถานที่จัดประชุม 3.นันทนาการและสถานที่ท่องเที่ยว 4.ยานพาหนะ 5.บริษัทนำเที่ยว 6.สุขภาพและความงาม 7.ห้างสรรพสินค้าและศูนย์การค้า 8.กีฬาเพื่อการท่องเที่ยว 9.การจัดกิจกรรม การจัดประชุม (MICE) โรงละคร โรงมหรสพ และ10.ร้านค้าของที่ระลึกและร้านค้าอื่นๆ โดยเปิดให้นักท่องเที่ยวหรือผู้รับบริการมีส่วนร่วมตรวจสอบสถานประกอบการหรือกิจการที่ได้รับการอนุญาตให้เปิดบริการแล้ว ผ่านระบบออนไลน์ที่การท่องเที่ยวแห่งประเทศไทย (ททท.)  จัดทำขึ้น รวมทั้งสุ่มตรวจสถานประกอบการโดยคณะกรรมการตรวจประเมิน ตามมาตรฐานเบื้องต้นกรมควบคุมโรค 3 องค์ประกอบ คือ สุขลักษณะอาคารและอุปกรณ์เครื่องใช้ที่มีอยู่ในอาคาร, การจัดอุปกรณ์ทำความสะอาดเพื่อป้องกันการแพร่กระจายเชื้อโรค และการป้องกันสำหรับเจ้าหน้าที่ผู้ปฏิบัติงาน รวมทั้งมาตรฐานที่เป็นรายละเอียดเฉพาะของแต่ละประเภทกิจการ/กิจกรรม
**************************  1 มิถุนายน 2563

ที่มา : https://www.thaigov.go.th/news/contents/details/31816
