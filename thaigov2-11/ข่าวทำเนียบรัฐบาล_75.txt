รัฐบาลไทย-ข่าวทำเนียบรัฐบาล-นายกรัฐมนตรีสรุปการเสนอร่าง พ.ร.บ.โอนงบประมาณรายจ่ายฯ ย้ำความจำเป็นในการโอนงบประมาณ ยืนยันต้องทำให้ประเทศไทยก้าวพ้นวิกฤต

วันพฤหัสบดีที่ 4 มิถุนายน 2563
พิมพ์
นายกรัฐมนตรีสรุปการเสนอร่าง พ.ร.บ.โอนงบประมาณรายจ่ายฯ ย้ำความจำเป็นในการโอนงบประมาณ ยืนยันต้องทำให้ประเทศไทยก้าวพ้นวิกฤต
นายกรัฐมนตรีสรุปการเสนอร่าง พ.ร.บ.โอนงบประมาณรายจ่ายฯ ย้ำความจำเป็นในการโอนงบประมาณ ยืนยันต้องทำให้ประเทศไทยก้าวพ้นวิกฤต
วันนี้ (4 มิถุนายน 2563) เวลา 18.46 น. ณ ห้องประชุมสภาผู้แทนราษฎร อาคารรัฐสภา ถนนสามเสน เขตดุสิต กรุงเทพฯ ในการประชุมสภาผู้แทนราษฎร เพื่อพิจารณาร่างพระราชบัญญัติโอนงบประมาณรายจ่าย พ.ศ. .... พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวสรุปการเสนอร่างพระราชบัญญัติโอนงบประมาณรายจ่าย พ.ศ. .... ดังนี้
นายกรัฐมนตรีกล่าวขอให้ ส.ส. ได้ไปทำความเข้าใจกับกฎหมายหลายฉบับที่เกี่ยวกับเรื่อง พ.ร.บ.งบประมาณฯ โดยให้ไปทบทวน พ.ร.บ.วินัยการเงินการคลังภาครัฐ พ.ศ. 2561 ที่ได้มีการระบุอำนาจหน้าที่ของคณะกรรมการนโยบายการเงินการคลังของรัฐ ที่เป็นการพิจารณาตามห้วงระยะเวลา เมื่อเข้าสู่สถานการณ์ปกติก็จะปรับให้เป็นปกติ ไม่ได้เป็นการหาเงินมาเพื่อไปทำประโยชน์อย่างอื่น สำหรับเรื่องหนี้สาธารณะที่มี ส.ส. หลายคนเป็นห่วงกังวลนั้น ขอชี้แจงว่าขณะนี้หนี้สาธารณะอยู่ในเกณฑ์ 40 กว่าเปอร์เซ็นต์ ซึ่งถือว่าต่ำพอสมควร เมื่อมีการกู้เงิน หนี้สาธารณะก็ต้องเพิ่มขึ้น โดยคณะกรรมการบริหารหนี้สาธารณะจะดำเนินการให้เป็นไปตามกฎหมาย
นายกรัฐมนตรีย้ำถึงงบประมาณงบกลาง ปี 2563 ว่ามีเหลืออยู่จำกัด ได้มีการใช้งบประมาณมาตลอดในช่วงที่ผ่านมา ก่อนที่มีสถานการณ์โควิด รัฐบาลก็ต้องทำงาน ทุกกระทรวง กรม ได้เบิกจ่ายตามแผนงานโครงการที่ดำเนินการได้ มีการทำสัญญาแล้ว หรือได้รับการอนุมัติแล้ว รวมทั้งใช้งบในการแก้ไขปัญหาสถานการณ์ฉุกเฉินทั้งเรื่องน้ำ ภัยแล้ง การแก้ไขปัญหาให้กับประชาชนในการประชุมคณะรัฐมนตรีนอกสถานที่ ที่ได้มีการอนุมัติงบประมาณไปมากพอสมควร ถ้าวันนี้ไม่เงินเพิ่มก็จะเหลือเงินงบกลางอยู่เพียง 100 กว่าล้านบาท ซึ่งต้องทำความเข้าใจว่าส่วนราชการมีการบริหารงบประมาณทำงานกันมาโดยตลอดก่อนที่จะมีสถานการณ์โควิด ทั้งมีขั้นตอน กระบวนการที่เป็นไปตามกฎหมายทุกประการและสามารถตรวจสอบได้
นายกรัฐมนตรีได้ย้ำถึงความจำเป็นที่ต้องมีการโอนงบประมาณมาที่งบกลาง เพราะการโอนงบข้ามกระทรวงไม่สามารถทำได้ ขอให้ดูกฎหมายด้วย สมัยก่อนอาจจะทำได้ แต่วันนี้ทำไม่ได้แล้ว โดยต้องเป็นโครงการที่ผ่านความเห็นชอบจากระดับจังหวัดขึ้นมา และต้องมีแผนงาน มีรายละเอียดที่ชัดเจน ถ้าจะนำงบประมาณจากการแปรญัตติ หรืองบประมาณที่โอนมา แล้วไปทำโครงการใหม่เลย นั้นไม่ได้ จึงขอให้ทำความเข้าใจตรงนี้ด้วย ทั้งนี้ นายกฯ ยินดีรับความคิดเห็นจากทุกคน เพราะสิ่งที่สำคัญที่สุดคือการทำให้ประเทศไทยก้าวพ้นวิกฤต ทั้งด้านโควิดและด้านเศรษฐกิจ
นายกรัฐมนตรียังกล่าวถึงกรณีการขอให้ยกเลิก พ.ร.ก. สถานการณ์ฉุกเฉินฯ ว่า ขอให้มองเป็นสองมุม คือ ถ้าไม่มีการดำเนินการต่าง ๆ ขึ้นมา จะสามารถทำอะไรได้ถึงวันนี้หรือไม่ ทั้งนี้ ไม่ใช่เพื่ออำนาจของนายกฯ ไม่ใช่เพื่อไปห้ามใคร ซึ่งจากการผ่อนปรนระยะที่ 3 เห็นอันตรายจากกรณีหาดบางแสนหรือไม่ ดังนั้น การจะผ่านพ้นช่วงนี้ไปให้ได้ทุกฝ่ายจะต้องช่วยกัน ทั้งฝ่ายค้าน ฝ่ายรัฐบาล ช่วยกันเตือนประชาชน ต้องใช้เงินให้ถูกต้องให้เกิดประโยชน์สูงสุด ขณะที่เรื่องสิทธิประโยชน์ของเจ้าหน้าที่ที่อยู่หน้างาน ก็เป็นไปตามระเบียบของกรมบัญชีกลาง โดยเจ้าหน้าที่ที่ปฏิบัติหน้าที่เสี่ยง เช่น ที่สนามบิน มีความเสี่ยงทุกวัน ก็จะได้รับการพิจารณาพิเศษ ส่วนอื่น ๆ จะเป็นการพิจารณาตามปกติ ขออย่านำทุกเรื่องมารวมกันเพราะจะทำให้เกิดความเข้าใจผิด
ในตอนท้าย นายกรัฐมนตรียืนยันถึงการมีจิตใจที่มั่นคง ทำเพื่อประเทศชาติบ้านเมือง พร้อมขอบคุณประธานสภาฯ และสมาชิกผู้ทรงเกียรติ ที่ได้เสนอสาระที่เป็นประโยชน์ ขอให้ร่วมกันมองอนาคตว่าจะเดินหน้าประเทศไปอย่างไร จะดูแลประชาชนผู้มีรายได้น้อยและเกษตรกรอย่างไร ซึ่งรัฐบาลมีแนวคิดมีนโยบายแล้ว ทั้งเรื่องราคาสินค้าเกษตร การปลูกพืชเกษตร การลดดีมานด์ ซัพพลาย การเปลี่ยนแปลงอาชีพ ล้วนมีความจำเป็นในโลกยุคปัจจุบัน ซึ่งนายกรัฐมนตรีในฐานะหัวหน้ารัฐบาลยืนยันจะดูแลทุกคนให้ดีที่สุด
--------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31946
