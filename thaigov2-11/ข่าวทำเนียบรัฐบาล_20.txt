รัฐบาลไทย-ข่าวทำเนียบรัฐบาล-โฆษก ศบค. เผยมีโอกาสที่จะลดเวลาเคอร์ฟิว ในมาตรการผ่อนคลายระยะ 3 โดยกิจการ/กิจกรรมที่จะได้รับการผ่อนปรนระยะ 3 ยังใช้เกณฑ์ด้านสาธารณสุขเป็นหลัก

วันศุกร์ที่ 22 พฤษภาคม 2563
พิมพ์
โฆษก ศบค. เผยมีโอกาสที่จะลดเวลาเคอร์ฟิว ในมาตรการผ่อนคลายระยะ 3 โดยกิจการ/กิจกรรมที่จะได้รับการผ่อนปรนระยะ 3 ยังใช้เกณฑ์ด้านสาธารณสุขเป็นหลัก
โฆษก ศบค. เผยมีโอกาสที่จะลดเวลาเคอร์ฟิว ในมาตรการผ่อนคลายระยะ 3 โดยกิจการ/กิจกรรมที่จะได้รับการผ่อนปรนระยะ 3 ยังใช้เกณฑ์ด้านสาธารณสุขเป็นหลัก
วันนี้ (22 พ.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. กล่าวถึงเรื่องของการปรับลดช่วงเวลาเคอร์ฟิว โดยได้มีการหารือกับผู้บัญชาการทหารสูงสุด ถึงการปรับลดเวลาดังกล่าวในมาตรการผ่อนคลายระยะที่ 3 ว่า มีโอกาสที่ ศบค. จะลดช่วงเวลาเคอร์ฟิวลง ทั้งนี้ ขึ้นอยู่กับความร่วมมือของประชาชนส่วนใหญ่ หากไม่มีการชุมนุมหรือมั่วสุมในทางที่ไม่ดี ออกนอกเคหสถานไปเพื่อการค้า การขนส่ง จำนวนผู้ติดเชื้อลดลง ก็ไม่มีความจำเป็นที่จะต้องควบคุมต่อ ซึ่งข้อสรุปว่าจะเป็นเวลาใด อย่างไร ต้องรอเข้าประชุม ศบค. ในครั้งต่อไป
โฆษก ศบค. กล่าวถึงกิจการหรือกิจกรรมที่จะได้รับการผ่อนปรนในระยะที่ 3 ว่าในการประชุม ศบค. วันนี้ ไม่ได้มีการกล่าวถึง ยังคงใช้หลักการเดิมอยู่ โดยใช้เกณฑ์เรื่องของความเสี่ยงด้านสาธารณสุขเป็นหลัก การพิจารณากิจการหรือกิจกรรมที่จะได้รับการผ่อนคลายในระยะที่ 3 มีความสำคัญจำเป็น ต้องไปช่วยกันคิดในแต่ละประเด็นให้ถี่ถ้วน ตอนนี้จึงยังไม่สามารถบอกได้
โฆษก ศบค. ยังได้กล่าวถึงกรณีหากมีการผ่อนปรนสถานบันเทิงในระยะที่ 4 โดยแนะนำให้ผู้ประกอบกิจการดังกล่าวจัดเตรียมความพร้อมสำหรับการดำเนินกิจการโดยใช้มาตรการหลักทั้ง 5 ข้อ เช่นเดียวกันกับระยะอื่น ๆ นอกจากนี้ผู้ประกอบการยังสามารถกำหนดมาตรการเสริมต่าง ๆ ที่เป็นนวัตกรรมที่มีความเหมาะสม และเชื่อมโยงกับกิจการดังกล่าวเพื่อให้เกิดความปลอดภัยแก่ผู้ที่จะเข้าใช้บริการในอนาคต โดยสามารถศึกษาได้จากสถานการณ์ที่เกิดขึ้นก่อนหน้านี้ ขณะเดียวกันให้ผู้ประกอบการปฏิบัติตามมาตรการของกระทรวงสาธารณสุขที่จะออกมาในรูปแบบของคู่มืออย่างเคร่งครัดด้วย
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31291
