รัฐบาลไทย-ข่าวทำเนียบรัฐบาล-พล.อ.ประวิตร  เร่งช่วยชาวสวนปาล์ม  ประชุม กนป. สั่งขับเคลื่อนกลไกทั้งระบบ  ยกระดับคุณภาพ/ราคาปาล์ม  ควบคู่เยียวยา รองรับฟื้นฟูเศรษฐกิจ  ปชช./ผู้บริโภคได้รับประโยชน์

วันพฤหัสบดีที่ 4 มิถุนายน 2563
พิมพ์
พล.อ.ประวิตร  เร่งช่วยชาวสวนปาล์ม  ประชุม กนป. สั่งขับเคลื่อนกลไกทั้งระบบ  ยกระดับคุณภาพ/ราคาปาล์ม  ควบคู่เยียวยา รองรับฟื้นฟูเศรษฐกิจ  ปชช./ผู้บริโภคได้รับประโยชน์
พล.อ.ประวิตร  เร่งช่วยชาวสวนปาล์ม  ประชุม กนป. สั่งขับเคลื่อนกลไกทั้งระบบ  ยกระดับคุณภาพ/ราคาปาล์ม  ควบคู่เยียวยา รองรับฟื้นฟูเศรษฐกิจ  ปชช./ผู้บริโภคได้รับประโยชน์   ย้ำป้องกันลักลอบนำเข้า  รัฐพร้อมช่วยเหลือ  แม้ภาวะโควิด-19
ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า วันที่ 4 มิ.ย. 63 เวลา 10.30 น. พล.อ.ประวิตร วงษ์สุวรรณ รองนายกรัฐมนตรี ได้เป็นประธานการประชุมคณะกรรมการนโยบายปาล์มน้ำมันแห่งชาติ (กนป.) ครั้งที่ 1/2563 ผ่านระบบ Video Conference  ณ  ห้องประชุม 301  ตึกบัญชาการ 1  ทำเนียบรัฐบาล
ที่ประชุม ได้รับทราบสถานการณ์ปาล์มน้ำมัน และน้ำมันปาล์มของตลาดโลก และภายในประเทศ ซึ่งได้รับผลกระทบจากสถานการณ์ โควิด-19 ในภาพรวมที่ผ่านมา  โดยตัวเลขการผลิต ความต้องการใช้ และการส่งออก มีปริมาณลดลง  ทั้งนี้ปัจจุบัน รัฐบาลไทยเริ่มมีการผ่อนคลายความเข้มงวดมาตรการป้องกันการระบาดของโควิด-19 ส่งผลให้ปริมาณความต้องการใช้ มีเพิ่มมากขึ้น ทั้งปาล์มน้ำมัน และน้ำมันปาล์มดิบ รวมทั้งน้ำมันปาล์มบรรจุขวด 1 ลิตร และรับทราบความคืบหน้าโครงการประกันรายได้เกษตรกรชาวสวนปาล์มน้ำมัน ตั้งแต่ 1 ต.ค.62 ซึ่งได้ช่วยเหลือไปแล้วจำนวน 351,618 ครัวเรือน  นอกจากนั้น ได้เห็นชอบ การกำหนดราคา ปาล์มน้ำมัน และน้ำมันปาล์มดิบ ซึ่ง ได้ผ่านมติร่วมกันของทั้ง 3 ฝ่ายได้แก่สมาคมโรงงานสกัดน้ำมันปาล์ม ,ผู้ประกอบการโรงงาน และ ผู้แทนเกษตรกร  รวมทั้งได้เห็นชอบเกณฑ์กำหนดราคาน้ำมันปาล์มบรรจุขวด 1 ลิตร ตามที่คณะอนุกรรมการพิจารณาเสนอ และเห็นชอบ แนวทางการขับเคลื่อนกลไกบริหารจัดการเพื่อแก้ไขปัญหาปาล์มน้ำมัน และน้ำมันปาล์มระดับจังหวัด ให้เป็นไปตามเป้าหมายของ กนป.ต่อไป
พล.อ.ประวิตร  ได้กำชับ กระทรวงพาณิชย์, กระทรวงพลังงาน ,กระทรวงเกษตรและสหกรณ์ ,กระทรวงอุตสาหกรรม ,กระทรวงมหาดไทย ,สำนักงานตำรวจแห่งชาติ และหน่วยงานอื่นๆที่เกี่ยวข้อง ให้บูรณาการทำงานร่วมกัน อย่างแน่นแฟ้นเป็นระบบ เน้นย้ำการป้องกันลักลอบนำเข้าผลปาล์มและน้ำมันปาล์ม ทุกช่องทาง  และให้ 5 จังหวัดภายใต้ กนป.(ชพ.,สฎ.,นศ.,กบ.,พง.) จะต้องขับเคลื่อน การบริหารงาน อย่างต่อเนื่อง รวดเร็ว ให้ได้ผลตามข้อสั่งการของประธาน กนป. เพื่อเร่งช่วยเหลือ ยกระดับรายได้ของพี่น้องเกษตรกรชาวสวนปาล์ม รองรับการฟื้นฟูทางเศรษฐกิจของประเทศ และให้ประชาชนได้ใช้ผลผลิตจากปาล์มในราคาที่เหมาะสมในภาวะ โควิด-19 ด้วย ต่อไป
.........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31921
