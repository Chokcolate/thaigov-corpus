รัฐบาลไทย-ข่าวทำเนียบรัฐบาล-สถานกงสุลใหญ่ ณ เมืองฟูกูโอกะ จัดส่งหน้ากากอนามัยและหน้ากากผ้าแก่นักเรียนไทยในโรงเรียนมัธยมปลายเมืองยานากาวะ ในช่วงการแพร่ระบาดของเชื้อไวรัส COVID-19 [กระทรวงการต่างประเทศ]

วันศุกร์ที่ 29 พฤษภาคม 2563
สถานกงสุลใหญ่ ณ เมืองฟูกูโอกะ จัดส่งหน้ากากอนามัยและหน้ากากผ้าแก่นักเรียนไทยในโรงเรียนมัธยมปลายเมืองยานากาวะ ในช่วงการแพร่ระบาดของเชื้อไวรัส COVID-19 [กระทรวงการต่างประเทศ]
สถานกงสุลใหญ่ ณ เมืองฟูกูโอกะ จัดส่งหน้ากากอนามัยและหน้ากากผ้าแก่นักเรียนไทยในโรงเรียนมัธยมปลายเมืองยานากาวะ ในช่วงการแพร่ระบาดของเชื้อไวรัส COVID-19
เมื่อวันที่ 25 พฤษภาคม 2563 นายเคน โคกะ ผู้อำนวยการโรงเรียนมัธยมปลายยานากาวะ เมืองยานากาวะ จ.ฟูกูโอกะ ได้จัดพิธีมอบหน้ากากอนามัยและหน้ากากผ้า ซึ่งสถานกงสุลใหญ่ฯ ได้จัดส่งให้ทางไปรษณีย์ เพื่อมอบให้กับนักเรียนไทยที่กำลังศึกษาที่โรงเรียนดังกล่าว จำนวน 15 คน โดยได้กล่าวขอบคุณสถานกงสุลใหญ่ฯ ที่มีความห่วงใยนักเรียนไทยของโรงเรียน และให้การสนับสนุนกิจกรรมของโรงเรียนยานากาวะมาโดยตลอด
นอกจากนี้ กงสุลใหญ่ฯ ยังได้มีหนังสือแสดงความขอบคุณผู้อำนวยการโรงเรียนมัธยมปลายยานากาวะ ที่ได้ช่วยดูแลนักเรียนไทยในช่วงที่มีการแพร่ระบาดของเชื้อไวรัส COVID-19 และหวังว่า นักเรียนไทยจะตระหนักถึงความสำคัญในการป้องกันตนเองจากเชื้อไวรัสดังกล่าว โดยการปฏิบัติตามมาตรการป้องกันการแพร่ระบาดของโรงเรียนและหน่วยงานท้องถิ่นอย่างเคร่งครัด
อนึ่ง โรงเรียนมัธยมปลายยานากาวะ เป็นโรงเรียนเอกชน ตั้งอยู่ที่เมืองยานากาวะ จ.ฟูกูโอกะ ก่อตั้งเมื่อเดือนเมษายน ปี พ.ศ. 2484 เปิดทำการสอนในระดับมัธยมศึกษาตอนปลาย และเปิดรับนักเรียนต่างชาติจากประเทศต่าง ๆ รวมทั้งนักเรียนไทยเข้าเรียน นอกจากนี้ ทางโรงเรียนได้ขยายความร่วมมือด้านการศึกษากับสำนักงานคณะกรรมการส่งเสริมการศึกษาเอกชน โดยได้รับอนุญาตให้จัดตั้งโรงเรียนสาขาในต่างประเทศสาขาแรกที่ จ.นครศรีธรรมราช เมื่อปี พ.ศ. 2559 เปิดสอนในหลักสูตรสายสามัญ ระดับมัธยมศึกษาตอนต้น โดยเน้นการเรียนการสอนเป็นภาษาอังกฤษและภาษาญี่ปุ่นเพิ่มเติม เพื่อผลักดันให้นักเรียนไทยมีโอกาสไปศึกษาต่อระดับมัธยมศึกษาตอนปลาย ที่ประเทศญี่ปุ่น
ปัจจุบัน มีนักเรียนไทยกำลังศึกษาในระดับมัธยมศึกษาปีที่ 4 – 6 ที่โรงเรียนมัธยมปลายยานากาวะ จำนวน 16 คน โดยมี 1 ราย เดินทางกลับประเทศไทยในช่วงปิดภาคเรียนและยังไม่สามารถกลับมาญี่ปุ่นได้ โดยในช่วงที่มีการแพร่ระบาดของเชื้อไวรัส COVID-19 ทางโรงเรียนได้ทดลองเปิดเรียนทางระบบออนไลน์ทุกวัน วันละ 6 ชั่วโมง เพื่อเป็นหนึ่งในมาตรการป้องกันการแพร่ระบาดของเชื้อไวรัส และอำนวยความสะดวกให้กับนักเรียนต่างชาติที่ยังไม่สามารถเดินทางกลับมาเรียนต่อที่ญี่ปุ่นได้ในขณะนี้

ที่มา : https://www.thaigov.go.th/news/contents/details/31679
