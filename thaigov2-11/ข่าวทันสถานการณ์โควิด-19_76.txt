รัฐบาลไทย-ข่าวทำเนียบรัฐบาล-ก.อุตฯ ร่วมปันสุข ลงพื้นที่ชุมชนวัดมะกอก ลุยแจกถุงยังชีพกว่า 500 ถุง เพื่อช่วยบรรเทาความเดือดร้อนให้ประชาชน [กระทรวงอุตสาหกรรม]

วันศุกร์ที่ 22 พฤษภาคม 2563
ก.อุตฯ ร่วมปันสุข ลงพื้นที่ชุมชนวัดมะกอก ลุยแจกถุงยังชีพกว่า 500 ถุง เพื่อช่วยบรรเทาความเดือดร้อนให้ประชาชน [กระทรวงอุตสาหกรรม]
ก.อุตฯ ร่วมปันสุข ลงพื้นที่ชุมชนวัดมะกอก ลุยแจกถุงยังชีพกว่า 500 ถุง เพื่อช่วยบรรเทาความเดือดร้อนให้ประชาชน
(22 พฤษภาคม 2563) กระทรวงอุตสาหกรรมเดินหน้าโครงการอุตสาหกรรมปันสุข มอบถุงยังชีพให้แก่ประชาชนที่อาศัยอยู่ในพื้นที่ชุมชนวัดมะกอก ราชเทวี กทม. ที่ได้รับความเดือดร้อนจากการ แพร่ระบาดของเชื้อไวรัสโควิด-19 มุ่งสร้างขวัญกำลังใจให้แก่ประชาชนผู้ได้รับผลกระทบ นายกอบชัย สังสิทธิสวัสดิ์ ปลัดกระทรวงอุตสาหกรรม เปิดเผยว่า กระทรวงอุตสาหกรรมเดินหน้าโครงการอุตสาหกรรมปันสุขอย่างต่อเนื่อง หลังจากจัดทำตู้อุตสาหกรรมปันสุข “หยิบพอดี มีก็แบ่งปัน” จำนวน 4 ตู้ ตั้งอยู่ ณ บริเวณริมถนนพระราม 6 ด้านหน้ากระทรวงอุตสาหกรรมเพื่อร่วมแบ่งปันอาหาร ให้กับประชาชนผู้มีรายได้น้อยที่อยู่ในพื้นที่โดยรอบกระทรวงอุตสาหกรรมแล้วนั้น วันนี้ก็ได้นำคณะผู้บริหาร  เจ้าหน้าที่กระทรวงอุตสาหกรรมลงพื้นที่ชุมชนวัดมะกอก มอบถุงยังชีพจำนวน 500 ชุด เพื่อร่วมบรรเทาความเดือดร้อนให้ประชาชน
“กระทรวงอุตสาหกรรมขอร่วมเป็นส่วนหนึ่งในการแบ่งเบาภาระให้ประชาชนผู้ได้รับความเดือดร้อน จากผลกระทบการแพร่ระบาดของเชื้อไวรัสโควิด-19 โดยจัดทำโครงการอุตสาหกรรมปันสุข ทั้งตั้งตู้ปันสุขหน้าบริเวณหน้ากระทรวงอุตสาหกรรม และในวันนี้ได้มาร่วมแจกถุงยังชีพ จำนวน 500 ชุดซึ่งเป็นสิ่งของที่ได้รับมอบจากภาคเอกชนและผู้มีจิตศรัทธาร่วมกันแบ่งปัน เพื่อเป็นการปันน้ำใจ สร้างขวัญกำลังใจเล็กๆน้อยๆ และช่วยแบ่งเบาให้แก่ประชาชนผู้ได้รับผลกระทบการแพร่ระบาดของเชื้อไวรัสโควิด-19 ซึ่งในถุงยังชีพ ประกอบไปด้วย ข้าวสาร น้ำตาล น้ำมัน บะหมี่กึ่งสำเร็จรูป ขนมขบเคี้ยว เป็นต้น” ปลัดกระทรวงอุตสาหกรรมกล่าว
ทั้งนี้ ได้สอบถามประชาชนในพื้นที่ว่าได้รับหน้ากากผ้าของกระทรวงอุตสาหกรรมครบถ้วนตามรายชื่อในทะเบียนบ้านหรือไม่  พบว่า ส่วนใหญ่ได้รับครบถ้วน และกล่าวขอบคุณและชื่นชมหน้ากากผ้า ของกระทรวงฯ  มีคุณภาพดี หายใจสะดวก นอกจากนี้กระทรวงอุตสาหกรรมได้จัดเตรียมหน้ากากผ้าเพื่อแจกให้กับประชาชนในพื้นที่ที่ยังไม่ได้รับหน้ากากผ้าด้วย และขอเน้นย้ำให้ประชาชนให้ยังคงรักษามาตรการป้องกันตนเองเพื่อลดความเสี่ยงในการติดเชื้อไวรัสโคโรน่าต่อไป  ทั้งการใส่หน้ากากอนามัย หมั่นล้างมือด้วยสบู่หรือแอลกอฮอล์ รวมทั้งการรักษาระยะห่างทางสังคม เพื่อลดความเสี่ยง ป้องกันการเกิดโรคโควิด–19 อยู่เสมอเพื่อช่วยลดความเสี่ยงของการเกิดโรค
-----------------------------------------
22  พฤษภาคม  2563
ที่มา: สำนักบริหารกลาง...

ที่มา : https://www.thaigov.go.th/news/contents/details/31317
