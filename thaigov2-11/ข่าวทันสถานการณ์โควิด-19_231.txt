รัฐบาลไทย-ข่าวทำเนียบรัฐบาล-“พาณิชย์” จัดประชุมทางไกลร่วมกับสมาคมผู้ส่งออกข้าวไทย และสมาคมผู้นำเข้าข้าวฮ่องกง ติดตามสถานการณ์การค้าข้าว ช่วงวิกฤตโควิด-19 [กระทรวงพาณิชย์]

วันอังคารที่ 2 มิถุนายน 2563
“พาณิชย์” จัดประชุมทางไกลร่วมกับสมาคมผู้ส่งออกข้าวไทย และสมาคมผู้นำเข้าข้าวฮ่องกง ติดตามสถานการณ์การค้าข้าว ช่วงวิกฤตโควิด-19 [กระทรวงพาณิชย์]
“พาณิชย์” จัดประชุมทางไกลร่วมกับสมาคมผู้ส่งออกข้าวไทย และสมาคมผู้นำเข้าข้าวฮ่องกง ติดตามสถานการณ์การค้าข้าว ช่วงวิกฤตโควิด-19
“พาณิชย์”จัดประชุมทางไกลร่วมกับสมาคมผู้ส่งออกข้าวไทย และสมาคมผู้นำเข้าข้าวฮ่องกง ติดตามสถานการณ์การค้าข้าว เผยฮ่องกงขอบคุณไทยที่ส่งออกข้าวให้ต่อเนื่อง ส่วนไทยยันไม่มีการห้ามหรือจำกัดส่งออก พร้อมจัดส่งข้าวให้เต็มที่ แม้จะเป็นช่วงวิกฤตโควิด-19 ระบุหลังโควิด-19 คลี่คลาย จะเดินหน้าจัดกิจกรรมส่งเสริมข้าวไทยต่อ หวังเพิ่มส่วนแบ่งตลาดให้เพิ่มขึ้นอีก
นายกีรติ รัชโน อธิบดีกรมการค้าต่างประเทศ เปิดเผยว่า กรมฯ ได้จัดการประชุมผ่านระบบวิดีโอ คอนเฟอเรนซ์ กับสมาคมผู้ส่งออกข้าวไทย สมาคมผู้นำเข้าข้าวฮ่องกง และสำนักงานส่งเสริมการค้าในต่างประเทศ ณ เมืองฮ่องกง (สคต. ฮ่องกง) เพื่อติดตามสถานการณ์การค้าข้าวในตลาดฮ่องกง ซึ่งเป็นตลาดส่งออกข้าวหอมมะลิที่สำคัญของไทย หลังจากที่ไม่สามารถจัดคณะผู้แทนการค้าเดินทางไปพบปะหารือกระชับความสัมพันธ์กับผู้นำเข้าข้าวในต่างประเทศได้ เพราะการแพร่ระบาดของโรคโควิด-19
โดยการประชุมครั้งนี้ บรรลุวัตถุประสงค์ตามเป้าหมาย โดยสามารถสร้างความเชื่อมั่นทางการค้าข้าวในช่วงสถานการณ์ของการแพร่ระบาดของโรคโควิด-19 ได้เป็นอย่างดี ซึ่งกรมฯ จะใช้ช่องทางดังกล่าวติดตามสถานการณ์การค้ากับประเทศผู้นำเข้าข้าวที่สำคัญของไทยในระยะต่อไปด้วย เพราะนายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ ได้ให้นโยบายไว้แล้วว่าต้องเดินหน้ารักษาและขยายตลาดข้าวไปต่างประเทศอย่างต่อเนื่อง
ทั้งนี้ ในการประชุมร่วมกัน ได้มีการติดตามข้อมูลสถานการณ์การผลิตและการค้าในช่วงการแพร่ระบาดโรคโควิด-19 เนื่องจากในช่วงต้นปีที่ผ่านมา ฮ่องกงเกิดปรากฏการณ์ Panic Buying กล่าวคือ ผู้บริโภคชาวฮ่องกงเกิดความวิตกกังวลว่าจะไม่มีข้าวเพียงพอสำหรับการบริโภค จึงซื้อข้าวเพื่อกักตุนเป็นจำนวนมาก ประกอบกับเวียดนามระงับการส่งออกข้าวชั่วคราว ขณะที่ไทยไม่มีมาตรการจำกัดปริมาณการส่งออกข้าว ส่งผลดีให้การนำเข้าข้าวไทยของฮ่องกงในช่วง 4 เดือนของปี 2563 (ม.ค.–เม.ย.) มีปริมาณ 69,339 ตัน เพิ่มขึ้น 27% ครองส่วนแบ่งตลาดข้าวในฮ่องกง 66% โดยเฉพาะข้าวหอมมะลิไทยและข้าวหอมไทย
นายกีรติกล่าวว่า ฮ่องกงได้ขอบคุณไทยที่ส่งออกข้าวให้ฮ่องกงอย่างต่อเนื่อง และมีความเชื่อมั่นว่าไทยมีปริมาณผลผลิตเพียงพอที่จะส่งออกข้าวให้ชาวฮ่องกง ซึ่งได้ยืนยันไปว่ารัฐบาลไทยไม่มีมาตรการจำกัดหรือห้ามการส่งออกข้าวไปต่างประเทศ และขอให้ฝ่ายฮ่องกงเชื่อมั่นว่าไทยมีปริมาณผลผลิตข้าวเพียงพอพร้อมที่จะส่งออกไปฮ่องกง และขอให้ฮ่องกงพิจารณานำเข้าข้าวไทยเพิ่มมากขึ้น
อย่างไรก็ตาม ภายหลังจากที่สถานการณ์การแพร่ระบาดของโควิด-19 ในฮ่องกงดีขึ้น ทาง สคต. ณ เมืองฮ่องกง จะดำเนินการส่งเสริมข้าวไทยผ่านเครือร้านอาหารรายใหญ่ เพื่อประชาสัมพันธ์และรักษาตลาดข้าวไทยในฮ่องกงอีกทางหนึ่งด้วย
ที่ผ่านมา ในแต่ละปีฮ่องกงนำเข้าข้าวประมาณ 327,055 ตัน โดยเป็นข้าวจากไทยประมาณ 190,180 ตัน  หรือคิดเป็นส่วนแบ่งตลาดข้าวในฮ่องกง 52% โดยไทยเป็นอันดับหนึ่งในส่วนแบ่งตลาดข้าวของฮ่องกงมาโดยตลอด ชนิดข้าวที่นำเข้า ได้แก่ ข้าวหอมมะลิไทย ข้าวหอมไทย และข้าวขาว ตามลำดับ

ที่มา : https://www.thaigov.go.th/news/contents/details/31828
