รัฐบาลไทย-ข่าวทำเนียบรัฐบาล-โฆษก ศบค. แจง “วันหยุดชดเชยสงกรานต์” ต้องพิจารณาอย่างรอบคอบ ขอติดตามดูสถานการณ์โควิด-19 ในเดือนมิถุนายน นี้ หลังคลายล็อกระยะ 3

วันจันทร์ที่ 1 มิถุนายน 2563
พิมพ์
โฆษก ศบค. แจง “วันหยุดชดเชยสงกรานต์” ต้องพิจารณาอย่างรอบคอบ ขอติดตามดูสถานการณ์โควิด-19 ในเดือนมิถุนายน นี้ หลังคลายล็อกระยะ 3
โฆษก ศบค. แจง “วันหยุดชดเชยสงกรานต์” ต้องพิจารณาอย่างรอบคอบ ขอติดตามดูสถานการณ์โควิด-19 ในเดือนมิถุนายน นี้ หลังคลายล็อกระยะ 3
วันนี้ (1 มิ.ย. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. อธิบายถึงสาเหตุที่ยังไม่อนุญาตให้ร้านนวดให้บริการนวดบริเวณใบหน้าได้นั้นว่า จากความแตกต่างด้านเวลาและทักษะของผู้ให้บริการ กรณีคลินิกเวชกรรมด้านความงาม สถานเสริมความงามที่สามารถให้บริการบริเวณใบหน้าได้เนื่องจากบุคลากรทางการแพทย์มีขั้นตอนการให้บริการที่ถูกฝึกอบรมมา มีความปลอดภัย ขณะที่การให้บริการนวดเป็นชุดพฤติกรรมที่สัมผัสโดยตรง ใช้ระยะเวลาให้บริการนานและมีความเสี่ยงการในติดเชื้อไวรัสโควิด-19 สูงกว่า ดังนั้น จึงต้องกำหนดเพื่อลดความเสี่ยงการในแพร่กระจายของเชื้อไวรัสโควิด-19
โฆษก ศบค. ยังชี้แจงกรณีชดเชยวันหยุดสงกรานต์ในเดือนกรกฎาคม นี้ว่า จะต้องพิจารณาจากสถานการณ์การแพร่ระบาดของเชื้อไวรัสโควิด-19 หากในเดือนมิถุนายนดีขึ้น ก็อาจเกิดขึ้น รวมทั้งการผ่อนคลายมาตรการระยะที่ 3 หากประสบผลสำเร็จ ประชาชนให้ความร่วมมือ ลดความแออัด ก็จะนำไปสู่การผ่อนคลายมาตรการในระยะต่อ ๆ ไป รวมถึงอาจยกเลิกการประกาศใช้ พ.ร.ก. ฉุกเฉินฯ ด้วย
นอกจากนี้ โฆษก ศบค. ยังได้กล่าวถึงการประชุมสภาผู้แทนราษฎรได้ให้ความเห็นชอบร่าง พ.ร.ก. ทั้ง 3 ฉบับ ได้แก่ พ.ร.ก. ให้อำนาจกระทรวงการคลังกู้เงินเพื่อแก้ไขปัญหา เยียวยา และฟื้นฟูเศรษฐกิจและสังคม ที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ.2563 วงเงิน 1 ล้านล้านบาท พ.ร.ก. ให้ความช่วยเหลือทางการเงินแก่ผู้ประกอบวิสาหกิจที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ.2563 วงเงิน 5 แสนล้านบาท และ พ.ร.ก. รักษาเสถียรภาพของระบบการเงินและความมั่นคงทางเศรษฐกิจของประเทศ พ.ศ.2563 วงเงิน 4 แสนล้านบาท โดยยืนยันว่า งบประมาณจะถูกใช้เพื่อดูแลประชาชนทุกคนอย่างคุ้มค่า และให้เกิดประโยชน์สูงสุด  โดยในตอนท้าย โฆษก ศบค. ยังย้ำให้ทุกคนปฏิบัติตามมาตรการควบคุมหลัก ได้แก่ การล้างมือ การสวมใส่หน้ากากอนามัย การเว้นระยะห่าง และผู้ประกอบการก็ต้องปฏิบัติตามเช่นเดียวกัน รวมถึงเพิ่มการทำความสะอาด และอย่าให้มีความแออัด ตามวิถีชีวิตแบบใหม่ New Normal เพื่อให้ประเทศไทยสามารถเป็นประเทศที่ปลอดเชื้อไวรัสโควิด-19 ได้โดยเร็ว
....................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31776
