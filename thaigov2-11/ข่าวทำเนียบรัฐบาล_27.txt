รัฐบาลไทย-ข่าวทำเนียบรัฐบาล-ผู้ตรวจราชการกระทรวงดีอีเอส ฯ แนะวิธีสังเกต http://www.ไทยชนะ.com ของจริง ใช้งานผ่านเว็บไซต์ไม่ต้องดาวน์โหลดแอปพลิเคชัน ย้ำดำเนินคดีอย่างเด็ดขาดกับเว็บไซต์

วันจันทร์ที่ 25 พฤษภาคม 2563
พิมพ์
ผู้ตรวจราชการกระทรวงดีอีเอส ฯ แนะวิธีสังเกต http://www.ไทยชนะ.com ของจริง ใช้งานผ่านเว็บไซต์ไม่ต้องดาวน์โหลดแอปพลิเคชัน ย้ำดำเนินคดีอย่างเด็ดขาดกับเว็บไซต์
ผู้ตรวจราชการกระทรวงดีอีเอส ฯ แนะวิธีสังเกต http://www.ไทยชนะ.com ของจริง ใช้งานผ่านเว็บไซต์ไม่ต้องดาวน์โหลดแอปพลิเคชัน ย้ำดำเนินคดีอย่างเด็ดขาดกับเว็บไซต์ หากมีข้อสงสัยสอบถามสายด่วน 1119
วันนี้ (25 พ.ค.63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นพ.พลวรรธน์ วิทูรกลชิต รายงานความคืบหน้าการใช้งานระบบ”ไทยชนะ” ประมาณหนึ่งสัปดาห์ที่ผ่านมา มีการเช็คอิน -เช็คเอาท์ทั้งสิ้นประมาณ 47 ล้านครั้ง
สรุปสาระสำคัญ ดังนี้
ผู้ตรวจราชการกระทรวงดิจิทัลเพื่อเศรษฐกิจและสังคม ในฐานะรองหัวหน้าศูนย์ปฏิบัติการด้านข้อมูลมาตรการการแก้ไขปัญหา จากโรคติดเชื้อโควิด – 19 กล่าวในนามของทีมงานจัดทำระบบ “ไทยชนะ” กล่าวขอบคุณประชาชนที่ได้ให้ความร่วมมือในการใช้งาน Platform “ไทยชนะ”  มีคนไทยใช้งาน 11,757,624 ราย  ร้านค้าลงทะเบียนมากกว่า 107,775 ร้านค้า ปริมาณการใช้งานวันเสาร์และอาทิตย์ที่ผ่านมาเกือบ 3 ล้านคน สำหรับ 8 วันทำการที่ผ่านมามีคนใช้งานทั้งเช็คอิน -เช็คเอาท์ทั้งสิ้นประมาณ 47 ล้านครั้ง  ทำการตอบแบบสอบถามแบบประเมินต่าง ๆ ทั้งสิ้นประมาณ 11 ล้านหมายเลขโทรศัพท์หรือคน  ตัวเลขการใช้งานสูงสุดต่อวันอยู่ที่ 33,120 ครั้ง  ถือว่าคนไทยมีการตอบรับ เอาใจใส่ ปกป้องตัวเอง ปกป้องสังคม เมื่อเปรียบเทียบกับประเทศที่เปิดตัว Platform ที่ทำงานคล้ายกับของไทย คือ บรูไน   อินเดีย อินเดียมีคนใช้งานมากกว่า  90 ล้านคนจากประชากร 1,800 ล้านคน สัดส่วนของการใช้งานระบบยังต่ำกว่าไทย นอกจากนี้ยังมีกาตาร์และประเทศนิวซีแลนด์ได้ใช้งานระบบนี้แล้วเช่นกัน  อย่างไรก็ตาม  ร้านค้า/กิจการนำคิวอาร์โค๊ดมาติดตามทางเข้าและออก โดยให้คำนึงถึง Social Distancing  ด้วย
ผู้ตรวจราชการกระทรวงดิจิทัลเพื่อเศรษฐกิจและสังคมยืนยัน ระบบการลงทะเบียนไทยชนะเพื่อขอ QR Code  ไม่มีการโทรศัพท์ไปหรือส่ง sms ดังนั้นร้านค้าหรือกิจการที่มีอยู่ประมาณ 2 หมื่นที่ยังไม่ผ่านระบบการยืนยันตัวตน QR Code ที่ได้ไปจะใช้ไม่ได้ในวันที่ 28 พ.ค. นี้  ขอให้ไปเข้าไปดูสถานะของร้านในระบบไทยชนะผ่านอีเมล์หรือระบบที่มี Username หรือ Password เมื่อแก้ไขแล้วสถานะจะเปลี่ยนเป็นลงทะเบียนสำเร็จจะสามารถใช้งานต่อได้และใช้ได้ตลอดไป  หากร้านค้าหรือประชาชนที่ไม่สามารถเข้าระบบไทยชนะหรือพบปัญหา สามารถโทรสายด่วน 1119
ผู้ตรวจราชการกระทรวงดิจิทัลเพื่อเศรษฐกิจและสังคมยังเตือนพบ “เว็บไซต์ไทยชนะ” ปลอม โดยขอให้ประชาชนหลีกเลี่ยงการเข้าเว็บไซต์ไทยชนะจาก Google  หรือ Search Engine สามารถพิมพ์ด้วยตนเองที่ www.ไทยชนะ.com  เพื่อป้องกันการผิดพลาด  เว็บไซต์ปลอมจะมีหน้าตาคล้ายกันและให้ดาวน์โหลดต่าง ๆ  ขอให้ปิด  พร้อมย้ำว่าในระบบไทยชนะยังไม่มีการส่ง SMS  ไปให้ประชาชน ขณะนี้ทางกระทรวงดิจิทัลเพื่อเศรษฐกิจและสังคมกำลังดำเนินการทางกฎหมายอย่างสูงสุด ซึ่งปัจจุบัน Platform “ไทยชนะ” มีคนใช้งานจำนวนมากทั้งชาวไทยและชาวต่างชาติ  ขณะนี้ “ไทยชนะ” รองรับภาษาอังกฤษแล้วและในอนาคตอันใกล้คาดว่าจะรองรับภาษาจีน มาเล เขมร เกาหลี และญี่ปุ่น เพื่อให้ชาวต่างชาติเข้าใจว่า ศบค.ดำเนินการอะไรอยู่ในขณะนี้
โอกาสนี้ ผู้ตรวจราชการกระทรวงดิจิทัลเพื่อเศรษฐกิจและสังคมยังตอบข้อซักถาม เกี่ยวกับเว็บไซต์”ไทยชนะ” ปลอมที่ต้องการหลอกลวงให้ประชาชนเข้าใจผิดว่า  เบื้องต้นขอประชาชนอย่าเข้าไปใช้งาน สามารถแจ้งมายังสายด่วน 1119  เพราะระบบกฎหมายต้องมีผู้เสียหาย ผู้แจ้งความเพื่อดำเนินการทางคดีต่อ รวมทั้ง ระบบ Platform จะดำเนินการตามกฎหมายในส่วนที่เกี่ยวข้องอยู่แล้ว  ขอประชาชนอย่าได้กังวล เพราะระบบมีการคุมเข้มแม้มีการลักลอบเปิดเว็บไซต์ปลอมที่ต่างประเทศ ก็มีกลไกป้องกันด้วย
จากการรายงานข่าวที่ปรากฏว่ามีคนไปลงทะเบียนเช็คอินไทยชนะแล้วได้รับข้อความขยะแล้วโฆษณาต่าง ๆ ได้มีการตรวจสอบนั้น   ข้อความที่ท่านได้รับเริ่มต้นได้รับจะเป็นเฉพาะโทรศัพท์ในระบบ IOS เท่านั้น  และเว็บไซต์ที่โฆษณาเข้ามาที่อยู่แต่แรกแล้ว ซึ่งขณะนี้ได้มีการดำเนินการ ขอยืนยันประชาชนหลีกเลี่ยงการพิมพ์ชื่อด้วยระบบอัตโนมัติขอให้พิมพ์ชื่อด้วยตนเอง
ช่วงท้าย ผู้ตรวจราชการกระทรวงดิจิทัลเพื่อเศรษฐกิจและสังคม กล่าวถึงภาพรวมการใช้งานระบบ”ไทยชนะ” ประมาณ  1 สัปดาห์ที่ผ่านมา ย้ำว่า Platform นี้ไม่ได้เป็นการบังคับ  เป็นระบบไทยช่วยไทย อยากจะดูแลทุกคน ใส่ใจและช่วยลงทะเบียนในระบบนี้   พร้อมยืนยันว่า การนำข้อมูลของประชาชนนี้ใช้เพื่อการควบคุมและป้องกันโรคเท่านั้น  ไม่สามารถนำไปทำอย่างอื่นไม่ได้และคนที่ใช้งานได้คือ กรมควบคุมโรค กระทรวงสาธารณสุขเท่านั้น
*******************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31438
