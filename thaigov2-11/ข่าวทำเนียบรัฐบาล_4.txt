รัฐบาลไทย-ข่าวทำเนียบรัฐบาล-นายกฯ ยืนยันใช้งบประมาณอย่างรอบคอบถี่ถ้วน หวังให้ประชาชนมีรายได้ สร้างความเข้มแข็งทางเศรษฐกิจแก่ประเทศไทย แม้สถานการณ์ไวรัสโควิด-19 ยังมีการแพร่ระบาด

วันอังคารที่ 19 พฤษภาคม 2563
พิมพ์
นายกฯ ยืนยันใช้งบประมาณอย่างรอบคอบถี่ถ้วน หวังให้ประชาชนมีรายได้ สร้างความเข้มแข็งทางเศรษฐกิจแก่ประเทศไทย แม้สถานการณ์ไวรัสโควิด-19 ยังมีการแพร่ระบาด
นายกรัฐมนตรียืนยันใช้งบประมาณอย่างรอบคอบถี่ถ้วน หวังให้ประชาชนมีรายได้ สร้างความเข้มแข็งทางเศรษฐกิจแก่ประเทศไทย แม้สถานการณ์ไวรัสโควิด-19 ยังมีการแพร่ระบาด
วันนี้ (19 พ.ค. 63) เวลา 12.00 น. ณ ห้องสีฟ้า ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงหลังการประชุมคณะรัฐมนตรี ยืนยันประเทศไทยจะสามารถควบคุมจำนวนผู้ป่วยติดเชื้อไวรัสโควิด-19 ได้อย่างดี
นายกรัฐมนตรีกล่าวว่า ขณะนี้ หลายประเทศทั่วโลกรวมทั้งประเทศไทยประสบปัญหาการแพร่ระบาดของเชื้อไวรัสโควิด-19 ส่งผลกระทบต่อเศรษฐกิจ ทำให้ประชาชนขาดรายได้  รัฐบาลจึงต้องดำเนินการรักษาเศรษฐกิจภายในประเทศ ช่วยเหลือเยียวยา ทั้งเกษตรกร ผู้ประกอบกิจการ SME ผู้ประกอบอาชีพอิสระ และประชาชนทั่วไป ที่ได้รับความเดือดร้อนทางเศรษฐกิจ ต้องหารายได้เพื่อดูแลครอบครัว เพราะแม้ว่าประเทศไทยจะสามารถควบคุมจำนวนผู้ป่วยติดเชื้อไวรัสโควิด-19 ได้อย่างดี แต่ไวรัสโควิด-19 ยังมีการแพร่ระบาดอย่างต่อเนื่อง ทำให้ผลกระทบที่ตามมาคือวิกฤตด้านเศรษฐกิจ ที่ยังไม่สามารถกลับมาดำเนินการได้อย่างปกติ รวมทั้งอาจมีความรุนแรงมากขึ้นในอนาคต ดังนั้น รัฐบาลจึงจำเป็นต้องช่วยเหลือเยียวยาประชาชน ให้กลับมามีรายได้ สร้างความเข้มแข็งทางเศรษฐกิจแก่ประเทศไทย โดยนายกรัฐมนตรียืนยันว่า รัฐบาลพิจารณาการใช้งบประมาณอย่างรอบคอบละเอียดถี่ถ้วน โดยคำนึงถึงผลกระทบทุกมิติ
.............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31091
