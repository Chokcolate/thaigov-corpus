รัฐบาลไทย-ข่าวทำเนียบรัฐบาล-กระทรวงมหาดไทยรับมอบหน้ากากอนามัย จำนวน 300,000 ชิ้น จาก บจก.เอสเอไอซี มอเตอร์-ซีพี และบจก. เอ็มจี เซลล์ (ประเทศไทย)

วันอาทิตย์ที่ 24 พฤษภาคม 2563
พิมพ์
กระทรวงมหาดไทยรับมอบหน้ากากอนามัย จำนวน 300,000 ชิ้น จาก บจก.เอสเอไอซี มอเตอร์-ซีพี และบจก. เอ็มจี เซลล์ (ประเทศไทย)
กระทรวงมหาดไทยรับมอบหน้ากากอนามัย จำนวน 300,000 ชิ้น จาก บจก.เอสเอไอซี มอเตอร์-ซีพี และบจก. เอ็มจี เซลล์ (ประเทศไทย) เพื่อนำไปแจกจ่ายให้ประชาชนกลุ่มเสี่ยง และเจ้าหน้าที่ผู้ปฏิบัติงานทั่วประเทศ
เมื่อวันที่ 22 พ.ค.63 เวลา 16.40 น. ที่ห้องรับรองปลัดกระทรวงมหาดไทย อาคารศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย พร้อมด้วย นายบุญธรรม เลิศสุขีเกษม รองปลัดกระทรวงมหาดไทยในฐานะผู้อำนวยการศูนย์บริการสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) กระทรวงมหาดไทย (ศบค.มท.) รับมอบหน้ากากอนามัย (Single-use medical Face mask (non-sterile)) จำนวน 300,000 ชิ้น จากมิสเตอร์ จาง ไห่โป กรรมการผู้จัดการ บริษัท เอสเอไอซี มอเตอร์-ซีพี จำกัด และบริษัท เอ็มจี เซลล์ (ประเทศไทย) จำกัด พร้อมด้วยนายสุโรจน์ แสงสนิท รองประธานกรรมการบริหาร บริษัท เอสเอไอซี มอเตอร์-ซีพี จำกัด และนายพงษ์ศักดิ์ เลิศฤดีวัฒนวงศ์ รองกรรมการผู้จัดการ บริษัท เอ็มจี เซลล์ (ประเทศไทย) จำกัด
นายฉัตรชัย พรหมเลิศ กล่าวว่า กระทรวงมหาดไทยขอขอบคุณ บริษัท เอสเอไอซี มอเตอร์-ซีพี จำกัด และบริษัท เอ็มจี เซลล์ (ประเทศไทย) จำกัด ที่มีส่วนช่วยเหลือสังคมและสนับสนุนการปฏิบัติงานของบุคลากรผู้ปฏิบัติงานเฝ้าระวังและป้องกันการแพร่ระบาดของโรคติดเชื้อไวรัสโคโรนา 2019 (โควิด-19) ในระดับพื้นที่ ซึ่งกระทรวงมหาดไทย มุ่งมั่นในการเฝ้าระวังและป้องกันการแพร่ระบาดของโรคโควิด-19 โดยใช้กลไกในพื้นที่ ทั้งฝ่ายปกครอง ท้องที่ และท้องถิ่น อย่างเข้มข้นและต่อเนื่อง โดยเฉพาะอย่างยิ่งการสร้างการรับรู้ความเข้าใจกับประชาชนในการปฏิบัติตนเพื่อห่างไกลโรคโควิด-19 ด้วยการสวมหน้ากากอนามัยอย่างต่อเนื่อง เว้นระยะห่างทางสังคม (Social Distancing) และล้างมือด้วยน้ำสบู่หรือเจลแอลกอฮอล์ เพื่อให้คนไทยก้าวสู่ชีวิตวิถีใหม่ (New Normal) ซึ่งในการรับมอบหน้ากากอนามัยในวันนี้ กระทรวงมหาดไทยจะได้แจ้งให้ผู้ว่าราชการจังหวัดเพื่อส่งมอบต่อให้แก่ประชาชนกลุ่มเสี่ยงและเจ้าหน้าที่ผู้ปฏิบัติงานตามวัตถุประสงค์ต่อไป
มิสเตอร์ จาง ไห่โป กล่าวว่า ประเทศไทยและประเทศจีนเป็นมิตรประเทศอย่างยาวนาน โดยบริษัท เอสเอไอซี มอเตอร์-ซีพี จำกัด และบริษัท เอ็มจี เซลล์ (ประเทศไทย) จำกัด ตระหนักถึงการทำงานที่ทุ่มเทของเจ้าหน้าที่ทุกท่านไม่ว่าจะเป็นผู้ปฏิบัติงานที่เป็นด่านหน้าในการลงพื้นที่เฝ้าระวังผู้ป่วยในพื้นที่ เจ้าหน้าที่บริการประชาชนที่ต้องอำนวยความสะดวกให้กับประชาชนและมีความเสี่ยง จึงอยากร่วมเป็นส่วนหนึ่งในการสนับสนุนการทำงานดังกล่าว โดยส่งมอบหน้ากากอนามัย จำนวน 300,000 ชิ้น ให้กับกระทรวงมหาดไทย เพื่อมอบให้กับเจ้าหน้าที่รวมถึงผู้ที่อยู่ในกลุ่มเสี่ยงดังกล่าว พร้อมกันนี้ ยังสนับสนุนการปฏิบัติงานของภาครัฐให้สะดวกและรวดเร็วมากยิ่งขึ้นโดยร่วมมือกับผู้จำหน่ายรถยนต์เอ็มจีในการทำหน้าที่ขนส่งหน้ากากอนามัยจากส่วนกลางไปมอบให้กับผู้ว่าราชการจังหวัดทั่วประเทศ เพื่อแบ่งเบาภาระและการดำเนินงานของเจ้าหน้าที่ได้อีกทาง โดยเราจะร่วมกันหยุดการแพร่ระบาดของโรคโควิด-19 ไปด้วยกัน

ที่มา : https://www.thaigov.go.th/news/contents/details/31393
