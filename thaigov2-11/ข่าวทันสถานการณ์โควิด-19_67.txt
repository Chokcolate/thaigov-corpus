รัฐบาลไทย-ข่าวทำเนียบรัฐบาล-ศบค.มท. แจ้งทุกจังหวัดอำนวยความสะดวกแรงงานชาวเมียนมาเดินทางกลับประเทศผ่านช่องทางในพื้นที่จังหวัดชายแดน [กระทรวงมหาดไทย]

วันศุกร์ที่ 22 พฤษภาคม 2563
ศบค.มท. แจ้งทุกจังหวัดอำนวยความสะดวกแรงงานชาวเมียนมาเดินทางกลับประเทศผ่านช่องทางในพื้นที่จังหวัดชายแดน [กระทรวงมหาดไทย]
ศบค.มท. แจ้งทุกจังหวัดอำนวยความสะดวกแรงงานชาวเมียนมาเดินทางกลับประเทศผ่านช่องทางในพื้นที่จังหวัดชายแดน
วันนี้ (22 พ.ค.63) ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) เปิดเผยว่า ด้วยได้รับแจ้งจากกระทรวงการต่างประเทศเกี่ยวกับการนำแนวทางปฏิบัติในการเดินทางกลับประเทศของแรงงานชาวเมียนมาผ่านช่องทางในพื้นที่จังหวัดชายแดน ซึ่งที่ประชุมศูนย์ปฏิบัติการมาตรการเดินทางเข้าออกประเทศและการดูแลคนไทยในต่างประเทศ (ศปก.กต.) ได้ให้ความเห็นชอบและเสนอที่ประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด – 19) ซึ่งที่ประชุมได้รับทราบและให้ความเห็นชอบในหลักการให้แรงงานเมียนมาเคลื่อนย้ายไปยังจังหวัดชายแดนไทย – เมียนมา เพื่อเดินทางกลับเมียนมาได้ และกระทรวงการต่างประเทศได้ขอให้กระทรวงมหาดไทยพิจารณาดำเนินการในส่วนที่เกี่ยวข้องตามอำนาจหน้าที่
เพื่อให้การเดินทางกลับประเทศของแรงงานชาวเมียนมาผ่านช่องทางในพื้นที่จังหวัดชายแดนเป็นไปด้วยความเรียบร้อย นายฉัตรชัย พรหมเลิศ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวข้องกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร ได้แจ้งแนวทางปฏิบัติให้ผู้ว่าราชการจังหวัดทุกจังหวัดดำเนินการในส่วนที่เกี่ยวข้อง ซึ่งจะเริ่มดำเนินการตั้งแต่วันนี้ (22 พ.ค.63) เป็นต้นไป โดยในช่วงแรกจะใช้ช่องทางจุดผ่านแดนถาวรสะพานมิตรภาพไทย – เมียนมาข้ามแม่น้ำเมยแห่งที่ 2 อำเภอแม่สอด จังหวัดตาก เพียงแห่งเดียวก่อน และสำหรับจุดผ่านแดนถาวรสะพานข้ามแม่น้ำสายแห่งที่ 2 อำเภอแม่สาย จังหวัดเชียงราย และจุดผ่านแดนถาวรอำเภอเมืองระนอง (ท่าเทียบเรือ) อำเภอเมืองระนอง จังหวัดระนอง จะแจ้งให้ทราบต่อไป โดยผู้เดินทางต้องแสดงหนังสือรับรองการเดินทางที่ออกให้โดยสถานเอกอัครราชทูตเมียนมาประจำประเทศไทย  สำนักงานแรงงานเมียนมาในจังหวัดเชียงใหม่ หรือสำนักงานแรงงานเมียนมาในจังหวัดระนอง ซึ่งสามารถใช้ได้ทั้งรูปแบบของต้นฉบับหนังสือ และสำเนาหนังสือหรือเอกสารอิเล็กทรอนิกส์จากโทรศัพท์เคลื่อนที่ ต่อเจ้าหน้าที่ และผู้เดินทางต้องออกเดินทางตามกำหนดวันและช่องทางผ่านแดนที่ระบุไว้ในหนังสือรับรอง เพื่ออำนวยความสะดวกในการบริหารจัดการ โดยถึงจุดผ่านแดนก่อนเวลา 15.00 น. ของทุกวัน ซึ่งผู้เดินทางสามารถเดินทางได้ด้วยตนเอง หรือเดินทางกับรถบัสของบริษัท ขนส่ง จำกัด (บขส.) จากสถานีขนส่งหมอชิต
ศบค.มท. ได้เน้นย้ำให้จังหวัดที่เกี่ยวข้องกับบริหารจัดการ ทั้งจังหวัดต้นทาง จังหวัดพื้นที่เส้นทางผ่าน และจังหวัดปลายทางซึ่งเป็นที่ตั้งของจุดผ่านแดนถาวร อำนวยความสะดวกในการเดินทางกลับของแรงงานเมียนมา ทั้งการพิจารณาอนุญาตในการเดินทางข้ามเขตจังหวัดของแรงงานผู้มีหนังสือรับรอง การจัดเตรียมสถานที่รองรับและเฝ้าระวังการแพร่ระบาดของโรคติดเชื้อฯ ให้เป็นไปตามมาตรการที่กำหนด การบริหารจัดการการเดินทางออกจากประเทศไทยของแรงงานเมียนมาตามจำนวนที่ได้รับแจ้งในแต่ละวัน และมีการป้องกันการแพร่ระบาดของโรคติดเชื้อฯ ตามมาตรการการเว้นระยะห่างทางสังคม (Social Distancing) ที่เหมาะสม
กองสารนิเทศ สป.มท.
ครั้งที่ 72/2563
วันที่ 22 พ.ค. 2563

ที่มา : https://www.thaigov.go.th/news/contents/details/31300
