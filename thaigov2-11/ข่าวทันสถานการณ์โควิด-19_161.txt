รัฐบาลไทย-ข่าวทำเนียบรัฐบาล-บสย. สร้างประวัติศาสตร์ “ค้ำประกันสินเชื่อ” ทุบสถิติ 5 เดือน 100,000 ล้านบาท จูงมือ SMEs …. เราไม่ทิ้งกัน [กระทรวงการคลัง]

วันพฤหัสบดีที่ 28 พฤษภาคม 2563
พิมพ์
บสย. สร้างประวัติศาสตร์ “ค้ำประกันสินเชื่อ” ทุบสถิติ 5 เดือน 100,000 ล้านบาท จูงมือ SMEs …. เราไม่ทิ้งกัน [กระทรวงการคลัง]
บสย. ประกาศความสำเร็จครั้งใหญ่เข้าสู่ 29 ปี ช่วยผู้ประกอบการ SMEs เข้าถึงสินเชื่อ ทุบสถิติอนุมัติค้ำประกันสินเชื่อ เร็วสุด มากสุด 5 เดือน 100,000 ล้านบาท จูงมือ SMEs ….เราไม่ทิ้งกัน ร่วมฝ่าวิกฤต COVID-19 เติมทุน เสริมสภาพคล่อง
บสย. ประกาศความสำเร็จครั้งใหญ่เข้าสู่ 29 ปี ช่วยผู้ประกอบการ SMEs เข้าถึงสินเชื่อ ทุบสถิติอนุมัติค้ำประกันสินเชื่อ เร็วสุด มากสุด  5 เดือน 100,000 ล้านบาท จูงมือ SMEs ….เราไม่ทิ้งกัน ร่วมฝ่าวิกฤต COVID-19 เติมทุน เสริมสภาพคล่อง เผยยังมีวงเงินอีก 40,000 ล้านบาท พร้อมเทหมดหน้าตักเพื่อ SMEs ทุกกลุ่ม
ดร.รักษ์ วรกิจโภคาทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) ประกาศความสำเร็จครั้งใหญ่ ช่วยผู้ประกอบการ SMEs เข้าถึงสินเชื่อ  โดยสามารถอนุมัติค้ำประกันสินเชื่อ ทะลุ 100,000 ล้านบาทแล้วในวันนี้  โดย 5 เดือนแรกของปี 2563 ทำลายสถิติสูงสุดนับตั้งแต่ก่อตั้ง บสย. ท่ามกลางวิกฤตเศรษฐกิจจากสถานการณ์การแพร่ระบาดของเชื้อไวรัส COVID-19 ที่ส่งผลกระทบต่อภาคธุรกิจ และผู้ประกอบการ SMEs อย่างรุนแรง
ปัจจัยความสำเร็จมาจากการสนับสนุนการทำงานด้านนโยบายของรัฐบาล ได้แก่ 1.นโยบายรัฐบาลและมาตรการให้ความช่วยเหลือผู้ประกอบการ SMEs ที่ต่อเนื่อง โดยใช้กลไกค้ำประกันสินเชื่อ บสย.  2.มาตรการรัฐบาลในการสนับสนุนงบประมาณที่ช่วยลดต้นทุนธุรกิจ โดยการจ่ายค่าธรรมเนียมค้ำประกันสินเชื่อใน 2 ปีแรกแทนผู้ประกอบการ SMEs และการได้รับการสนับสนุนจากธนาคารพันธมิตร เพื่อเร่งปล่อยสินเชื่อให้กับภาคธุรกิจทุกกลุ่ม นอกจากนี้ ในรอบ 5 เดือนที่ผ่านมา บสย. ได้ปรับกระบวนการทำงานภายใน โดยเฉพาะอย่างยิ่งกระบวนการในการอนุมัติหนังสือค้ำประกันสินเชื่อที่ปรับให้เร็วขึ้น จากเฉลี่ยวันละ 300 ฉบับ เป็นวันละ 1,400 ฉบับซึ่งได้รับความร่วมมือจากธนาคารพันธมิตรอย่างดีเยี่ยมเพื่อให้กระบวนการอนุมัติหนังสือค้ำประกันสินเชื่อ รวดเร็ว และมีประสิทธิภาพ ตอบโจทย์ความต้องการสินเชื่อของผู้ประกอบการ SMEs ที่รอวงเงินเป็นจำนวนมาก
ทั้งนี้รัฐบาลและกระทรวงการคลัง ยังได้สนับสนุนให้ บสย. มีการดำเนินการได้อย่างต่อเนื่อง เพื่อลดผลกระทบการเข้าถึงสินเชื่อของ SMEs  โดยมติ ครม. เมื่อวันที่ 26 พฤษภาคม 2563 เห็นชอบอนุมัติวงเงินในโครงการค้ำประกันสินเชื่อ บสย. SMEs สร้างไทย จำนวน 10,000 ล้านบาท  และ บสย. ยังได้รับอนุมัติจากคณะกรรมการ บสย. เมื่อวันที่ 25พฤษภาคม 2563 ให้ปรับโครงการค้ำประกันสินเชื่อรายสถาบัน ทำให้ บสย. มีวงเงินค้ำประกันสินเชื่ออีกจำนวน  40,000 ล้านบาท ที่พร้อมเทหมดหน้าตัก เพื่อให้ผู้ประกอบการ SMEs ได้เข้าถึงสินเชื่อมากที่สุดทันเวลา ร่วมพยุงตัวฝ่าวิกฤตไปด้วยกัน

ที่มา : https://www.thaigov.go.th/news/contents/details/31630
