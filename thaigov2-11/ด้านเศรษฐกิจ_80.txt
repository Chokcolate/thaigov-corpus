รัฐบาลไทย-ข่าวทำเนียบรัฐบาล-ก.อุตฯ ย้ำไทยเป็นฐานการผลิตเครื่องใช้ไฟฟ้า มุ่งสู่สมาร์ทอิเล็กทรอนิกส์ในอนาคต  เผยยอดส่งเสริมการลงทุน ปี 63 กว่า 26,700 ลบ.

วันศุกร์ที่ 29 พฤษภาคม 2563
พิมพ์
ก.อุตฯ ย้ำไทยเป็นฐานการผลิตเครื่องใช้ไฟฟ้า มุ่งสู่สมาร์ทอิเล็กทรอนิกส์ในอนาคต  เผยยอดส่งเสริมการลงทุน ปี 63 กว่า 26,700 ลบ.
รัฐมนตรีว่าการกระทรวงอุตสาหกรรม นัดหารือร่วมภาครัฐ ภาคเอกชน รับฟังปัญหา ข้อเสนอแนะเกี่ยวกับการดำเนินงาน ชูยอดส่งเสริมการลงทุนอุตสาหกรรมไฟฟ้าอิเล็กทรอนิกส์ฯ 5  เดือนแรก ปี 63 กว่า 26,700 ล้านบาท ยืนยัน ภาคเอกชนยังคงเชื่อมั่นการบริหารจัดการของรัฐบาลไทย
28  พฤษภาคม  2563  :  นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม พร้อมด้วย นายกอบชัย สังสิทธิสวัสดิ์ ปลัดกระทรวงอุตสาหกรรม นัดหารือร่วมภาครัฐ ภาคเอกชน อาทิ สำนักงานคณะกรรมการส่งเสริมการลงทุน สภาอุตสาหกรรมแห่งประเทศไทย สภาหอการค้าแห่งประเทศไทย กลุ่มอุตสาหกรรมไฟฟ้าและอิเล็กทรอนิกส์ รับฟังปัญหา ข้อเสนอแนะเกี่ยวกับการดำเนินงาน ชูยอดส่งเสริมการลงทุนอุตสาหกรรมไฟฟ้าอิเล็กทรอนิกส์ฯ 5  เดือนแรก ปี 2563 กว่า 26,700 ล้านบาท ยืนยัน ภาคเอกชนยังคงเชื่อมั่นการบริหารจัดการของรัฐบาลไทย พร้อมเร่งขยายการลงทุนต่อเนื่อง โดยเฉพาะอุตสาหกรรมที่ใช้เทคโนโลยีขั้นสูง
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า อุตสาหกรรมไฟฟ้าอิเล็กทรอนิกส์ เป็นอุตสาหกรรมที่มีความสำคัญต่อการขับเคลื่อนเศรษฐกิจของประเทศ โดยมียอดการส่งออกมูลค่ากว่า 2 ล้านล้านบาท มีการจ้างแรงงานกว่า 1 ล้านคน รวมถึงยอดขอตั้งประกอบโรงงานใหม่และขยายกิจการโรงงานประเภทไฟฟ้าอิเล็กทรอนิกส์ เมื่อเทียบ 5 เดือนแรกของปี 62 กับปี 63 พบว่าเพิ่มขึ้นจาก 43 โรงงาน เป็น 53 โรงงาน และมีการจ้างงานเพิ่มขึ้น จาก 9,372 คน เป็น 29,064 คน จากการสอบถามนักลงทุนสถานการณ์การแพร่ระบาดของโรคโควิด 19 นักลงทุนชื่นชมการรับมือรัฐบาลไทยสามารถรับมือกับโควิดได้ดี ส่งผลเอื้อประโยชน์ให้ภาคอุตสาหกรรมกลุ่มอิเล็กทรอนิกส์ และเครื่องใช้ไฟฟ้า มียอดการส่งออกเพิ่มมากขึ้น 5-10% นอกจากนี้ยังมีนักลงทุนที่ทำธุรกิจภายในประเทศอยู่แล้วมีแผนจะขยายการลงทุนภายในปีนี้เพิ่มขึ้นอาทิเช่น ซัมซุง มิตซูบิชิ โตชิบา ซีเกต ไซโจเด็นกิ เป็นต้น ส่วนกิจการที่มีการย้ายฐานการผลิตนั้น การการตรวจสอบพบว่าเป็นการปรับแผนทางธุรกิจที่วางไว้เดิมอยู่แล้ว
นายโชคดี แก้วแสง รองเลขาธิการคณะกรรมการส่งเสริมการลงทุน หรือ BOI กล่าวเพิ่มเติมว่าตั้งแต่ปี 2560 จนถึงปัจจุบัน บริษัทต่างชาติและไทยที่ได้รับส่งเสริมผลิตเครื่องใช้ไฟฟ้าอัจริยะ อาทิ  ซัมซุง (เกาหลี)  โตชิบา ( ญี่ปุ่น / จีน)  ไมเดีย ( จีน)  มิตซูบิชิ ( ญี่ปุ่น)  อิเล็กโทรลักส์ ( สวีเดน)  แอลไลแอนส์ ลอนดรี้ ( สหรัฐ)
แดยู ( เกาหลี) และ ซัยโจ เด็นกิ ( ไทย) โดยมีผลิตภัณฑ์ที่ผลิตในประเทศไทย อาทิ เครื่องปรับอากาศ
เครื่องซักผ้า ตู้เย็น ตู้แช่ เป็นต้น นอกจากนี้ ในช่วง 5 เดือนแรกของปี 2563 ยอดการขอรับการส่งเสริมการลงทุนยังคงขยายตัวอย่างต่อเนื่องเมื่อเทียบกับ 5 เดือนแรกของปี 2562 โดย 5 เดือนแรกของปี 2563 มียอดคำขอ 62 โครงการ มูลค่ากว่า 26,764 ล้านบาท ประกอบด้วยอุตสาหกรรมประเภทอุปกรณ์ไฟฟ้า ในหมวดเครื่องใช้ไฟฟ้าแบบสมาร์ท เช่น เครื่องปรับอากาศ ตู้เย็น หมวดผลิตภัณฑ์และชิ้นส่วนอิเล็กทรอนิกส์ เช่น วงจรรวม หรือ IC (Integrated Circuit) และแผงวงจรพิมพ์ หรือ PCBA เซลล์แสงอาทิตย์
ทั้งนี้ ในส่วนของผู้ประกอบการอุตสาหกรรมไฟฟ้าและอิเล็กทรอนิกส์ ส่วนใหญ่ยังยืนยันยึดไทยเป็นฐานการผลิตและมีแนวโน้มที่จะขยายการลงทุนเพิ่มขึ้นด้วย โดยเฉพาะอุตสาหกรรมที่ใช้เทคโนโลยีขั้นสูง ด้านผู้บริหารกลุ่มพานาโซนิค ยืนยันว่าการย้ายฐานการผลิตไปยังประเทศเวียดนาม นั้น ไม่ได้มีผลเกี่ยวเนื่องกับความเชื่อมั่นการลงทุนในไทย เนื่องจากพานาโซนิค เปิดโรงงานในไทยทั้งสิ้น 20 โรงงาน และย้ายฐานการลงทุนไปเพียง 2 แห่ง ซึ่งเป็นกลุ่มกิจการที่มีเทคโนโลยีแบบเก่าไม่ได้ใช้งานในประเทศไทยแล้ว และยังเหลือบริษัทในประเทศไทยอีก 18 แห่ง โดยยังคงมีการขับเคลื่อนการพัฒนาภาคการลงทุนในประเทศไทยอย่างต่อเนื่องอีกด้วย

ที่มา : https://www.thaigov.go.th/news/contents/details/31663
