รัฐบาลไทย-ข่าวทำเนียบรัฐบาล-นรม. เผยเริ่มนับการเรียนการสอนตั้งแต่ 1 ก.ค. 63 - 16 พ.ค. 64 กรณีเปิดสอนในโรงเรียนตามปกติ ต้องเว้นระยะห่างทางสังคม มีมาตรการรองรับตาม กศจ. และ คกก. โรคติดต่อจังหวัด

วันอังคารที่ 2 มิถุนายน 2563
พิมพ์
นรม. เผยเริ่มนับการเรียนการสอนตั้งแต่ 1 ก.ค. 63 - 16 พ.ค. 64 กรณีเปิดสอนในโรงเรียนตามปกติ ต้องเว้นระยะห่างทางสังคม มีมาตรการรองรับตาม กศจ. และ คกก. โรคติดต่อจังหวัด
นายกรัฐมนตรีเผยเริ่มนับการเรียนการสอนตั้งแต่ 1 กรกฎาคม 2563 ถึง 16 พฤษภาคม 2564 กรณีเปิดสอนในโรงเรียนตามปกติ ต้องเว้นระยะห่างทางสังคม (Social Distancing) มีมาตรการรองรับตามคณะกรรมการศึกษาธิการจังหวัดและคณะกรรมการโรคติดต่อจังหวัด
วันนี้ (2 มิ.ย.63) เวลา 12.30 น. ณ ตึกสันติไมตรี (หลังใน) ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงถึงแนวทางการเรียนการสอนในช่วงการแพร่ระบาดไวรัสโควิด-19  เผยให้การบริหารงบประมาณจัดสรรค่าใช้จ่ายสำหรับครูและบุคลากรทางการศึกษา ที่ติดตามและเยี่ยมบ้านนักเรียนให้ช่วงการแพร่ระบาดไวรัสโควิด-19
พร้อมกันนี้ นายกรัฐมนตรีชี้แจงถึงการนับเวลาการเรียนการสอนตั้งแต่วันที่ 1 กรกฎาคม 2563 ถึง 16 พฤษภาคม 2564  พร้อมให้สถานศึกษาเปิดสอนชดเชยให้ครบตามโครงสร้างเวลาเรียน โดยต้องคำนึงถึงความเหมาะสมทั้งในชั้นประถมศึกษา มัธยมตอนต้น มัธยมตอนปลาย และสถานศึกษาต่าง ๆ รวมทั้งการเรียนการสอนทางไกล ให้จัดตารางเวลาเรียนที่ชัดเจนเพื่อที่จะสามารถนับชั่วโมงการเรียนได้ สำหรับการจัดการเรียนการสอนทางไกลในช่วงสถานการณ์การแพร่ระบาดของเชื้อไวรัสโควิด-19 ได้นำผลการดำเนินการในระยะที่ 1 และระยะที่ 2 มาดำเนินการปรับปรุงและพัฒนาเพื่อดำเนินการในระยะที่ 3 ในช่วงวันที่ 1 กรกฎาคม 2563 ถึง 30 เมษายน 2564 แยกออกเป็น สถานการณ์ที่ 1 หากโรคติดเชื้อไวรัสโควิด-19 ยังไม่คลี่คลาย จะต้องจัดการเรียนการสอนระดับปฐมวัยถึงระดับมัธยมศึกษาตอนต้น ด้วยระบบโทรทัศน์ภาคพื้นดิน ระบบดิจิทัล ระบบดาวเทียม ระบบเคเบิลทีวี และระบบ IPTV จำนวน 15 ช่อง รวมถึงหาวิธีการที่เหมาะสม จัดเตรียมความพร้อมสำหรับอุปกรณ์ และ สถานการณ์ที่ 2 หากไวรัสโควิด-19 คลี่คลาย มีการเรียนการสอนปกติในโรงเรียน จะต้องมีมาตรการเว้นระยะห่างทางสังคม (Social Distancing) มีมาตรการรองรับสถานการณ์ฉุกเฉิน โดยจะต้องได้รับการอนุมัติจากคณะกรรมการศึกษาธิการจังหวัด (กศจ.) และคณะกรรมการโรคติดต่อจังหวัด
สำหรับการวัดและการประเมินผลจะต้องใช้ความร่วมมือจากหลายฝ่าย อาจใช้วิธีการสังเกต การสัมภาษณ์ ให้ข้อมูล ตรวจเยี่ยมบ้านนักเรียน ประสานความร่วมมือจากผู้ปกครอง ใช้การทดสอบรูปแบบต่าง ๆ อาทิ การประเมินทางอีเมล จัดทำตารางนัดหมายเป็นกลุ่มขนาดเล็ก ทั้งนี้ สพฐ. ได้เห็นชอบลดภาระค่ากิจกรรมพัฒนาคุณภาพผู้เรียน (เพิ่มเติม) ในช่วงการแพร่ระบาดของเชื้อไวรัสโควิด-19 โดยจัดสรรงบประมาณเพิ่มเติมตั้งแต่ ในการใช้จ่ายการติดตามและเยี่ยมบ้านนักเรียน อาทิ ค่าเบี้ยเลี้ยง ค่าพาหนะ ค่าน้ำมันเชื้อเพลิงของข้าราชการครูและบุคลากรทางการศึกษา ตั้งแต่ระดับอนุบาลจนจบการศึกษาขั้นพื้นฐาน นอกจากนี้ ให้มีการดำเนินการจ่ายเงินสดให้แก่ผู้ปกครองสำหรับนักเรียนพิการ เด็กด้อยโอกาส ทั้งนักเรียนประจำและนักเรียนไป-กลับ
.................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31862
