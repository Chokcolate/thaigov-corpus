รัฐบาลไทย-ข่าวทำเนียบรัฐบาล-โฆษก ศบค. เผยหากสงสัยว่าตนเองอยู่ในพื้นที่เกี่ยวโยงกับผู้ป่วยยืนยันโควิด-19 สามารถเข้ารับการตรวจโดยไม่เสียค่าใช้จ่าย ย้ำยังต้องปฏิบัติ 5 มาตรการหลัก เตรียมผ่อนปรนมาตรการระยะ 3

วันจันทร์ที่ 25 พฤษภาคม 2563
พิมพ์
โฆษก ศบค. เผยหากสงสัยว่าตนเองอยู่ในพื้นที่เกี่ยวโยงกับผู้ป่วยยืนยันโควิด-19 สามารถเข้ารับการตรวจโดยไม่เสียค่าใช้จ่าย ย้ำยังต้องปฏิบัติ 5 มาตรการหลัก เตรียมผ่อนปรนมาตรการระยะ 3
โฆษก ศบค. เผยหากสงสัยว่าตนเองอยู่ในพื้นที่เกี่ยวโยงกับผู้ป่วยยืนยันโควิด-19 สามารถเข้ารับการตรวจโดยไม่เสียค่าใช้จ่าย ย้ำยังต้องปฏิบัติ 5 มาตรการหลัก เตรียมผ่อนปรนมาตรการระยะ 3
วันนี้ (25 พ.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. เผยถึงกรณีประชาชนที่มีความกังวลว่า จะอยู่ในพื้นที่เกี่ยวโยงกับผู้ป่วยติดเชื้อไวรัสโควิด-19 ที่เป็นเพศชาย อายุ 72 ปี ที่ใช้บริการร้านตัดผม ร้านอาหาร ย่านประชาชื่นและโรงพยาบาล 2 แห่งนั้น  สามารถเข้ารับการตรวจหาเชื้อไวรัสโควิด-19 ได้  โดยกระทรวงสาธารณสุขและ ศบค. พร้อมให้บริการกับทุกคนเพื่อทำการตรวจหาผู้ป่วยติดเชื้อให้ได้มากที่สุด
โฆษก ศบค. ชี้แจงกรณีมีผู้เดินทางกลับภูมิลำเนาที่จังหวัดบุรีรัมย์และเสียชีวิตระหว่างอยู่ในสถานกักกันที่รัฐจัดให้ State Quarantine หลังจากเดินทางมาทำธุระที่กรุงเทพมหานครว่า ข้อมูลจากกองระบาดวิทยา กองโรคติดต่อทั่วไป และนายแพทย์สาธารณสุขจังหวัดในพื้นที่ ยังไม่สามารถยืนยันได้ว่าเป็นผู้ป่วยติดเชื้อไวรัสโควิด-19 เพราะยู่ระหว่างการสอบสวนโรค ซึ่งเจ้าหน้าที่ได้ปฏิบัติตามมาตรการโดยการสวมใส่ชุด PPE ระหว่างการตรวจสอบ เมื่อได้รับรายละเอียดเพิ่มเติมจะได้นำมารายงานภายหลัง ทั้งนี้ หากประชาชนมีความสงสัยว่า ตนเองอยู่ในพื้นที่เสี่ยงสามารถแจ้งเจ้าหน้าที่และเข้ารับการตรวจหาเชื้อไวรัสโควิด-19 ได้
ในตอนท้าย โฆษก ศบค. ฝากถึงประชาชนทุกคนว่าในสัปดาห์นี้เป็นการเตรียมการผ่อนปรนมาตรการในระยะที่ 3 จึงขอให้ทุกคนมีความร่วมมือปฏิบัติตามมาตรการหลัก 5 อย่าง เน้นการสวมใส่หน้ากากอนามัย ล้างมือเป็นประจำ เพื่อทำให้จำนวนตัวเลขผู้ป่วยติดเชื้อในประเทศไทยไม่เพิ่มมากขึ้น สามารถทำการผ่อนปรนมาตรการในระยะที่ 3 ได้
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31418
