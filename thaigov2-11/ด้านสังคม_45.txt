รัฐบาลไทย-ข่าวทำเนียบรัฐบาล-อนุทิน รับมอบเงินบริจาค ห้องตรวจเชื้อความดันลบ-บวก เครื่องช่วยหายใจ และชุดตรวจหาเชื้อโควิด 19

วันจันทร์ที่ 25 พฤษภาคม 2563
อนุทิน รับมอบเงินบริจาค ห้องตรวจเชื้อความดันลบ-บวก เครื่องช่วยหายใจ และชุดตรวจหาเชื้อโควิด 19
รองนายกรัฐมนตรีและรัฐมนตรีว่าการกระทรวงสาธารณสุข รับมอบเงินบริจาค ห้องตรวจเชื้อความดันลบ-บวก เครื่องช่วยหายใจ ชุดตรวจหาเชื้อโควิด 19 (Test Kits) และสิ่งของบริจาค จากหน่วยงานรัฐวิสาหกิจภาคเอกชน และประชาชน
รองนายกรัฐมนตรีและรัฐมนตรีว่าการกระทรวงสาธารณสุข รับมอบเงินบริจาค ห้องตรวจเชื้อความดันลบ-บวก เครื่องช่วยหายใจ ชุดตรวจหาเชื้อโควิด 19 (Test Kits) และสิ่งของบริจาค จากหน่วยงานรัฐวิสาหกิจภาคเอกชน และประชาชน
วันนี้ (25 พฤษภาคม 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข และคณะผู้บริหารกระทรวงสาธารณสุข รับมอบเงิน อุปกรณ์ทางการแพทย์ และสิ่งของบริจาค จากหน่วยงานรัฐวิสาหกิจภาคเอกชน และประชาชน จำนวน 6 คณะ
นายอนุทินกล่าวว่า ในสถานการณ์โรคโควิด 19 รัฐบาลและกระทรวงสาธารณสุขได้รับเงิน อุปกรณ์ทางการแพทย์ เวชภัณฑ์ และสิ่งของมามอบให้อย่างต่อเนื่อง จากทุกภาคส่วนทั้งภาครัฐ ภาคเอกชน ผู้ประกอบการและประชาชน สำหรับในวันนี้มีผู้จิตศรัทธาได้นำสิ่งของมาบริจาค ประกอบด้วย เครื่องช่วยหายใจ จำนวน 5 เครื่อง และชุดตรวจหาเชื้อโควิด 19 (Test Kits) จำนวน 8,640 ชุด มูลค่า 5,600,000 บาท จากกลุ่มบริษัท ยูนิลีเวอร์ ประเทศไทย ห้องตรวจเชื้อความดันลบ-บวกจากกองทุนมิตรผล-บ้านปู จำนวน 20 ห้อง มูลค่า 7,600,000 ล้านบาท  ให้กับกรมวิทยาศาสตร์การแพทย์ กระทรวงสาธารณสุข เพื่อนำส่งไปยังโรงพยาบาล 16 แห่งทั่วประเทศ อาทิ โรงพยาบาลจุฬาลงกรณ์ โรงพยาบาลศูนย์ขอนแก่น โรงพยาบาลสระบุรี โรงพยาบาลมหาราชนครราชสีมา โรงพยาบาลมหาราชนครเชียงใหม่ โรงพยาบาลพุทธชินราช พิษณุโลก เป็นต้น และเงินบริจาคจำนวน 1 ล้านบาท จากธนาคารเพื่อการเกษตรและสหกรณ์การเกษตร (ธกส.) เพื่อช่วยเหลือเยียวยาอาสาสมัครสาธารณสุขประจำหมู่บ้าน (อสม.) ที่ได้รับผลกระทบจากโควิด 19
นอกจากนี้ ยังมีแอลกอฮอล์เจล นวัตกรรมใหม่ปกป้องแบคทีเรียและไวรัส สามารถเคลือบผิวนาน 6 ชั่วโมง จากบริษัท สเปเชียลตี้ อินโนเวชั่น จำกัด จำนวน 1,000 ชิ้น  ชุดผลิตภัณฑ์ดูแลผิวและเส้นผมให้บุคลากรทางการแพทย์และเจ้าหน้าที่โรงพยาบาลในสังกัดกระทรวงสาธารณสุข 24 แห่ง จำนวน 90,000 ชุด มูลค่า 115 ล้านบาท จากบริษัท ลอรีอัล (ประเทศไทย) จำกัด และยาดมแบล็คอินเฮเลอร์ จำนวน 50,000 ชิ้น มูลค่า 1,450,000 บาท จาก บริษัท เบอร์แทรม (1958) จำกัด
“ในนามรัฐบาลและกระทรวงสาธารณสุข ขอขอบคุณในความมีน้ำใจของผู้มีจิตศรัทธาทุกท่าน ที่ได้นำสิ่งของ ผลิตภัณฑ์ และอุปกรณ์เครื่องมือแพทย์ต่าง ๆ มามอบให้ ซึ่งจะทำให้ผู้ที่ได้รับมีกำลังใจเพิ่มขึ้นที่จะร่วมกันต่อสู้กับโรคระบาดนี้ ทั้งนี้ กระทรวงสาธารณสุขจะเร่งดำเนินการส่งมอบสิ่งของไปยังบุคลากรทางการแพทย์ ผู้ป่วย และเจ้าหน้าที่ที่เกี่ยวข้องกับการต่อสู้โรคโควิด 19 นำไปใช้ให้เกิดประโยชน์สูงสุดตามเจตนาของผู้ที่บริจาคต่อไป” นายอนุทินกล่าว

ที่มา : https://www.thaigov.go.th/news/contents/details/31462
