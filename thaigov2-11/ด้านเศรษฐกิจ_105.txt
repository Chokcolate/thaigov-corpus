รัฐบาลไทย-ข่าวทำเนียบรัฐบาล-กรมทางหลวงผนึกกรุงไทยเปิดสมัครบัตร M-PASS ผ่านแอปพลิเคชัน พร้อมจัดส่งให้ถึงที่

วันพฤหัสบดีที่ 4 มิถุนายน 2563
พิมพ์
กรมทางหลวงผนึกกรุงไทยเปิดสมัครบัตร M-PASS ผ่านแอปพลิเคชัน พร้อมจัดส่งให้ถึงที่
กรมทางหลวงจับมือธนาคารกรุงไทย พัฒนา M-PASS Mobile Application ให้ผู้ใช้สามารถสมัคร M-PASS ผ่าน M-PASS Mobile Application เพื่ออำนวยความสะดวกผู้ใช้บริการ ตอบโจทย์ไลฟ์สไตล์ลูกค้ายุคดิจิทัล ส่งเสริมการลดใช้เงินสดอย่างต่อเนื่อง
นายสราวุธ ทรงศิวิไล อธิบดีกรมทางหลวง  เปิดเผยว่า กรมทางหลวง ร่วมมือกับธนาคารกรุงไทย ในการพัฒนา M-PASS Mobile Application เพื่อตอบสนองไลฟ์สไตล์ของประชาชนในยุคดิจิทัล ต่อยอดแอปพลิเคชันให้เป็นอีกช่องทางในการสมัครใช้บริการ M-PASS อำนวยความสะดวกให้กับประชาชนเข้าถึงบริการได้ง่ายขึ้น โดยก่อนหน้านี้ได้จัดทำระบบเติมเงินบัตรผ่านทางอัตโนมัติผ่านแอปฯดังกล่าว เพื่อเพิ่มช่องทางให้ผู้ใช้งานเติมเงินได้ทันทีเพียงสร้าง QR Code และทำรายการผ่านโมบายแบงก์กิ้งของธนาคารต่างๆ ไม่มีค่าธรรมเนียม เช็กราคาค่าผ่านทาง พร้อมตรวจสอบยอดเงินคงเหลือในบัตรได้ทุกที่ทุกเวลา เพื่อให้ผู้ใช้บริการวางแผนก่อนออกเดินทาง เรียกดูข้อมูลการใช้งานล่าสุดหรือประวัติการเดินทางย้อนหลังตามแต่ละ Tag ได้ นอกจากนี้ สามารถขอรับรายงานสรุปค่าผ่านทางหรือพิมพ์ใบสำคัญแทนใบเสร็จรับเงินอิเล็กทรอนิกส์ (e-Statement) ทางอีเมลได้ทันที ผู้ใช้งานสามารถสอบถามข้อมูลเพิ่มเติมได้ที่ M-PASS Call Center โทร 1586 กด 9
นายพิชิต  จงสฤษดิ์หวัง  ผู้ช่วยกรรมการผู้จัดการใหญ่อาวุโส สายงานกลยุทธ์และผลิตภัณฑ์รายย่อย ธนาคารกรุงไทย เพิ่มเติมว่า ธนาคารมีความพร้อมในการเปิดให้บริการสมัครใช้บัตร M-PASS ผ่านทางแอปพลิเคชัน โดยเริ่มเปิดให้สมัครได้แล้วตั้งแต่วันนี้เป็นต้นไป ทั้งนี้ เพื่ออำนวยความสะดวกให้ประชาชนสมัครง่ายขึ้นไม่ว่าอยู่ที่ไหน โดยประชาชนที่สนใจสามารถดาวน์โหลดแอปพลิเคชันได้ทั้งระบบปฏิบัติการ iOS และ Android สำหรับลูกค้าปัจจุบันที่มี M-PASS อยู่แล้ว สามารถขอใช้บริการได้อีก กำหนดสูงสุด 2 Tag ต่อผู้ใช้งาน เพียงระบุรายละเอียดและเติมเงินครั้งแรก 300 บาท ธนาคารจะดำเนินการจัดส่งอุปกรณ์ให้ทางไปรษณีย์ สำหรับผู้สมัครรายใหม่เมื่อกรอกข้อมูลและดำเนินการตามขั้นตอนบนแอปฯ เรียบร้อยแล้ว นำหลักฐานการสมัครติดต่อที่สาขาธนาคารเพื่อยืนยันตัวตนอีกครั้งพร้อมเติมเงินขั้นต่ำ 300 บาท
การเปิดบริการสมัคร M-PASS ผ่านแอปพลิเคชัน ช่วยอำนวยความสะดวกให้ผู้ใช้ทางเข้าถึง M-PASS ง่ายขึ้น และยกระดับการให้บริการของกรมทางหลวง นับเป็นหนึ่งในโครงการ 5 Ecosystems ของธนาคาร ที่มุ่งเน้นให้ความสำคัญกับการอำนวยความสะดวกการใช้บริการของลูกค้าผ่านดิจิทัล แพลตฟอร์ม และต้องการส่งเสริมผู้ใช้ทางหันมาใช้ M-PASS ชำระค่าผ่านทางมอเตอร์เวย์และทางด่วนแทนเงินสดมากขึ้น เพื่อเลี่ยงความเสี่ยงการสัมผัสเชื้อโควิด-19 ที่อาจแฝงอยู่บนเหรียญหรือธนบัตร สร้างความปลอดภัยทั้งผู้ใช้ทางและพนักงาน เพื่อร่วมกันป้องกันและยับยั้งการแพร่ระบาดของโรคติดเชื้อดังกล่าว

ที่มา : https://www.thaigov.go.th/news/contents/details/31928
