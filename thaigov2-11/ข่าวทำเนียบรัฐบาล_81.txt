รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรี รับมอบหน้ากากอนามัย 100,000 ชิ้น จากภาคเอกชน พร้อมส่งต่อชุด PPE และหน้ากากอนามัย N95 ให้กระทรวงสาธารณสุข

วันศุกร์ที่ 5 มิถุนายน 2563
พิมพ์
รัฐมนตรีประจำสำนักนายกรัฐมนตรี รับมอบหน้ากากอนามัย 100,000 ชิ้น จากภาคเอกชน พร้อมส่งต่อชุด PPE และหน้ากากอนามัย N95 ให้กระทรวงสาธารณสุข
รัฐมนตรีประจำสำนักนายกรัฐมนตรี รับมอบหน้ากากอนามัย 100,000 ชิ้น จากภาคเอกชน พร้อมส่งต่อชุด PPE และหน้ากากอนามัย N95 ให้กระทรวงสาธารณสุข
วันนี้ (5 มิถุนายน 2563) เวลา 13.30 น.  ณ ห้องรับรอง 1 ตึกบัญชาการ 1 ทำเนียบรัฐบาล นายวิกรม กรมดิษฐ์ ประธานสภาธุรกิจไทย-จีน นำคณะสมาคมผู้ประกอบการจีน-อาเซียน เข้าเยี่ยมคารวะนายเทวัญ ลิปตพัลลภ รัฐมนตรีประจำสำนักนายกรัฐมนตรี เพื่อมอบหน้ากากอนามัยจำนวน 100,000 ชิ้น ให้แก่สำนักนายกรัฐมนตรี บุคคลากรผู้ปฏิบัติหน้าที่ และประชาชนผู้ได้รับผลกระทบจากสถานการณ์แพร่ระบาดของเชื้อไวรัสโคโรนา 2019 (โควิด-19) ในประเทศไทย
โอกาสนี้ รัฐมนตรีประจำสำนักนายกรัฐมนตรี กล่าวขอบคุณและกล่าวถึงสถานการณ์โควิด-19 ในประเทศไทยขณะนี้ว่าเป็นไปในทิศทางที่ดีขึ้น ไม่พบผู้ติดเชื้อภายในประเทศ  พบมีเพียงผู้ติดเชื้อที่เดินทางกลับมาจากต่างประเทศที่อยู่ในสถานกักกันที่รัฐจัดให้ ถือเป็นเรื่องดีที่ไทยได้แสดงศักยภาพทางด้านสาธารณสุขให้ทั่วโลกได้เห็น และเป็นที่ยอมรับ  จากมาตรการต่าง ๆ และการให้ความร่วมมือของคนไทยในการป้องกันโรค หวังเป็นอย่างยิ่งว่าจะไม่มีการกลับมาแพร่ระบาดภายในประเทศอีกครั้ง
จากนั้น รัฐมนตรีประจำสำนักนายกรัฐมนตรี ในฐานะประธานผู้เข้าอบรมหลักสูตรนักบริหารระดับสูงด้านการพัฒนาธุรกิจอุตสาหกรรมและการลงทุน (วธอ.) รุ่นที่ 3 และคณะ ได้มอบชุดอุปกรณ์ป้องกันความปลอดภัยส่วนบุคคล PPE (Personal Protective Equipment) จำนวน 250 ชุด และหน้ากากอนามัย N95 จำนวน 600 ชิ้น รวมเป็นเงินมูลค่า 500,000 บาท ให้แก่ นพ.สุขุม กาญจนพิมาย ปลัดกระทรวงสาธารณสุข และนายธีรภัทร ประยูรสิทธิ ปลัดสำนักนายกรัฐมนตรี เพื่อสนับสนุนการทำงานของบุคลากรทางการแพทย์ในสถานการณ์แพร่ระบาดของเชื้อไวรัสโคโรนา 2019 (โควิด-19)
……………………………
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31989
