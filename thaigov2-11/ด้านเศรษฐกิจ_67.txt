รัฐบาลไทย-ข่าวทำเนียบรัฐบาล-กรมบัญชีกลาง แจงเกี่ยวกับระบบตรวจสอบสิทธิรักษาพยาบาล

วันพุธที่ 27 พฤษภาคม 2563
พิมพ์
กรมบัญชีกลาง แจงเกี่ยวกับระบบตรวจสอบสิทธิรักษาพยาบาล
ตามที่มีการเผยแพร่ข้อความใน Social Media เกี่ยวกับระบบตรวจสอบสิทธิการรักษาพยาบาลของผู้มีสิทธิและบุคคลในครอบครัว ซึ่งมีข้อความว่า “เนื่องจากกรมบัญชีกลางมีการปรับปรุงฐานข้อมูลทุกปี อาจทำให้ผู้มีสิทธิในการรักษาพยาบาลบางราย สิทธิในการรักษาพยาบาลอาจหาย
นางสาววิลาวรรณ พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ตามที่มีการเผยแพร่ข้อความใน Social Media เกี่ยวกับระบบตรวจสอบสิทธิการรักษาพยาบาลของผู้มีสิทธิและบุคคลในครอบครัว ซึ่งมีข้อความว่า “เนื่องจากกรมบัญชีกลางมีการปรับปรุงฐานข้อมูลทุกปี อาจทำให้ผู้มีสิทธิในการรักษาพยาบาลบางราย สิทธิในการรักษาพยาบาลอาจหาย ดังนั้น ให้ ขรก. ตรวจสอบสิทธิการรักษาพยาบาลของตนเองและครอบครัวว่ามีสิทธิหรือไม่ ช่องทางการตรวจสอบ ผ่านทาง https://mbdb.cgd.go.th/wel/ หากไม่มีสิทธิ ให้ดำเนินการเพิ่มสิทธิที่เจ้าหน้าที่ธุรการของหน่วยงานต้นสังกัด ภายในวันที่ 15 ของทุกเดือน” นั้น
“เพื่อมิให้เกิดความเข้าใจคลาดเคลื่อน กรมบัญชีกลางขอชี้แจงว่า กรมมิได้ปรับปรุงฐานข้อมูลทุกปี แต่สาเหตุหนึ่งที่ทำให้สิทธิในการรักษาพยาบาลหาย คือ ส่วนราชการต้นสังกัดอาจบันทึกข้อมูลในฐานข้อมูลไม่ถูกต้อง จึงทำให้ผู้มีสิทธิไม่สามารถใช้สิทธิได้ ดังนั้น ผู้มีสิทธิควรตรวจสอบสิทธิของตนเองก่อนเข้ารับการรักษาที่สถานพยาบาลทุกครั้ง ซึ่งปัจจุบันสามารถตรวจสอบสิทธิได้ทางเว็บไซต์  https://mbdb.cgd.go.th/wel/ หรือตรวจสอบสิทธิผ่านทางโทรศัพท์มือถือที่ Application CGDiHealthCare ทั้งนี้ หากผู้มีสิทธิตรวจสอบข้อมูลแล้วพบว่าไม่มีสิทธิ หรือต้องการเพิ่มเติม ปรับปรุง แก้ไขข้อมูล ให้ติดต่อนายทะเบียนของส่วนราชการต้นสังกัดเพื่อให้ดำเนินการแก้ไขให้ถูกต้องต่อไป ซึ่งการแก้ไขข้อมูลต้องดำเนินการก่อนวันที่ 15 และวันที่ 30 ของทุกเดือน หากมีข้อสงสัย สามารถสอบถามรายละเอียดเพิ่มเติมได้ที่ Call Center กรมบัญชีกลาง หมายเลข 02-270-6400 ในวัน เวลาราชการ” โฆษกกรมบัญชีกลางกล่าว

ที่มา : https://www.thaigov.go.th/news/contents/details/31547
