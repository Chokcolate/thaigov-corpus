รัฐบาลไทย-ข่าวทำเนียบรัฐบาล-เกษตรฯ เดินเกมรุก หนุนเกษตรกรไทยปรับตัวสู่ New Normal  เตรียม MOU ผนึกยักษ์ใหญ่ Shopee ขยายตลาดออนไลน์

วันจันทร์ที่ 1 มิถุนายน 2563
เกษตรฯ เดินเกมรุก หนุนเกษตรกรไทยปรับตัวสู่ New Normal  เตรียม MOU ผนึกยักษ์ใหญ่ Shopee ขยายตลาดออนไลน์
เกษตรฯ เดินเกมรุก หนุนเกษตรกรไทยปรับตัวสู่ New Normal เตรียม MOU ผนึกยักษ์ใหญ่ Shopee ขยายตลาดออนไลน์
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยว่า จากที่กระทรวงเกษตรฯ ได้เปิดตัวโครงการตลาดสินค้าเกษตรออนไลน์ “เปลี่ยนเกษตรกรให้เป็นผู้ค้าออนไลน์มืออาชีพ” โดยร่วมมือกับ บริษัท ลาซาด้า ประเทศไทย จำกัด ผู้นำแพลตฟอร์มจำหน่ายสินค้าออนไลน์ชั้นนำของไทย มาช่วยเพิ่มช่องทางการตลาดในการขายสินค้าเกษตรที่มีคุณภาพจากเกษตรกรสู่ผู้บริโภคโดยตรง มาตั้งแต่เดือนมีนาคม 2563 นั้น
การดำเนินโครงการฯ นับว่าประสบความสำเร็จ และได้รับความสนใจจากเกษตรกรจำนวนมาก ทั้งจากกลุ่มเกษตรแปลงใหญ่ กลุ่มวิสาหกิจชุมชน สหกรณ์การเกษตร และกลุ่ม Young Smart Farmer ที่มีศักยภาพเข้าร่วมอบรม และเปิดร้านค้าออนไลน์รวม 113 ร้านค้า  โดย พบว่า 2 เดือนที่ผ่านมา เกษตรกรส่วนใหญ่สามารถสร้างยอดขายบนแพลตฟอร์ม ลาซาด้าได้เพิ่มขึ้น และคาดว่าจะสามารถสร้างยอดขายได้เพิ่มขึ้น 30% ตามเป้าหมายที่กำหนดไว้ในระยะเวลา 6 เดือน
ปัจจุบันเทรนด์การค้าออนไลน์ ยังคงได้รับความนิยมและมีอัตราการเติบโตสูงขึ้นอย่างต่อเนื่อง ประกอบกับสถานการณ์การแพร่ระบาดของไวรัส COVID-19  ที่กระทบต่อเศรษฐกิจและชีวิตประจำวัน เกิดปรากฏการณ์ New Normal หรือความปกติในรูปแบบใหม่ของพฤติกรรม ทำให้ประชาชนมีความจำเป็นในการเลือกจับจ่ายใช้สอยผ่านระบบออนไลน์มากขึ้นอย่างเห็นได้ชัด
“มาวันนี้ กระทรวงเกษตรฯ เราพร้อมแล้ว ที่จะขยายความร่วมมือกับ บริษัท ช้อปปี้ (ประเทศไทย) จำกัด  อีกหนึ่งแพลตฟอร์ม  คอมเมิร์ซยักษ์ใหญ่ชั้นนำในไทย ที่จะมาร่วมเป็นพันธมิตรสำคัญ เพื่อสร้างและพัฒนาเกษตรกรไทย ให้เป็นผู้ขายออนไลน์อย่างมืออาชีพ ในการเพิ่มช่องทางการขายให้ครอบคลุมตลาดมากยิ่งขึ้น และผู้บริโภคสามารถเข้าถึงสินค้าเกษตรได้สะดวกยิ่งขึ้น อีกทั้งได้บริโภคสินค้าดี มีคุณภาพ ในราคายุติธรรม โดยส่งตรงจากเกษตรกรถึงกลุ่มผู้บริโภคโดยตรง” รัฐมนตรี เกษตรฯ กล่าว
สำหรับการขยายความร่วมมือกับ ช้อปปี้ ในครั้งนี้ กระทรวงเกษตรฯ ได้หารือกับผู้บริหาร ช้อปปี้ ถึงแผนการดำเนินงานและข้อตกลงต่างๆ เบื้องต้นเรียบร้อยแล้ว โดยคาดว่าจะมีการลงนาม MOU ด้านการส่งเสริมพาณิชย์อิเล็กทรอนิกส์ (e-commerce) ร่วมกันในเดือนมิถุนายน 2563
นอกจากนั้น กระทรวงเกษตรฯ ยังได้หารือเพิ่มเติมกับทั้งทางช้อปปี้ และ ลาซาด้า เพื่อพัฒนาแคมเปญพิเศษขยายการอบรมออนไลน์ให้กับเกษตรกรทั้ง 4 กลุ่ม รวมถึงเจ้าหน้าที่กระทรวงเกษตรฯ และเครือข่ายของกระทรวงเกษตรฯ ให้อบรมเรียนรู้ในรูปแบบออนไลน์ หรือ อบรมผ่าน Live สด เพื่อความสะดวก รวดเร็ว และปรับตัวให้สอดคล้องกับสถานการณ์การแพร่ระบาดของไวรัส COVID-19  ที่ยังคงเน้นให้ความสำคัญเรื่องของ Social Distancing หรือการเว้นระยะห่างทางสังคมเพื่อป้องกันการแพร่ระบาดของไวรัสในปัจจุบัน
ทั้งนี้ กระทรวงเกษตรฯ มุ่งหวังจะช่วยให้เกษตรกรมีช่องการทางจำหน่ายที่กว้างขึ้น สามารถเข้าถึงกลุ่มผู้บริโภคได้อย่างไรขีดจำกัดในทุกพื้นที่ เพื่อกระจายผลผลิตในช่วงออกสู่ตลาดมาก ช่วยให้ราคาสินค้าเกษตรมีเสถียรภาพ และสามารถต่อยอดผลผลิตของตนเองได้อย่างเต็มที่ โดยกระทรวงเกษตรฯ จะได้มีการเปิดตัว โครงการฯ และประชาสัมพันธ์ถึงรายละเอียดในความร่วมมือกับทางช้อปปี้ และ ลาซาด้า ให้ทราบเป็นระยะต่อไป

ที่มา : https://www.thaigov.go.th/news/contents/details/31795
