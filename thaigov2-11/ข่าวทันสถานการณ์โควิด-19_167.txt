รัฐบาลไทย-ข่าวทำเนียบรัฐบาล-นิพนธ์ เยี่ยมด่านโควิดฯ นครสวรรค์ สิงห์บุรี ขอบคุณผู้ว่าฯ และจนท.ทุกฝ่าย ที่ดูแล ปชช.มาตลอด 3 เดือน พร้อม ให้กำลังใจ [กระทรวงมหาดไทย]

วันพฤหัสบดีที่ 28 พฤษภาคม 2563
พิมพ์
นิพนธ์ เยี่ยมด่านโควิดฯ นครสวรรค์ สิงห์บุรี ขอบคุณผู้ว่าฯ และจนท.ทุกฝ่าย ที่ดูแล ปชช.มาตลอด 3 เดือน พร้อม ให้กำลังใจ [กระทรวงมหาดไทย]
นิพนธ์ เยี่ยมด่านโควิดฯ นครสวรรค์ สิงห์บุรี ขอบคุณผู้ว่าฯ และจนท.ทุกฝ่าย ที่ดูแล ปชช.มาตลอด 3 เดือน พร้อม ให้กำลังใจ -​ ขอให้อดทนไปอีกระยะหนึ่ง แล้วเราจะผ่านวิกฤตนี้ไปด้วยกัน
เมื่อเวลา 09.30 น. วันที่ 28 พฤษภาคม 2563 นายนิพนธ์ บุญญามณี รัฐมนตรีช่วยว่าการกระทรวงมหาดไทย (มท.2) พร้อมคณะ ได้เดินทางตรวจเยี่ยมให้กำลังใจจ้าหน้าที่และอาสาสมัครที่ปฏิบัติงานประจำจุดคัดกรองป้องกันการแพร่ระบาดของโรคไวรัสโคโรนา 2019 ณ จุดตรวจเขาเขียว ตำบลกลางแดด อำเภอเมืองนครสวรรค์ จังหวัดนครสวรรค์ โดยมีนายชัชวาลย์ ฉายะบุตร รองผู้ว่าราชการจังหวัดนครสวรรค์ ผู้บังคับการตำรวจภูธรจังหวัดนครสวรรค์ และเจ้าหน้าที่ที่เกี่ยวข้องรายงานสถานการณ์ในพื้นที่ให้ทราบ พร้อมนี้ รมช.มท. ได้กล่าวให้กำลังใจเจ้าหน้าที่ที่ปฏิบัติหน้าที่ได้อย่างเข้มแข็ง เสียสละความสุขส่วนตัว เพื่อส่วนรวมภายใต้สถานการณ์การแพร่ระบาดของโรคติดต่อ
จากนั้น ในเวลา 10.45 น. นายนิพนธ์ฯ รมช.มท. พร้อมคณะได้เดินทางไปตรวจเยี่ยมด่านคัดกรองฯ จุดตรวจสิงห์เหนือ ตำบลบางมัญ อำเภอเมืองสิงห์บุรี จังหวัดสิงห์บุรี โดยมีนายชำนาญวิทย์ เตรัตน์ ผู้ว่าราชการจังหวัดสิงห์บุรี และคณะให้การต้อนรับพร้อมรายงานสรุปข้อมูลการดำเนินการควบคุมการแพร่ระบาดโรคโควิด-19 ในพื้นที่จังหวัดสิงห์บุรี
โดยจุดคัดกรองทั้ง 2 จุด นายนิพนธ์ มท.2 ได้มอบเงินเพื่อสนับสนุนการทำงานของเจ้าหน้าที่ พร้อมอาหารสำเร็จรูป และเครื่องดื่ม น้ำดื่มเพื่อเป็นขวัญกำลังใจให้เจ้าหน้าที่ประจำจุดคัดกรองเพื่อใช้ในการปฏิบัติหน้าที่
นายนิพนธ์ กล่าวว่า วันนี้ได้ลงพื้นที่ตรวจเยี่ยมติดตามการทำงานแก้ไขปัญหาสถานการณ์โควิด-19 ในพื้นที่ และต้องการมาให้กำลังใจในการปฏิบัติงาน แก่เจ้าหน้าที่ผู้ปฏิบัติงาน รวมทั้งติดตามการดำเนินงานตามมาตรการดูแลความสงบเรียบร้อย ตลอดจนการกำกับดูแลการตั้งด่านตรวจหรือจุดสกัดที่ดูแลการเดินทางข้ามพื้นที่จังหวัด เพื่อจัดระเบียบการเดินทางการเฝ้าระวังหรือสังเกตอาการผู้เดินทาง และพฤติกรรมที่เสี่ยงต่อการติดต่อของโรคติดเชื้อโควิด-19 พร้อมกันนี้ได้ขอขอบคุณไปยังผู้ว่าราชการจังหวัดทุกจังหวัด ทหาร ตำรวจ องค์กรปกครองท้องถิ่น กำนัน ผู้ใหญ่บ้าน อสม. และเจ้าหน้าที่ประจำด่านคัดกรองที่ได้ทำงานร่วมกันอย่างเข้มแข็ง เสียสละเพื่อความสุขส่วนรวม ซึ่งจากการลงพื้นที่ได้เห็นการปฏิบัติงานเป็นไปด้วยความเรียบร้อย ประชาชนให้ความร่วมมือเป็นอย่างดี

ที่มา : https://www.thaigov.go.th/news/contents/details/31643
