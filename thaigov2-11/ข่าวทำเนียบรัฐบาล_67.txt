รัฐบาลไทย-ข่าวทำเนียบรัฐบาล-นายกรัฐมนตรียืนยันยังไม่หารือเรื่อง “วันหยุดชดเชยวันสงกรานต์” พร้อมเดินทางไปรัฐสภาเพื่อชี้แจงร่าง พ.ร.บ. โอนงบประมาณรายจ่าย พ.ศ. 2563 และร่างพ.ร.บ. งบประมาณรายจ่ายประจำปี 2564

วันอังคารที่ 2 มิถุนายน 2563
พิมพ์
นายกรัฐมนตรียืนยันยังไม่หารือเรื่อง “วันหยุดชดเชยวันสงกรานต์” พร้อมเดินทางไปรัฐสภาเพื่อชี้แจงร่าง พ.ร.บ. โอนงบประมาณรายจ่าย พ.ศ. 2563 และร่างพ.ร.บ. งบประมาณรายจ่ายประจำปี 2564
นายกรัฐมนตรียืนยันยังไม่หารือเรื่อง “วันหยุดชดเชยวันสงกรานต์” พร้อมเดินทางไปรัฐสภาเพื่อชี้แจงร่างพ.ร.บ. โอนงบประมาณรายจ่าย พ.ศ. 2563 และร่างพ.ร.บ. งบประมาณรายจ่ายประจำปี 2564
วันนี้ (2 มิ.ย.63) เวลา 12.30 น. ณ ตึกสันติไมตรี (หลังใน) ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ยืนยันว่ายังไม่มีการหารือเรื่องวันหยุดชดเชยวันสงกรานต์ และขอให้ติดตามสถานการณ์การแพร่ระบาดของเชื้อไวรัสโควิด-19 ก่อน พร้อมตอบคำถามสื่อมวลชน สรุปสาระสำคัญ ดังนี้
นายกรัฐมนตรีชี้แจงว่า ได้สั่งการให้หน่วยงานความมั่นคง สาธารณสุขและหน่วยงานในท้องถิ่น ดูแลความเรียบร้อยหลังการผ่อนคลายมาตรการ ระยะ 3 เพื่อเตรียมสู่การผ่อนคลายมาตรการในระยะที่ 4 ต่อไป พร้อมกล่าวชื่นชมบุคลากรทางการแพทย์และทุกภาคส่วนทั้งเจ้าหน้าที่ตำรวจ ทหาร ที่เสียสละในการปฏิบัติงาน รวมทั้งขอความร่วมมือประชาชนปฏิบัติตามมาตรการหลักด้านสาธารณสุข หลังที่รัฐบาลผ่อนปรนมาตรการเพื่อดูแลเศรษฐกิจฐานรากแล้ว
ทั้งนี้ นายกรัฐมนตรีได้กล่าวถึงจำนวนตัวเลขผู้ป่วยติดเชื้อไวรัสโควิด-19 ที่ลดลงอย่างต่อเนื่อง ซึ่งส่วนใหญ่พบผู้ป่วยติดเชื้อที่เดินทางกลับมาจากต่างประเทศ และอยู่ในสถานกักกันโรค หรือ State Quarantine สะท้อนให้เห็นถึงประสิทธิภาพของมาตรการป้องกันการแพร่ระบาดของเชื้อไวรัสโควิด-19 ของไทย รวมถึงความก้าวหน้าในการพัฒนาวัคซีนเพื่อรักษาโควิด-19 ที่ได้รับความร่วมมือจากต่างประเทศ หน่วยงานที่เกี่ยวข้องกับการพัฒนาและวิจัยวัคซีน และภาคเอกชนด้วย
นายกรัฐมนตรียังกล่าวถึงกรณีประเทศญี่ปุ่นพิจารณาผ่อนปรนมาตรการโดยอนุญาตให้คนไทยเดินทางเข้าประเทศได้ว่า หากสถานการณ์การแพร่ระบาดของเชื้อไวรัสโควิด-19 ของไทยดีขึ้น อาจเปิดการท่องเที่ยวแต่ละประเทศไป โดยจะเป็นการท่องเที่ยวเชิงคุณภาพ มีมาตรการควบคุมการแพร่ระบาด หรือไทยอาจทำการท่องเที่ยวเชิงสุขภาพ เพื่อต้อนรับนักท่องเที่ยวในการฟื้นฟู รักษาพยาบาลในประเทศไทย อย่างไรก็ตาม ขณะนี้ยังไม่มีการพิจารณาเปิดน่านฟ้าเพราะจะต้องประเมินจากข้อมูลหลาย ๆ อย่าง
ในตอนท้าย นายกรัฐมนตรีเผยถึงกรณีการปรับคณะรัฐมนตรี จำเป็นต้องหารือกับพรรคร่วมรัฐบาลด้วย และมอบหมายให้ปรับความเข้าใจกันภายในพรรคกันเอง พร้อมกล่าวว่าในวันที่ 4 มิถุนายน จะเดินทางไปยังรัฐสภาเพื่อชี้แจงร่างพ.ร.บ. โอนงบประมาณรายจ่าย พ.ศ. 2563 และร่วมพิจารณาร่างพ.ร.บ. งบประมาณรายจ่ายประจำปี 2564 ด้วย
.............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31864
