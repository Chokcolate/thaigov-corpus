รัฐบาลไทย-ข่าวทำเนียบรัฐบาล-กระทรวงเกษตรฯ โดย กรมปศุสัตว์ เตรียมจัดกิจกรรมวันดื่มนมโลก ประจำปี 2563

วันอังคารที่ 26 พฤษภาคม 2563
กระทรวงเกษตรฯ โดย กรมปศุสัตว์ เตรียมจัดกิจกรรมวันดื่มนมโลก ประจำปี 2563
กระทรวงเกษตรฯ โดย กรมปศุสัตว์ เตรียมจัดกิจกรรมวันดื่มนมโลก ประจำปี 2563 หวังกระตุ้นให้คนไทยบริโภคนมมากขึ้น โดยการจัดกิจกรรมผ่านระบบออนไลน์ มีกิจกรรม Learn,Challenge,Share และ Shop
ตามมาตรการการเว้นระยะห่างทางสังคมของรัฐบาล
พลเอก ประยุทธ์ จันทร์โอชา นายกรัฐมนตรี เยี่ยมชมบูธนิทรรศการ "วันดื่มนมโลก (World Milk Day)  ประจำปี 2563" โดยมีนายเฉลิมชัย ศรีอ่อนรัฐมนตรีว่าการกระทรวงเกษตรและสหกรณ์ พร้อมด้วย ร้อยเอก
ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ นางสาวมนัญญา
ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ และนายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ให้การต้อนรับ ณ ตึกสันติไมตรีหลังนอก ทำเนียบรัฐบาล
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วย ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ และนายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยภายหลังให้การต้อนรับ พลเอก ประยุทธ์ จันทร์โอชา นายกรัฐมนตรี ในโอกาสเยี่ยมชมนิทรรศการ “วันดื่มนมโลก ประจำปี 2563” ที่จะขึ้นในวันที่ 1 มิถุนายน 2563 ว่า ตามที่องค์การอาหารและการเกษตรแห่งสหประชาชาติ (FAO) ได้กำหนดให้วันที่ 1 มิถุนายนของทุกปี เป็น “วันดื่มนมโลก” หรือ “World Milk Day” เพื่อให้ประเทศและองค์กรต่าง ๆ ให้ความสำคัญและร่วมกันจัดกิจกรรมรณรงค์บริโภคนม โดยในปี 2020 ได้กำหนดแคมเปญไว้ว่า #EnjoyDairy ดังนั้นกิจกรรมวันดื่มนมโลก ประจำปี 2563 จึงกำหนดคำขวัญไว้ว่า “สร้างความสุข เสริมภูมิคุ้มกัน ดื่มนมทุกวัน ดื่มได้ทุกวัย บริโภคนมได้หลากหลายเมนู” และด้วยสถานการณ์การแพร่ระบาดของโรคโควิด-19 ยังคงมีอยู่ ทำให้ต้องคำนึงถึงมาตรการเว้นระยะห่างทางสังคม จึงได้จัดกิจกรรมรณรงค์วันดื่มนมโลก ประจำปี 2563 ผ่านระบบออนไลน์ขึ้น
ด้าน นายสัตวแพทย์สรวิศ  ธานีโต อธิบดีกรมปศุสัตว์ กล่าวเพิ่มเติมว่า ในวันดื่มนมโลกปีนี้ กรมปศุสัตว์
มีการกิจกรรมผ่านระบบออนไลน์ทั้งหมด 4 กิจกรรม ได้แก่
- Learn เป็นเรียนรู้การทำเมนูต่างๆ จากผลิตภัณฑ์นม เป็นหลักสูตรที่สอนผ่านระบบออนไลน์ โดยได้รับเกียรติจากผู้มีประสบการณ์การทำผลิตภัณฑ์ประเภทนมจากหลายสาขา ร่วมเป็นผู้สาธิตการทำเมนูต่างๆ จากนมโคของเกษตรกรไทย ระหว่างวันที่ 4 – 29 พฤษภาคม 2563 หากท่านที่สนใจสามารถเข้าไปรับชมได้ที่เว็บไซต์ product.dld.go.th หรือ แฮชแท๊ก #LearnWorldMilkDayThailand
- Challenge เป็นการโพสต์คลิปวิดีโอลง Facebook ของตนเองโดยเปิดเป็นสาธารณะ พร้อมท้าเพื่อนๆ ให้ทำตาม 5 คน ตามคอนเซปต์ “การบริโภคนมโคแท้ 100% ที่สร้างสรรค์แปลกใหม่ในแบบของคุณ” วิดีโอที่บันทึกจะต้องมีความยาวไม่เกิน 1 นาที โดยต้องติดแฮชแท๊ก #ChallengeWorldMilkdayThailand โดยผู้ที่ต้องการร่วมกิจกรรมสามารถโพสต์ภาพถ่ายได้ตั้งแต่วันนี้ - วันที่ 31 พฤษภาคม 2563 คลิปวิดีโอที่ถูกใจกรรมการ 10 คลิป จะได้รับนมบริโภคฟรี 1 เดือน
- Share กิจกรรมแชร์ภาพถ่ายของตนเองขณะดื่มนมโคแท้ 100% หรือถ่ายรูปคู่ผลิตภัณฑ์นมต่างๆ พร้อมทั้ง
คิดแคปชั่นโดนใจ โพสต์ผ่าน Facebook ของตนเองและติดแฮชแท๊ก #ShareWorldMilkDayThailand โดยผู้ที่ต้องการร่วมกิจกรรมสามารถโพสต์ภาพถ่ายได้ตั้งแต่วันนี้ - วันที่ 31 พฤษภาคม 2563 ภาพถ่ายที่มียอดกดแชร์ กดถูกใจและกดแสดงความรู้สึกรวมกันมากที่สุด จำนวน 10 รางวัล จะได้รับนมบริโภคฟรี 1 เดือน
- Shop กิจกรรมการเลือกซื้อผลิตภัณฑ์นมในราคาพิเศษ แบ่งการจำหน่ายเป็นสองประเภท ผ่านระบบออนไลน์ต่างๆ และจำหน่ายผ่านระบบออฟไลน์ จากร้านค้าสวัสดิการกรมปศุสัตว์ และห้างสรรพสินค้าที่ร่วมรายการทั่วประเทศ
ทั้งนี้ กิจกรรม Challenge และ Share จะมีการประกาศผลผู้ชนะ ในวันที่ 1 มิถุนายน 2563 สำหรับผู้ที่สนใจจะเข้าร่วมกิจกรรมและสอบถามรายเอียดเพิ่มเติม สามารถติดต่อได้ที่ กองผลิตภัณฑ์ปศุสัตว์ กรมปศุสัตว์ พญาไท โทร.02-6534444 ต่อ 3377 และขอเชิญชวนทุกหน่วยงาน ทั้งภาครัฐและเอกชน ทุกครอบครัว ร่วมกันบริโภคผลิตภัณฑ์นม พร้อมแชร์ภาพผ่านสื่อออนไลน์ ในวันที่ 1 มิถุนายน 2563 ซึ่งเป็นวันดื่มนมโลก World Milk Day พร้อมติด #WorldMilkDay  #EnjoyDairy  #WorldMilkDayThailand

ที่มา : https://www.thaigov.go.th/news/contents/details/31481
