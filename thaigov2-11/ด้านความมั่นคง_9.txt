รัฐบาลไทย-ข่าวทำเนียบรัฐบาล-ก.แรงงาน รับมอบน้ำมันพืชหยก 10 ลัง เติมเต็มตู้แรงงานปันสุข บรรเทาความเดือดร้อนโควิด - 19

วันเสาร์ที่ 23 พฤษภาคม 2563
พิมพ์
ก.แรงงาน รับมอบน้ำมันพืชหยก 10 ลัง เติมเต็มตู้แรงงานปันสุข บรรเทาความเดือดร้อนโควิด - 19
กระทรวงแรงงาน รับมอบผลิตภัณฑ์น้ำมันพืช 10 ลัง จากบริษัท ล่ำสูง (ประเทศไทย) จำกัด นำไปเติมตู้แรงงานปันสุข ให้ประชาชนได้หยิบไปใช้ในการดำรงชีวิต บรรเทาความเดือดร้อนจากโควิด - 19
เมื่อวันที่ 22 พฤษภาคม 2563 พลโท นันทเดช เมฆสวัสดิ์ เลขานุการรัฐมนตรีว่าการกระทรวงแรงงาน พร้อมด้วย นางเธียรรัตน์ นะวะมะวัฒน์ รองปลัดกระทรวงแรงงาน ร่วมรับมอบผลิตภัณฑ์น้ำมันพืชหยก จาก นายวิรัตน์ สุวรรณรัตน์ Vice President-Human Resources​ จำนวน 10 ลัง ณ บริเวณชั้นล่าง อาคารกระทรวงแรงงาน เพื่อร่วมเป็นส่วนหนึ่งในการบริจาคให้ความช่วยเหลือแบ่งปันนำน้ำมันพืชไปเติมในตู้แรงงานปันสุข เพื่อให้ประชาชนผู้ได้รับผลกระทบโควิด – 19 ได้หยิบไปใช้ดำรงชีวิต
สำหรับตู้แรงงานปันสุข กระทรวงแรงงานได้จัดตั้งขึ้นมาตั้งแต่วันที่ 13 พฤษภาคมที่ผ่านมา ณ บริเวณประตู 1 กระทรวงแรงงาน ซึ่งแต่ละวันจะมีผู้บริหาร ข้าราชการ เจ้าหน้าที่ และประชาชนทั่วไปนำสิ่งของอุปโภคบริโภคที่จำเป็นต่อการดำรงชีวิตมาเติมในตู้แรงงานปันสุขอย่างต่อเนื่อง เพื่อแบ่งปันให้ผู้ที่กำลังประสบปัญหาในการดำเนินชีวิตสามารถหยิบไปใช้ได้ และเป็นการลดภาระด้านค่าใช้จ่าย ในขณะเดียวกันผู้ที่ต้องการแบ่งปันก็สามารถนำสิ่งของมาบริจาคตู้นี้ เพื่อร่วมเป็นกำลังใจและช่วยเหลือให้ทุกคนก้าวพ้นวิกฤติโควิด -19 ไปด้วยกัน
+++++++++++++++++++
กองเผยแพร่และประชาสัมพันธ์
22 พฤษภาคม 2563

ที่มา : https://www.thaigov.go.th/news/contents/details/31286
