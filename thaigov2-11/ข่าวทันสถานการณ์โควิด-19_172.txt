รัฐบาลไทย-ข่าวทำเนียบรัฐบาล-กรม สบส. เผยนวัตกรรมโครงครอบกระชับหน้ากากอนามัย ป้องกันการแพร่เชื้อโควิด-19 ใช้งานง่าย สะดวก ปลอดภัย มีประสิทธิภาพสูง [กระทรวงสาธารณสุข]

วันศุกร์ที่ 29 พฤษภาคม 2563
กรม สบส. เผยนวัตกรรมโครงครอบกระชับหน้ากากอนามัย ป้องกันการแพร่เชื้อโควิด-19 ใช้งานง่าย สะดวก ปลอดภัย มีประสิทธิภาพสูง [กระทรวงสาธารณสุข]
กรม สบส. เผยนวัตกรรมโครงครอบกระชับหน้ากากอนามัย ป้องกันการแพร่เชื้อโควิด-19 ใช้งานง่าย สะดวก ปลอดภัย มีประสิทธิภาพสูง
กรมสนับสนุนบริการสุขภาพ (สบส.) จับมือกับโรงเรียนสาธิตจุฬาลงกรณ์มหาวิทยาลัย ฝ่ายประถม ร่วมออกแบบและจัดทำนวัตกรรมโครงครอบกระชับหน้ากากอนามัย สำหรับบุคลากรทางการแพทย์ ป้องกันการแพร่เชื้อโรคโควิด-19 ใช้งานได้ง่าย สะดวก ปลอดภัย และมีประสิทธิภาพสูง
นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ กล่าวว่า สถานการณ์โรคติดเชื้อไวรัสโคโรนา 2019 (COVID-19) บุคลากรทางการแพทย์เป็นบุคลากรที่มีความสำคัญและมีความใกล้ชิดกับผู้ป่วย     ทั้งผู้ป่วยติดเชื้อ ผู้ป่วยกลุ่มเสี่ยง และผู้ป่วยที่มาใช้บริการในโรงพยาบาล  โดยบุคลากรทางการแพทย์ต้องมีการป้องกันตนเอง ด้วยการสวมใส่ชุดป้องกัน วัสดุอุปกรณ์ต่างๆ ที่ใช้ป้องกันต้องมั่นใจได้ว่าปลอดภัย เช่นเดียวกับหน้ากากอนามัย (Surgical Mask) ต้องแนบสนิทเพื่อป้องกันฝอยละออง น้ำมูก น้ำลาย ดังนั้น กรมสนับสนุนบริการสุขภาพ โดยกองวิศวกรรมการแพทย์ได้ร่วมมือกับโรงเรียนสาธิตจุฬาลงกรณ์มหาวิทยาลัย ฝ่ายประถม จัดทำนวัตกรรมโครงครอบกระชับหน้ากากอนามัย (Face Mark Fitter) ที่สามารถช่วยอำนวยความสะดวก   ให้บุคลากรทางแพทย์ได้สวมหน้ากากอนามัย ให้มีความกระชับกับใบหน้า ป้องกันฝอยละออง ได้แนบสนิท ซึ่งมีข้อดีหลายประการ ทั้งสะดวก สวมใส่ง่าย ถอดออกได้ง่าย ปลอดภัย และมีประสิทธิภาพสูง
ด้านนายสมชาย  อินทร์เนียม  ผู้อำนวยการกองวิศวกรรมการแพทย์ กล่าวว่า โครงครอบกระชับหน้ากากอนามัย (Face Mark Filter) มีขั้นตอนในการทำที่ไม่ยุ่งยาก โดยการถ่ายภาพบุคลากรทางการแพทย์ โดยใช้มือถือ iPhone 10 ขึ้นไป  จากนั้นนำมาลงโปรแกรม Bellus3D จัดวางให้เรียบร้อย นำมาขึ้นรูปด้วยเครื่องพิมพ์ 3 มิติ โดยใช้พลาสติกชนิด PLA และขัดโครงให้เรียบ โดยโครงครอบกระชับหน้ากากอนามัยจะมีลักษณะเฉพาะเป็นของบุคคลส่วนตัวไม่สามารถใช้ร่วมกับบุคคลอื่นได้ และมีสัญลักษณ์สลักอยู่ที่โครงครอบกระชับหน้ากากอนามัย การทำความสะอาดให้ใช้แอลกอฮอล์เช็ดให้สะอาด โดยโรงเรียนสาธิตจุฬาลงกรณ์มหาวิทยาลัย ฝ่ายประถม ได้สนับสนุนวัสดุอุปกรณ์เครื่องมือในการผลิต  ซึ่งขณะนี้ได้ผลิตให้กับบุคลากรทางการแพทย์  ในโรงพยาบาลพื้นที่ 3 จังหวัดชายแดนภาคใต้ ได้แก่ โรงพยาบาลยะลา โรงพยาบาลปัตตานี และโรงพยาบาลนราธิวาสราชนครินทร์ รวมทั้งสิ้นกว่า 30 ชิ้นแล้ว จากผลการทดสอบพบว่าบุคลากรทางการแพทย์พึงพอใจ สามารถสวมหน้ากากอนามัย โดยใช้โครงครอบกระชับหน้ากากอนามัยได้อย่างมั่นใจ ทั้งนี้ กรมสนับสนุนบริการสุขภาพได้มีการประสานวิศวกรอาสา และเครือข่ายมหาวิทยาลัยที่มีเครื่องพิมพ์สามมิติ มาช่วยเหลือในการผลิตโครงครอบกระชับหน้ากากอนามัย ให้เพียงพอต่อบุคลากรทางการแพทย์ ซึ่งจะมีการขยายให้ครอบคลุมทั่วประเทศ และมีการพัฒนาปรับปรุงรูปแบบของการผลิตให้ใช้งานได้ง่ายขึ้นในอนาคตต่อไป
สำหรับโรงพยาบาลหน่วยงานในสังกัดกระทรวงสาธารณสุข และหน่วยงานที่สนใจสามารถสอบถามได้ที่  กลุ่มมาตรฐานด้านวิศวกรรมการแพทย์และสาธารณสุข 2 กองวิศวกรรมการแพทย์ กรมสนับสนุนบริการสุขภาพ   โทร  02 149 5680-91 ต่อ 1340,1342 ในวันและเวลาราชการ

ที่มา : https://www.thaigov.go.th/news/contents/details/31662
