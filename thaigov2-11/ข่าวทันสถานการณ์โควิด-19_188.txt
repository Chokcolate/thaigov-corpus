รัฐบาลไทย-ธอส. ขยายความช่วยเหลือลูกค้าที่ได้รับผลกระทบจากโควิด-19 ขยายระยะเวลาสิ้นสุด 7 มาตรการ ถึง 31 ต.ค. 63 [กระทรวงการคลัง]

วันเสาร์ที่ 30 พฤษภาคม 2563
ธอส. ขยายความช่วยเหลือลูกค้าที่ได้รับผลกระทบจากโควิด-19 ขยายระยะเวลาสิ้นสุด 7 มาตรการ ถึง 31 ต.ค. 63 [กระทรวงการคลัง]
ธอส. ขยายความช่วยเหลือลูกค้าที่ได้รับผลกระทบจากโควิด-19ขยายระยะเวลาสิ้นสุด 7 มาตรการ ถึง 31 ต.ค. 63
และเปิดลงทะเบียนเพิ่มอีก 3 มาตรการ เริ่ม 1 มิ.ย. 63
ธอส. ขยายความช่วยเหลือลูกค้าที่ได้รับผลกระทบจากโควิด-19ขยายระยะเวลาสิ้นสุด 7 มาตรการ ถึง 31 ต.ค. 63
และเปิดลงทะเบียนเพิ่มอีก 3 มาตรการ เริ่ม 1 มิ.ย. 63
ธนาคารอาคารสงเคราะห์ ขยายความช่วยเหลือลูกค้าที่ได้รับผลกระทบจากการแพร่ระบาดของไวรัสโควิด-19 ภายใต้ “มาตรการช่วยเหลือลูกค้าผู้ได้รับผลกระทบจากการแพร่ระบาดของไวรัสโคโรนา 2019(COVID-19)” และ “โครงการ ธอส. ช่วยคนไทย ร่วมสร้างชาติ” ครอบคลุมลูกค้าทั้งที่เคยและยังไม่เคย ลงทะเบียนเข้ามาตรการความช่วยเหลือของธนาคาร ประกอบด้วย 1. สำหรับลูกค้าที่เคยลงทะเบียนเข้ามาตรการแล้ว : ขยายระยะเวลาสิ้นสุดมาตรการเป็นวันที่ 31 ตุลาคม 2563 โดยอัตโนมัติ จำนวน 7 มาตรการ และ 2. สำหรับลูกค้าที่ยังไม่เคยลงทะเบียนเข้ามาตรการ : ขยายระยะเวลาลงทะเบียนเข้าโครงการ ธอส. ช่วยคนไทย ร่วมสร้างชาติ จำนวน 3 มาตรการ มุ่งช่วยลูกค้าธนาคารให้มีโอกาสนำเงินไปใช้จ่ายในด้านอื่นที่จำเป็นต่อการดำรงชีวิต ฟื้นฟูรายได้ และมีบ้านเป็นของตนเองได้ต่อไป
นายกมลภพ วีระพละ รองกรรมการผู้จัดการ และรักษาการในตำแหน่งกรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการสนับสนุนนโยบายของ ดร.อุตตม สาวนายน รัฐมนตรีว่าการกระทรวงการคลัง ที่ต้องการดูแลเยียวยาประชาชนและภาคธุรกิจที่ได้รับผลกระทบทั้งทางตรงและทางอ้อมจากการแพร่ระบาดของไวรัสโควิด-19 ด้วยการสานต่อโครงการ “ก้าวต่อไปเราไม่ทิ้งกันสู้ภัยโควิด-19” และ นายปริญญา พัฒนภักดี ประธานกรรมการ ธอส. ได้มีนโยบายให้ ธอส. เร่งขยายความช่วยเหลือดูแลลูกค้าของ ธอส. ที่ได้รับผลกระทบจากปัญหาโควิด-19 อย่างเร่งด่วน ทำให้ที่ประชุมคณะกรรมการธนาคารเมื่อวันที่ 27 พฤษภาคม 2563 จึงได้มีมติเห็นชอบให้ ขยายความช่วยเหลือลูกค้าที่ได้รับผลกระทบจากการแพร่ระบาดของไวรัสโควิด-19 ภายใต้ “มาตรการช่วยเหลือลูกค้าผู้ได้รับผลกระทบจากการแพร่ระบาดของไวรัสโคโรนา 2019(COVID-19)” และ “โครงการ ธอส. ช่วยคนไทย ร่วมสร้างชาติ” ซึ่งครอบคลุมทั้งลูกค้าที่เคยและไม่เคยลงทะเบียนเข้ามาตรการของธนาคารได้มีโอกาสนำเงินไปใช้จ่ายในด้านอื่นที่จำเป็นต่อการดำรงชีวิต ฟื้นฟูรายได้ และยังมีที่อยู่อาศัยเป็นของตนเองและครอบครัวได้ต่อไป ส่วนลูกค้าที่มีรายได้กลับมาเป็นปกติแล้ว สามารถชำระเงินงวดปกติตามจำนวนในสัญญาเงินกู้เดิม หลังจากครบกำหนดตามระยะเวลาของมาตรการ โดยแบ่งการขยายความช่วยเหลือของ ธอส. ออกเป็น 2 ด้าน ดังนี้
1. สำหรับลูกค้าที่เคยลงทะเบียนเข้ามาตรการแล้ว : ธอส. ขยายระยะเวลาสิ้นสุดมาตรการเป็นวันที่ 31 ตุลาคม 2563 โดยอัตโนมัติ จำนวน 7 มาตรการ ครอบคลุมลูกค้าของ ธอส.ที่ได้ลงทะเบียนเข้ามาตรการไปแล้ว ให้ได้รับการขยายระยะเวลาการให้ความช่วยเหลือต่อไปอีก จำนวนถึง 168,530 บัญชี วงเงินสินเชื่อ 128,590 ล้านบาท ประกอบด้วย
1.1 มาตรการช่วยเหลือลูกค้าผู้ได้รับผลกระทบจากการแพร่ระบาดของไวรัสโคโรนา 2019 (COVID-19)
มาตรการที่ 1 : ลดอัตราดอกเบี้ยเงินกู้และเงินงวดผ่อนชำระไม่เกิน 6 เดือน สำหรับลูกค้าที่ได้รับผลกระทบด้านรายได้จากนักท่องเที่ยวชาวจีน โดยภายหลังจากครบ 6 เดือนตามระยะเวลาของมาตรการเดิมแล้ว ธอส. ลดอัตราดอกเบี้ยเหลือ 1.75% ต่อปี
มาตรการที่ 2 : ลดอัตราดอกเบี้ยเงินกู้และเงินงวดผ่อนชำระไม่เกิน 4 เดือน สำหรับลูกค้าที่รายได้ต่อเดือนได้รับผลกระทบจากนักท่องเที่ยวในประเทศกลุ่มเสี่ยง ภายหลังจากครบ 4 เดือนตามระยะเวลาของมาตรการเดิมแล้ว ธอส. จะลดอัตราดอกเบี้ยเหลือ 1.75% ต่อปี
1.2 โครงการ ธอส. ช่วยคนไทย ร่วมสร้างชาติ
มาตรการที่ 1 : พักชำระเงินต้น 3 เดือน และจ่ายเฉพาะดอกเบี้ย สำหรับลูกค้าที่มีวงเงินกู้ไม่เกิน 3 ล้านบาท
มาตรการที่ 3 : พักชำระเงินต้น 6 เดือน และจ่ายเฉพาะดอกเบี้ยรายเดือน พร้อมลดดอกเบี้ยเงินกู้เหลือ 3.90% ต่อปี
มาตรการที่ 4 : พักชำระเงินต้น 6 เดือน และจ่ายเฉพาะดอกเบี้ยรายเดือน พร้อมลดดอกเบี้ยเงินกู้เหลือ 3.90% ต่อปี สำหรับลูกค้าที่อยู่ระหว่างใช้อัตราดอกเบี้ยผิดนัดชำระหรืออยู่ในสถานะกฎหมาย
มาตรการที่ 6 : พักชำระเงินต้น 4 เดือน และลดดอกเบี้ย สำหรับบุคลากรทางการแพทย์และสาธารณสุข รวมถึงผู้ปฏิบัติหน้าที่ในหน่วยงานด้านสาธารณสุขและสถานพยาบาล หลังจากครบ 4 เดือนตามระยะเวลาของมาตรการเดิมแล้ว ธอส. จะลดอัตราดอกเบี้ยเหลือ 1.75% ต่อปี
มาตรการที่ 8 : พักชำระเงินต้นและดอกเบี้ย 3 เดือน สำหรับลูกค้าที่เคยลงทะเบียนแจ้งความประสงค์ เข้ามาตรการที่ 1, 2, 3, 4 และ 6
2. สำหรับลูกค้าที่ยังไม่เคยลงทะเบียนเข้ามาตรการ : ธอส. ขยายระยะเวลาโดยเปิดให้ลงทะเบียนเข้า “โครงการ ธอส. ช่วยคนไทย ร่วมสร้างชาติ” จำนวน 3 มาตรการ ประกอบด้วย
มาตรการที่ 3 : พักชำระเงินต้น และจ่ายเฉพาะดอกเบี้ยรายเดือนพร้อมลดดอกเบี้ยเหลือ 3.90% ต่อปี สำหรับลูกค้าที่มีสถานะบัญชีปกติ โดยแสดงหลักฐานที่สะท้อนให้เห็นว่าได้รับผลกระทบ
ด้านรายได้
มาตรการที่ 4 : พักชำระเงินต้น 6 เดือน และจ่ายเฉพาะดอกเบี้ยรายเดือน พร้อมลดดอกเบี้ยเหลือ 3.90% ต่อปี สำหรับลูกค้าที่อยู่ระหว่างใช้อัตราดอกเบี้ยผิดนัดชำระหรืออยู่ในสถานะกฎหมาย
ทั้งนี้ ลูกค้าสามารถลงทะเบียนเข้ามาตรการที่ 3 และ 4 ได้ที่ Application : GHB ALL หรือ www.ghbank.co.th ตั้งแต่วันที่ 1-30 มิถุนายน 2563 หรือภายใต้กรอบวงเงิน 15,000 ล้านบาท
มาตรการที่ 8 : พักชำระเงินต้นและดอกเบี้ย โดยขยายความช่วยเหลือไปยังลูกค้า
ทุกวัตถุประสงค์การกู้ที่ไม่เคยลงทะเบียนเข้ามาตรการใด ๆ และลูกค้าที่เคยลงทะเบียนเข้า มาตรการช่วยเหลือลูกค้าผู้ได้รับผลกระทบจากการแพร่ระบาดของไวรัสโคโรนา 2019(COVID-19) ทั้ง 2 มาตรการ และโครงการ ธอส. ช่วยคนไทย ร่วมสร้างชาติ มาตรการที่ 1, 2, 3, 4 และ 6 ส่วนดอกเบี้ยที่ให้พักชำระไว้ลูกค้าสามารถ
ทยอยผ่อนชำระให้หมดภายในระยะเวลาของสัญญาเงินกู้ ลงทะเบียนผ่าน GHB ALL หรือ www.ghbank.co.th ระหว่างวันที่ 1 มิถุนายน – 28 กันยายน 2563
สอบถามรายละเอียดหรือติดตามข้อมูลข่าวสารของธนาคารเพิ่มเติมได้ที่ศูนย์ลูกค้าสัมพันธ์ (Call Center) โทร 0-2645-9000 Facebook Fanpage ธนาคารอาคารสงเคราะห์ และ www.ghbank.co.th
ฝ่ายสื่อสารองค์กร
29 พฤษภาคม 2563

ที่มา : https://www.thaigov.go.th/news/contents/details/31704
