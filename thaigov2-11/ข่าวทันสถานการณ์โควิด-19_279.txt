รัฐบาลไทย-ข่าวทำเนียบรัฐบาล-สถานกงสุลใหญ่ ณ นครแฟรงก์เฟิร์ต อำนวยความสะดวกและส่งคนไทยจาก 11 ประเทศกลับประเทศไทยโดยสายการบิน Lufthansa เที่ยวบินที่ LH 772 [กระทรวงการต่างประเทศ]

วันเสาร์ที่ 6 มิถุนายน 2563
พิมพ์
สถานกงสุลใหญ่ ณ นครแฟรงก์เฟิร์ต อำนวยความสะดวกและส่งคนไทยจาก 11 ประเทศกลับประเทศไทยโดยสายการบิน Lufthansa เที่ยวบินที่ LH 772 [กระทรวงการต่างประเทศ]
สถานกงสุลใหญ่ ณ นครแฟรงก์เฟิร์ต อำนวยความสะดวกและส่งคนไทยจาก 11 ประเทศกลับประเทศไทยโดยสายการบิน Lufthansa เที่ยวบินที่ LH 772
วันนี้ (5 มิถุนายน 2563) สถานกงสุลใหญ่ ณ นครแฟรงก์เฟิร์ต อำนวยความสะดวกคนไทย 100 คน ซึ่งส่วนใหญ่เป็นผู้ที่มีความยากลำบากในการดำรงชีวิตและจำเป็นต้องเดินทางกลับประเทศไทยโดยเร่งด่วน อาทิ ผู้ป่วย นักเรียน/นักศึกษา นักท่องเที่ยวที่วีซ่าหมดอายุ และแรงงานที่หมดสัญญาจ้างงานหรือถูกเลิกจ้าง จาก 11 ประเทศ ได้แก่ เยอรมนี เบลเยียม แคนาดา ฝรั่งเศส ฮังการี อิตาลี โปรตุเกส โปแลนด์ สวีเดน สวิตเซอร์แลนด์ และสหราชอาณาจักร เดินทางกลับประเทศไทยโดยสายการบิน Lufthansa เที่ยวบินที่ LH 772 ซึ่งออกเดินทางจากท่าอากาศยานนานาชาตินครแฟรงก์เฟิร์ต เวลา 09.40 น. ตามเวลาท้องถิ่นของเยอรมนี และมีกำหนดถึงท่าอากาศยานสุวรรณภูมิ วันที่ 6 มิถุนายน 2563 เวลา 01.30 น.
สถานเอกอัครราชทูต ณ กรุงเบอร์ลิน เป็นผู้ประสานงานขอความร่วมมือจากสายการบินและขออนุมัติจากส่วนราชการที่เกี่ยวข้องของประเทศไทย พร้อมด้วยความร่วมมือจากสถานเอกอัครราชทูตในยุโรปและสถานกงสุลใหญ่ ณ นครมิวนิก ในการอำนวยความสะดวกและออกเอกสารที่เกี่ยวข้องให้ครบถ้วน โดยผู้ที่เดินทางกลับประเทศไทยทุกคนรับทราบเกี่ยวกับมาตรการกักตัว 14 วัน หลังจากที่เดินทางถึงประเทศไทยด้วยแล้ว
ทั้งนี้ สถานกงสุลใหญ่ ณ นครแฟรงก์เฟิร์ต จัดเตรียมของว่าง อาหารไทย ขนมไทย เครื่องดื่ม และของใช้จำเป็น ให้แก่คนไทยทั้ง 100 คน ที่ขึ้นเครื่องบินกลับประเทศไทยที่ท่าอากาศยานนานาชาติแฟรงก์เฟิร์ต ตลอดจนไปอำนวยความสะดวกและจัดสถานที่พักผ่อนให้แก่คนไทยที่เดินทางมาถึงท่าอากาศยานฯ จากประเทศอื่น ๆ ในยุโรป ในช่วงค่ำวันที่ 4 มิถุนายน 2563 และที่เดินทางถึงท่าอากาศยานฯ เพื่อขึ้นเครื่องบินในช่วงเช้าวันที่ 5 มิถุนายน 2563 โดยได้รับความอนุเคราะห์จากท่าอากาศยานนานาชาตินครแฟรงก์เฟิร์ตและสายการบิน Lufthansa ด้วยดี
สถานกงสุลใหญ่ฯ ขอขอบคุณกระทรวงการต่างประเทศ สถานเอกอัครราชทูต ณ กรุงเบอร์ลิน และสถานกงสุลใหญ่ ณ นครมิวนิก สถานเอกอัครราชทูตในยุโรป สถานเอกอัครราชทูต ณ กรุงออตตาวา สายการบิน Lufthansa และหน่วยงานไทยที่เกี่ยวข้องทุกหน่วยงานที่สนับสนุนในการปฏิบัติภารกิจครั้งนี้ ซึ่งทำให้สามารถส่งกลับคนไทยกลับประเทศได้สำเร็จลุล่วงด้วยดี
------------------------------------

ที่มา : https://www.thaigov.go.th/news/contents/details/32009
