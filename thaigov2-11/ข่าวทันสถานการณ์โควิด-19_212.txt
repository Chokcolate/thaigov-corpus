รัฐบาลไทย-ข่าวทำเนียบรัฐบาล-กรมคุมประพฤติเตรียมพร้อมมาตรการป้องกัน Covid-19 คลายล็อกศูนย์ฟื้นฟูสมรรถภาพผู้ติดยาเสพติด [กระทรวงยุติธรรม]

วันจันทร์ที่ 1 มิถุนายน 2563
พิมพ์
กรมคุมประพฤติเตรียมพร้อมมาตรการป้องกัน Covid-19 คลายล็อกศูนย์ฟื้นฟูสมรรถภาพผู้ติดยาเสพติด [กระทรวงยุติธรรม]
กรมคุมประพฤติเตรียมพร้อมมาตรการป้องกัน Covid-19 คลายล็อกศูนย์ฟื้นฟูสมรรถภาพผู้ติดยาเสพติด
กรมคุมประพฤติเตรียมความพร้อมมาตรการ คลายล็อกสถานที่เพื่อการฟื้นฟูสมรรถภาพผู้ติดยาเสพติด และศูนย์ฟื้นฟูสมรรถภาพผู้ติดยาเสพติดทั่วประเทศ ทั้งการรับ-ส่งผู้เข้ารับการฟื้นฟูฯ จัดระเบียบสถานที่ กักตัวผู้เข้ารับการฟื้นฟูฯ รายใหม่ 14 วันก่อนเข้ารับบำบัดฟื้นฟูฯ เพื่อป้องกันการแพร่ระบาด Covid-19 พร้อมเตรียมผ่อนปรนญาติเข้าเยี่ยมได้
วันนี้ (30 พฤษภาคม 2563) นายวิตถวัลย์ สุนทรขจิต อธิบดีกรมคุมประพฤติ เปิดเผยถึงแนวทางและมาตรการเตรียมความพร้อม สำหรับสถานที่เพื่อการฟื้นฟูสมรรถภาพผู้ติดยาเสพติด และศูนย์ฟื้นฟูสมรรถภาพผู้ติดยาเสพติด หลังศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ผ่อนคลายมาตรการ ระยะที่ 3 ว่า จากสถานการณ์การแพร่ระบาดของโรคติดเชื้อไวรัสโคโรนา 2019 หรือโรค Covid-19 ส่งผลกระทบต่อการดำเนินการบำบัดฟื้นฟูสมรรถภาพผู้ติดยาเสพติด ทั้งนี้ เพื่อเป็นการป้องกันและยับยั้งการแพร่ระบาดของเชื้อไวรัสดังกล่าว กรมคุมประพฤติ ได้ออกมาตรการเตรียมความพร้อมในด้านต่างๆ อาทิ การส่ง-รับตัวผู้เข้ารับการฟื้นฟูฯ ไปยังสถานที่เพื่อการฟื้นฟูสมรรถภาพผู้ติดยาเสพติด และศูนย์ฟื้นฟูสมรรถภาพผู้ติดยาเสพติด การเตรียมความพร้อมของสถานที่ เช่น เรือนนอน ห้องน้ำ โรงรับประทานอาหาร ให้เป็นสัดส่วน การกักตัวผู้เข้ารับการฟื้นฟูสมรรถภาพผู้ติดยาเสพติดรายใหม่ เป็นระยะเวลา 14 วันก่อนเข้าโปรแกรมบำบัดฟื้นฟูฯ และการจัดกิจกรรมญาติเยี่ยม ซึ่งได้เตรียมการเริ่มผ่อนปรน โดยจะมีการตั้งจุดตรวจคัดกรองวัดไข้ สอบถามประเมินอาการ การประชาสัมพันธ์ สร้างความรู้และความเข้าใจในการเฝ้าระวังและป้องกันการแพร่ระบาดเชื้อไวรัส COVID-19 เช่น การสวมหน้ากากอนามัย การจัดระเบียบและเว้นระยะห่างทางสังคม และควบคุมจำนวนผู้เข้าร่วมกิจกรรม โดยจะมีการประสานกับสำนักงานสาธารณสุขในแต่ละพื้นที่ เพื่อเข้าสำรวจความพร้อมและให้ความรู้ คำแนะนำ ในการรับและดูแลผู้เข้ารับการฟื้นฟูสมรรถภาพผู้ติดยาเสพติดในสถานการณ์การแพร่ระบาดของโรคติดเชื้อไวรัสโคโรนา 2019 หรือ Covid-19 ตามมาตรฐานของกระทรวงสาธารณสุข
อธิบดีกรมคุมประพฤติ กล่าวเพิ่มเติมว่า สำนักงานคุมประพฤติได้เริ่มดำเนินการเข้าเยี่ยมสถานที่เพื่อการฟื้นฟูสมรรถภาพผู้ติดยาเสพติด ที่เป็นหน่วยงานภาคีของกรมคุมประพฤติ เพื่อเตรียมความพร้อมดังกล่าว ดังเช่น สำนักงานคุมประพฤติจังหวัดปราจีนบุรี ร่วมกับสำนักงานสาธารณสุขจังหวัดปราจีนบุรี เข้าสำรวจศูนย์วิวัฒน์พลเมืองกองทัพบกของจังหวัดปราจีนบุรี จำนวน 8 แห่ง เพื่อเตรียมความพร้อมวิธีการปฏิบัติในการรับ-ส่งตัวผู้เข้ารับการฟื้นฟูฯ โดยให้เป็นไปตามระเบียบ แนวทางการปฏิบัติ พร้อมทั้งให้คำแนะนำวิธีการป้องกัน มาตรการกักตัวผู้เข้ารับการฟื้นฟูฯ รายใหม่ เป็นระยะเวลา 14 วัน การรักษาความสะอาดและการเว้นระยะห่าง เพื่อสร้างมาตรการป้องกันและลดการแพร่ระบาดของโรคติดเชื้อไวรัสโคโรนา 2019 ต่อไป

ที่มา : https://www.thaigov.go.th/news/contents/details/31754
