รัฐบาลไทย-ข่าวทำเนียบรัฐบาล-พม. พร้อมเร่งบูรณาการทุกภาคส่วน จัดระเบียบคนไร้ที่พึ่ง คนขอทาน

วันจันทร์ที่ 27 กุมภาพันธ์ 2560
พม. พร้อมเร่งบูรณาการทุกภาคส่วน จัดระเบียบคนไร้ที่พึ่ง คนขอทาน
พม. พร้อมเร่งบูรณาการทุกภาคส่วน จัดระเบียบคนไร้ที่พึ่ง คนขอทาน ในพื้นที่สาธารณะกรุงเทพมหานคร เพื่อให้เห็นผลเป็นรูปธรรม ภายใน 7 วัน
เมื่อวันที่ 24 ก.พ. 60 เวลา 09.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมเพื่อกำหนดแนวทางการจัดระเบียบคนไร้ที่พึ่ง คนขอทาน เพื่อให้เห็นผล ภายใน 7 วัน และวางแผนปฏิบัติการขับเคลื่อนการจัดระเบียบคนเร่ร่อน คนไร้ที่พึ่งในที่สาธารณะอย่างเร่งด่วน ให้เป็นรูปธรรม โดยมีผู้แทนจากหน่วยงานที่เกี่ยวข้อง เข้าร่วมการประชุม ประกอบด้วย สำนักงานตำรวจแห่งชาติ กรุงเทพมหานคร กระทรวงสาธารณสุข NGO ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ เปิดเผยว่า ตามที่พลเอกประวิตร วงษ์สุวรรณ รองนายกรัฐมนตรี และรัฐมนตรีว่าการกระทรวงกลาโหม เป็นประธานการประชุมการจัดระเบียบสังคมในพื้นที่กรุงเทพมหานครและพื้นที่ปริมณฑล ได้มอบหมายให้กระทรวงการพัฒนาสังคมและความมั่นคงของมนุษย์ (พม.) บูรณาการร่วมกับหน่วยงานที่เกี่ยวข้อง จัดระเบียบคนเร่ร่อน คนไร้ที่พึ่ง ในพื้นที่กรุงเทพมหานครและปริมณฑล เพื่อให้เห็นผลเป็นรูปธรรม เกิดความเรียบร้อย และรายงานผลให้คณะรักษาความสงบแห่งชาติ ภายใน 7 วัน ทั้งนี้ กระทรวงการพัฒนาสังคมฯ จึงได้จัดการประชุมเพื่อกำหนดแนวทางการจัดระเบียบคนไร้ที่พึ่ง คนขอทาน ในครั้งนี้ขึ้นมา โดยได้เชิญหน่วยงานที่เกี่ยวข้อง ร่วมประชุมวางแผนปฏิบัติการ เพื่อให้การจัดระเบียบคนไร้ที่พึ่ง คนขอทาน ในพื้นที่กรุงเทพมหานครและปริมณฑล เกิดความเป็นเอกภาพ และมีการดำเนินการอย่างต่อเนื่อง ให้เห็นผลอย่างเป็นรูปธรรม เพื่อให้กลุ่มเป้าหมายได้รับการช่วยเหลือคุ้มครองและพัฒนาศักยภาพ สามารถเข้าถึงสวัสดิการขั้นพื้นฐาน โดยบูรณาการจากทุกภาคส่วน
พลตำรวจเอก อดุลย์ กล่าวต่อไปว่า การประชุมครั้งนี้ ตนได้มอบหมายให้กรมพัฒนาสังคมและสวัสดิการ (พส.) ปฏิบัติการตามแผนบูรณาการกับทุกภาคส่วน โดยเริ่มปฏิบัติการในวันที่ 1 มีนาคม 2560 นี้ แล้วสรุปประเมินผลรายงานให้รัฐบาลทราบต่อไป พร้อมทั้งจัดทำแผนโดยให้ทบทวนตัวเลขกลุ่มเป้าหมายคนไร้ที่พึ่ง คนขอทาน สถานการณ์ปัญหาทางสังคม ตลอดจนจัดตั้งชุดปฏิบัติการพิสูจน์ทราบ จัดระเบียบ ขั้นตอนการคัดกรองการปฏิบัติงาน ภายใต้ระเบียบข้อกฎหมายที่เกี่ยวข้อง และบูรณาการร่วมกับทุกภาคส่วน ประกอบด้วย สำนักงานตำรวจแห่งชาติ กรุงเทพมหานคร กรมสุขภาพจิต กระทรวงสาธารณสุข ภาคเอกชน โดยจัดตั้งกองอำนวยการแก้ไขปัญหาคนไร้ที่พึ่งและคนขอทาน (กอค.) เพื่อติดตามสถานการณ์อย่างต่อเนื่อง และมอบหมายให้ รองอธิบดีกรมพัฒนาสังคมและสวัสดิการ (นางสาวยุพเรศ วงศ์บุญมี) เป็นผู้ดูแลรับผิดชอบหลัก (CEO)
"สำหรับสถานการณ์คนไร้ที่พึ่งในประเทศไทย ปัจจุบันพบว่ามีคนไร้ที่พึ่งรับบริการอยู่ในสถานคุ้มครองคนไร้ที่พึ่งทั้ง 11 แห่งทั่วประเทศ จำนวน 4,334 คน และผ่านการจัดระเบียบโดย พส.จำนวน 3,023 คน ซึ่งในจำนวนดังกล่าวพบว่า ส่วนใหญ่เป็นผู้สูงอายุและคนพิการ มีปัญหาครอบครัว มีอาการทางจิต ไม่มีบัตรประชาชน และ เป็นกลุ่มที่พบซ้ำ ทั้งนี้ ประชาชนสามารถมีส่วนร่วมในการจัดระเบียบสังคม ด้วยการสอดส่องดูแลชุมชน หากพบเห็นคนไร้ที่พึ่งคนขอทาน แจ้งศูนย์ช่วยเหลือสังคม โทร. 1300 ตลอด 24 ชั่วโมง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2093
