รัฐบาลไทย-ข่าวทำเนียบรัฐบาล-นายกฯ ขอบใจนักศึกษา ม.รังสิต วาดภาพเหมือนมอบความสุขให้ ชี้เป็นกำลังใจในการทำงาน แนะผู้ใหญ่สนับสนุนให้เด็กเรียนรู้สิ่งที่ชอบ ชมคนไทยมีความสามารถโดดเด่น ล่าสุดร่วมสร้างหนังคว้ารางวัล

วันเสาร์ที่ 11 มีนาคม 2560
นายกฯ ขอบใจนักศึกษา ม.รังสิต วาดภาพเหมือนมอบความสุขให้ ชี้เป็นกำลังใจในการทำงาน แนะผู้ใหญ่สนับสนุนให้เด็กเรียนรู้สิ่งที่ชอบ ชมคนไทยมีความสามารถโดดเด่น ล่าสุดร่วมสร้างหนังคว้ารางวัล
โฆษกประจำสำนักนายกรัฐมนตรี เผย นายกรัฐมนตรีฝากชื่นชมในความสามารถและขอบใจ นักศึกษาคณะศิลปะและการออกแบบ ม.รังสิต ที่ได้วาดภาพเหมือนของนายกรัฐมนตรีและเปิดเพลงคืนความสุขให้คนในชาติ
วันที่ 11 มีนาคม 2560 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ฝากชื่นชมในความสามารถและขอบใจนายดารวงศ์ แจ้งใจดี นักศึกษาสาขาออกแบบนิเทศศิลป์ คณะศิลปะและการออกแบบ ม.รังสิต ที่ได้วาดภาพเหมือนของนายกรัฐมนตรีและเปิดเพลงคืนความสุขให้คนในชาติคลอไปด้วย เพื่อสร้างอารมณ์ในการทำงานศิลปะ และตั้งใจจะมอบความสุขแด่นายกรัฐมนตรี โดยเชิญชวนให้เพื่อน ๆ แชร์ต่อกันไปมาก ๆ
“ท่านนายกฯ รับทราบและว่า ถือเป็นกำลังใจในการทำงานเพื่อบ้านเมือง พร้อมทั้งอยากเห็นการเรียนรู้ที่สามารถนำไปต่อยอดใช้ได้ในชีวิตจริงอย่างงานศิลปะ เทคโนโลยีคอมพิวเตอร์ การผลิตแอนนิเมชั่น หรือสาขาอื่น ๆ ที่เชื่อมโยงกับการขับเคลื่อนเศรษฐกิจใหม่ของประเทศ โดยพ่อแม่และครูควรสนับสนุนให้เด็ก เยาวชน และคนรุ่นใหม่ได้ศึกษาหาความรู้ในสิ่งที่ตัวเองถนัดและชื่นชอบ และพัฒนาทักษะที่มีอยู่ให้สูงขึ้น"
นายกรัฐมนตรีปรารภด้วยว่าคนไทยมีความสามารถที่โดดเด่นในหลายเรื่อง เช่นล่าสุดที่ไปร่วมเขียนบท จัดทำกราฟฟิก และกำกับเทคนิคของภาพยนตร์ Zootopia จนคว้ารางวัลออสการ์ ปี 2017 สาขาภาพยนตร์แอนนิเมชั่นยอดเยี่ยมมาครองได้สำเร็จ และเป็นภาพยนตร์ที่ได้รับความนิยมและมีชื่อเสียงโด่งดังจนเป็นที่รู้จักของเด็กทั่วโลก ประกอบด้วย น.ส.ประสานสุข วีรสุนทร นายนัฐ มินทราศักดิ์ นายปุณณ์ เวียนตระกูล และนายรัตนิน สิรินฤมาน
“ท่านนายกฯ ยังกล่าวอีกว่า นอกจากอยากให้เด็กและเยาวชนไทยพัฒนาทักษะและความสามารถเฉพาะตัวของตนเองแล้ว ยังอยากให้รู้จักคิดเพื่อวันข้างหน้า หันมาสนใจเรื่องการปฏิรูปเพื่อให้ประเทศดีขึ้น และใช้วิจารณญาณในการรับฟังข่าวสาร เพราะปัจจุบันมีข้อมูลที่บิดเบือน แต่ถูกเผยแพร่หรือส่งต่อกันอย่างมากมายในโลกโซเชียล”
--------------------

ที่มา : http://www.thaigov.go.th/news/contents/details/2321
