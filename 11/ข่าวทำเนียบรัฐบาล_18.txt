รัฐบาลไทย-ข่าวทำเนียบรัฐบาล-นายกฯ แสดงความเสียใจต่อครอบครัวและครูอาจารย์ของนักเรียนเหยื่ออาวุธสงคราม จ.นราธิวาส สั่งฝ่ายความมั่นคง เร่งไล่ล่าคนร้าย พร้อมกำชับผู้เกี่ยวข้อง ให้ความช่วยเหลืออย่างเต็มที่

วันพฤหัสบดีที่ 2 มีนาคม 2560
นายกฯ แสดงความเสียใจต่อครอบครัวและครูอาจารย์ของนักเรียนเหยื่ออาวุธสงคราม จ.นราธิวาส สั่งฝ่ายความมั่นคง เร่งไล่ล่าคนร้าย พร้อมกำชับผู้เกี่ยวข้อง ให้ความช่วยเหลืออย่างเต็มที่
โฆษกประจำสำนักนายกรัฐมนตรี เผย นายกรัฐมนตรี ฝากแสดงความเสียใจไปยังครอบครัวและครูอาจารย์ของนักเรียนที่บาดเจ็บและเสียชีวิต ระหว่างเดินทางไปโรงเรียน โดยได้สั่งการให้ฝ่ายความมั่นคง เร่งติดตามตัวคนร้าย มาดำเนินคดีโดยเร็ว
วันที่ 2 มีนาคม 2560 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีคนร้ายใช้อาวุธสงครามลอบโจมตีรถนักเรียนในพื้นที่ อ.รือเสาะ จ.นราธิวาส เช้าวันนี้ ว่า พลเอก ประยุทธ์ จันทร์โอชา นายกรัฐมนตรี ฝากแสดงความเสียใจไปยังครอบครัวและครูอาจารย์ของนักเรียนที่บาดเจ็บและเสียชีวิต ระหว่างเดินทางไปโรงเรียน โดยได้สั่งการให้ฝ่ายความมั่นคง เร่งติดตามตัวคนร้าย มาดำเนินคดีโดยเร็ว เนื่องจากเป็นการกระทำที่อุกอาจ ไม่สมควรเกิดขึ้นกับเด็กและเยาวชน ซึ่งเป็นผู้บริสุทธิ์
"ท่านนายกฯ ยังได้กำชับให้จังหวัดและหน่วยงานที่เกี่ยวข้อง ให้ความช่วยเหลือครอบครัวของนักเรียนแต่ละรายอย่างเต็มที่ และย้ำว่า รัฐบาลเป็นห่วงสวัสดิภาพและความปลอดภัยของพี่น้องประชาชนในพื้นที่จังหวัดชายแดนภาคใต้ จึงขอให้ เจ้าหน้าที่ทหาร ตำรวจ ฝ่ายปกครอง บูรณาการ ความร่วมมืออย่างเข้มแข็งและต่อเนื่อง เพื่อสร้างความมั่นใจในการดำเนินชีวิตแก่ประชาชนทุกคน
ทั้งนี้ สถานการณ์ความไม่สงบในพื้นที่มีพัฒนาการดีขึ้นตามลำดับ โดยมีสถิติการเกิดเหตุความรุนแรงน้อยลงอย่างต่อเนื่อง ดังนั้น เหตุการณ์ในครั้งนี้จึงไม่เกิดผลดีกับใครโดยเฉพาะคนในพื้นที่เอง และยังทำให้ประชาชนนอกพื้นที่เกิดความไม่เชื่อมั่นที่จะเดินทางไปท่องเที่ยวหรือติดต่อธุรกิจ จึงขอให้พี่น้องประชาชนร่วมกันประณามและกดดันผู้ก่อความไม่สงบ โดยหากพบเบาะแสหรือข้อมูลที่เป็นประโยชน์ให้รีบแจ้งเจ้าหน้าที่ เพื่อ จะได้ติดตามผู้ก่อเหตุมาดำเนินคดีให้ได้โดยเร็ว
------------------------

ที่มา : http://www.thaigov.go.th/news/contents/details/2162
