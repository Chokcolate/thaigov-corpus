รัฐบาลไทย-ข่าวทำเนียบรัฐบาล-รมว.อภิรดีฯ ติวเข้มพาณิชย์จังหวัด ติดตามสถานการณ์ข้าวอย่างใกล้ชิด

วันอังคารที่ 14 มีนาคม 2560
รมว.อภิรดีฯ ติวเข้มพาณิชย์จังหวัด ติดตามสถานการณ์ข้าวอย่างใกล้ชิด
นางอภิรดี ตันตราภรณ์ รัฐมนตรีว่าการกระทรวงพาณิชย์เปิดเผยว่า จากการเกิดปัญหาโรคระบาดจากแมลงบั่ว ส่งผลกระทบต่อการผลิตและคุณภาพข้าวนาปรังในบางพื้นที่ของจังหวัดพิจิตร ได้สั่งการให้พาณิชย์จังหวัดพิจิตร และพาณิชย์จังหวัดอื่นๆ สำรวจความเสียหายที่เกิดขขึ้น
ด้านนางกาญจนา ชมมี พาณิชย์จังหวัดพิจิตรได้ให้รายละเอียดเกี่ยวกับ การผลิตข้าวนาปรังของจังหวัดพิจิตรในปี 2559/60 ว่า จังหวัดพิจิตรมีพื้นที่ปลูกข้าวนาปรัง ปี 2559/60 มีจำนวน 468,688 ไร่ คาดการณ์ปริมาณผลผลิตที่จะออกสู่ตลาด ประมาณ 275,576 ตัน โดยเกษตรกรเริ่มเก็บเกี่ยวผลผลิต ตั้งแต่ ต้นเดือน กุมภาพันธ์ 2560 ที่ผ่านมา ผลผลิตออกสู่ตลาดแล้วประมาณร้อยละ 20 และจะออกสู่ตลาดมากในเดือนมีนาคม 2560 ประมาณร้อยละ 60 การผลิตข้าวนาปรังปีนี้จังหวัดพิจิตรประสบปัญหา เกิดโรคระบาดจากแมลงบั่ว (ซึ่งเป็นแมลงขนาดเล็กฝังตัวอยู่ในต้นข้าว จะดูดน้ำเลี้ยงจากต้นข้าว จนไม่เจริญเติบโต หรือออกรวงมีเมล็ดลีบเป็นส่วนใหญ่) ส่งผลกระทบต่อการผลิตทั้งปริมาณและคุณภาพข้าวเปลือก จากการสำรวจโดยสำนักงานเกษตรจังหวัดพิจิตรเมื่อวันที่ 24 กุมภาพันธ์ 2560 ที่ผ่านมามีพื้นที่เสียหาย 9 อำเภอ (อ.ตะพานหิน อ.บางมูลนาก อ.โพทะเล อ.เมืองพิจิตร อ.สากเหล็ก อ.บึงนาราง อ.สามง่าม อ.โพธิ์ประทับช้าง และ อ.วชิรบารมี) รวม 147,908 ไร่ คิดเป็นร้อยละ 31 ของพื้นที่ปลูกข้าวนาปรังทั้งจังหวัด เกษตรกรผู้ได้รับผลกระทบ จำนวน 9,185 ราย พื้นที่ที่เสียหายมากที่สุดอยู่ในอำเภอตะพานหิน จำนวน 40,350 ไร่ อ.บางมูลนาก 26,793 ไร่ และ อ.โพทะเล 22,230 ไร่   เกษตรกรบางรายไถกลบนาข้าว และบางรายใช้ยากำจัด และป้องกันแมลงบั่ว ในด้านการให้ความช่วยเหลือเกษตรกรผู้ประสบภัย จังหวัดพิจิตรได้จัดประชุมคณะกรรมการให้ความช่วยเหลือผู้ประสบภัยพิบัติจังหวัด แล้ว เมื่อวันที่ 28 กุมภาพันธ์ 2560 และขณะนี้อยู่ในระหว่างการประกาศพื้นที่ภัยพิบัติ เพื่อช่วยเหลือเกษตรกรที่ได้รับความเสียหายจากการระบาดของแมลงบั่ว สำหรับระดับราคาข้าวเปลือกที่เกษตรกรขายได้ในปัจจุบัน ราคาข้าวเปลือก ความชื้นไม่เกิน 15 % ราคา 7,400 - 7,900 บาท/ตัน และข้าวเกี่ยวสด ความชื้น 25-30 % ราคา 6,300 -6,500 บาท/ตัน   โดยสำนักงานพาณิชย์จังหวัดพิจิตรได้จัดส่งเจ้าหน้าที่ ออกติดตามสถานการณ์ ทางด้านการผลิต และการตลาด และการตรวจสอบการใช้เครื่องชั่งตวงวัด แหล่งรับซื้อข้าวเปลือกทุกสัปดาห์ หากเกษตรกรรายใดไม่ได้รับความเป็นธรรมในการขายข้าวเปลือก รวมทั้งพบเห็นหรือทราบเบาะแสการกระทำผิดสามารถแจ้งข้อมูลได้ที่สายด่วน 1569 กรมการค้าภายใน หรือสำนักงานพาณิชย์จังหวัดพิจิตร เบอร์โทรศัพท์ 056 990 380
ทั้งนี้ รมว.พาณิชย์ ได้ให้ข้อสังเกตในการกำจัดแมลงบั่วว่า เกษตรกรควรกำจัดโดยวิธีธรรมชาติ งดใช้สารเคมีหรือหากใช้ควรใช้ให้น้อยที่สุด เพื่อป้องกันปัญหาสารตกค้าง เนื่องจากผู้ซื้อและผู้บริโภคในปัจจุบันตระหนักถึงเรื่องความปลอดภัยด้านอาหารเป็นอย่างมาก

ที่มา : http://www.thaigov.go.th/news/contents/details/2368
