รัฐบาลไทย-ข่าวทำเนียบรัฐบาล-นายกรัฐมนตรียืนยันไม่ได้ยกเลิกรถตู้บริการสาธารณะ เผยคุมเข้มรถตู้ไม่มีคุณภาพห้ามออกมาวิ่ง

วันอังคารที่ 14 มีนาคม 2560
นายกรัฐมนตรียืนยันไม่ได้ยกเลิกรถตู้บริการสาธารณะ เผยคุมเข้มรถตู้ไม่มีคุณภาพห้ามออกมาวิ่ง
นายกรัฐมนตรียืนยันไม่ได้ยกเลิกรถตู้บริการสาธารณะ เผยคุมเข้มรถตู้ไม่มีคุณภาพห้ามออกมาวิ่ง
วันนี้ (14 มีนาคม 2560) เวลา 15.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงความคืบหน้ามาตรการคุมเข้มการจัดระเบียบความปลอดภัยรถตู้บริการสาธารณะ หลังมีผู้ประกอบการออกมาเรียกร้องขอความเป็นธรรม จากกระเเสข่าวว่า จะมีคำสั่งยกเลิกรถตู้บริการสาธารณะเเละเปลี่ยนมาใช้รถมินิบัสเเทน
ว่า ได้สั่งการให้ดูเเลเรื่องดังกล่าวเเล้ว โดยมีการหารือกับสมาคมรถตู้ ยืนยันว่าไม่มีการบังคับ เป็นไปตามความสมัครใจ ทั้งนี้ กรณีรถตู้ไม่มีคุณภาพ สภาพใช้การไม่ได้ ไม่มีความปลอดภัยต้องยกเลิก ถ้าปล่อยไว้ก็จะเป็นปัญหาเเบบเดิม โดยในวันนี้ได้ออกคำสั่งมาตรา 44 เพื่อแก้ไขปัญหาจราจรทางบก และมาตรการรักษาความปลอดภัยของการขนส่งสาธารณะ ในช่วงเทศกาลสงกรานต์แล้ว
นายกรัฐมนตรีกล่าวต่อไปว่า รัฐบาลเป็นห่วงความปลอดภัยของประชาชน เเละก็เป็นห่วงความเดือดร้อนของผู้ประกอบการที่ดี ๆ ส่วนผู้ประกอบการที่ไม่มีความรับผิดชอบ ใช้รถไม่มีมาตรฐานต้องยกเลิก จึงต้องมาหารือกันเพื่อให้ประชาชนมีทางเลือก ถ้ารถตู้ไม่พอก็จะมีมินิบัสเสริม พร้อมให้กรมขนส่งออกข้อกำหนดเพิ่มเพื่อความปลอดภัยทั้งเรื่องรถ พลขับ เทคโนโลยีติดรถ ที่นั่งตามจำนวนจริง และมีเข็มขัดนิรภัย  พร้อมกล่าวยืนยันว่า ไม่ได้ยกเลิกรถตู้ เเต่ห้ามรถตู้ไม่ได้มาตรฐานออกมาวิ่ง และเสริมด้วยรถมินิบัสเพื่อเปิดโอกาสให้ประชาชนมีทางเลือกในการใช้บริการมากขึ้น
--------------------------------------

ที่มา : http://www.thaigov.go.th/news/contents/details/2381
