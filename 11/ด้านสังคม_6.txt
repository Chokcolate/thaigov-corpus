รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งเยียวยาจิตใจเด็กหญิง 2 คน ที่ถูกลุงเขยข่มขืนกระทำชำเรา และกระทำอนาจาร ที่ จ.เชียงใหม่

วันอังคารที่ 28 กุมภาพันธ์ 2560
รมว. พม. กำชับ จนท. เร่งเยียวยาจิตใจเด็กหญิง 2 คน ที่ถูกลุงเขยข่มขืนกระทำชำเรา และกระทำอนาจาร ที่ จ.เชียงใหม่
รมว. พม. กำชับ จนท. เร่งเยียวยาจิตใจเด็กหญิง 2 คน ที่ถูกลุงเขยข่มขืนกระทำชำเรา และกระทำอนาจาร ที่ จ.เชียงใหม่ และช่วยเหลือเด็กหญิงวัย 10 ขวบ อาศัยอยู่กับแม่วัย 37 ปี ที่ป่วยเป็นโรคมะเร็ง ครอบครัวมีฐานะยากจน ที่ จ.เชียงราย
วันนี้ (28 ก.พ. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 581/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีหญิงวัย 44 ปี พาลูกสาววัย 12 ปี และ 3 ปี เข้าแจ้งความต่อ เจ้าหน้าที่ตำรวจ ว่าถูกลุงเขย ซึ่งเป็นผู้อำนวยการส่วนราชการใหญ่แห่งหนึ่งในจังหวัดเชียงใหม่ ข่มขืนกระทำชำเรา และกระทำอนาจาร ลูกสาวทั้ง 2 คน ที่อำเภอเมือง จังหวัดเชียงใหม่ นั้น ตนได้กำชับให้พัฒนาสังคมและความมั่นคงของมนุษย์จังหวัดเชียงใหม่ (พมจ.เชียงใหม่) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมเด็กหญิงดังกล่าว เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ โดยเฉพาะการเร่งเยียวยาฟื้นฟูสภาพจิตใจเด็กหญิงทั้ง 2 คน และครอบครัวโดยด่วน ให้สามารถกลับไปใช้ชีวิตในสังคมได้อย่างปกติ อีกทั้ง ทางทีม พม. ในพื้นที่จะติดตามการให้ความช่วยเหลือเป็นระยะอย่างต่อเนื่องต่อไป
พลตำรวจเอก อดุลย์ กล่าวต่อไปว่า สำหรับกรณีเด็กหญิงวัย 10 ขวบ นักเรียนชั้น ป.4 โรงเรียนแห่งหนึ่งในจังหวัดเชียงราย อาศัยอยู่กับผู้เป็นแม่วัย 37 ปี ที่ป่วยเป็นโรคมะเร็งปากมดลูก ไม่สามารถทำงานหนักได้ ทำให้ไม่มีรายได้จุนเจือครอบครัว และยังมีน้องสาววัย 4 ขวบ อีกหนึ่งคน ทั้ง 3 ชีวิต อาศัยในบ้านสภาพเก่าทรุดโทรม ไม่มีน้ำประปาใช้ ครอบครัวมีฐานะยากจน ไม่มีเงินค่ารักษาพยาบาล ที่จังหวัดเชียงราย นั้น ตนได้กำชับให้พัฒนาสังคมและความมั่นคงของมนุษย์จังหวัดเชียงราย (พมจ.เชียงราย) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น พร้อมอุปกรณ์การเรียน รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้านการส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว อาทิ การตรวจสุขภาพและรักษาพยาบาลผู้ป่วยอย่างต่อเนื่อง การศึกษาเล่าเรียนของเด็กหญิงทั้ง 2 คน อย่างต่อเนื่อง การปรับปรุงซ่อมแซมที่พักอาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของครอบครัว และบริการสวัสดิการสังคมตามสิทธิต่าง ๆ ตามกฎหมาย เป็นต้น
พลตำรวจเอก อดุลย์ กล่าวเพิ่มเติมว่า จากกรณีหญิงวัย 34 ปี ป่วยเป็นโรคผิวหนังแตกแห้งเป็นสะเก็ด หรือโรคดักแด้ หากอากาศหนาว ผิวหนังจะแตกเป็นขุยจนเลือดไหลซึม แต่สู้ชีวิตไม่เคยทำตัวให้เป็นภาระของครอบครัว ออกทำงานหาเงิน ด้วยการรับพวงมาลัยไปขายตามสี่แยกไฟแดง เพื่อหาเงินช่วยเหลือจุนเจือครอบครัว เนื่องจากผู้เป็นแม่แก่ชราแล้ว และยังใช้เป็นค่าอาหารเลี้ยงดูสุนัขและแมวจรจัด อีกกว่า 80 ตัว ที่เก็บมาเลี้ยง ที่อำเภอเมือง จังหวัดระยอง นั้น ตนขอชื่นชมหญิงคนดังกล่าว ที่ขยันหมั่นเพียร และมีความเข้มแข็งในการดำเนินชีวิต นับว่าเป็นแบบอย่างที่ดีของคนในสังคมปัจจุบัน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดระยอง (พมจ.ระยอง) เร่งลงพื้นที่เยี่ยมบ้านเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานความร่วมมือ กับหน่วยงานที่เกี่ยวข้องในพื้นที่ ช่วยเหลือดูแลในเรื่องการตรวจสุขภาพ และการรักษาพยาบาลผู้ป่วยอย่างต่อเนื่อง และการส่งเสริมอาชีพเพื่อสร้างรายได้ที่เพียงพอและมั่นคงระยะยาวต่อไป

ที่มา : http://www.thaigov.go.th/news/contents/details/2123
