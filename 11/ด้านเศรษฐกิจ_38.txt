รัฐบาลไทย-ข่าวทำเนียบรัฐบาล-4 หน่วยงานจับมือเร่งผู้ประกอบการบัญชีชุดเดียว ทำงบการเงินให้ถูกต้อง

วันจันทร์ที่ 6 มีนาคม 2560
4 หน่วยงานจับมือเร่งผู้ประกอบการบัญชีชุดเดียว ทำงบการเงินให้ถูกต้อง
กรมสรรพากรจัดเสวนาพิเศษ “สิทธิประโยชน์จากการจดแจ้งทางภาษีอากรและการใช้งบการเงินที่ถูกต้อง” ณ ห้องพระอุเทน 1 กรมสรรพากร เพื่อแนะนำผู้ประกอบการให้จัดทำงบการเงินให้สอดคล้องกับสภาพที่แท้จริงของกิจการ พร้อมรับนโยบาย Thailand 4.0
วันนี้ (6 มี.ค. 60) นายประสงค์ พูนธเนศ อธิบดีกรมสรรพากร ร่วมกับศาสตราจารย์พิเศษ กิติพงศ์ อุรพีพัฒนพงศ์ ผู้แทนสภาหอการค้าแห่งประเทศไทย นายสรกิจ มั่นบุปผชาติ ผู้แทนสภาอุตสาหกรรม  แห่งประเทศไทย และนายพิภวัตว์ ภัทรนาวิก ผู้แทนสมาคมธนาคารไทย ได้ร่วมเสวนาพิเศษในหัวข้อ “สิทธิประโยชน์จากการจดแจ้งทางภาษีอากรและการใช้งบการเงินที่ถูกต้อง” ณ ห้องพระอุเทน 1 ชั้น 2 อาคารกรมสรรพากร เพื่อแนะนำผู้ประกอบการให้จัดทำงบการเงินให้สอดคล้องกับสภาพที่แท้จริงของกิจการ พร้อมรับนโยบาย Thailand 4.0 ซึ่งตั้งแต่วันที่ 1 มกราคม 2562 เป็นต้นไป สถาบันการเงินต้องใช้บัญชีและงบการเงินที่ผู้ประกอบการแสดงต่อกรมสรรพากร เป็นหลักฐานในการทำธุรกรรมทางการเงินและการขออนุมัติสินเชื่อ
นายประสงค์ พูนธเนศ อธิบดีกรมสรรพากร กล่าวว่า “หน่วยงานภาครัฐและภาคเอกชนได้ผนึกกำลังในครั้งนี้เพื่อสนับสนุนผู้ประกอบการให้เติบโตอย่างยั่งยืน ในส่วนของกรมสรรพากรได้ออกมาตรการต่าง ๆ เพื่อช่วยเหลือผู้ประกอบการมาอย่างต่อเนื่อง เช่น มาตรการคืนภาษีเงินได้นิติบุคคลและภาษีมูลค่าเพิ่มอย่างรวดเร็ว สำหรับผู้เสียภาษีที่มีความน่าเชื่อถือ เพื่อเพิ่มสภาพคล่องให้แก่ผู้ประกอบการ มาตรการภาษีเพื่อการลงทุน มาตรการภาษีสำหรับการวิจัยและพัฒนา (Research & Development) หักค่าใช้จ่ายได้ 3 เท่า มาตรการภาษีเพื่อส่งเสริม New Start-up มาตรการภาษีส่งเสริมให้บุคคลธรรมดาประกอบธุรกิจในรูปนิติบุคคล ฯลฯ อย่างไรก็ตามยังมีผู้ประกอบการบางรายยังขาดความรู้ ความเข้าใจในการเสียภาษีให้สอดคล้องกับสภาพที่แท้จริงของกิจการ ส่งผลให้เสียโอกาสทางธุรกิจ และเสี่ยงต่อการถูกตรวจสอบภาษีย้อนหลัง”
อธิบดีกรมสรรพากร กล่าวเพิ่มเติมว่า “กรมสรรพากรพร้อมรับ Thailand 4.0 ด้วยการคืนภาษีเงินได้บุคคลธรรมดาผ่านระบบ PromptPay ซึ่งช่วยลดขั้นตอนและระยะเวลาในกระบวนการคืนภาษี และลดค่าใช้จ่ายในการบริหารจัดการเงินสดของประเทศในภาพรวมอีกด้วย รวมถึงการนำระบบ electronic เข้ามาให้บริการเพื่ออำนวยความสะดวกในการปฏิบัติทางภาษีอากร เช่น E-filing/ E-tax invoice/ E-receipt/ E-withholding tax ซึ่งคณะกรรมการร่วมภาคเอกชน 3 สถาบัน (กกร.) สนับสนุนการดำเนินการของกรมสรรพากรอย่างเต็มที่ เพื่อเพิ่มขีดความสามารถในการแข่งขันของผู้ประกอบการ”
สำหรับผู้ประกอบการที่มีข้อสงสัยสามารถสอบถามรายละเอียดได้ที่สำนักมาตรฐานการสอบบัญชีภาษีอากร กรมสรรพากร  โทร. 02 619 8245, 02 272 9241 และ 02 272 9174
กรมสรรพากร  เต็มที่  เต็มใจ  ให้ประชาชน
สำนักบริหารกลาง  ส่วนประชาสัมพันธ์   เลขที่ 90  ถนนพหลโยธิน 7  พญาไท  กรุงเทพฯ 10400
โทร. 0 2272 9529-30   โทรสาร 0 2617 3324  หรือศูนย์สารนิเทศสรรพากร 1161 (RD Intelligence Center)
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2209
