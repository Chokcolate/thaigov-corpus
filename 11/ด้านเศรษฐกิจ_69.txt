รัฐบาลไทย-ข่าวทำเนียบรัฐบาล-ก.เกษตรฯ เปิดแผนขับเคลื่อน "5 ประสาน สืบสานเกษตรทฤษฎีใหม่ ถวายในหลวง” เดือน มี.ค. 60

วันศุกร์ที่ 10 มีนาคม 2560
ก.เกษตรฯ เปิดแผนขับเคลื่อน "5 ประสาน สืบสานเกษตรทฤษฎีใหม่ ถวายในหลวง” เดือน มี.ค. 60
ก.เกษตรฯ เปิดแผนขับเคลื่อน "5 ประสาน สืบสานเกษตรทฤษฎีใหม่ ถวายในหลวง” เดือน มี.ค. 60 เดินหน้าพบปะ 5 ประสานในพื้นที่จังหวัด ปรับแนวคิด สร้างแรงบันดาลใจ พร้อมส่งเสริมจัดทำแผนการผลิต และสนับสนุนปัจจัยการผลิตให้แก่เกษตรกร
นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยว่า ตามที่กระทรวงเกษตรและสหกรณ์ ได้จัดทำโครงการ "5 ประสาน สืบสานเกษตรทฤษฎีใหม่ ถวายในหลวง” เพื่อรำลึกในพระมหากรุณาธิคุณและเผยแพร่พระเกียรติคุณพระบาทสมเด็จพระปรมินทรมหาภูมิพลอดุลยเดช ตลอดทั้งเป็นการเผยแพร่แนวพระราชดำริเกษตรทฤษฎีใหม่ไปสู่สาธารณชน โดยส่งเสริมให้เกษตรกรที่มีความสมัครใจจาก 882 อำเภอ รวม 70,000 ราย ได้น้อมนำหลักเกษตรทฤษฎีใหม่มาปรับใช้ในพื้นที่ของตนเองอย่างเหมาะสม ให้สอดคล้องกับสภาพพื้นที่ของเกษตรกร โดยมุ่งหวังจะช่วยพัฒนาคุณภาพชีวิตของเกษตรกรในการลดรายจ่าย เพิ่มรายได้ อันเกิดจากการพัฒนาศักยภาพของตนเอง ครอบครัว และชุมชน โดยการสร้างอาชีพอย่างเหมาะสมกับทรัพยากรและปัจจัยการผลิตที่มีอยู่อย่างคุ้มค่า โดยได้คัดเลือกเกษตรกรที่มีความพร้อมเพื่อดำเนินการในปี 2560 จำนวน 70,000 ราย
ทั้งนี้ แนวทางการดำเนินงาน "5 ประสาน สืบสานเกษตรทฤษฎีใหม่ ถวายในหลวง” จะเริ่มต้นจากเกษตรกรกลุ่มแรกที่มีความพร้อมมาก และยังไม่เคยทำเกษตรกรทฤษฎีใหม่มาก่อน 21,000 ราย ในเดือน ก.พ.- เม.ย.60 ส่งเสริมในกลุ่มเกษตรกรที่มีความพร้อมปานกลาง 42,000 ราย ในเดือน พ.ค.- ก.ย. 60 และส่งเสริมในกลุ่มเกษตรกรที่มีความพร้อม 7,000 ราย หรือมากกว่า ในเดือน ต.ค.- ธ.ค.60 ​โดยแบ่งแผนปฏิบัติงานออกเป็น 4 ระยะได้แก่ ระยะที่ 1 (ม.ค. - ก.พ.60) โดยกำหนดผู้ร่วมบูรณาการ 5 ประสาน (เกษตรกร ปราชญ์เกษตรกร เจ้าหน้าที่ภาครัฐ ภาคเอกชน และสถาบันการศึกษา) มาพบปะสร้างการรับรู้แนวทางของโครงการฯ และสร้างกิจกรรมการมีส่วนร่วมระดับประเทศ ระยะที่ 2  (มี.ค.- เม.ย.60) เกษตรกรปรับ/เปลี่ยนพัฒนาตนเอง โดยปราชญ์เกษตรช่วยเพิ่มพูนองค์ความรู้เชิงปฏิบัติการตามแนวเกษตรทฤษฎีใหม่ การวิเคราะห์ตนเอง และวางแผนการผลิตตามศักยภาพ ระยะที่ 3 (พ.ค.- ส.ค.60) ขับเคลื่อนการดำเนินงานในลักษณะเพื่อนช่วยเพื่อน โดยดำเนินการกิจกรรมตามแผนการผลิต โดยมีภาคเอกชนสนับสนุนการจัดหาปัจจัยการผลิตตามแผนที่เกษตรกรวางไว้ตามความเหมาะสม ส่งเสริมการดำเนินกิจกรรมการผลิตที่หลากหลายให้เกษตรกรตามศักยภาพฐานะตนเอง รวมทั้งวางแผนการตลาด และ ระยะที่ 4 (ก.ย.- ธ.ค.60) ติดตาม/เยี่ยมเยียน/ประเมินผล โดยเยี่ยมเยียนเกษตรกร อย่างน้อย 1 ครั้ง/เดือน รวมทั้งประเมินความสำเร็จเพื่อปรับแผนปฏิบัติงานให้มีความเหมาะสมสำหรับเกษตรกรแต่ละราย เพื่อให้เกษตรกรสามารถขับเคลื่อนไปด้วยตนเองได้ในระยะยาว
สำหรับแผนปฏิบัติงานฯ ในเดือนมีนาคม 2560 ที่จะเริ่มต้นจากเกษตรกรกลุ่มแรกที่มีความพร้อมมาก จำนวน 21,000 ราย นั้น ขณะนี้ทั้ง 5 ประสาน ได้เริ่มขับเคลื่อนการดำเนินงานตามแผนที่วางไว้แล้ว โดยแบ่งการดำเนินงานเป็น 5 กิจกรรม ได้แก่ (1) จัดการพบปะ 5 ประสานในพื้นที่ ทั้งในระดับตำบล /อำเภอ และระดับอำเภอ/จังหวัด (2) ปรับแนวคิด เปลี่ยนวิธีทำ สร้างแรงบันดาลใจให้แก่เกษตรกร โดยหน่วยงานรัฐส่งเสริมให้ปราชญ์เกษตรดำเนินการสร้างแรงบันดาลใจ ในการปรับแนวคิด เปลี่ยนวิธีทำ ให้เกษตรกรที่ร่วมโครงการปรับมาทำเกษตรตามแนวทฤษฎีใหม่ โดยอาจดำเนินการที่แปลงของปราชญ์เกษตร หรือที่แปลงของเกษตรกรตามความเหมาะสม (3) จัดทำแผนการผลิตและสนับสุนนปัจจัยการผลิต โดยเกษตรกรจัดทำแผนการผลิตที่เริ่มจากง่ายก่อน ซึ่งปราชญ์เกษตรจะให้คำชี้แนะ และหน่วยงานที่รับผิดชอบรวบรวมความต้องการตามแผนการผลิตของเกษตรกรแต่ละราย เพื่อขอรับการสนับสนุนจากหน่วยงานภาครัฐในพื้นที่ ขณะที่ภาคเอกชนและสถาบันการศึกษา ให้การสนับสนุนตามความเหมาะสม โดยใช้หลักเศรษฐกิจพอเพียงในการพิจารณาสนับสนุน (4) เกษตรกรลงมือทำตามแผนการผลิตในแปลงตนเอง โดยปราชญ์เกษตรและหน่วยงานที่รับผิดชอบให้คำแนะนำในลักษณะเพื่อนช่วยเพื่อน พร้อมทั้งติดตาม เยี่ยมเยียนเกษตรกร และ (5) รายงานผล โดยเจ้าหน้าที่จากหน่วยงานภาครัฐรายงานผลความก้าวหน้าประจำเดือน มี.ค.60 ต่อกระทรวงเกษตรฯ พร้อมทั้งเตรียมการดำเนินการในระยะต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2313
