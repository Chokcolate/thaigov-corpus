รัฐบาลไทย-ข่าวทำเนียบรัฐบาล-การสัมมนาเชิงปฏิบัติการ เรื่อง การพัฒนากิจการอุตสาหกรรมป้องกันประเทศและมอบนโยบายการพัฒนากิจการอุตสาหกรรมป้องกันประเทศของกระทรวงกลาโหม

วันพฤหัสบดีที่ 9 มีนาคม 2560
การสัมมนาเชิงปฏิบัติการ เรื่อง การพัฒนากิจการอุตสาหกรรมป้องกันประเทศและมอบนโยบายการพัฒนากิจการอุตสาหกรรมป้องกันประเทศของกระทรวงกลาโหม
การสัมมนาเชิงปฏิบัติการ เรื่อง การพัฒนากิจการอุตสาหกรรมป้องกันประเทศและมอบนโยบายการพัฒนากิจการอุตสาหกรรมป้องกันประเทศของกระทรวงกลาโหม
พลเอก อุดมเดช  สีตบุตร  รัฐมนตรีช่วยว่าการกระทรวงกลาโหม เป็นประธานในการรับฟังสรุปผลการสัมมนาเชิงปฏิบัติการ ครั้งที่ ๔  เรื่อง การพัฒนากิจการอุตสาหกรรมป้องกันประเทศและมอบนโยบายการพัฒนากิจการอุตสาหกรรมป้องกันประเทศของกระทรวงกลาโหม ณ ห้องแซฟไฟร์ ๑๑๙ อาคารอิมแพ็ค ฟอรั่ม ศูนย์แสดงสินค้าและการประชุมอิมแพ็ค เมืองทองธานี
​จากนโยบายของรัฐมนตรีว่าการกระทรวงกลาโหม ประจำปี ๒๕๖๐ เรื่อง พัฒนากิจการด้านอุตสาหกรรมป้องกันประเทศและการวิจัยพัฒนา เพื่อมุ่งไปสู่การผลิตใช้ในราชการและเพื่อการพาณิชย์ ให้เกิดผลเป็นรูปธรรมภายในปี ๒๕๖๐ เพื่อสนับสนุนการดำเนินงานด้านความมั่นคงและลดภาระงบประมาณในการนำเข้าจากต่างประเทศ ด้วยการส่งเสริมและแสวงหาความร่วมมือกับทุกภาคส่วน ทั้งภายในและภายนอกประเทศ รวมทั้งการให้ความสำคัญกับการวิจัยพัฒนาเทคโนโลยีและนวัตกรรมทางทหาร เพื่อสนับสนุนนโยบายพัฒนาเศรษฐกิจตามนโยบาย Thailand 4.0 ของรัฐบาล
​ในการนี้ เพื่อปฏิบัติตามนโยบายดังกล่าว ศูนย์การอุตสาหกรรมป้องกันประเทศและพลังงานทหาร จึงได้จัดการสัมมนาเชิงปฏิบัติการขึ้น โดยในครั้งที่ ๑ เรื่อง แนวทางการพัฒนาอุตสาหกรรมป้องกันประเทศที่เป็นรูปธรรม ภายในปี ๒๕๖๐ เมื่อวันที่ ๒๑ ธันวาคม ๒๕๕๙ ที่ผ่านมา ครั้งที่ ๒ เรื่อง การพัฒนาโรงงานอุตสาหกรรมป้องกันประเทศ การส่งเสริมผลงานวิจัยสู่สายการผลิต และการรับรองมาตรฐานผลิตภัณฑ์ เมื่อวันที่ ๒๕ มกราคม ๒๕๖๐ ที่ผ่านมา ครั้งที่ ๓ เรื่อง มาตรการจูงใจและการขยายโอกาสการประกอบกิจการอุตสาหกรรมป้องกันประเทศของเอกชน เมื่อวันที่ ๑๕ กุมภาพันธ์ ๒๕๖๐ และในครั้งนี้ถือเป็นครั้งที่ ๔  โดยได้จัดการสัมมนาเชิงปฏิบัติการ เรื่อง การพัฒนากิจการอุตสาหกรรมป้องกันประเทศ ศูนย์การอุตสาหกรรมป้องกันประเทศและพลังงานทหาร มีวัตถุประสงค์เพื่อชี้แจงผลการดำเนินการที่ผ่านมา รวมทั้งการชี้แจงของผู้แทนหน่วยงานจากสำนักงานคณะกรรมการพัฒนาการเศรษฐกิจและสังคมแห่งชาติ สภาอุตสาหกรรม แห่งประเทศไทยและสำนักงานเศรษฐกิจการคลัง เพื่อกำหนดแผนงานการพัฒนากิจการอุตสาหกรรมป้องกันประเทศที่เป็นรูปธรรมในปี ๒๕๖๐ ของกระทรวงกลาโหมต่อไป การสัมมนาฯ ดังกล่าว นับเป็นการสร้างการ    มีส่วนร่วมของส่วนราชการที่เกี่ยวข้องกับงานด้านการอุตสาหกรรมป้องกันประเทศและขับเคลื่อนตามแผนแม่บทอุตสาหกรรมป้องกันประเทศ เมื่อ ๙ มี.ค.๖๐

ที่มา : http://www.thaigov.go.th/news/contents/details/2281
