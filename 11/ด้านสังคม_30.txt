รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งเยียวยาฟื้นฟูสภาพจิตใจเด็กหญิง วัย 12 ปี ที่ถูกพ่อเลี้ยงข่มขืนกระทำชำเรา มานานเกือบ 7 ปี

วันอังคารที่ 14 มีนาคม 2560
ปลัด พม. กำชับ จนท. เร่งเยียวยาฟื้นฟูสภาพจิตใจเด็กหญิง วัย 12 ปี ที่ถูกพ่อเลี้ยงข่มขืนกระทำชำเรา มานานเกือบ 7 ปี
ปลัด พม. กำชับ จนท. เร่งเยียวยาฟื้นฟูสภาพจิตใจเด็กหญิง วัย 12 ปี ที่ถูกพ่อเลี้ยงข่มขืนกระทำชำเรา มานานเกือบ 7 ปี พร้อมเร่งช่วยเหลือสองครอบครัวยากจนที่ด้อยโอกาสทางสังคม ที่ จ.สุพรรณบุรี และ จ.อุดรธานี
วันนี้ (14 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 591/2557-2560 เพื่อรับทราบปัญหา ทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและ ผู้แทนจากหน่วยงานในกระทรวงฯ เข้าร่วมประชุม
นายไมตรี กล่าวว่า จากกรณี เจ้าหน้าที่ตำรวจ บุกเข้าจับกุมชายวัย 36 ปี ประธานสถานีวิทยุชุมชนแห่งหนึ่ง ซึ่งก่อเหตุข่มขืนกระทำชำเราเด็กหญิงวัย 12 ปี ซึ่งเป็นลูกเลี้ยง มานานเกือบ 7 ปี ตั้งแต่เด็กหญิงวัยเพียง 6 ขวบ ที่อำเภอเมือง จังหวัดชัยนาท นั้น ตนได้กำชับให้พัฒนาสังคมและความมั่นคงของมนุษย์จังหวัดชัยนาท (พมจ.ชัยนาท) และหน่วยงานในพื้นที่ที่เกี่ยวข้องของกระทรวงการพัฒนาสังคมฯ ลงพื้นที่เยี่ยมครอบครัวเด็กหญิงดังกล่าว เพื่อตรวจสอบข้อเท็จจริง พร้อมเร่งเยียวยาฟื้นฟูสภาพจิตใจเด็กหญิงดังกล่าวอย่างใกล้ชิด และประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาเล่าเรียนของเด็กอย่างต่อเนื่องต่อไป
นายไมตรี กล่าวต่อไปว่า จากกรณี หญิงวัยประมาณ 40 ปี ต้องรับภาระเพียงลำพังเลี้ยงดูลูกชาย 2 คน ซึ่งคนโตต้องยอมลาออกจากโรงเรียน เพื่อมาอยู่ดูแลน้องชายวัย 7 ขวบ ที่ป่วยเป็นโรคกล้ามเนื้ออ่อนแรง ช่วยเหลือตัวเองไม่ได้ ครอบครัวมีฐานะยากจน ที่จังหวัดสุพรรณบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดสุพรรณบุรี (พมจ.สุพรรณบุรี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น และอุปกรณ์การเรียน รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการตรวจสุขภาพและรักษาพยาบาลน้องชายที่ป่วยในระยะยาว การศึกษาเล่าเรียนอย่างต่อเนื่องของพี่ชายคนโต และแนะนำให้คำปรึกษา ในเรื่องการส่งเสริมอาชีพ เพื่อสร้างรายได้ที่เพียงพอและมั่นคงในระยะยาว รวมทั้งการกู้ยืมเงินเพื่อประกอบอาชีพจากกองทุนส่งเสริมและพัฒนาคุณภาพชีวิตคนพิการ ของกรมส่งเสริมและพัฒนาคุณภาพชีวิตคนพิการ (พก.)
นายไมตรี กล่าวเพิ่มเติมว่า จากกรณี เด็กชายวัย 10 ขวบ นักเรียนชั้น ป.3 โรงเรียนแห่งหนึ่งในจังหวัดอุดรธานี ครอบครัวมีฐานะยากจน ต้องทนใส่กางเกงที่มีสภาพขาด โดยใช้เชือกฟางเย็บ เนื่องจากมีเพียงตัวเดียวเท่านั้น อีกทั้งยังต้องขาดเรียนบ่อยครั้ง เพราะต้องไปช่วยผู้เป็นแม่ที่ทำงานรับจ้างหาเงินจุนเจือครอบครัว ที่อำเภอหนองแสง จังหวัดอุดรธานี นั้น ตนได้กำชับให้พัฒนาสังคมและความมั่นคงของมนุษย์จังหวัดอุดรธานี (พมจ.อุดรธานี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็นและอุปกรณ์การเรียน รวมทั้งประสาน ความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาเล่าเรียนอย่างต่อเนื่องของเด็กชาย และแนะนำ ให้คำปรึกษาในเรื่องการส่งเสริมอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/2377
