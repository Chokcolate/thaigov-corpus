รัฐบาลไทย-ข่าวทำเนียบรัฐบาล-กรมการค้าภายใน  ยืนยันชาวนาจังหวัดพิจิตรไม่ได้ถูกกดราคาขายข้าวเปลือก

วันอังคารที่ 7 มีนาคม 2560
กรมการค้าภายใน  ยืนยันชาวนาจังหวัดพิจิตรไม่ได้ถูกกดราคาขายข้าวเปลือก
กรมการค้าภายใน กระทรวงพาณิชย์ ยืนยันชาวนาจังหวัดพิจิตรไม่ได้ถูดกดราคาขายข้าวเปลือกเหลือ 4,000 บาทต่อตันแต่อย่างใด ขณะนี้ราคายังอยู่ที่ 7,400-7,900 บาท/ตัน (ความชื้น 15%)
นางนันทวัลย์ ศกุนตนาค อธิบดีกรมการค้าภายใน เปิดเผยว่า ตามที่มีการนำเสนอข่าวว่า  นายบรรจง พิจิตรวิไลเลิศ ประธานคณะกรรมการกลางกลุ่มเกษตรกรชาวนาจังหวัดพิจิตร ระบุว่าเกษตรกรในจังหวัดขายข้าวเปลือกได้เพียง 4,000 บาทต่อตัน เนื่องจากโดนนายทุนกดราคา โดยอ้างเหตุผลว่าข้าวไม่มีคุณภาพนั้น กรมการค้าภายใน กระทรวงพาณิชย์ ได้ดำเนินการตรวจสอบข้อเท็จจริง โดยได้ประสานพาณิชย์จังหวัดพิจิตรในการสอบถามข้อมูลดังกล่าว พบว่า นายบรรจง พิจิตรวิไลเลิศ ประธานคณะกรรมการกลางกลุ่มเกษตรกรชาวนาจังหวัดพิจิตร ได้ให้ข้อมูลถึงสถานการณ์ราคาข้าวในช่วงต้นเดือนกุมภาพันธ์ 2560 ว่า ผลผลิตเริ่มออกสู่ตลาดบ้างแล้ว ราคาข้าวเกี่ยวสด (ความชื้น 25%) ประมาณ 6,000 บาทต่อตัน เพียงแต่ให้ข้อสังเกตว่าถ้ากรณีมีปัญหาการระบาดของแมลงบั่วจะทำให้คุณภาพข้าวต่ำ ราคาข้าวเปลือกที่ได้รับผลกระทบอาจจะอยู่ที่ประมาณ 4,000 บาท/ตัน
อย่างไรก็ตาม จากการตรวจสอบข้อมูลพบว่า ขณะนี้ยังไม่มีผลผลิตข้าวเปลือกที่เกิดจากการระบาดของแมลงบั่วออกมาสู่ตลาดแต่อย่างใด สำหรับสถานการณ์การระบาดของแมลงบั่ว ใน 9 อำเภอ รวมพื้นที่ 205,410 ไร่ แบ่งเป็นพื้นที่ระบาดรุนแรง 146,325 ไร่ และพื้นที่ระบาดไม่รุนแรง 59,085 ไร่ ซึ่งการระบาดของแมลงบั่วจะส่งผลให้เมล็ดข้าวไม่ออกรวงหรือมีลักษณะลีบ โดยจังหวัดได้จัดให้มีการประชุมคณะกรรมการให้ความช่วยเหลือผู้ประสบภัยพิบัติจังหวัดแล้ว เพื่อประกาศพื้นที่ภัยพิบัติต่อไป
ปัจจุบันผลผลิตข้าวนาปรังในจังหวัดพิจิตรเพิ่งออกสู่ตลาดเพียงร้อยละ 10-15 ราคารับซื้อข้าวเปลือกในจังหวัดพิจิตร ความชื้น 15% ประมาณ 7,400-7,900 บาท/ตัน ความชื้น 25% ประมาณ 6,400 บาท/ตัน จึงอยากฝากให้เกษตรกรตากข้าวเปลือกให้แห้งและมีคุณภาพ เพื่อจะขายได้ราคาตามที่กำหนด
อธิบดีกรมการค้าภายใน กล่าวเพิ่มเติมว่า ทั้งนี้ กระทรวงพาณิชย์ โดยกรมการค้าภายใน             มีมาตรการช่วยเหลือเกษตรกรในช่วงที่ผลผลิตออกสู่ตลาดมาก โดยกำชับให้เจ้าหน้าที่ออกตรวจสอบเครื่องวัดความชื้นและเครื่องชั่งสินค้าเกษตรให้ถูกต้องเที่ยงอยู่เสมอ เพื่อรักษาความเป็นธรรมในการซื้อขายสินค้าเกษตรให้แก่เกษตรกร และจัดให้มีโครงการตลาดนัดข้าวเปลือกในแหล่งผลิตข้าวที่สำคัญ เพื่อเพิ่มทางเลือกให้เกษตรกรในการขายข้าวให้แก่ผู้ประกอบการในราคาที่เหมาะสม นอกจากนั้น คณะกรรมการนโยบายและบริหารจัดการข้าวของรัฐบาลได้จัดให้มีโครงการชดเชยดอกเบี้ยให้ผู้ประกอบการค้าข้าว เพื่อรับซื้อข้าวที่ออกสู่ตลาดมากเก็บไว้ ประมาณ 2 – 6 เดือน โดยผู้ประกอบการค้าข้าวจะได้รับชดเชยดอกเบี้ยในอัตราร้อยละ 3 อย่างไรก็ตาม หากเกษตรกรรายใดไม่ได้รับความเป็นธรรมในการขายข้าวเปลือก รวมทั้งพบเห็นหรือทราบเบาะแส                การกระทำความผิด สามารถแจ้งข้อมูลมาได้ที่สายด่วน 1569 กรมการค้าภายใน หรือสำนักงานพาณิชย์จังหวัดทั่วประเทศ

ที่มา : http://www.thaigov.go.th/news/contents/details/2221
