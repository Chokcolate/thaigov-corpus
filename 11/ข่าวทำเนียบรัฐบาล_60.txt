รัฐบาลไทย-ข่าวทำเนียบรัฐบาล-รัฐบาลเร่งจัดระเบียบขอทานและคนไร้ที่พึ่งในเขต กทม. หวังช่วยสร้างอาชีพยกระดับคุณภาพชีวิต กำชับ พม. จับตากลุ่มขอทานเด็กที่อาจเป็นเหยื่อค้ามนุษย์ พร้อมหนุนการสร้างความอบอุ่นในครอบครัว

วันอาทิตย์ที่ 12 มีนาคม 2560
รัฐบาลเร่งจัดระเบียบขอทานและคนไร้ที่พึ่งในเขต กทม. หวังช่วยสร้างอาชีพยกระดับคุณภาพชีวิต กำชับ พม. จับตากลุ่มขอทานเด็กที่อาจเป็นเหยื่อค้ามนุษย์ พร้อมหนุนการสร้างความอบอุ่นในครอบครัว
รัฐบาลเร่งจัดระเบียบขอทานและคนไร้ที่พึ่งในเขต กทม. หวังช่วยสร้างอาชีพยกระดับคุณภาพชีวิต กำชับ พม. จับตากลุ่มขอทานเด็กที่อาจเป็นเหยื่อค้ามนุษย์ พร้อมหนุนการสร้างความอบอุ่นในครอบครัว
วันนี้ (12 มีนาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า รัฐบาลจัดตั้งกองอำนวยการแก้ไขปัญหาคนไร้ที่พึ่งและขอทาน (กอค.) พร้อมจัดชุดปฎิบัติการ 10 ชุด กระจายลงพื้นที่ทั่วกรุงเทพมหานคร เพื่อจัดระเบียบขอทานและคนไร้ที่พึ่งอย่างเข้มข้นตลอดเดือนมีนาคม โดยในช่วงวันที่ 1 – 7 มี.ค. ที่ผ่านมา พบขอทาน 58 ราย คนไร้ที่พึ่ง 62 ราย รวม 120 ราย ในจำนวนนี้เป็นคนต่างด้าว 29 ราย
“จากนี้จะนำคนขอทานและคนไร้ที่พึ่งเข้าสู่กระบวนการคัดกรองโดยเจ้าหน้าที่สหวิชาชีพ บ้านมิตรไมตรี กทม. และสถานคุ้มครองคนไร้ที่พึ่ง จ.นนทบุรี โดยหากเป็นคนไทยจะได้รับการบำบัดฟื้นฟูสภาพร่างกายและจิตใจ ตรวจสอบปัญหาเพื่อให้ความช่วยเหลืออย่างตรงจุด เสริมสร้างความรู้และทักษะในการประกอบอาชีพ ให้สามารถหารายได้เลี้ยงตนเองและกลับไปใช้ชีวิตในสังคมได้อย่างปกติ หากพบเป็นผู้ป่วยจิตเวชจะถูกส่งไปยังสถานพยาบาลเฉพาะทาง ส่วนผู้ที่เป็นคนต่างด้าวจะดำเนินการส่งกลับประเทศ
นายกรัฐมนตรี กำชับให้กระทรวงการพัฒนาสังคมและความมั่นคงของมนุษย์ เข้มงวดกวดขันเป็นพิเศษกับกลุ่มขอทานเด็ก ซึ่งอาจเป็นเหยื่อในกระบวนการค้ามนุษย์ และขอให้พี่น้องประชาชนช่วยกันเป็นหูเป็นตา หากพบเห็นขอทานหรือคนไร้ที่พึ่ง สามารถแจ้งศูนย์ช่วยเหลือสังคม โทร 1300 ได้ตลอด 24 ชั่วโมง
“ท่านนายกฯ ย้ำว่า การจัดระเบียบขอทานและคนไร้ที่พึ่งเป็นการแก้ปัญหาที่ปลายทาง จึงฝากให้ พม. บรูณาการความร่วมมือกับทุกหน่วยเพื่อทำงานในเชิงป้องกัน และแก้ไขที่ต้นตอของปัญหาซึ่งมีหลายมิติ เช่น การใช้ความรุนแรงในครอบครัว การติดยาเสพติด ความตึงเครียดจากสถานะทางเศรษฐกิจของครอบครัว การตั้งครรภ์ไม่พร้อม เป็นต้น หากครอบครัวมีความอบอุ่นเข้มแข็งและสามารถยืนหยัดได้ด้วยตนเอง ก็จะช่วยลดจำนวนคนหนีออกจากบ้านได้มากขึ้น”
ทั้งนี้ ปัจจุบันประเทศไทยมีสถานคุ้มครองคนไร้ที่พึ่ง 11 แห่ง มีสมาชิกอาศัยพึ่งพิงอยู่ 4,334 คน ส่วนใหญ่เป็นผู้สูงอายุ คนพิการ ผู้มีปัญหาความรุนแรงในครอบครัว และผู้ป่วยทางจิตเวช

ที่มา : http://www.thaigov.go.th/news/contents/details/2323
