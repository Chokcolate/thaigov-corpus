รัฐบาลไทย-ข่าวทำเนียบรัฐบาล-ผู้ช่วยโฆษกฯ ระบุนายกรัฐมนตรีขอให้หน่วยงานที่เกี่ยวข้องสร้างการรับรู้เกี่ยวกับการใช้รถใช้ถนนให้เกิดความปลอดภัยเพื่อป้องกันและลดอุบัติเหตุในช่วงเทศกาลสงกรานต์

วันพฤหัสบดีที่ 16 มีนาคม 2560
ผู้ช่วยโฆษกฯ ระบุนายกรัฐมนตรีขอให้หน่วยงานที่เกี่ยวข้องสร้างการรับรู้เกี่ยวกับการใช้รถใช้ถนนให้เกิดความปลอดภัยเพื่อป้องกันและลดอุบัติเหตุในช่วงเทศกาลสงกรานต์
ผู้ช่วยโฆษกฯ ระบุนายกรัฐมนตรีขอให้หน่วยงานที่เกี่ยวข้องสร้างการรับรู้เกี่ยวกับการใช้รถใช้ถนนให้เกิดความปลอดภัยเพื่อป้องกันและลดอุบัติเหตุในช่วงเทศกาลสงกรานต์ กำชับข้าราชการทุกภาคส่วนตั้งใจทำหน้าที่ของตนเองดูแลช่วยเหลือบรรเทาความทุกข์ยากของประชาชน
วันนี้ ( 14 มี.ค. 60) เวลา 15.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธาน พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้เปิดเผยว่า นายกรัฐมนตรี แจ้งที่ประชุมและหน่วยงานที่เกี่ยวข้องทั้งกระทรวงคมนาคมและหน่วยงานฝ่ายความมั่นคงได้มีการสร้างการรับรู้เกี่ยวกับการดูแลป้องกันอุบัติเหตุในช่วงเทศกาลสงกรานต์ที่กำลังจะมาถึงในเดือนเมษายนนี้ โดยเฉพาะการสร้างวัฒนธรรมที่ดีในการขับขี่รถไม่ว่าจะเป็นการเอื้อเฟื้อเผื่อแผ่ในการใช้รถใช้ถนน ความมีวินัยและการเคารพกฎจราจร รวมถึงเน้นย้ำผู้ขับขี่รถยนต์และรถโดยสารสาธารณะดูแลสุขภาพร่างกายให้แข็งแรงป้องกันโรคที่เป็นอุปสรรคต่อการขับขี่รถ เช่น โรคลมชัก ขณะเดียวกันขอให้บริษัทผู้ประกอบการมีการดูแลวินัยผู้ขับขี่รถโดยสารประจำทาง รวมทั้งการนำอุปกรณ์เทคโนโลยีต่าง ๆ เช่น  GPS มาติดตั้งในรถเพื่อใช้ในการควบคุมการขับขี่รถซึ่งจะสามารถช่วยสร้างความมั่นใจให้กับผู้ขับขี่รถยนต์และรถโดยสารประจำทาง ตลอดจนประชาชนเกิดความรู้สึกปลอดภัยในการใช้รถใช้ถนนเพื่อป้องกันและลดอุบัติเหตุในช่วงเทศกาลสงกรานต์นี้
พร้อมกันนี้ นายกรัฐมนตรี ได้กำชับเจ้าหน้าที่และข้าราชการทุกภาคส่วนให้ทุกคนตั้งใจทำหน้าที่ของตนเองให้ดีอย่างเต็มกำลังความรู้ความสามารถโดยไม่นิ่งดูดายและดูแลช่วยเหลือบรรเทาความทุกข์ยากของประชาชนให้ได้มากที่สุดเพื่อร่วมกันพัฒนาประเทศต่อไป
--------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2383
