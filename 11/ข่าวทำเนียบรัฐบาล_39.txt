รัฐบาลไทย-ข่าวทำเนียบรัฐบาล-นายจิรชัย มูลทองโร่ย ปลัดสำนักนายกรัฐมนตรี เป็นประธานการประชุมคณะกรรมการอำนวยการขับเคลื่อนยุทธศาสตร์ การบูรณาการการพัฒนาตามปรัชญาของเศรษฐกิจพอเพียง ครั้งที่ 1/2560

วันอังคารที่ 7 มีนาคม 2560
นายจิรชัย มูลทองโร่ย ปลัดสำนักนายกรัฐมนตรี เป็นประธานการประชุมคณะกรรมการอำนวยการขับเคลื่อนยุทธศาสตร์ การบูรณาการการพัฒนาตามปรัชญาของเศรษฐกิจพอเพียง ครั้งที่ 1/2560
นายจิรชัย มูลทองโร่ย ปลัดสำนักนายกรัฐมนตรี เป็นประธานการประชุมคณะกรรมการอำนวยการขับเคลื่อนยุทธศาสตร์ การบูรณาการการพัฒนาตามปรัชญาของเศรษฐกิจพอเพียง ครั้งที่ 1/2560
วันนี้ (7 มีนาคม 2560) เวลา 14.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายจิรชัย มูลทองโร่ย ปลัดสำนักนายกรัฐมนตรี ได้รับมอบหมายจาก นายวิษณุ เครืองาม รองนายกรัฐมนตรี มาเป็นประธานแทนในการประชุมคณะกรรมการอำนวยการขับเคลื่อนยุทธศาสตร์ การบูรณาการการพัฒนาตามปรัชญาของเศรษฐกิจพอเพียง ครั้งที่ 1/2560 ซึ่งสรุปสาระสำคัญ ดังนี้
ที่ประชุมฯ รับทราบการมอบหมายให้รองนายกรัฐมนตรี (นายวิษณุ เครืองาม) เป็นประธานกรรมการอำนวยการขับเคลื่อนยุทธศาสตร์ การบูรนาการการพัฒนาตามปรัชญาของเศรษฐกิจพอเพียง ตามคำสั่งที่ 309/2559 ลงเมื่อวันที่ 20 ธันวาคม 2559 เรื่องมอบหมายและมอบอำนาจให้รองนายกรัฐมนตรี และรัฐมนตรีประจำสำนักนายกรัฐมนตรีปฏิบัติราชการแทนนายกรัฐมนตรี
จากนั้นที่ประชุมฯ รับทราบผลการดำเนินงานของคณะอนุกรรมการฯ ด้านการต่างประเทศ ในเรื่องการเผยแพร่หลักปรัชญาของเศรษฐกิจพอเพียงไปประยุกต์ใช้ในต่างประเทศ การเสริมสร้างขีดความสามารถของบุคลากรต่างประเทศด้านความร่วมมือเพื่อการพัฒนา การขยายความร่วมมือแบบหุ้นส่วนของไทยกับประเทศต่าง ๆ ในการเผยแพร่แนวคิดปรัชญาของเศรษฐกิจพอเพียงแก่ประเทศกำลังพัฒนาอื่น ๆ พร้อมขยายเครือข่ายการเรียนรู้เกี่ยวกับปรัชญาของเศรษฐกิจพอเพียง โดยมีประเทศต่าง ๆ ทั่วโลก ทั้งโซนยุโรปและเอเชียที่นำปรัชญาของเศรษฐกิจพอเพียงไปประยุกต์ใช้ในประเทศของตนเองจนกระทั่งประสบผลสำเร็จเป็นที่น่าพึงพอใจ เช่น ประเทศ ติมอร์เลสเต ตองกา พม่า ลาว และกัมพูชา เป็นต้น
นอกจากนี้ ที่ประชุมฯ ได้รับทราบความคืบหน้าของการดำเนินงานโครงการพัฒนาและเพิ่มศักยภาพแหล่งน้ำของสถาบันส่งเสริมและพัฒนากิจกรรมปิดทองหลังพระสืบสานแนวพระราชดำริเพื่อขับเคลื่อนฯ ในภาคการเกษตรและชนบท โดยมีพื้นที่ต้นแบบอยู่ในจังหวัดน่าน อุดรธานี และขอนแก่นรวม 500 หมู่บ้าน ซึ่งเกิดโครงการต่าง ๆ กว่า 959 โครงการ ส่งผลให้พื้นที่การเกษตรได้รับประโยชน์กว่า 214,692 ไร่ ปริมาตรน้ำที่กักเก็บได้รวม 12 ล้านลูกบาศก์เมตร เกษตรกรได้รับประโยชน์มีรายได้เพิ่มขึ้นเฉลี่ยไร่ละ 2,000 บาท ทำให้มีรายได้เพิ่มขึ้นในภาพรวมกว่า 429 ล้านบาท ในช่วงฤดูกาลเพาะปลูกในระยะเวลา 1 ปี
ตอนท้ายของการประชุมฯ ได้พิจารณาและมีมติเห็นชอบ ร่างสัญญารับเงินอุดหนุนโครงการขับเคลื่อนการพัฒนาตามปรัชญาของเศรษฐกิจพอเพียงตามที่ฝ่ายเลขานุการเสนอ ทั้งนี้ โดยให้ยึดหลักอนุมัติให้เป็นไปตามแผนงานหรือโครงการที่เสนอมาโดยเคร่งครัดและถูกต้องครบถ้วน พร้อมรายงานผลการดำเนินงานให้คณะกรรมการฯ ทราบทุกวันที่ 5 ของเดือนถัดไปจนกว่าจะสิ้นสุดการดำเนินงานตามโครงการฯ
*********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2244
