รัฐบาลไทย-ข่าวทำเนียบรัฐบาล-พม. กำชับ จนท. เร่งช่วยเหลือหญิงชรา นอนป่วยไม่สามารถช่วยเหลือตัวเองได้ ปูเสื่ออาศัยหลับนอนริมถนนเพียงลำพัง เนื่องจากถูกลูกแท้ๆทั้ง 5 คน ทอดทิ้ง ที่ย่านถนนนวมินทร์ 78 กรุงเทพฯ

วันจันทร์ที่ 6 มีนาคม 2560
พม. กำชับ จนท. เร่งช่วยเหลือหญิงชรา นอนป่วยไม่สามารถช่วยเหลือตัวเองได้ ปูเสื่ออาศัยหลับนอนริมถนนเพียงลำพัง เนื่องจากถูกลูกแท้ๆทั้ง 5 คน ทอดทิ้ง ที่ย่านถนนนวมินทร์ 78 กรุงเทพฯ
พม. กำชับ จนท. เร่งช่วยเหลือหญิงชรา นอนป่วยไม่สามารถช่วยเหลือตัวเองได้ ปูเสื่ออาศัยหลับนอนริมถนนเพียงลำพัง เนื่องจากถูกลูกแท้ๆทั้ง 5 คน ทอดทิ้ง ที่ย่านถนนนวมินทร์ 78 กรุงเทพฯ พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.สงขลา
วันนี้ (6 มี.ค. 60) เวลา 07.45 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 585/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีหญิงชราวัยประมาณ 70 ปี นอนป่วยไม่สามารถช่วยเหลือตัวเองได้ แต่ต้องปูเสื่อเพื่ออาศัยหลับนอนข้างริมถนนเพียงลำพัง เนื่องจากลูกแท้ๆทั้ง 5 คน ทอดทิ้งเกี่ยงกันดูแล และไม่ให้อาศัยอยู่ในบ้านด้วย มีเพียงชาวบ้านที่เวทนาแบ่งข้าวแบ่งน้ำให้กินประทังชีวิตในวันๆ เป็นที่น่าเวทนาต่อผู้พบเห็นเป็นอย่างมาก ที่ย่านถนนนวมินทร์ 78 กรุงเทพฯ ตนได้กำชับให้กรมกิจการผู้สูงอายุ (ผส.) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมหญิงชราดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้านการส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว อาทิ การตรวจสุขภาพและรักษาพยาบาลในระยะยาว การแนะนำให้คำปรึกษาในเรื่องบริการสวัสดิการสังคมตามสิทธิผู้สูงอายุตามกฎหมาย รวมทั้ง การช่วยเหลือในเรื่องการติดตาม หาญาติ เพื่อมารับไปดูแล ทั้งนี้ หากพบว่าไม่มีญาติรับไปดูแล กระทรวงการพัฒนาสังคมฯ มีหน่วยงานในสังกัด พร้อมให้การดูแล ในระยะยาวต่อไป
พลตำรวจเอก อดุลย์ กล่าวต่อไปว่า สำหรับกรณีเด็กชายวัย 12 ปี และเด็กหญิงวัย 6 ขวบ สองพี่น้องต้องกลายเป็นเด็กกำพร้า เนื่องจากพ่อและแม่ถูกคนร้ายฆ่าชิงทรัพย์อย่างโหดเหี้ยม ต้องมาอาศัยอยู่กับยายที่แก่ชรา ไม่มีรายได้ ด้านเด็กชายเปิดเผยว่า ยังรับไม่ได้กับเหตุการณ์ที่เกิดขึ้น และเกรงว่าจะไม่มีคนส่งเสียตนเองกับน้องสาวให้ได้เรียนหนังสือ ที่ อำเภอเทพา จังหวัดสงขลา ตนได้กำชับให้พัฒนาสังคมและความมั่นคงของมนุษย์จังหวัดสงขลา (พมจ.สงขลา) พร้อมด้วยหน่วยงานที่เกี่ยวข้องของกระทรวง การพัฒนาสังคมฯ ลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็ก ของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น และอุปกรณ์การศึกษา รวมทั้ง ประสานความร่วมมือ กับหน่วยงานที่เกี่ยวข้องในพื้นที่ช่วยเหลือดูแลด้านการส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดี โดยเฉพาะเรื่องการศึกษาของเด็กทั้ง 2 คน ในระยะยาว และการแนะนำให้คำปรึกษาในเรื่องบริการสวัสดิการสังคมตามสิทธิต่าง ๆ ตามกฎหมาย เป็นต้น
พลตำรวจเอก อดุลย์ กล่าวเพิ่มเติมว่า จากกรณีเด็กชายวัย 11 ขวบ สู้ชีวิต อาศัยเวลาว่างหลังเลิกเรียนและในวันหยุด เดินเร่ขายไข่นกกระทาต้ม เพื่อหาเงินมาจุนเจือครอบครัว และเลี้ยงดูผู้เป็นแม่วัย 43 ปี ที่ป่วยเป็นอัมพาตครึ่งตัว ช่วยเหลือตัวเอง ไม่ค่อยได้ ทั้ง 2 ชีวิต อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน ที่อำเภอท่าศาลา จังหวัดนครศรีธรรมราช นั้น ตนขอชื่นชมในความกตัญญูที่เลี้ยงดูผู้เป็นแม่ ไม่ทอดทิ้ง และยังมีความขยันหมั่นเพียร ขายของหาเลี้ยงชีพและครอบครัว ไม่ย่อท้อต่ออุปสรรคในชีวิต น่ายกย่องเป็นตัวอย่างที่ดีของเด็กและเยาวชนสู้ชีวิต ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวง การพัฒนาสังคมฯ พร้อมมอบสิ่งของเครื่องใช้ที่จำเป็น และอุปกรณ์การศึกษา รวมทั้ง ประสานความร่วมมือกับหน่วยงาน ที่เกี่ยวข้องในพื้นที่ช่วยเหลือดูแลด้านการส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว โดยเฉพาะการศึกษาเล่าเรียนของเด็กชายในระยะยาว การตรวจสุขภาพผู้ป่วย การปรับปรุงซ่อมแซมที่พักอาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของเด็กและผู้ป่วย และการแนะนำให้คำปรึกษาในเรื่องบริการสวัสดิการสังคมตามสิทธิต่าง ๆ ตามกฎหมาย เป็นต้น

ที่มา : http://www.thaigov.go.th/news/contents/details/2214
