รัฐบาลไทย-ข่าวทำเนียบรัฐบาล-กระทรวงเกษตร ฯ โดย ส.ป.ก. จัดงานครบรอบวันคล้ายวันสถาปนา ภายใต้แนวคิด “42 ปี สืบสานพระราชปณิธาน บนผืนดินของพ่อ”

วันจันทร์ที่ 6 มีนาคม 2560
กระทรวงเกษตร ฯ โดย ส.ป.ก. จัดงานครบรอบวันคล้ายวันสถาปนา ภายใต้แนวคิด “42 ปี สืบสานพระราชปณิธาน บนผืนดินของพ่อ”
กระทรวงเกษตรและสหกรณ์ โดย ส.ป.ก. จัดงานครบรอบวันคล้ายวันสถาปนา ภายใต้แนวคิด “42 ปี สืบสานพระราชปณิธาน บนผืนดินของพ่อ”
พลเอกปัฐมพงศ์ ประถมภัฏ ผู้ช่วยรัฐมนตรีประจำกระทรวงเกษตรและสหกรณ์ กล่าวในโอกาสเป็นประธานพิธีเปิดงานวันคล้ายวันสถาปนาสำนักงานการปฏิรูปที่ดินเพื่อเกษตรกรรม ครบรอบ 42 ปี ในวันที่ 6 มีนาคม 2560 ภายใต้แนวคิด “42 ปี สืบสานพระราชปณิธาน บนผืนดินพ่อ” ณ สำนักงานการปฏิรูปที่ดินเพื่อเกษตรกรรม (ส.ป.ก.) ว่า  ส.ป.ก. ถือเป็นหน่วยงานหลักในการจัดที่ดินทำกินให้แก่เกษตรกร ได้ดำเนินการมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) ให้เกษตรกร จำนวน 2.7 ล้านราย เนื้อที่ประมาณ 36 ล้านไร่ โดยได้ดำเนินการแก้ไขปัญหาการครอบครองที่ดินในเขตปฏิรูปที่ดินเพื่อเกษตรกรรมโดยมิชอบด้วยกฎหมาย อาศัยอำนาจตามความในมาตรา 44 แห่งรัฐธรรมนูญฯ ตามคำสั่งหัวหน้า คสช. ที่ 36/2559 ลงวันที่ 5 กรกฎาคม 2559 มีพื้นที่เป้าหมาย 443,501 ไร่ ใน 28 จังหวัด สามารถยึดคืนพื้นที่มาได้ 310,167 ไร่ และคืนให้ผู้ครอบครองเดิมที่มีหลักฐานตามประมลกฎหมายที่ดินแล้ว 126,919 ไร่ จากพื้นที่ทั้งหมดที่ยึดคืนมาได้ในปี 2559 ส.ป.ก. มีการวางแผนจะจัดให้เกษตรกรจำนวน 100,000 ไร่ โดยแบ่งออกเป็น 2 ระยะ คือ ระยะแรก พื้นที่ 30,000 ไร่ ในพื้นที่ 9 จังหวัด ซึ่งจะดำเนินการให้แล้วเสร็จภายในเดือนเมษายน 2560 และระยะที่ 2 ประมาณ 70,000 ไร่ คาดว่าจะแล้วเสร็จภายในกันยายน 2560 นี้ อย่างไรก็ตาม การดำเนินการจัดที่ดินในพื้นที่ 30,000 ไร่แรก จำนวน 33 แปลงนั้น ได้ดำเนินการสำรวจออกแบบวางแผนแม่บทแล้ว จำนวน 18 แปลง อยู่ระหว่างการดำเนินการ 15 แปลง งานปรับพื้นที่และปรับปรุงถนนโดยกองทัพบก โดยทหารช่างจำนวน 6 แปลง การพัฒนาแหล่งน้ำเพื่อการเกษตรดำเนินการแล้ว จำนวน 9 แปลง ซึ่งคาดว่าจะแล้วเสร็จตามกำหนด
นายสมปอง อินทร์ทอง เลขาธิการ ส.ป.ก. กล่าวเพิ่มเติมว่า การจัดงานวันคล้ายวันสถาปนาของ ส.ป.ก. ในปีนี้จัดขึ้นระหว่างวันที่ 6 – 8 มีนาคม 2560 โดยมีวัตถุประสงค์ เพื่อสืบสานเจตนารมณ์ของการปฏิรูปที่ดินเพื่อเกษตรกรรม จัดที่ดินทำกินให้แก่เกษตรกรและพัฒนาที่ดินในเขตปฏิรูปที่ดิน รวม 72 จังหวัด และได้ขับเคลื่อนยุทธศาสตร์ตามนโยบายของรัฐบาลและนโยบายของกระทรวงเกษตรและสหกรณ์ อาทิ การตรวจสอบการจัดที่ดินทำกินให้ชุมชน การส่งเสริมระบบการเกษตรแบบแปลงใหญ่ การส่งเสริมเกษตรทฤษฎีใหม่ในเขตปฏิรูปที่ดิน เป็นต้น เพื่อลดปัญหาความเหลื่อมล้ำทางเศรษฐกิจ สังคม พัฒนาคุณภาพชีวิตและรายได้เกษตรกร รวมทั้ง จัดฝึกอบรมอาชีพการเกษตรและให้ความรู้แก่เกษตรกร นอกจากนี้ ส.ป.ก. จะยังคงดำเนินการปรับปรุงกฎหมายและระเบียบต่าง ๆ ที่ยังไม่ชัดเจน ให้มีความชัดเจนมากยิ่งขึ้นต่อไป เพื่อให้เกิดความโปร่งใสในการทำงาน และเพื่อให้เกษตรกรได้รับความเป็นธรรม
สำหรับกิจกรรมต่าง ๆ ภายในงาน อาทิ การจัดแสดงนิทรรศการด้านการพัฒนาเกษตรตามรอยเท้าพ่อ การแสดงผลงานการวิจัยในเขตปฏิรูปที่ดิน และการออกร้านจำหน่ายสินค้าของเกษตรกรในเขตปฏิรูปที่ดิน การประชุมสัมมนาเชิงปฏิบัติการ เรื่อง แนวทางการพัฒนาภาคการเกษตรเพื่อก้าวเข้าสู่ประเทศไทย 4.0 และการเสวนา เรื่อง การค้าดิจิทอล 4.0 รวมถึง การทำการตลาดผ่านสื่อดิจิทัลให้แก่เกษตรกร เจ้าหน้าที่ ส.ป.ก. นอกจากนี้ ยังมีการประกวดบทความทางวิชาการและประกวดการออกแบบตราสัญลักษณ์ 42 ปี ส.ป.ก. อีกด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2212
