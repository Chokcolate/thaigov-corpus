รัฐบาลไทย-ข่าวทำเนียบรัฐบาล-กระทรวงเกษตรฯ ขับเคลื่อนมาตรฐานความปลอดภัยด้านปศุสัตว์

วันพฤหัสบดีที่ 2 มีนาคม 2560
กระทรวงเกษตรฯ ขับเคลื่อนมาตรฐานความปลอดภัยด้านปศุสัตว์
กระทรวงเกษตรฯ ขับเคลื่อนมาตรฐานความปลอดภัยด้านปศุสัตว์ ทั้งการปราบปรามผู้กระทำความผิดตามกฎหมายด้านปศุสัตว์ การยกระดับมาตรฐานฟาร์มเลี้ยงสัตว์ โรงฆ่าสัตว์ หวังสร้างความปลอดภัยแก่ผู้บริโภคและประเทศคู่ค้า
พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ เล็งเห็นความสำคัญด้านมาตรฐานความปลอดภัยด้านปศุสัตว์ เพราะถือเป็นการยกระดับคุณภาพสินค้าปศุสัตว์ให้เป็นที่ยอมรับแก่ผู้บริโภคทั้งในและต่างประเทศ ซึ่งมีผลต่อการส่งออกและความเชื่อมั่นของผู้บริโภค จึงเร่งรัดให้กรมปศุสัตว์ดำเนินการขับเคลื่อนตามนโยบายมาตรฐานความปลอดภัยด้านปศุสัตว์ และจะดำเนินการอย่างต่อเนื่องในปี 2560
นายสัตวแพทย์อภัย สุทธิสังข์ อธิบดีกรมปศุสัตว์ กล่าวเพิ่มเติมว่า ความก้าวหน้าด้านการขับเคลื่อนมาตรฐานความปลอดภัยด้านปศุสัตว์ ตามนโยบายกระทรวงเกษตรและสหกรณ์ที่สำคัญ คือ การปราบปรามผู้กระทำความผิดตามกฎหมายด้านปศุสัตว์ โดยในปีงบประมาณ 2560 ได้ดำเนินการจับกุม รวมทั้งสิ้น 319 ครั้ง มูลค่า 55,212,134 บาท แบ่งเป็น (1) จับกุมการลักลอบเคลื่อนย้ายสัตว์และซากสัตว์ จำนวน 207 ครั้ง มูลค่า 48,329,018บาท (2) จับกุมโรงฆ่าสัตว์เถื่อนและสถานที่จำหน่ายที่ผิดกฎหมาย จำนวน 73 ครั้ง มูลค่า 1,730,142บาท (3) จับกุมสารเร่งเนื้อแดง และอาหารสัตว์ที่ผิดกฎหมาย จำนวน 34 ครั้ง มูลค่า 5,029,473บาท (4) จับกุมยาสัตว์ผิดกฎหมาย จำนวน 3 ครั้ง มูลค่า 117,525 บาท และ 5) จับกุมการกระทำผิดกฎหมายสถานพยาบาลสัตว์ และกฎหมายวิชาชีพการสัตวแพทย์ จำนวน 2 ครั้ง มูลค่า 5,976บาท
นอกจากนี้ กระทรวงเกษตรฯ ได้ดำเนินควบคู่ไปกับการยกระดับมาตรฐานฟาร์มเลี้ยงสัตว์ โรงฆ่าสัตว์และความปลอดภัยของผู้บริโภค โดยมีฟาร์มปศุสัตว์ ที่ผ่านการตรวจรับรองมาตรฐานฟาร์มแล้ว จำนวน 15,480 ฟาร์มการตรวจติดตามโรงฆ่าสัตว์ที่ได้รับใบอนุญาตประกอบกิจการฆ่าสัตว์ (ฆจส.2) ทั่วประเทศปีละ 2 ครั้ง คือ รอบที่ 1 (ตค. 59 – มี.ค. 60 ) ดำเนินการแล้ว 234 แห่ง จากจำนวน 2,000 แห่ง และรอบที่ 2 (เม.ย 59 – ก.ย. 60 ) ยังไม่ดำเนินการ
ส่วนโครงการปศุสัตว์ OK ที่ปัจจุบันมีการรับรองจุดจำหน่ายเนื้อสัตว์ปลอดภัย ใส่ใจผู้บริโภคจำนวน 2,835 แห่ง แบ่งเป็นร้านค้าปลีกสมัยใหม่ (Modern trade) 2,657 แห่ง และร้านค้าตลาดสด 178 แห่ง และในปี 2559-2560 กระทรวงเกษตรฯ เพิ่มการสุ่มตรวจหาสารตกค้างในผลิตภัณฑ์ปศุสัตว์ โดยเก็บตัวอย่างเฝ้าระวังสารตกค้างในสินค้าปศุสัตว์ตรวจทั้งหมด 11,080 ตัวอย่าง พบการปนเปื้อนยาปฏิชีวนะเพียง 25 ตัวอย่าง คิดเป็นร้อยละ 0.22%ซึ่งผลการตรวจดังกล่าว มีการรายงานให้ EU และประเทศคู่ค้าที่สำคัญของไทยทราบด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2158
