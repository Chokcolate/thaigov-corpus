รัฐบาลไทย-ข่าวทำเนียบรัฐบาล-การชี้แจงกรณีเหตุการณ์ ทหารพรานได้ใช้อาวุธต่อเจ้าหน้าที่ตำรวจ เมื่อวันที่ 7 มี.ค.60

วันเสาร์ที่ 11 มีนาคม 2560
การชี้แจงกรณีเหตุการณ์ ทหารพรานได้ใช้อาวุธต่อเจ้าหน้าที่ตำรวจ เมื่อวันที่ 7 มี.ค.60
การชี้แจงกรณีเหตุการณ์ ทหารพรานได้ใช้อาวุธต่อเจ้าหน้าที่ตำรวจ เมื่อวันที่ 7 มี.ค.60
จากกรณีที่มีรายงานข่าวและคลิ๊ปวีดิโอ ทหารพรานใช้อาวุธยิงเจ้าหน้าที่ตำรวจและ อส. ที่อยู่ในระหว่างการปฏิบัติหน้าที่จับกุมผู้ค้ายาเสพติด ที่อำเภอเจาะไอร้อง จังหวัดนราธิวาส เมื่อวันที่ 7 มีนาคม 2560 โฆษก กอ.รมน. ได้ชี้แจงถึงข้อเท็จจริงของเหตุการณ์นี้ และได้มีการแต่งตั้งคณะกรรมการตรวจสอบข้อเท็จ รวมไปถึงการเยียวยาผู้ที่ได้รับผลกระทบ และขอให้ประชาชนเชื่อมั่นการปฏิบัติงานของเจ้าหน้าที่รัฐทุกฝ่ายที่จะสร้างสันติสุขให้เกิดขึ้นในพื้นที่ จชต.โดยเร็ว
วันนี้(11 มี.ค.60) พ.อ.พีรวัชฌ์ แสงทอง โฆษก กอ.รมน. ได้ชี้แจงถึงเหตุการณ์ที่เป็นภาพคลิ๊ปวีดิโอที่ปรากฎว่า เป็นภาพส่วนหนึ่งของเหตุการณ์ที่เกิดขึ้นเมื่อวันอังคารที่ 7 มี.ค.60 เวลาประมาณ 06.30 น. ซึ่งในขณะนั้น ชุดปฏิบัติการลาดตระเวนเส้นทาง(ชป.ลว.เส้นทาง) กองร้อยทหารพราน ที่ 4808 อยู่ในระหว่างการปฏิบัติหน้าที่ลาดตระเวนเส้นทางเพื่อรักษาความปลอดภัยครู โรงเรียนบ้านบาโงดุดูง หมู่ 6 ตำบลจวบ อำเภอเจาะไอร้อง จังหวัดนราธิวาส ในขณะปฏิบัติหน้าที่ได้พบการใช้อาวุธยิงมาทางชุดปฏิบัติการฯ ในระยะห่างไม่เกิน 20 เมตร(ซึ่งทราบในภายหลังว่าเป็นชุดเจ้าหน้าที่ตำรวจที่อยู่ในระหว่างการไล่ติดตามรถบรรทุกน้ำมัน(รถปิ๊คอัพดัดแปลง) ซึ่งในขณะนั้น ชป.ลว.เส้นทาง คิดว่าเป็นรถของกลุ่มผู้ก่อเหตุรุนแรง จึงได้มีการใช้อาวุธตอบโต้โดยทันที เพราะในพื้นที่ดังกล่าวเป็นพื้นที่ที่มีมาตรการอย่างเข้มงวดในการรักษาความปลอดภัยต่อชีวิตและทรัพย์สินของพี่น้องประชาชน
ภายหลังเหตุการณ์ยุติลง จึงได้ทราบว่าเป็นความเข้าใจผิดของเจ้าหน้าที่ซึ่งผู้บังคับบัญชาทั้งสองฝ่ายได้รับทราบเหตุการณ์และเข้าใจสถานการณ์ที่เกิดขึ้น และผู้ว่าราชการจังหวัดนราธิวาส ได้แต่งตั้งคณะทำงานตรวจสอบข้อเท็จจริงโดยทันที เพื่อให้ประชาชนได้ทราบข้อเท็จจริงและป้องกันการบิดเบือนข่าวสารที่จะทำให้เกิดความไม่ไว้วางใจและความเชื่อมั่นระหว่างประชาชนต่อเจ้าหน้าที่ของรัฐ และเร่งรัดให้หน่วยงานที่เกี่ยวข้องดำเนินการเยียวยาตามระเบียบว่าด้วยการช่วยเหลือเยียวยาผู้ได้รับผลกระทบอันเกิดจากการกระทำเจ้าหน้าที่ของรัฐอันเนื่องมาจากเหตุความไม่สงบ
และขอเรียนชี้แจงว่า ทหารพรานที่ได้รับการบรรจุและปฏิบัติงานในพื้นที่จังหวัดชายแดนภาคใต้นั้น นอกจากจะต้องมีคุณสมบัติของบุคคลที่ครบถ้วนตามที่หน่วยงานกำหนดขึ้นแล้ว ยังต้องได้รับการฝึกฝนอบรมอย่างเข้มงวดในเรื่อง อุดมการณ์ทางการเมือง , ประเพณีวัฒนธรรมของท้องถิ่นใน จชต. , กฎหมายเบื้องต้น , วิชาชีพต่างๆเพื่อช่วยเหลือและให้ความรู้แก่ประชาชน และการบรรเทาสาธารณภัย ในรูปแบบต่างๆ อีกด้วย เพื่อให้กำลังทหารพรานเป็นหน่วยงานที่มีความรู้ความสามารถในการดำเนินการตามนโยบายที่มุ่งให้ สังคมจังหวัดชายแดนภาคใต้มีความปลอดภัย มีการพัฒนาบนพื้นฐานสังคมพหุวัฒนธรรม และมีส่วนร่วมในกระบวนการเสริมสร้างสันติสุขอย่างยั่งยืน
จากเหตุการณ์ที่เกิดขึ้นนี้ กอ.รมน.และทุกหน่วยงานที่เกี่ยวข้องรู้สึกเสียใจเป็นอย่างยิ่ง โดยเฉพาะต่อญาติของผู้ที่ได้รับการสูญเสียและผู้ที่ได้รับบาดเจ็บ แม้เหตุการณ์จะผ่านพ้นไปแล้ว คณะทำงานตรวจสอบข้อเท็จจริง ก็ได้เร่งดำเนินการเพื่อให้ได้ทราบข้อเท็จจริงและป้องกันการบิดเบือนข่าวสารที่จะทำให้เกิดความไม่ไว้วางใจและความเชื่อมั่นระหว่างประชาชนต่อเจ้าหน้าที่ของรัฐ จึงขอให้พีน้องประชาชนได้รับฟังข้อเท็จจริงจากคณะทำงานฯ และหน่วยงานราชการ อย่าได้หลงเชื่อหรือรับฟังข่าวสารจากแหล่งอื่นๆ ทั้งนี้เพื่อป้องกันการเป็นเครื่องมือจากกลุ่มผู้ไม่หวังดีที่ต้องการให้พี่น้องประชาชนไม่เชื่อมั่นในการปฏิบัติงานของเจ้าหน้าที่รัฐได้

ที่มา : http://www.thaigov.go.th/news/contents/details/2322
