รัฐบาลไทย-ข่าวทำเนียบรัฐบาล-นายกรัฐมนตรีย้ำทุกคนอยู่ภายใต้กฎหมายเดียวกัน ใช้มาตรฐานเดียวกันในการดำเนินคดี

วันอังคารที่ 7 มีนาคม 2560
นายกรัฐมนตรีย้ำทุกคนอยู่ภายใต้กฎหมายเดียวกัน ใช้มาตรฐานเดียวกันในการดำเนินคดี
นายกรัฐมนตรีย้ำทุกคนอยู่ภายใต้กฎหมายเดียวกัน ใช้มาตรฐานเดียวกันในการดำเนินคดี
วันนี้ (7 มีนาคม 2560) เวลา 14.10 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี กล่าวภายหลังการประชุมคณะรัฐมนตรีถึงความคืบหน้าการดำเนินคดี               กับพระไชยบูลย์ สุทธิผล หรือพระธัมมชโย ว่า ขณะนี้เจ้าหน้าที่อยู่ระหว่างการดำเนินการ 2 - 3 อย่าง         คือ มาตรการทางการปกครองของรัฐ ซึ่งเป็นเรื่องทางกฎหมาย กระบวนการยุติธรรม เพราะมีการกระทำความผิดถือเป็นการดำเนินการตามมาตรการของรัฐ ด้านการปกครอง ส่วนเรื่องที่สองคือ มาตรการทางสงฆ์   โดยทุกอย่างต้องดำเนินการไปตาม พ.ร.บ. สงฆ์ ซึ่งทางสำนักงานพระพุทธศาสนาแห่งชาติ (พศ.) และมหาเถรสมาคมอยู่ระหว่างดำเนินการ  พร้อมกล่าวว่า "วันนี้อย่าหลงประเด็น เพราะถ้าไม่มีความผิดต่าง ๆ ก็ไม่มีอะไรทั้งสิ้น เพียงแต่ต้องยอมรับในกระบวนการยุติธรรม และเข้ามาต่อสู้ในกระบวนการทุกอย่างก็จบ ความเดือดร้อนต่าง ๆ ก็ลดลง"
นายกรัฐมนตรีกล่าวต่อไปถึงกรณีที่มีหลายฝ่ายเป็นห่วงเรื่องการใช้จ่ายงบประมาณ เพราะต้องใช้กำลังเจ้าหน้าที่จำนวนมากในการควบคุมวัดธรรมกายว่า การใช้งบประมาณและการจ่ายเบี้ยเลี้ยงให้เจ้าหน้าที่        ที่ปฏิบัติหน้าที่ เป็นไปตามระเบียบราชการ ซึ่งรัฐบาลจำเป็นต้องใช้เจ้าหน้าที่จำนวนมากในการจับกุมผู้กระทำความผิด อย่างกรณี  ของชาวบ้านที่กระทำความผิดเนื่องจากไม่รู้กฎหมาย เช่น กรณีที่ไปตัดต้นไม้เพียงต้นเดียวยังต้องติดคุก เพราะฉะนั้นทุกคนต้องใช้มาตรฐานเดียวกันไม่ใช่จะละเว้นใครได้
สำหรับขั้นตอนหลังจากที่ได้มีการถอดสมณศักดิ์ของพระธัมมชโย ออกไปแล้ว นายกรัฐมนตรีกล่าวว่า ต่อไปเป็นเรื่องของทางพระ ซึ่งสำนักงานพระพุทธศาสนาแห่งชาติ ได้ทำเรื่องชี้แจงหารือไปยังมหาเถรสมาคม ก็เปรียบเหมือนส่งเรื่องให้ศาลพระ ในการพิจารณาว่าจะทำอย่างไรต่อไป ซึ่งต้องใช้เวลา เพราะมีขั้นตอนการอุทธรณ์ และอะไรอีกหลายอย่าง แต่ถ้าตัวบุคคลไม่ออกมาก็จะทำอะไรได้ ปัญหาอยู่ที่ตัวบุคคลคนเท่านั้นเอง ส่วนกรณีการค้นหาพระธัมมชโยตลอดระยะเวลาเกือบ 20 วันที่ผ่านมา ยังไม่สามารถจับกุมได้นั้น สาเหตุมาจาก เพราะมีการต่อต้านจากคนจำนวนมาก จึงทำให้การค้นหาและการทำงานของเจ้าหน้าที่มีอุปสรรค
----------------------------------------

ที่มา : http://www.thaigov.go.th/news/contents/details/2238
