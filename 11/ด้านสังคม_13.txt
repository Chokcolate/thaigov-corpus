รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือหญิงชรา พิการหูหนวก ตาพร่ามัว ต้องรับภาระเลี้ยงดูลูกชาย ที่ป่วยเป็นโรคมะเร็ง ที่ จ.ยโสธร

วันศุกร์ที่ 3 มีนาคม 2560
รมว. พม. กำชับ จนท. เร่งช่วยเหลือหญิงชรา พิการหูหนวก ตาพร่ามัว ต้องรับภาระเลี้ยงดูลูกชาย ที่ป่วยเป็นโรคมะเร็ง ที่ จ.ยโสธร
รมว. พม. กำชับ จนท. เร่งช่วยเหลือหญิงชรา พิการหูหนวก ตาพร่ามัว ต้องรับภาระเลี้ยงดูลูกชาย ที่ป่วยเป็นโรคมะเร็ง
ที่ จ.ยโสธร และหญิงสาววัย 22 ปี ผูกคอเสียชีวิต ปล่อยทิ้งลูกชายวัย 2 เดือน นอนอยู่ข้างศพ ที่ จ.ชลบุรี
วันนี้ (3 มี.ค. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 584/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีหญิงชรา วัยประมาณ 70 ปี พิการหูหนวก และสายตาพร่ามัว ต้องรับภาระเพียงลำพังเลี้ยงดูลูกชาย ที่ป่วยเป็นโรคมะเร็ง เป็นแผลลุกลามไปทั่วใบหน้า ไม่สามารถรับประทานอาหารได้ สร้างความเจ็บปวด ทุกข์ทรมานอย่างมาก ทั้ง 2 ชีวิต อาศัยในบ้านสภาพเก่าทรุดโทรม ครอบครัวมีฐานะยากจน ไม่มีเงินค่ารักษาพยาบาล ที่อำเภอกุดชุม จังหวัดยโสธร นั้น ตนได้กำชับให้พัฒนาสังคมและความมั่นคงของมนุษย์จังหวัดยโสธร (พมจ.ยโสธร) และหน่วยงานที่เกี่ยวข้อง ในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือ ในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้ง ประสานความร่วมมือ กับหน่วยงานที่เกี่ยวข้องในพื้นที่ช่วยเหลือดูแลด้านการส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดี ในระยะยาว อาทิ การตรวจสุขภาพและรักษาพยาบาลผู้ป่วยในระยะยาว การปรับปรุงซ่อมแซมที่พักอาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของผู้ป่วยและผู้สูงอายุ และการแนะนำให้คำปรึกษาในเรื่องบริการสวัสดิการสังคมตามสิทธิผู้สูงอายุและผู้พิการตามกฎหมาย เป็นต้น
พลตำรวจเอก อดุลย์ กล่าวต่อไปว่า สำหรับกรณีหญิงสาววัย 22 ปี ก่อเหตุผูกคอเสียชีวิต ปล่อยทิ้งให้ลูกชายวัย 2 เดือน นอนร้องไห้ข้างศพ สร้างความเวทนาต่อผู้พบเห็นเป็นอย่างมาก ที่อำเภอบางละมุง จังหวัดชลบุรี นั้น ตนได้กำชับให้พัฒนาสังคม และความมั่นคงของมนุษย์จังหวัดชลบุรี (พมจ.ชลบุรี) พร้อมด้วยหน่วยงานที่เกี่ยวข้องของกระทรวงการพัฒนาสังคมฯ ลงพื้นที่ เยี่ยมเด็กทารกดังกล่าว เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ โดยเฉพาะการเร่งประสานความร่วมมือกับหน่วยงานที่เกี่ยวข้อง ช่วยเหลือในเรื่องการติดตามหาญาติ เพื่อมารับเด็กไปดูแล ทั้งนี้ หากพบว่าไม่มีญาติรับไปดูแล กระทรวงการพัฒนาสังคมฯ มีหน่วยงานในสังกัด พร้อมให้การดูแลเด็กในระยะยาวต่อไป
พลตำรวจเอก อดุลย์ กล่าวเพิ่มเติมว่า จากกรณีสังคมออนไลน์มีการแชร์เรื่องราวขอความช่วยเหลือครอบครัวยากจน ซึ่งเป็นเด็ก 3 คน อายุประมาณ 4-6 ขวบ ยังไม่มีโอกาสได้เรียนหนังสือ อาศัยอยู่กับตาและยาย ที่มีอาชีพเผาถ่านขาย ทั้ง 5 ชีวิต อาศัยในบ้านสภาพเก่าทรุดโทรม ที่บ้านห้วยเฝ้า จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้าน การส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว โดยเฉพาะการศึกษาเล่าเรียนของเด็กทั้ง 3 คนในระยะยาว การตรวจสุขภาพผู้สูงอายุ การปรับปรุงซ่อมแซมที่พักอาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของเด็กและผู้สูงอายุ และการแนะนำให้คำปรึกษาในเรื่องบริการสวัสดิการสังคมตามสิทธิต่าง ๆ ตามกฎหมาย เป็นต้น

ที่มา : http://www.thaigov.go.th/news/contents/details/2181
