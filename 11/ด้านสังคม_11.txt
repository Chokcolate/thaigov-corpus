รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือ 2 สามีภรรยาแก่ชราที่พิการและป่วยหลายโรครุมเร้า จ.สระบุรี

วันพฤหัสบดีที่ 2 มีนาคม 2560
รมว. พม. กำชับ จนท. เร่งช่วยเหลือ 2 สามีภรรยาแก่ชราที่พิการและป่วยหลายโรครุมเร้า จ.สระบุรี
รมว. พม. กำชับ จนท. เร่งช่วยเหลือ 2 สามีภรรยาแก่ชราที่พิการและป่วยหลายโรครุมเร้า จ.สระบุรี และชื่นชมหญิงอัมพาตสู้ชีวิต วัย 18 ปี สานกระเป๋าจากซองกาแฟขายเพื่อหาเงินช่วยครอบครัวที่ จ.หนองคาย
วันนี้ (2 มี.ค. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 583/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวต่อไปว่า จากกรณี ชายชราวัย 66 ปี พิการหลังค่อม และหูตึง มีอาชีพขายผักในตลาดต้องรับภาระเลี้ยงดูภรรยาแก่ชรา วัย 70 ปี ป่วยหลายโรครุมเร้า ทั้งโรคหัวใจ โรคปอด และหอบหืด ไม่สามารถทำงานได้ ซึ่งทั้ง 2 ชีวิต อาศัยในห้องเช่าสภาพเก่าทรุดโทรม ครอบครัวมีฐานะยากจน จึงมีเงินไม่เพียงพอสำหรับค่ารักษาพยาบาล ที่ อำเภอมวกเหล็ก จังหวัดสระบุรี นั้น  ตนได้กำชับให้พัฒนาสังคมและความมั่นคงของมนุษย์จังหวัดสระบุรี (พมจ.สระบุรี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุและผู้พิการของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้านการส่งเสริมสวัสดิการสังคมที่เหมาะสมเพื่อพัฒนาคุณภาพชีวิตที่ดีในระยะยาว อาทิ การตรวจสุขภาพและรักษาพยาบาลผู้ป่วยในระยะยาว  การปรับปรุงซ่อมแซมที่พักอาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันและการแนะนำให้คำปรึกษาในเรื่องบริการสวัสดิการสังคมตามสิทธิผู้สูงอายุและผู้พิการตามกฎหมาย เป็นต้น
พลตำรวจเอก อดุลย์ กล่าวเพิ่มเติมว่า จากกรณี หญิงสาวสู้ชีวิตวัย 18 ปี พิการเป็นอัมพาต  แต่พยายามสานกระเป๋าจากซองกาแฟ เพื่อนำไปขายหารายได้ช่วยเหลือครอบครัวทั้ง 7 ชีวิต โดยมีเพียงผู้เป็นพ่อเป็นเสาหลักที่ทำงานรับจ้างทั่วไป ซึ่งบางวันไม่มีรายได้ หากไม่มีการจ้างงาน ส่วนผู้เป็นแม่ต้องอยู่บ้านเพื่อดูแลลูกสาวอย่างใกล้ชิด อาศัยอยู่ในบ้านสภาพเก่าทรุดโทรม ครอบครัวมีฐานะยากจน ที่อำเภอโพนพิสัย จังหวัดหนองคาย นั้น  ตนขอชื่นชมหญิงพิการสู้ชีวิตดังกล่าว ที่มีจิตใจที่เข้มแข็ง  มีความมานะพยายาม ในการประกอบอาชีพเพื่อช่วยแบ่งเบาภาระครอบครัว โดยไม่นำความพิการมาเป็นอุปสรรคในการใช้ชีวิตและไม่ให้เป็นภาระของสังคม ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดหนองคาย (พมจ.หนองคาย)    เร่งลงพื้นที่เยี่ยมบ้านเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น อีกทั้งประสานความร่วมมือกับหน่วยงานที่เกี่ยวข้องในพื้นที่ให้ความช่วยเหลือดูแลในเรื่องการตรวจสุขภาพและรักษาพยาบาลหญิงพิการสู้ชีวิตดังกล่าวในระยะยาว การแนะนำให้คำปรึกษาในเรื่องบริการสวัสดิการสังคม ตามสิทธิต่าง ๆ ตามกฎหมาย การแนะนำให้คำปรึกษาในเรื่องเงินกู้ยืมเงินเพื่อเป็นทุนประกอบอาชีพหรือขยายกิจการจากกองทุนส่งเสริมและพัฒนาคุณภาพชีวิตคนพิการ กรมส่งเสริมและพัฒนาคุณภาพชีวิตคนพิการ (พก.)  และการแนะนำให้คำปรึกษาเกี่ยวกับช่องทางการจำหน่ายผลิตภัณฑ์กระเป๋าจากซองกาแฟต่อไป

ที่มา : http://www.thaigov.go.th/news/contents/details/2164
