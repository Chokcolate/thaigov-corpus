รัฐบาลไทย-ข่าวทำเนียบรัฐบาล-รมว.ศธ.ในฐานะประธานสภารัฐมนตรีศึกษาแห่งเอเชียตะวันออกเฉียงใต้ (สภาซีเมค) เยือน สปป.ลาว

วันอังคารที่ 28 กุมภาพันธ์ 2560
รมว.ศธ.ในฐานะประธานสภารัฐมนตรีศึกษาแห่งเอเชียตะวันออกเฉียงใต้ (สภาซีเมค) เยือน สปป.ลาว
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ และประธานสภารัฐมนตรีศึกษาแห่งเอเชียตะวันออกเฉียงใต้ (สภาซีเมค) เดินทางเยือนสาธารณรัฐประชาธิปไตยประชาชนลาว
ในการเยือน สปป.ลาว ครั้งนี้  นพ.ธีระเกียรติ เจริญเศรษฐศิลป์ ในฐานะประธานสภารัฐมนตรีศึกษาแห่งเอเชียตะวันออกเฉียงใต้ ได้รับการต้อนรับอย่างอบอุ่นจากนางแสงเดือน หล้าจันทะบูน รัฐมนตรีว่าการกระทรวงศึกษาธิการและกีฬา สปป.ลาว พร้อมทั้งได้หารือร่วมกันเพื่อให้เกิดการแลกเปลี่ยนเรียนรู้ด้านการศึกษา อาทิ แผนการจัดตั้งศูนย์การพัฒนาการศึกษาในชุมชนใน สปป.ลาว อันจะเป็นแหล่งเรียนรู้ที่สำคัญของเครือข่ายระดับภูมิภาคของซีมีโอ วิถีการใช้ชีวิตอย่างพอเพียงของครูลาว การเตรียมพร้อมเข้าร่วมการทดสอบ PISA ของ สปป.ลาว เป็นต้น
นพ.ธีระเกียรติ เจริญเศรษฐศิลป์ กล่าวในระหว่างการหารือด้วยว่า รัฐบาลไทยยินดีให้ความร่วมมือตามโครงการพัฒนาครูวิชาภาษาอังกฤษไทย-ลาว โดยสนับสนุนให้ครูผู้สอนวิชาภาษาอังกฤษ สปป.ลาว  มาเข้ารับการอบรมที่ศูนย์ Regional English Training Centres ในภาคตะวันออกเฉียงเหนือของประเทศไทยด้วย

ที่มา : http://www.thaigov.go.th/news/contents/details/2110
