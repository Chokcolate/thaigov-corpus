รัฐบาลไทย-ข่าวทำเนียบรัฐบาล-นายกฯ สั่งยกเลิก EIA และ EHIA โรงไฟฟ้าถ่านหินกระบี่ ให้ สผ.เร่งแจ้งกระทรวงพลังงาน แจงเป็นห่วงการมีส่วนร่วมของประชาชนที่ต้องโปร่งใส เตือนผู้เห็นต่างยึดหลักกฎหมาย ไม่ก่อความวุ่นวายใน

วันจันทร์ที่ 27 กุมภาพันธ์ 2560
นายกฯ สั่งยกเลิก EIA และ EHIA โรงไฟฟ้าถ่านหินกระบี่ ให้ สผ.เร่งแจ้งกระทรวงพลังงาน แจงเป็นห่วงการมีส่วนร่วมของประชาชนที่ต้องโปร่งใส เตือนผู้เห็นต่างยึดหลักกฎหมาย ไม่ก่อความวุ่นวายใน
โฆษกประจำสำนักนายกรัฐมนตรี เปิดเผยถึงความคืบหน้าล่าสุดกรณีการก่อสร้างโรงไฟฟ้าถ่านหิน จ.กระบี่
วันที่ 27 กุมภาพันธ์ 2560 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงความคืบหน้าล่าสุดกรณีการก่อสร้างโรงไฟฟ้าถ่านหิน จ.กระบี่ ว่า พลเอก ประยุทธ์ จันทร์โอชา นายกรัฐมนตรี ได้สั่งการให้สำนักงานนโยบายและแผนทรัพยากรธรรมชาติและสิ่งแวดล้อม (สผ.) กระทรวงทรัพยากรธรรมชาติและสิ่งแวดล้อม มีหนังสือไปถึงกระทรวงพลังงาน เพื่อแจ้งให้การไฟฟ้าฝ่ายผลิตแห่งประเทศไทย (กฟผ.) ยกเลิกผลการวิเคราะห์ผลกระทบสิ่งแวดล้อม (EIA) และผลการวิเคราะห์ผลกระทบสิ่งแวดล้อมและสุขภาพ (EHIA) ที่ได้ดำเนินการไปก่อนหน้านี้และให้เริ่มต้นทำใหม่ เนื่องจากนายกรัฐมนตรีเป็นห่วงเรื่องกระบวนการมีส่วนร่วมของประชาชนที่ต้องดำเนินการอย่างโปร่งใส ซึ่งเป็นสิ่งที่รัฐบาลให้ความสำคัญเป็นอย่างมาก
“ปัจจุบันมีปัญหาบ้านเมืองมากมายที่รัฐบาลต้องดำเนินการแก้ไขและปฏิรูป เพื่อให้เกิดมั่นคงและยั่งยืนในระยะยาว โดยคำนึงถึงความต้องการของพี่น้องประชาชนเป็นสำคัญ เช่นเดียวกับกรณีการก่อสร้างโรงไฟฟ้าถ่านหินกระบี่ที่ได้รับฟังเสียงของประชาชนแล้ว จึงอยากเรียกร้องให้ผู้ที่เห็นต่างเปิดใจกว้างรับฟังรัฐบาลด้วยเช่นกัน พร้อมทั้งยึดหลักกฎหมายเป็นบรรทัดฐานไม่ว่าจะดำเนินการใด ๆ โดยเฉพาะการระดมมวลชนเพื่อชุมนุมเรียกร้องต้องอยู่ภายใต้ข้อบังคับของกฎหมาย ไม่ให้เกิดลัทธิเอาอย่างจนกลายเป็นเรื่องปกติธรรมดา ทั้งนี้ หากมีการฝ่าฝืนไม่ว่ากรณีใด ๆ อันก่อให้เกิดความวุ่นวายขึ้น รัฐบาลจะดำเนินการอย่างเฉียบขาด”
---------------------
สำนักโฆษก

ที่มา : http://www.thaigov.go.th/news/contents/details/2107
