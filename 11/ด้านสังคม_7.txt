รัฐบาลไทย-ข่าวทำเนียบรัฐบาล-รมว. พม. ชื่นชมชายพิการสู้ชีวิตและเป็นจิตอาสา ที่สร้างรายได้กว่าหมื่นบาทต่อเดือนจากงานฝีมือเพ้นท์สีแก้ว ที่ จ.สงขลา

วันพุธที่ 1 มีนาคม 2560
รมว. พม. ชื่นชมชายพิการสู้ชีวิตและเป็นจิตอาสา ที่สร้างรายได้กว่าหมื่นบาทต่อเดือนจากงานฝีมือเพ้นท์สีแก้ว ที่ จ.สงขลา
รมว. พม. ชื่นชมชายพิการสู้ชีวิตและเป็นจิตอาสา ที่สร้างรายได้กว่าหมื่นบาทต่อเดือนจากงานฝีมือเพ้นท์สีแก้ว ที่ จ.สงขลา และกำชับ จนท. เร่งช่วยเหลือสองครอบครัวฐานะยากจนด้อยโอกาส ที่ จ.ปราจีนบุรี และ จ.สระบุรี
วันนี้ (1 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 582/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณี ชายหนุ่มวัย 26 ปี สภาพร่างกายพิการตั้งแต่กำเนิด ตอนล่างเหลือแค่สะโพก ไม่มีขา แขนทั้ง 2 ข้างกุด แต่สู้ชีวิต สามารถประกอบอาชีพ และเรียนหนังสือได้เหมือนคนปกติ และยังมีความสามารถพิเศษ ในการเพ้นท์สีแก้วได้อย่างสวยงาม จนเป็นอาชีพหลักในการสร้างรายได้เลี้ยงดูตนเองและครอบครัวเป็นเงินกว่าหมื่นบาทต่อเดือนนอกจากนี้ ยังเป็นนักกิจกรรมจิตอาสา ช่วยเหลืองานสาธารณประโยชน์ ที่อำเภอสะบ้าย้อย จังหวัดสงขลา นั้น ตนขอชื่นชมชายพิการสู้ชีวิตดังกล่าว ที่มีจิตใจที่เข้มแข็ง มีความมานะพยายามในประกอบอาชีพที่ซื่อสัตย์สุจริตเลี้ยงดูตนเองและครอบครัว เพื่อไม่ให้เป็นภาระของสังคม แต่เปลี่ยนเป็นพลังของสังคม โดยไม่นำความพิการมาเป็นอุปสรรคในการใช้ชีวิต ทั้งนี้ ตนได้กำชับให้ พัฒนาสังคมและความมั่นคงของมนุษย์จังหวัดสงขลา (พมจ.สงขลา) เร่งลงพื้นที่เยี่ยมบ้านเพื่อตรวจสอบข้อเท็จจริงและ ให้การช่วยเหลือในเบื้องต้นตามภารกิจด้านคนพิการของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งการแนะนำให้คำปรึกษาในเรื่องการสนับสนุนทุนประกอบอาชีพจากเงินกู้ยืมเงินเพื่อเป็นทุนประกอบอาชีพหรือขยายกิจการ จากกองทุนส่งเสริมและพัฒนาคุณภาพชีวิตคนพิการ กรมส่งเสริมและพัฒนาคุณภาพชีวิตคนพิการ (พก.)
พลตำรวจเอก อดุลย์ กล่าวต่อไปว่า สำหรับกรณี หญิงสาววัย 24 ปี ป่วยเป็นโรคแพ้ภูมิตัวเอง มีอาการลำตัวลอก ผมร่วง ไม่มีแรง ท้องโต และน้ำท่วมปอด อาศัยอยู่กับผู้เป็นพ่อและลูกชายฝาแฝดอีก 2 คน วัย 6 ขวบ ด้านสามีได้เลิกราและ แยกทางกัน ซึ่งทั้ง 4 ชีวิต อาศัยในเพิงสังกะสีสภาพเก่าทรุดโทรม ไม่สามารถกันฝนได้ ครอบครัวมีฐานะยากจน จึงไม่มี เงินค่ารักษาพยาบาล ที่อำเภอบ้านสร้าง จังหวัดปราจีนบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดปราจีนบุรี (พมจ.ปราจีนบุรี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น และอุปกรณ์การเรียน รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้าน การส่งเสริมสวัสดิการสังคมที่เหมาะสมเพื่อพัฒนาคุณภาพชีวิตที่ดีในระยะยาว อาทิ การตรวจสุขภาพและรักษาพยาบาลผู้ป่วยในระยะยาว การศึกษาเล่าเรียนของเด็กชายฝาแฝดอย่างต่อเนื่อง การปรับปรุงซ่อมแซมที่พักอาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของผู้ป่วยและผู้สูงอายุ และการแนะนำให้คำปรึกษาในเรื่องบริการสวัสดิการสังคมตามสิทธิต่าง ๆ ตามกฎหมาย เป็นต้น
พลตำรวจเอก อดุลย์ กล่าวเพิ่มเติมว่า จากกรณี หญิงชราวัย 82 ปี อาศัยเพียงลำพังกับเหลนชายวัย 13 ปี ซึ่งทั้ง 2 ชีวิต อาศัยในบ้านสภาพเก่าทรุดโทรมและไม่มีไฟฟ้าใช้มานานถึง 13 ปี หากเด็กชายจะอ่านหนังสือและทำการบ้านแต่ละครั้ง ต้องจุดตะเกียง ครอบครัวมีฐานะยากจน มีรายได้เพียงเบี้ยยังชีพผู้สูงอายุเดือนละ 800 บาท เพื่อใช้ประทังชีวิต ที่อำเภอเมือง จังหวัดสระบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดสระบุรี (พมจ.สระบุรี) และหน่วยงานที่เกี่ยวข้อง ในพื้นที่สังกัดกระทรวงการพัฒนาสังคมฯ ลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือ ในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น และอุปกรณ์การเรียน รวมทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการตรวจและดูแลสุขภาพของหญิงชราอย่างต่อเนื่อง การปรับปรุงซ่อมแซม ที่พักให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของผู้สูงอายุ การศึกษาเล่าเรียนของเด็กชายอย่างต่อเนื่อง และการขอใช้ไฟฟ้า เป็นต้น

ที่มา : http://www.thaigov.go.th/news/contents/details/2146
