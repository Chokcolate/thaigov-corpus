รัฐบาลไทย-ข่าวทำเนียบรัฐบาล- ปลัด พม. กำชับเจ้าหน้าที่เร่งเยียวยาสภาพจิตใจ ด.ญ. วัย 8 ขวบ ที่ถูกล่วงละเมิดทางเพศ

วันศุกร์ที่ 10 มีนาคม 2560
ปลัด พม. กำชับเจ้าหน้าที่เร่งเยียวยาสภาพจิตใจ ด.ญ. วัย 8 ขวบ ที่ถูกล่วงละเมิดทางเพศ
ปลัด พม. กำชับเจ้าหน้าที่เร่งเยียวยาสภาพจิตใจ ด.ญ. วัย 8 ขวบ ที่ถูกล่วงละเมิดทางเพศ ในห้องน้ำของโรงเรียนแห่งหนึ่ง ที่จังหวัดกระบี่  พร้อมชื่นชมพ่อแม่พิการสู้ชีวิต ทำงานส่งลูกเรียน ที่จังหวัดเพชรบูรณ์
วันนี้ (10 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 589/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทน
จากหน่วยงานในกระทรวงฯ เข้าร่วมประชุม
นายไมตรี กล่าวว่า  จากกรณีชายหนุ่มวัย 20 ปี ก่อเหตุล่วงละเมิดทางเพศ เด็กหญิงวัย 8 ขวบ ภายในห้องน้ำของโรงเรียนแห่งหนึ่ง ที่อำเภออ่าวลึก จังหวัดกระบี่ นั้น ตนได้กำชับให้พัฒนาสังคมและความมั่นคงของมนุษย์จังหวัดกระบี่ (พมจ.กระบี่) ลงพื้นที่ตรวจสอบข้อเท็จจริงและให้การช่วยเหลือในเบื้องต้น ตามภารกิจด้านเด็กของกระทรวงการพัฒนาสังคมฯ พร้อมทั้งเร่งฟื้นฟูเยียวยาสภาพจิตใจเด็กอย่างใกล้ชิด เพื่อให้เด็กสามารถกลับมาใช้ชีวิตได้อย่างปกติในสังคมต่อไป สำหรับกรณีเด็กหญิงวัย 7 ขวบ นักเรียนชั้น ป.2 โรงเรียนแห่งหนึ่งใน จังหวัดน่าน ครอบครัวมีฐานะยากจน ต้องสวมถุงเท้าและรองเท้าขาด
มาโรงเรียน อาศัยอยู่กับแม่บุญธรรมชาวพม่า เนื่องจากแม่แท้ๆพิการ ไม่สามารถเลี้ยงดูลูกได้ ที่อำเภอนาหมื่น จังหวัดน่าน นั้น ตนได้กำชับให้พัฒนาสังคมและความมั่นคงของมนุษย์จังหวัดน่าน (พมจ.น่าน) ลงพื้นที่เยี่ยมครอบครัวดังกล่าวเพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ  พร้อมมอบสิ่งของเครื่องใช้ที่จำเป็น รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้านการศึกษาให้เด็กในระยะยาวต่อไป
“สำหรับกรณี 2 สามี-ภรรยา วัย 51 ปี และ 48 ปี ที่ร่างกายพิการเป็นโปลิโอ และหูตึง ต้องคลานไปทำงานที่ทุ่งนาทุกวัน เพื่อทำงานหาเลี้ยงจุนเจือครอบครัว และส่งเสียลูกสาว 1 คน ให้ได้เรียนหนังสือ ซึ่งทั้ง 3 คน อาศัยอยู่ภายในบ้านที่มีสภาพเก่าทรุดโทรมใกล้ผุพัง ครอบครัวมีฐานะยากจน ที่อำเภอหล่มสัก จังหวัดเพชรบูรณ์ นั้น ตนขอชื่นชมในความขยันมานะอดทนทำงาน
โดยไม่นำความพิการมาเป็นอุปสรรคในการประกอบอาชีพ ทั้งนี้ ได้กำชับให้กำชับให้พัฒนาสังคมและความมั่นคงของมนุษย์จังหวัดเพชรบูรณ์ (พมจ.เพชรบูรณ์) ลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านคนพิการของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานความร่วมมือกับหน่วยงานที่เกี่ยวข้องในพื้นที่ ช่วยเหลือปรับปรุงซ่อมแซมที่อยู่อาศัยให้ถูกสุขลักษณะเหมาะสมกับการใช้ชีวิตของคนพิการ รวมทั้งดูแลด้านการศึกษาให้เด็กในระยะยาวต่อไป” นายไมตรี กล่าวในตอนท้าย

ที่มา : http://www.thaigov.go.th/news/contents/details/2318
