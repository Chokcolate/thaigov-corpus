รัฐบาลไทย-ข่าวทำเนียบรัฐบาล-รอง นรม. พล.ร.อ.ณรงค์ฯ เป็นประธานการประชุมคณะอนุกรรมการฝ่ายจัดทำหนังสือจดหมายเหตุงานเฉลิมพระเกียรติฯ ครั้งที่ 1/2560 โดยพร้อมเผยแพร่ภายใน ก.ย 2560

วันจันทร์ที่ 27 กุมภาพันธ์ 2560
รอง นรม. พล.ร.อ.ณรงค์ฯ เป็นประธานการประชุมคณะอนุกรรมการฝ่ายจัดทำหนังสือจดหมายเหตุงานเฉลิมพระเกียรติฯ ครั้งที่ 1/2560 โดยพร้อมเผยแพร่ภายใน ก.ย 2560
รอง นรม. พลเรือเอก ณรงค์ฯ เป็นประธานการประชุมคณะอนุกรรมการฝ่ายจัดทำหนังสือจดหมายเหตุงานเฉลิมพระเกียรติพระบาทสมเด็จพระปรมินทรมหาภูมิพลอดุลยเดช เนื่องในโอกาสมหามงคลเสด็จเถลิงถวัลยราชสมบัติครบ 70 ปี 9 มิถุนายน 2559 ครั้งที่ 1/2560
วันนี้ (27 กุมภาพันธ์ 2560) เวลา 13.30 น. ณ ห้องประชุมคณะรัฐมนตรี (เดิม) ชั้น 2 อาคาร สำนักเลขาธิการคณะรัฐมนตรี ทำเนียบรัฐบาล พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะอนุกรรมการฝ่ายจัดทำหนังสือจดหมายเหตุงานเฉลิมพระเกียรติพระบาทสมเด็จพระปรมินทรมหาภูมิพลอดุลยเดช เนื่องในโอกาสมหามงคลเสด็จเถลิงถวัลยราชสมบัติครบ 70 ปี 9 มิถุนายน 2559 ครั้ง 1/2560
ที่ประชุมรับทราบรายงานความคืบหน้าในการดำเนินการจัดทำหนังสือจดหมายเหตุงานเฉลิมพระเกียรติพระบาทสมเด็จพระปรมินทรมหาภูมิพลอดุลยเดช เนื่องในโอกาสมหามงคลเสด็จเถลิงถวัลยราชสมบัติครบ 70 ปี โดยได้ดำเนินการแล้วเสร็จ 90% และคาดว่าแล้วเสร็จครบถ้วนสมบูรณ์ 100% พร้อมเผยแพร่และแจกจ่ายสู่สาธารณชนภายในเดือนกันยายน 2560 โดยโครงเรื่อง ประกอบด้วย อาศิรวาท คำปรารภโดย พลเอก ประยุทธ์ จันทร์โอชา นายกรัฐมนตรี คำนำโดย พลเรือเอก ณรงค์ พิพัฒนาศัย รองนายกรัฐมนตรี ในฐานะประธานคณะอนุกรรมการฯ คำชี้แจง โดยอธิบดีศิลปากร ในฐานะประธานคณะทำงานฝ่ายจัดทำหนังสือจดหมายเหตุงานเฉลิมพระเกียรติฯ ซึ่งเนื้อหาหลัก โดยสรุปประกอบด้วย 4 ภาค ดังนี้
ภาคที่ 1 พระราชประวัติ พระราชกรณียกิจ และพระเกียรติคุณ
ภาคที่ 2 การจัดเตรียมงานเฉลิมพระเกียรติฯ
ภาคที่ 3 การถวายพระพรชัยมงคลเฉลิมพระเกียรติฯ และการประกอบศาสนพิธีถวายเป็นพระราชกุศลฯ
ภาคที่ 4 - โครงการและกิจกรรมเฉลิมพระเกียรติตามมติคณะรัฐมนตรี ประกอบด้วยด้านที่สำคัญ จำนวน 9 ด้าน ได้แก่
- ด้านการสร้างถาวรวัตถุและสิ่งสาธารณประโยชน์
- ด้านการส่งเสริมวิทยาศาสตร์และเทคโนโลยี
- ด้านการส่งเสริมคุณภาพชีวิตเพื่อพัฒนาสังคมและจิตใจ
- ด้านการส่งเสริมศาสนาและวัฒนธรรม
- ด้านการส่งเสริมสิ่งแวดล้อมและการอนุรักษ์ทรัพยากรธรรมชาติ
- ด้านการส่งเสริมการศึกษา
- ด้านการจัดมหกรรม การแสดง การประกวด และการจัดนิทรรศการ
- ด้านการจัดทำเอกสาร วีดิทัศน์ และของที่ระลึก
- ด้านอื่น ๆ
- โครงการและกิจกรรมเฉลิมพระเกียรติของหน่วยงานภาครัฐ และภาคเอกชนในกรุงเทพมหานครและต่างจังหวัด
- โครงการและกิจกรรมเฉลิมพระเกียรติในต่างประเทศ
ทั้งนี้ ส่วนท้ายของเล่ม มีภาคผนวก ประกอบด้วย รายนามคณะกรรมการฯ คณะอนุกรรมการฯ คณะทำงานฝ่ายต่าง ๆ และคณะบรรณาธิการฝ่ายจัดทำหนังสือจดหมายเหตุฯ
พร้อมกันนี้ ที่ประชุมได้พิจารณาและมีมติเห็นชอบ ตามที่ฝ่ายเลขานุการคณะอนุกรรมการฝ่ายจัดทำหนังสือจดหมายเหตุฯ เสนอ ในการขอเปลี่ยนแปลงงบประมาณและการจัดพิมพ์หนังสือหนังสือสมุดภาพงานเฉลิมพระเกียรติพระบาทสมเด็จพระปรมินทรมหาภูมิพลอดุลยเดช เนื่องในโอกาสมหามงคลเสด็จเถลิงถวัลยราชสมบัติครบ 70 ปี 9 มิถุนายน 2559 โดยให้มีการแก้ไขเปลี่ยนแปลงงบประมาณ และการจัดพิมพ์หนังสือจดหมายเหตุงานเฉลิมพระเกียรติฯ ให้มีความเหมาะสม ด้วยการจัดพิมพ์หนังสือสมุดภาพงานเฉลิมพระเกียรติฯ มารวมกับการจัดพิมพ์หนังสือจดหมายเหตุงานเฉลิมพระเกียรติฯ โดยจัดพิมพ์เป็นเล่มเดียวกัน พร้อมเพิ่มจำนวนหน้า จำนวนภาพ และจำนวนเล่ม รวมทั้งสิ้น 20,000 เล่ม พร้อมแจกจ่ายครอบคลุมตามกลุ่มเป้าหมายในทุกภาคส่วนทั้งภาครัฐ รัฐวิสาหกิจ องค์กรอิสระ องค์การมหาชน ภาคเอกชน และสื่อมวลชนทุกแขนง สำหรับหนังสือดังกล่าวในส่วนที่เหลืออีกจำนวนประมาณ 400 เล่ม จะจัดเก็บไว้เป็นหลักฐานทางจดหมายเหตุไว้ที่หอสมุดแห่งชาติ กรุงเทพฯ
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2105
