รัฐบาลไทย-ข่าวทำเนียบรัฐบาล-ผู้บริหารสูงสุดโครงการพัฒนาแห่งสหประชาชาติ (UNDP) เข้าเยี่ยมคารวะนายกรัฐมนตรี

วันศุกร์ที่ 10 มีนาคม 2560
ผู้บริหารสูงสุดโครงการพัฒนาแห่งสหประชาชาติ (UNDP) เข้าเยี่ยมคารวะนายกรัฐมนตรี
ผู้บริหารสูงสุดโครงการพัฒนาแห่งสหประชาชาติ (UNDP) เข้าเยี่ยมคารวะนายกรัฐมนตรี
วันนี้ (10 มี.ค. 60) เวลา 14.00 น. นางเฮเลน คลาร์ก ผู้บริหารสูงสุดโครงการพัฒนาแห่งสหประชาชาติ (UNDP) เข้าเยี่ยมคารวะ พลเอก ประยุทธ์ จันทร์โอชา ณ ห้องสีม่วง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีแสดงความยินดีที่ได้พบกับนางเฮเลนฯ อีกครั้งหนึ่ง หลังจากที่เคยพบกันในการประชุมกลุ่ม 77 ที่นครนิวยอร์ก เมื่อเดือนกันยายนที่ผ่านมา และแสดงความชื่นชมที่ UNDP มีบทบาทแข็งขันในไทยและอาเซียนมาตลอด พร้อมแสดงความขอบคุณที่ UNDP ไว้วางใจและเลือกใช้ไทยเป็นฐานสู่ภูมิภาค ซึ่งนับเป็นความเติบโตระหว่างกันอีกก้าวหนึ่ง
นางเฮเลนฯ แสดงความเสียใจต่อการสวรรคตของพระบาทสมเด็จพระปรมินทรมหาภูมิพลอดุลยเดช และแสดงความขอบคุณในมิตรภาพที่ประเทศไทยมีความร่วมมือที่ดีกับ UNDP มาโดยตลอด ที่ผ่านมานางเฮเลนฯ ได้มีโอกาสเดินทางเยือนประเทศไทยหลายครั้งและเห็นการเติบโตของไทยอย่างต่อเนื่อง ซึ่งปีนี้นับเป็นปีที่ท้าทายสำหรับประเทศไทยในหลายด้าน จึงเป็นโอกาสอันดีที่ไทยและ UNDP จะร่วมมือกันอย่างใกล้ชิด
โอกาสนี้นางเฮเลนฯ แสดงความชื่นชมว่าประเทศไทยเป็นตัวอย่างที่ดีในการน้อมนำหลักปรัชญาเศรษฐกิจพอเพียงมาใช้เพื่อบรรลุเป้าหมายการพัฒนาแห่งสหัสวรรษ (MDGs) พร้อมแสดงความเชื่อมั่นว่านโยบาย Thailand 4.0 ของรัฐบาล จะสามารถผลักดันให้ไทยหลุดพ้นจากกับดักรายได้ปานกลาง
นายกรัฐมนตรีย้ำว่าไทยให้ความสำคัญกับเป้าหมายการพัฒนาที่ยั่งยืน (SDGs) โดยได้จัดทำยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติ ฉบับที่ 12 (ระหว่างปี 2560–2564) ที่ให้ความสำคัญกับการบรรลุ SDGs ซึ่งมีความสอดคล้องกับหลักปรัชญาของเศรษฐกิจพอเพียง โดยเป็นแนวทางการพัฒนาที่มีคนเป็นศูนย์กลางให้ความสำคัญกับชุมชนเข้มแข็ง ทั้งนี้ไทยยินดีที่จะแบ่งปันประสบการณ์และผลสำเร็จเชิงประจักษ์ทั้งในประเทศไทยและต่างประเทศให้แก่มิตรประเทศเพื่อบรรลุเป้าหมายการพัฒนาที่ยั่งยืนร่วมกันโดยไม่ทอดทิ้งประเทศใดไว้เบื้องหลัง
***********

ที่มา : http://www.thaigov.go.th/news/contents/details/2308
