รัฐบาลไทย-ข่าวทำเนียบรัฐบาล-รอง นรม. วิษณุ ฯ รับมอบเงินช่วยเหลือผู้ประสบอุทกภัยภาคใต้  กว่า 8 ล้านบาท

วันศุกร์ที่ 10 มีนาคม 2560
รอง นรม. วิษณุ ฯ รับมอบเงินช่วยเหลือผู้ประสบอุทกภัยภาคใต้  กว่า 8 ล้านบาท
รองนายกรัฐมนตรี เป็นผู้แทนรัฐบาลรับมอบเงินบริจาคช่วยเหลือผู้ประสบอุทกภัยภาคใต้จากคณะผู้แทนจากบริษัทในเครือสหพัฒนพิบูล จำกัด (มหาชน)   จำนวน 8,322,695 บาท
วันนี้ (10 มี.ค. 60)  เวลา 13.00 น. ณ ห้องรับรอง 1 ตึกบัญชาการ 1 ทำเนียบรัฐบาล  นายวิษณุ เครืองาม  รองนายกรัฐมนตรี เป็นผู้แทนรัฐบาลรับมอบเงินบริจาคช่วยเหลือผู้ประสบอุทกภัยภาคใต้จากนางประดิษฐา  จงวัฒนา กรรมการบริษัทเอส แอนด์ เจ อินเตอร์เนชั่นแนล เอนเตอร์ไพรส์ จำกัด (มหาชน)  และคณะผู้แทนจากบริษัทในเครือสหพัฒนพิบูล จำกัด (มหาชน)   จำนวน 8,322,695 บาท (แปดล้านสามแสนสองหมื่นสองพันหกร้อยเก้าสิบห้าบาทถ้วน)  เพื่อนำไปช่วยเหลือฟื้นฟูและเยียวยาผู้ประสบภัยพิบัติน้ำท่วมในหลายจังหวัดทางภาคใต้
โอกาสนี้  รองนายกรัฐมนตรี  ได้กล่าวขอบคุณผู้บริจาคเงินสมทบทุนช่วยเหลือผู้ประสบอุทกภัยทางภาคใต้ ซึ่งรัฐบาลจะนำเงินบริจาคดังกล่าวให้กับศูนย์ช่วยเหลือประชาชนประสบภัยน้ำท่วมภาคใต้ที่รัฐบาลได้จัดตั้งขึ้นมา เพื่อเป็นศูนย์กลางการรับบริจาคของประชาชนที่ต้องการช่วยเหลือผู้ประสบอุทกภัยในภาคใต้ โดยประชาชนสามารถบริจาคได้ที่บัญชี "กองทุนเงินช่วยเหลือผู้ประสบสาธารณภัยสำนักนายกรัฐมนตรี" ธนาคารกรุงไทย จำกัด (มหาชน) สาขาทำเนียบรัฐบาล เลขที่บัญชี 067–0–06895–0
...............
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2298
