รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงสตอกโฮล์ม ได้ร่วมกับแพทย์ไทยในสวีเดน จัดกิจกรรม “ซูม ซู้ม ซูม (zoom) ให้คำปรึกษาคนไทยเกี่ยวกับการดูแลรักษาตัวจากการติดเชื้อโควิด-19 [กระทรวงการต่างประเทศ]

วันศุกร์ที่ 8 พฤษภาคม 2563
พิมพ์
สถานเอกอัครราชทูต ณ กรุงสตอกโฮล์ม ได้ร่วมกับแพทย์ไทยในสวีเดน จัดกิจกรรม “ซูม ซู้ม ซูม (zoom) ให้คำปรึกษาคนไทยเกี่ยวกับการดูแลรักษาตัวจากการติดเชื้อโควิด-19 [กระทรวงการต่างประเทศ]
สถานเอกอัครราชทูต ณ กรุงสตอกโฮล์ม ได้ร่วมกับแพทย์ไทยในสวีเดน จัดกิจกรรม “ซูม ซู้ม ซูม (zoom) ให้คำปรึกษาคนไทยเกี่ยวกับการดูแลรักษาตัวจากการติดเชื้อโควิด และตรวจสุขภาพโดยการพูดคุยและสังเกตอาการทางออนไลน์ผ่านแอพพลิเคชั่น Zoom
เมื่อสัปดาห์ที่แล้ว (30 เม.ย. 2563) ก่อนวันหยุดแรงงาน สถานเอกอัครราชทูต ณ กรุงสตอกโฮล์ม ได้ร่วมกับคุณหมอเบ๋าว์ นายแพทย์สุทธิศักดิ์ เรืองปราชญ์ ในการจัดกิจกรรม “ซูม ซู้ม ซูม (zoom) ให้คำปรึกษาและตรวจสุขภาพในห้วงโควิด-19” ซึ่งเป็นการให้คำปรึกษาคนไทยเกี่ยวกับการดูแลรักษาตัวจากการติดเชื้อโควิด โดยการพูดคุยและสังเกตอาการทางออนไลน์ มีผู้สนใจเข้าร่วมกิจกรรมดังกล่าวหลายคน
ในช่วงท้ายของกิจกรรม คุณหมอเบ๋าว์ได้ให้ข้อสรุปหรือข้อคิดเก็บไปเป็นความรู้ที่บ้าน (take home messages) ซึ่งสถานเอกอัครราชทูตฯ ขอนำมาเผยแพร่ประชาสัมพันธ์ ดังนี้
Take Home Messages
1.หากท่านเคยติดเชื้อโควิด -19 แล้วและบัดนี้อาการดีขึ้น ก็ไม่ควรประมาทหรือทำตนให้อยู่ในความเสี่ยงที่จะรับเชื้อเพิ่ม ให้ยังคงปฏิบัติตัวรักษาสุขอนามัยตามคำแนะนำของสาธารณสุข
2. รอฟังข่าวว่า โรงพยาบาลที่สวีเดนจะมีโครงการให้ประชาชนทั่วไปไปตรวจพลาสม่าเมื่อไหร่ ท่านอาจจะลองไปตรวจดูได้ว่าตนเองมีภูมิคุ้มกันหรือยัง
3. สำหรับการออกกำลังกายหลังจากท่านมีอาการดีขึ้นหลังติดเชื้อฯ ควรออกกำลังกายอย่างค่อยเป็นค่อยไป ไม่หักโหมออกกำลังกายหนักๆ  และไม่ควรสูบบุหรี่ เพื่อให้ร่างกายค่อยๆ ฟื้นฟู คุณหมอเปรียบเหมือนว่า หลังการติดเชื้อฯ อย่าเพิ่งไปวิ่งมาราธอน ให้เริ่มวิ่งจ๊อกกิ้งเหยาะๆ ไปก่อน
4. หากมีโอกาสได้กลับไทยในอนาคต ท่านสามารถที่จะไปตรวจสมรรถภาพของปอด (เอ็กส์เรย์ปอดแบบคอมพิวเตอร์) กับโรงพยาบาลที่ไทยได้
5. ในช่วงระหว่างวันที่ 1 มิถุนายน – 30 พฤศจิกายน 2563 คุณหมอเบ๋าว์จะไปประจำที่คลีนิค Familjeläkarna i Barkarby ดังนั้น หากท่านต้องการพบกับคุณหมอคนไทยเพื่อปรึกษาปัญหาสุขภาพด้วยภาษาไทยให้สบายใจ ท่านสามารถที่จะจองเวลาการพบแพทย์ที่คลีนิคดังกล่าวได้ โดยระบุว่า จะขอนัดหมายพบกับ Doctor Sutthisak Ruangprad
ทั้งนี้ คุณหมอเบ๋าว์ได้ฝากทิ้งท้ายว่า การรักษาจิตใจเป็นสิ่งที่สำคัญเวลาป่วย หากจิตใจแย่ จะนำพาร่างกายแย่ไปด้วย
สถานเอกอัครราชทูตฯ ขอขอบพระคุณคุณหมอเบ๋าว์ที่กรุณาช่วยเหลือพี่น้องชาวไทยในพื้นที่ด้วยดีเสมอมา ท่านที่สนใจเข้าร่วมกิจกรรม ซูม ซู้ม ซูม กับคุณหมอเบ๋าว์ ครั้งต่อไป สามารถติดต่อคุณสุภาวดีฯ ได้ ตามรายละเอียดนี้ https://www.facebook.com/RoyalThaiEmbassyStockholm/posts/2821566294605466
ด้วยรักและปรารถนาดี จาก สถานเอกอัครราชทูต ณ กรุงสตอกโฮล์ม

ที่มา : https://www.thaigov.go.th/news/contents/details/30507
