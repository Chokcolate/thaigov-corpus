รัฐบาลไทย-ข่าวทำเนียบรัฐบาล-สธ.จับมืออปท.ตรวจเข้มกิจการหลังผ่อนปรน

วันอาทิตย์ที่ 3 พฤษภาคม 2563
สธ.จับมืออปท.ตรวจเข้มกิจการหลังผ่อนปรน
กระทรวงสาธารณสุข ขอประชาชนร่วมตรวจสอบสถานประกอบการที่เริ่มเปิดบริการต้องสอบผ่านเกณฑ์มาตรฐานการสกัดโควิด 19 ยืนยันต้องคัดกรองเข้มข้น พร้อมยกผู้ประกอบการเป็นแม่ทัพด่านหน้าสู้ศึกหลังเริ่มผ่อนปรนมาตรการ
กระทรวงสาธารณสุข ขอประชาชนร่วมตรวจสอบสถานประกอบการที่เริ่มเปิดบริการต้องสอบผ่านเกณฑ์มาตรฐานการสกัดโควิด 19 ยืนยันต้องคัดกรองเข้มข้น พร้อมยกผู้ประกอบการเป็นแม่ทัพด่านหน้าสู้ศึกหลังเริ่มผ่อนปรนมาตรการ ขณะที่กรมการส่งเสริมการปกครองท้องถิ่นสั่ง อปท.คุมเข้มตลาดสด/ตลาดนัดทั่วประเทศ เว้นระยะห่างแผงค้า กระตุ้นให้ล้างมือ สวมหน้ากาก วัดไข้ก่อนเข้าตลาด พร้อมผนึกกำลังสาธารณสุขจัดทีมลงพื้นที่ตรวจสอบมาตรฐานกิจการที่เริมให้บริการ เพื่อให้เกิดความปลอดภัยร่วมกัน
บ่ายวันนี้ (3 พฤษภาคม 2563) ที่ศูนย์ปฏิบัติการด้านข่าวโรคติดเชื้อไวรัสโคโรนา 2019 กระทรวงสาธารณสุข จังหวัดนนทบุรี นายแพทย์อนุพงศ์ สุจริยากุล นายแพทย์ผู้ทรงคุณวุฒิ กรมควบคุมโรค กล่าวว่า หลังจากที่รัฐบาลประกาศมาตรการผ่อนปรนให้ 6 กลุ่มสถานประกอบการสามารถดำเนินกิจการได้ อยากขอให้ทั้งผู้ประกอบการได้ตระหนักในมาตรการผ่อนปรน ต้องเข้มงวดเรื่องการป้องกันการแพร่กระจายเชื้อทั้งจากผู้รับบริการและผู้ให้บริการ ส่วนประชาชนจะต้องไม่ผ่อนคลายมาตรการสุขอนามัยส่วนตัวที่ได้ปฏิบัติเป็นอย่างดีมาตลอด ทั้งการสวมหน้ากาก ล้างมือให้สะอาด และการเว้นระยะห่างทางสังคม นอกจากนี้ เมื่อตลาดสดและตลาดนัดเปิดบริการอีกครั้งตามปกติในทุกพื้นที่ จะต้องยึดตามเกณฑ์สุขอนามัยและให้เป็นไปตามการควบคุมของหน่วยงานที่กำกับดูแลในแต่ละพื้นที่
นายแพทย์บัญชา ค้าของ รองอธิบดีกรมอนามัย กล่าวว่า ในเดือนพฤษภาคมนี้เกิด 2 ปรากฏการณ์ คือ 1.ประชาชนเดินทางกลับต่างจังหวัด และ 2.การผ่อนปรนมาตรการล็อกดาวน์กิจการบางประเภทกลับมาเปิดกิจการได้ จึงต้องร่วมมืออย่างเข้มข้นในการป้องกันการแพร่กระจายของเชื้อไม่ให้ระดับการระบาดสูงขึ้นอีกครั้งจนเกินควบคุม รอบนี้ต้องยกให้ผู้ประกอบการเป็นแม่ทัพด่านหน้าในการต้านโควิด 19 เพราะต้องเข้มข้นเรื่องมาตรการสกัดการแพร่เชื้อ ส่วนลูกทัพคือประชาชนผู้ใช้บริการต้องร่วมมือรักษาความสะอาด ล้างมือ สวมหน้ากาก เว้นระยะห่าง นอกจากนี้ ต้องร่วมตรวจสอบสถานประกอบการว่ามีความพร้อมเรื่องป้องกันการระบาดหรือไม่ โดยสามารถส่งข้อมูลย้อนกลับผ่าน THAISTOPCOVID (stopcovid.anamai.moph.go.th) เพื่อให้หน่วยงานเกี่ยวข้องเข้าไปตรวจสอบ
ขณะที่ นายทวี เสริมภักดีกุล รองอธิบดีกรมส่งเสริมการปกครองท้องถิ่น กระทรวงมหาดไทย กล่าวว่า ได้ประสานหน่วยงานในพื้นที่ระดับจังหวัดมีผู้ว่าราชการจังหวัดเป็นหัวหน้าชุด ส่วนระดับอำเภอ มอบหมายนายอำเภอเป็นหัวหน้าชุด เข้าตรวจสอบมาตรฐานการเปิดให้บริการของสถานประกอบการ  ตลาดสด และตลาดนัดในแต่ละพื้นที่ โดยมีตลาดที่อยู่กำกับองค์กรปกครองส่วนท้องถิ่น (อปท.) กว่า 4,000 แห่งรวมทั้งตลาดนัดที่อยู่ในควบคุมจำนวนมาก จะต้องปฏิบัติตามเกณฑ์ที่กระทรวงสาธารณสุข กำหนด เน้นการเว้นระยะห่างของแผงค้าอย่างน้อยให้ห่าง 1 เมตร มีการวัดไข้คัดกรองผู้ใช้บริการและผู้ประกอบการ จัดทางเข้าออกทางเดียว การทำความสะอาดตลาด แผงค้า ห้องน้ำ อย่างต่อเนื่อง รวมทั้ง การสนับสนุนหน้ากากผ้าที่สนับสนุนให้ทำใช้เองกว่า 52 ล้านชิ้นไปยังหน่วยงานท้องถิ่น และการจัดการขยะอย่างถูกสุขอนามัย โดยองค์การปกครองส่วนท้องถิ่นให้ความร่วมมืออย่างเต็มที่ในการควบคุมโรคครั้งนี้
************************************** 3 พฤษภาคม 2563

ที่มา : https://www.thaigov.go.th/news/contents/details/30256
