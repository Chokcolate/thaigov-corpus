รัฐบาลไทย-ข่าวทำเนียบรัฐบาล- นรม.และรมว.กห. สั่งกองทัพอำนวยความสะดวก ทำความเข้าใจมาตรการผ่อนปรน เพื่อคงการควบคุมโรค [กระทรวงกลาโหม]

วันอาทิตย์ที่ 3 พฤษภาคม 2563
นรม.และรมว.กห. สั่งกองทัพอำนวยความสะดวก ทำความเข้าใจมาตรการผ่อนปรน เพื่อคงการควบคุมโรค [กระทรวงกลาโหม]
นรม.และรมว.กห. สั่งกองทัพอำนวยความสะดวก ทำความเข้าใจมาตรการผ่อนปรน เพื่อคงการควบคุมโรค
พล.ท.คงชีพ ตันตระวาณิชย์ โฆษก กห. เปิดเผยว่า เมื่อ 2 พ.ค. 63 : 0900 พล.อ.ชัยชาญ ช้างมงคล รมช.กห. และ พล.อ.ณัฐ อินทรเจริญ ปล.กห. ได้ตรวจเยี่ยมการปฏิบัติงานของศูนย์บรรเทาสาธารณภัย กห. และประชุมร่วมกับ นขต.กห.และเหล่าทัพ เพื่อติดตามการบริหารจัดการมาตรการกักตัวควบคุมโรคของรัฐ ( State Quarantine ) ณ ศาลาว่าการกลาโหม
สรุปภาพรวม ระหว่าง 1 - 6 พ.ค. 63 จะมีคนไทยเดินทางกลับจากต่างประเทศ ผ่านท่าอากาศยานนานาชาติ โดยประมาณจำนวน 1,433 ราย จาก เนปาล ปากีสถาน คาซัคสถาน อินเดีย UAE ฮ่องกง สิงคโปร์และมัลดีฟ รวมทั้งจาก เนเธอร์แลนด์ รัสเซีย สเปน ฝรั่งเศสและเยอรมัน โดยทั้งหมดเริ่มทยอยเดินทางเข้ามาผ่านกระบวนการคัดกรองและเข้าพักในสถานที่กักควบคุมโรคของรัฐ
โดย สถานะปัจจุบัน ยังคงมีคนไทยที่เดินทางกลับจากต่างประเทศผ่านสายการบินและอยู่ในสถานที่ควบคุมโรคแห่งรัฐ ( State Quarantine ) รวม 2,786 ราย และยังอยู่ในสถานที่ควบคุมโรค 766 แห่งในพื้นที่จังหวัดต่างๆ ( Local Quarantine ) จำนวน 6,069 ราย. ทั้งนี้ได้เปิดโอกาสให้ผู้เดินทางกลับที่มีความประสงค์เสียค่าใช้จ่ายเอง เข้าพักในสถานที่ควบคุมโรคของรัฐทางเลือก ( Alternative State Quarantine ) โดยความร่วมมือของภาคเอกชนภายใต้การกำกับของรัฐ เช่น รร. Qiu ร่วมกับ รพ.สุขุมวิท และ รร. Movenpick ร่วมกับ รพ.กรุงเทพ เพื่อเป็นทางเลือกจากสถานที่รัฐกำหนด
พล.อ.ชัยชาญ’ ได้ย้ำสั่งการของ พล.อ.ประยุทธ์ จันทร์โอชา นรม.และรมว.กห.ให้ ศปม.โดยทุกเหล่าทัพร่วมกับตำรวจและฝ่ายปกครอง ตรวจคัดกรองและอำนวยความสะดวกการเดินทางของประชาชน รวมทั้งให้ลงพื้นที่สร้างความเข้าใจ ให้คำแนะนำและกำกับการปฏิบัติของประชาชนในกิจกรรมต่างๆที่รัฐผ่อนปรน โดยให้อยู่ในความไม่ประมาทและเป็นไปตามมาตรการทางสาธารณสุขที่กำหนดในระหว่างที่ยังมีการแพร่ระบาดของโรคอยู่ พร้อมทั้งย้ำ ขอให้ประสานทำงานร่วมกับภาคีเครือข่ายในพื้นที่ให้การช่วยเหลือและบรรเทาความเดือดร้อนของประชาชนที่ได้รับผลกระทบทั้งในชุมชนเขตเมืองและชนบทควบคู่กันไปอย่างใกล้ชิด
โดยหลังการประชุม รมช.กห. ได้เดินทางไปตรวจเยี่ยมให้กำลังใจการปฏิบัติงานของเจ้าหน้าที่ส่วนราชการต่างๆ ที่ปฏิบัติงาน ณ สถานที่ควบคุมโรคแห่งรัฐ รร.รัตนโกสินทร์ และ รร.บางกอกพาเลซ กทม. พร้อมทั้งรับทราบปัญหาและการบริหารจัดการในแต่ละพื้นที่ เพื่อปรับการทำงานร่วมกันในภาพรวม
................

ที่มา : https://www.thaigov.go.th/news/contents/details/30245
