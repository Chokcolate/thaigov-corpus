รัฐบาลไทย-ข่าวทำเนียบรัฐบาล-วศ. รวบรวมคลังความรู้ COVID-19 ให้บริการสืบค้นออนไลน์ อำนวยความสะดวกสำหรับผู้สนใจค้นคว้าต่อยอด [กระทรวงการอุดมศึกษา วิทยาศาสตร์วิจัยและนวัตกรรม]

วันพฤหัสบดีที่ 14 พฤษภาคม 2563
วศ. รวบรวมคลังความรู้ COVID-19 ให้บริการสืบค้นออนไลน์ อำนวยความสะดวกสำหรับผู้สนใจค้นคว้าต่อยอด [กระทรวงการอุดมศึกษา วิทยาศาสตร์วิจัยและนวัตกรรม]
วศ. รวบรวมคลังความรู้ COVID-19 ให้บริการสืบค้นออนไลน์ อำนวยความสะดวกสำหรับผู้สนใจค้นคว้าต่อยอด
เมื่อวันที่ 7 พฤษภาคม 2563 นางสาวนิสากร จึงเจริญธรรม อธิบดีกรมวิทยาศาสตร์บริการ กระทรวงการอุดมศึกษา วิทยาศาสตร์ วิจัยและนวัตกรรม กล่าวว่า จากสถานการณ์การระบาดของโรค COVID-19 มีข้อมูลสารสนเทศที่เกี่ยวกับ COVID-19 เผยแพร่เป็นจำนวนมากและอยู่กระจัดกระจาย เกิดปัญหาต้องใช้เวลานานในการเข้าถึงข้อมูลที่ต้องการ ดังนั้นกรมวิทยาศาสตร์บริการ โดยสำนักหอสมุดและศูนย์สารสนเทศวิทยาศาสตร์และเทคโนโลยี จึงได้รวบรวมและจัดกลุ่มข้อมูลเพื่อให้บริการ เป็นศูนย์กลางการเก็บข้อมูลสำหรับประชาชน สถานประกอบการ นักวิจัยที่เกี่ยวข้องกับเรื่องไวรัสโควิด-19 หรือผู้สนใจทั่วไป เพื่อเป็นฐานข้อมูลในที่จะใช้ในการศึกษา การค้นคว้าต่อยอดที่เกี่ยวกับ COVID-19 โดยเปิดให้บริการ ผ่านเว็บไซต์ http://lib1.dss.go.th/covid ซึ่งประกอบด้วยองค์ความรู้ที่จัดกลุ่มไว้แล้ว ดังนี้
1.คำแนะนำ/คู่มือ สำหรับประชาชน บุคลากรทางการแพทย์ ผู้ประกอบการและ SME รวมทั้งคำแนะนำสำหรับการจัดการพื้นที่สาธารณะต่าง ๆ เช่น สถานที่จัดการประชุม สัมมนา การแข่งขันกีฬา สวนสนุก เป็นต้น
2. มาตรฐานผลิตภัณฑ์ และมาตรฐานการทดสอบผลิตภัณฑ์ทางการแพทย์ เช่น หน้ากากอนามัย เจลแอลกอฮอล์ น้ำยาฆ่าเชื้อ ถุงมือทางการแพทย์ เครื่องช่วยหายใจ
3. งานวิจัย/ บทความวิชาการ จากแหล่งอ้างอิงที่เชื่อถือได้
4. สื่อความรู้ ที่ผลิตจากหน่วยงานทั้งในและต่างประเทศ เช่น กรมควบคุมโรค สำนักงานคณะกรรมการอาหารและยา องค์การอนามัยโลก (WHO)
5. ฐานข้อมูลออนไลน์ ที่สามารถเข้าถึงรายการหนังสือ เอกสารมาตรฐานที่เกี่ยวกับ COVID-19 เช่น ASTM, ISO
ทั้งนี้สำนักหอสมุดและศูนย์สารสนเทศวิทยาศาสตร์และเทคโนโลยี กรมวิทยาศาสตร์บริการ เป็นแหล่งรวมคลังความรู้ด้านวิทยาศาสตร์และเทคโนโลยีของประเทศ ได้จัดทำและพัฒนาระบบสารสนเทศและเครือข่ายในรูปแบบห้องสมุดอิเล็กทรอนิกส์ (e-library) มีข้อมูลและองค์ความรู้ที่หลากหลาย ได้รับการตรวจสอบและมีแหล่งอ้างอิงที่เชื่อถือได้ สามารถนำไปใช้ประโยชน์และเผยแพร่ได้ สอบถามรายละเอียดเพิ่มเติมได้ที่ โทรศัพท์ 0 2201 7285 หรือ 02 201 7000
ข้อมูลข่าวโดย : กรมวิทยาศาสตร์บริการ (วศ.)
เผยแพร่ข่าว : นางสาวพรนภา สวัสดี
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/30844
