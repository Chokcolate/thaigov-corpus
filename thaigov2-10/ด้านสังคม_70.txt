รัฐบาลไทย-ข่าวทำเนียบรัฐบาล-รมว.พม. ลงพื้นที่ดูการเตรียมความพร้อม ห้องเช่าราคาถูก 999 บาทต่อเดือน ที่บ้านเอื้ออาทร(ลาดหลุมแก้ว 2) จ.ปทุมธานี

วันจันทร์ที่ 18 พฤษภาคม 2563
รมว.พม. ลงพื้นที่ดูการเตรียมความพร้อม ห้องเช่าราคาถูก 999 บาทต่อเดือน ที่บ้านเอื้ออาทร(ลาดหลุมแก้ว 2) จ.ปทุมธานี
รมว.พม. ลงพื้นที่ดูการเตรียมความพร้อม ห้องเช่าราคาถูก 999 บาทต่อเดือน ที่บ้านเอื้ออาทร(ลาดหลุมแก้ว 2) จ.ปทุมธานี
เมื่อวันที่ 17 พ.ค. 63 เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่โครงการบ้านเอื้ออาทรจังหวัดปทุมธานี (ลาดหลุมแก้ว 2) หมู่ 2 ต.คูบางหลวง อ.ลาดหลุมแก้ว จ.ปทุมธานี เพื่อตรวจเยี่ยมและมอบแนวทางการจัดเตรียมอาคารสถานที่พักอาศัยสำหรับรองรับกลุ่มเป้าหมายและประชาชนที่เดือดร้อนด้านที่อยู่อาศัยจากผลกระทบของการแพร่ระบาดของโรคติดเชื้อไวรัสโคโรน่า 2019 (โควิด-19) ภายใต้โครงการ พม. “เราไม่ทิ้งกัน” อีกทั้งเยี่ยมชมตลาดประชารัฐ ซึ่งเป็นตลาดชุมชนที่รวมสินค้าและบริการที่ได้คุณภาพมาตรฐานสำหรับผู้อยู่อาศัยในชุมชน รวมทั้งช่วยกระตุ้นเศรษฐกิจฐานราก เกิดการสร้างงาน สร้างรายได้ สร้างอาชีพ ให้กับชุมชนอีกด้วย ทั้งนี้ โครงการดังกล่าวอยู่ในความดูแลของการเคหะแห่งชาติ (กคช.) ก่อสร้างบนพื้นที่กว่า 63 ไร่ ประกอบด้วยอาคารชุด 5 ชั้น 71 อาคาร ซึ่งแต่ละอาคารมีห้องชุด 1 ห้องนอน ขนาด 33 ตร.ม. รวม 3,191 หน่วย โดยมีผู้อยู่อาศัยทั้งหมดประมาณ 1,850 ครอบครัว 5,500 คน ทั้งนี้ มีกลุ่มเป้าหมายของกระทรวง พม. ได้แก่ เด็ก 0-6 ปี 52 คน ผู้สูงอายุ 45 คน คนพิการ 20 คน และผู้ป่วยติดเตียง 9 คน
นายจุติ กล่าวว่า ด้วย กระทรวง พม. ได้รับนโยบายจากนายกรัฐมนตรี (พลเอก ประยุทธ์ จันทร์โอชา) ให้เข้ามาดูแลกลุ่มคนเปราะบาง คนไร้บ้าน คนตกงานไม่มีที่พัก และคนที่ต้องการหาที่พักราคาถูก เนื่องจากปัจจุบันมีค่าครองชีพสูงขึ้น รวมทั้งผลกระทบด้านรายได้จากโรคโควิด-19 ทั้งนี้ กระทรวง พม. โดย กคช. จึงได้ดำเนินโครงการห้องเช่าราคาถูกเดือนละ 999 บาท เพื่อคุณภาพชีวิตที่ดีขึ้น และบูรณาการร่วมกับกระทรวงแรงงาน โดยกรมจัดหางาน และกรมพัฒนาฝีมือแรงงาน เพื่อส่งเสริมอาชีพและรายได้ที่มั่นคง สำหรับคนไร้บ้านที่ว่างงาน หากมีทักษะ จะมีการจัดหางานให้ ทั้งงานรับจ้างบรรจุและส่งของ งานทำความสะอาด งานรักษาความปลอดภัย รวมทั้งอาชีพอื่นๆที่เหมาะสมตามทักษะ ส่วนผู้ที่ไม่มีทักษะการทำงาน ทางกรมพัฒนาฝีมือแรงงานจะเข้ามาช่วยฝึกสอน เพื่อช่วยเหลือเยียวยาประชาชนผู้ประสบปัญหาจากโรคโควิด-19 ให้ได้มากที่สุดตามนโยบายของรัฐบาล ซึ่ง กคช. จะเป็นองค์กรที่รองรับความทุกข์ของประชาชนด้านปัจจัย 4 ในเรื่องที่อยู่อาศัยได้เป็นอย่างดี
นายจุติ กล่าวเพิ่มเติมว่า ขณะนี้ โครงการบ้านเอื้ออาทรจังหวัดปทุมธานี (ลาดหลุมแก้ว 2) มีห้องว่างประมาณ 1,000 ห้อง โดยให้เช่าในราคาถูก เดือนละ 999 บาท สำหรับผู้เช่าต้องมีรายได้ไม่เกิน 40,000 บาทต่อเดือนต่อครอบครัว ซึ่งเป็นหนึ่งในของขวัญปีใหม่ 2563 ของรัฐบาลที่มอบให้กับประชาชนผู้มีรายได้น้อย สำหรับอุปสรรคของคนตกงานที่ไม่มีอาชีพ ทางกระทรวงแรงงานจะจัดหางานให้ตามความเหมาะสม เพื่อยืนยันว่าหากใครที่ไม่มีงานทำ เราจะมีงานรองรับ ซึ่งขณะนี้ มีตำแหน่งงานที่สามารถรองรับได้กว่า 300 ตำแหน่ง และหากใครที่ยังไม่มีทักษะในการทำงาน จะมีการฝึกอาชีพและเบี้ยเลี้ยงให้จนกว่าจะมีงานทำ ทั้งนี้ สำหรับกลุ่มคนเปราะบางที่เป็นคนพิการ ได้มีการเตรียมความพร้อมด้านห้องพักในโครงการฯ สำหรับช่วยเหลือคนพิการทางการได้ยิน 10 ครอบครัว ที่จะย้ายเข้ามาอยู่ภายในสัปดาห์หน้า

ที่มา : https://www.thaigov.go.th/news/contents/details/31011
