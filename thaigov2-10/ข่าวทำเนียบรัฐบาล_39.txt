รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันเกษตรกร” ประจำปี 2563

วันอาทิตย์ที่ 10 พฤษภาคม 2563
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันเกษตรกร” ประจำปี 2563
คำกล่าว พลเอก ประยุทธ์ จันทร์โอชา นายกรัฐมนตรี
เนื่องใน “วันเกษตรกร” ประจำปี 2563
พี่น้องเกษตรกรและประชาชนที่รักทุกท่าน
เนื่องในโอกาส “วันเกษตรกร” ประจำปี 2563 ที่เวียนมาบรรจบครบอีกวาระหนึ่ง ผมขอส่งความระลึกถึงและความปรารถนาดีมายังพี่น้องเกษตรกรไทยทุกท่าน
ภาคการเกษตรมีความสำคัญต่อระบบเศรษฐกิจของประเทศ และเป็นส่วนหนึ่งในวิถีชีวิตของประชาชนชาวไทยมาตั้งแต่สมัยโบราณ รัฐบาลให้ความสำคัญกับการพัฒนาภาคเกษตรให้สามารถดำรงอยู่คู่กับสังคมไทยในปัจจุบันได้อย่างยั่งยืน โดยสนับสนุนให้มีการใช้เทคโนโลยีและนวัตกรรมด้านการเกษตร ผสมผสานกับการใช้ภูมิปัญญาท้องถิ่นพร้อมทั้งน้อมนำหลักปรัชญาของเศรษฐกิจพอเพียงมาเป็นแนวทาง  รวมทั้งสนับสนุนการใช้หลัก “ตลาดนำการผลิต” มาอย่างต่อเนื่อง เพื่อส่งเสริมให้เกษตรกรมีการบริหารจัดการได้ครบวงจร สามารถวางแผนการผลิตได้อย่างเหมาะสมและสอดคล้องกับความต้องการของตลาด ส่งผลให้เกษตรกรมีคุณภาพชีวิตที่ดีขึ้น
ผมขอขอบคุณพี่น้องเกษตรกรไทยที่ให้ความร่วมมือและตอบสนองต่อนโยบายของรัฐบาลด้วยดีมาโดยตลอด และหวังเป็นอย่างยิ่งว่าทุกท่านจะร่วมเป็นกำลังสำคัญให้กับการพัฒนาภาคการเกษตรของไทยให้มีความเจริญก้าวหน้าอย่างยั่งยืนต่อไป
เนื่องในโอกาส “วันเกษตรกร” ประจำปี 2563 ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากลอีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้พี่น้องเกษตรกรไทยพร้อมทั้งครอบครัว ประสบแต่ความสุข ความเจริญ มีกำลังกาย กำลังใจที่เข้มแข็งและสัมฤทธิ์ผลในสิ่งที่พึงปรารถนาทุกประการ
สวัสดีครับ

ที่มา : https://www.thaigov.go.th/news/contents/details/30590
