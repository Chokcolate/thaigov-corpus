รัฐบาลไทย-ข่าวทำเนียบรัฐบาล-กระทรวงดีอีเผยแอปพลิเคชัน “ไทยชนะ” อาจเปิดให้ลงทะเบียนได้ภายในวันที่ 15 พ.ค. โดยไม่จำกัดขนาดหรือประเภทของกิจการ

วันพฤหัสบดีที่ 14 พฤษภาคม 2563
พิมพ์
กระทรวงดีอีเผยแอปพลิเคชัน “ไทยชนะ” อาจเปิดให้ลงทะเบียนได้ภายในวันที่ 15 พ.ค. โดยไม่จำกัดขนาดหรือประเภทของกิจการ
กระทรวงดีอีเผยแอปพลิเคชัน “ไทยชนะ” อาจเปิดให้ลงทะเบียนได้ภายในวันที่ 15 พ.ค. โดยไม่จำกัดขนาดหรือประเภทของกิจการ
วันนี้ (14 พ.ค. 63)  เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นพ.พลวรรธน์ วิทูรกลชิต ผู้ตรวจราชการกระทรวงดิจิทัลเพื่อเศรษฐกิจและสังคมเปิดตัวแอปพลิเคชัน “ ไทยชนะ" เตรียมความพร้อมสำหรับเข้าสู่มาตรการผ่อนปรน ระยะ 2  เป็นเครื่องมือให้ประชาชนเช็คอินและเช็คเอาท์ในการใช้บริการ  สรุปสาระสำคัญ ดังนี้
ผู้ตรวจราชการกระทรวงดิจิทัลเพื่อเศรษฐกิจและสังคมชี้แจงว่า มาตรการสำคัญ 5 ข้อที่โฆษก ศบค. ได้เน้นย้ำเสมอโดยมาตรการสำคัญที่สุด คือ การรู้ปริมาณของการใช้บริการ ซึ่งเป็นหลักการหลักในการเปิดบริการในระยะผ่อนปรนต่อไป  จึงได้มีการพัฒนาแอปพลิเคชั่น “ไทยชนะ” สำหรับจัดการความหนาแน่นของบริการ ให้ประชาชนผู้ใช้บริการทำการเช็คอินและเช็คเอาท์ (Check-in, Check-out) รวมทั้งให้คะแนนสถานที่ประกอบการที่ปฏิบัติตามมาตรการของศบค. ด้วย  สำหรับผู้ประกอบการ ร้านค้า เริ่มต้นด้วยการลงทะเบียนในเว็บไซต์ เพื่อให้ได้คิวอาร์โค้ด (QR Code) แล้วพิมพ์และนำมาติดไว้หน้าร้านค้า ใช้ระบบสแกน QR Code เพื่อเช็คอินและเช็คเอาท์ ที่แตกต่างรูปแบบปกติที่เช็คอิน เช็คเอาท์ คือ ประชาชนที่ใช้ระบบนี้ จะทราบปริมาณความหนาแน่นของผู้ใช้บริการอยู่ในร้านค้านั้น ๆ  และกรมควบคุมโรคสามารถติดตามผู้ป่วยหรือผู้ที่สงสัยเข้ามาตรวจได้โดยระบบจะมีการแจ้งเตือนย้อนกลับไปยังเบอร์โทรศัพท์ที่ได้ลงทะเบียนไว้กับระบบ โดยเป็นการตรวจฟรีไม่เสียค่าใช้จ่าย และข้อมูลจะถูกปกปิดเป็นความลับ  โดยระบบพัฒนามาเพื่อไม่ให้เกิดความซับซ้อนหรือยุ่งยากในการใช้งาน
โอกาสนี้ ผู้ตรวจราชการกระทรวงดิจิทัลเพื่อเศรษฐกิจและสังคมยืนยันว่า การลงทะเบียนไม่ได้ยึดจากขนาดกิจการ แต่ยึดหลักการผ่อนปรนตามมาตรการของกิจการ/กิจกรรมต่าง ๆ  ซึ่งผู้ประกอบกิจการ ทั้งขนาดใหญ่และขนาดเล็กจะต้องลงทะเบียนออนไลน์เพื่อนำ QR Code มาติดที่หน้าร้าน ทดแทนการใช้สมุดจดบันทึก โดย “ไทยชนะ” เป็นระบบปิดที่ผู้อื่นไม่สามารถเข้าถึงได้ ลดความยุ่งยากของประชาชนและปกป้องความเป็นส่วนตัว แม้ร้านอาหารขนาดเล็กริมทางก็สามารถลงทะเบียนเพื่อรับ QR Code ได้  โดยประชาชนเมื่อต้องการใช้บริการนั้น ๆ ก็ให้นำโทรศัพท์มือถือสแกน QR Code กิจกรรมหรือกิจการดังกล่าว เมื่อผ่านการเช็คอิน ระบบรองรับจะสามารถบอกจำนวนความหนาแน่นของผู้ที่กำลังใช้บริการอยู่ในขณะนั้น ทั้งจะช่วยในการตัดสินใจที่จะเข้ารับบริการ เมื่อเสร็จสิ้นการใช้บริการสามารถตรวจสอบให้คะแนนร้านค้าที่เข้าใช้บริการดังกล่าวได้ว่ากิจกรรมหรือกิจการนั้น ๆ เพื่อเป็นตัวช่วยในการตัดสินใจสำหรับผู้ที่จะเข้ารับบริการคนต่อไปได้
สำหรับผู้ที่ไม่มีความประสงค์ลงทะเบียนเมื่อจะเข้าใช้บริการนั้น  ขอให้เป็นหน้าที่ของผู้ประกอบการที่จะต้องลงทะเบียนให้ผู้ใช้บริการ เพื่อแสดงความรับผิดชอบและป้องกันไม่ให้เกิดการระบาดระลอกสอง รวมทั้งเป็นการอำนวยความสะดวกหากพบผู้ติดเชื้อ ก็จะสามารถติดตามตรวจสอบผู้ที่เข้าใช้บริการในช่วงเวลาเดียวกันกับผู้ติดเชื้อได้ หากพบว่าผู้เข้าใช้บริการจัดอยู่ในกลุ่มเสี่ยง ก็จะมีข้อความส่งมายังตัวบุคคลเพื่อเข้ารับการตรวจได้ฟรี โดยย้ำว่าข้อมูลต่าง ๆ จะถูกเก็บไว้ที่กรมควบคุมโรค ซึ่งมีหน้าที่ใช้ข้อมูลนี้ให้เป็นประโยชน์ต่อการควบคุมโรคเท่านั้น
ในตอนท้าย ผู้ตรวจราชการกระทรวงดิจิทัลเพื่อเศรษฐกิจและสังคมยังเปิดเผยว่า เนื่องจากจะต้องสร้างความเสถียรแก่ระบบลงทะเบียนและเว็บไซต์เพื่อรองรับผู้เข้าใช้จำนวนมาก จึงอาจจะเปิดให้ลงทะเบียนในวันพรุ่งนี้ (15 พ.ค. 63) ช่วงบ่าย ขอให้ประชาชนได้ติดตามรายละเอียด พร้อมทั้งฝากข้อคิดถึงสังคมไทยว่า เป็นสังคมที่น่าอยู่มีความห่วงใยซึ่งกันและกัน จึงต้องช่วยกันฝ่าฝันอุปสรรคต่าง ๆ ในช่วงแรกอาจมีความผิดพลาดบ้าง แต่จุดมุ่งหมายที่สำคัญคือให้ประเทศไทยปลอดภัยและสามารถเข้าสู่ระยะต่อไปได้
...................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30820
