รัฐบาลไทย-ข่าวทำเนียบรัฐบาล-นายกรัฐมนตรีพบตัวแทนสมาพันธ์ เอสเอ็มอี ไทย-สมาคมชาวนาและเกษตรกรไทย รับฟัง แลกเปลี่ยนความคิดเห็น ปัญหาอุปสรรคช่วงการแพร่ระบาดเชื้อโควิด-19

วันพุธที่ 13 พฤษภาคม 2563
พิมพ์
นายกรัฐมนตรีพบตัวแทนสมาพันธ์ เอสเอ็มอี ไทย-สมาคมชาวนาและเกษตรกรไทย รับฟัง แลกเปลี่ยนความคิดเห็น ปัญหาอุปสรรคช่วงการแพร่ระบาดเชื้อโควิด-19
นายกรัฐมนตรี พบตัวแทนสมาพันธ์ เอสเอ็มอี ไทย-สมาคมชาวนาและเกษตรกรไทย รับฟัง แลกเปลี่ยนความคิดเห็น ปัญหาอุปสรรคช่วงการแพร่ระบาดเชื้อโควิด-19
วันนี้ (13 พฤษภาคม 2563) ช่วงบ่าย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เดินทางไปพบกับตัวแทนสมาพันธ์ เอสเอ็มอี ไทย เพื่อรับฟังและแลกเปลี่ยนความคิดเห็นเกี่ยวกับการดำเนินงาน ปัญหาและอุปสรรค ในช่วงการแพร่ระบาดของเชื้อโควิด-19 ที่ส่งผลกระทบในวงกว้าง รวมทั้งข้อเสนอจากสมาพันธ์ฯ ซึ่งรัฐบาลจะนำไปพิจารณาอย่างถี่ถ้วน และช่วยเหลือ บรรเทา ผลกระทบ รวมทั้งการแก้ปัญหาอย่างบูรณาการ เพื่อความยั่งยืนของผู้ประกอบการด้วย
สมาพันธ์ เอสเอ็มอี ไทย เป็นการรวมตัวของผู้ประกอบการสาขาต่าง ๆ เช่น สมาคมการค้าไทยสมาร์ทเอสเอ็มอี สมาคมแฟรนไชส์และไลเซ่นส์ และกลุ่มอุตสาหกรรมเกษตรแปรรูป เป็นต้น โดยทำหน้าที่เป็นศูนย์กลางการประสานงานกับหน่วยงานต่าง ๆ ส่งเสริมความเข้มแข็งของสมาชิก รวมทั้ง การให้ความช่วยเหลือระหว่างสมาชิก
จากนั้น นายกรัฐมนตรีได้เดินทางไปยังสมาคมชาวนาและเกษตรกรไทย ซึ่งเป็นองค์กรสื่อกลางให้กับชาวนาและเกษตรกร โดยมีนายปราโมทย์ เจริญศิลป์ นายกสมาคมฯ และสมาชิกให้การต้อนรับ พร้อมพูดคุยเกี่ยวกับปัญหาของเกษตรกร ทั้งปัญหาน้ำท่วม น้ำแล้ง และยังมีผลกระทบจากโควิด-19 อีกด้วย ซึ่งนายกรัฐมนตรีให้ความมั่นใจว่ารัฐบาลตั้งใจแก้ปัญหาเรื่องน้ำอย่างยั่งยืน เพราะคือหัวใจของภาคเกษตรกรรม พร้อมรับข้อเสนอจากเกษตรกรไปดำเนินการแก้ไขและพัฒนาให้ดีที่สุดเพื่อประโยชน์ต่อเกษตรกรรมในภาพรวม

ที่มา : https://www.thaigov.go.th/news/contents/details/30785
