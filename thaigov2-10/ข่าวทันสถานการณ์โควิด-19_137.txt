รัฐบาลไทย-ข่าวทำเนียบรัฐบาล-​“พาณิชย์”จับมือ“สหพัฒน์”ลด“มาม่าคัพ” เหลือราคาเดียว 10 บาทถึงสิ้นพ.ค.นี้ [กระทรวงพาณิชย์]

วันศุกร์ที่ 8 พฤษภาคม 2563
พิมพ์
​“พาณิชย์”จับมือ“สหพัฒน์”ลด“มาม่าคัพ” เหลือราคาเดียว 10 บาทถึงสิ้นพ.ค.นี้ [กระทรวงพาณิชย์]
​“พาณิชย์”จับมือ“สหพัฒน์”ลด“มาม่าคัพ” เหลือราคาเดียว 10 บาทถึงสิ้นพ.ค.นี้
“พาณิชย์”จับมือ “สหพัฒน์” คิกออฟแคมเปญพิเศษลดราคา “มาม่าคัพ” จากปกติ 13 บาท เหลือราคาเดียว 10 บาท ลดยาวถึง 31 พ.ค.นี้ เพื่อช่วยลดภาระค่าครองชีพให้กับประชาชนในช่วงการแพร่ระบาดของโรคโควิด-19
นายบุณยฤทธิ์ กัลยาณมิตร ปลัดกระทรวงพาณิชย์ เปิดเผยภายหลังการจัดแคมเปญพิเศษพาณิชย์ลดราคาช่วยประชาชนร่วมกับมาม่าคัพ ว่า กระทรวงพาณิชย์ได้ร่วมกับบริษัท สหพัฒนพิบูล จำกัด (มหาชน) ตอกย้ำถึงการช่วยบรรเทาความเดือดร้อนและช่วยลดค่าครองชีพให้กับประชาชน ในสถานการณ์การแพร่ระบาดของโรคโควิด-19 โดยทางสหพัฒน์ได้นำมาม่าคัพ มาลดราคาเป็นพิเศษจากปกติ 13 บาท เหลือเพียง 10 บาท โดยจะลดราคาไปจนถึงวันที่ 31 พ.ค.2563
สำหรับมามาคัพที่ลดราคา ได้แก่ รสหมูสับ , รสต้มยำกุ้งน้ำข้น , รสต้มยำกุ้ง , รสเย็นตาโฟหม้อไฟ , รสแกงเขียวหวาน , รสเป็ดพะโล้ , รสหมูน้ำตก , รสหมูสับต้มยำน้ำข้น , รสต้มแซบ , รสกะเพราแซบแห้ง , เส้นหมี่ต้มยำกุ้งน้ำข้น , เส้นเล็กต้มยำ , เส้นหมี่น้ำใส และเส้นเล็กต้มแซบ
ทั้งนี้ สหพัฒน์เป็นหนึ่งในบริษัทที่ให้ความร่วมมือกับกระทรวงพาณิชย์เข้าร่วมโครงการพาณิชย์ลดราคาช่วยประชาชน ที่จัดขึ้นก่อนหน้านี้ทั้ง 2 ล็อต โดยนำสินค้าอุปโภคบริโภคที่จำเป็นในชีวิตประจำวันมาลดราคา เพื่อช่วยเหลือประชาชน และได้เพิ่มรายการสินค้าเข้ามาเรื่อยๆ โดยล่าสุด คือ มาม่าคัพ และได้รับแจ้งว่าทางสหพัฒน์กำลังพิจารณาสินค้ารายการใหม่ๆ เพิ่มขึ้น ซึ่งต้องติดตามต่อไป
นายเวทิต โชควัฒนา กรรมการผู้อำนวยการ บริษัท สหพัฒนพิบูล จำกัด (มหาชน) กล่าวว่า การระบาดของโควิด–19 ได้ส่งผลกระทบต่อความเป็นอยู่ของประชาชนทั่วประเทศ โดยเฉพาะเรื่องเศรษฐกิจ ซึ่งหลายคนรายได้ลดลง บริษัทจึงได้เข้าร่วมโครงการพาณิชย์ลดราคาช่วยประชาชน เพื่อช่วยลดภาระค่าครองชีพให้กับประชาชน โดยการลดราคามาม่าคับ เป็นการลดราคาผลิตภัณฑ์บะหมี่กึ่งสำเร็จรูปมาม่าชนิดคัพทุกรสชาติ จากราคา 13 บาท เหลือ 10 บาท ซึ่งนับเป็นครั้งแรกของมาม่าคัพที่มีการลดราคา โดยคาดว่ารายได้จะลดลงไปประมาณ 50 ล้านบาท แต่ก็ถือว่าเป็นการช่วยเหลือประชาชน ซึ่งสหพัฒน์ยินดีเป็นอย่างยิ่ง
โดยร้านค้าพันธมิตรที่ร่วมจัดแคมเปญ ประกอบด้วยเซเว่นอีเลฟเว่น แม็คโคร เทสโก้โลตัส บิ๊กซี ท็อปส์มาร์เก็ต กูร์เม่ต์มาร์เก็ต ลอว์สัน เจซีเอ็กซ์เพรส แม็กซ์แวลู ฟู้ดแลนด์ ซีพีเฟรชมาร์ท วิลล่ามาร์เก็ต จิฟฟี่ สปาร์ และซูรูฮะ รวมถึงร้านค้าปลีกทั่วประเทศ ซึ่งผู้สนใจสามารถซื้อมาม่าคัพในราคา 10 บาท ได้ที่ซูเปอร์มาร์เก็ตและร้านค้าชั้นนำ รวมทั้งร้านธงฟ้าทั่วประเทศ
“มาม่าเป็นสินค้าที่อยู่เคียงข้างคนไทยมายาวนานในทุกสถานการณ์ และในช่วงการแพร่ระบาดของโควิด-19 ที่เกิดขึ้นในช่วงนี้ ก็นับว่าเป็นวิกฤตที่หนัก กระทบทั้งชีวิตความเป็นอยู่และเศรษฐกิจ ซึ่งมาม่าได้มีส่วนร่วมในการช่วยเหลือคนไทยที่ได้รับผลกระทบมาอย่างต่อเนื่อง การลดราคามาม่าคัพก็เป็นการช่วยเหลืออีกรูปแบบหนึ่ง เป็นการแบ่งเบาภาระค่าใช้จ่าย และหวังว่าจะช่วยบรรเทาความเดือนร้อนให้กับประชาชนได้”นายเวทิตกล่าว
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/30523
