รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงปารีส อำนวยความสะดวกและส่งคนไทยจำนวน 16 คน กลับประเทศไทย โดยเที่ยวบินพิเศษของสายการบินไทย [กระทรวงการต่างประเทศ]

วันพุธที่ 6 พฤษภาคม 2563
พิมพ์
สถานเอกอัครราชทูต ณ กรุงปารีส อำนวยความสะดวกและส่งคนไทยจำนวน 16 คน กลับประเทศไทย โดยเที่ยวบินพิเศษของสายการบินไทย [กระทรวงการต่างประเทศ]
สถานเอกอัครราชทูต ณ กรุงปารีส อำนวยความสะดวกและส่งคนไทยจำนวน 16 คน กลับประเทศไทย โดยเที่ยวบินพิเศษของสายการบินไทย
เมื่อวันที่ 4 พฤษภาคม 2563 นายศรัณย์ เจริญสุวรรณ เอกอัครราชทูต ณ กรุงปารีส พร้อมด้วยข้าราชการสถานเอกอัครราชทูตฯ ได้เดินทางไปยังท่าอากาศยาน Charles de Gaulle กรุงปารีส เพื่ออำนวยความสะดวกให้แก่ผู้โดยสารคนไทยจำนวน 16 คน เดินทางกลับประเทศไทยโดยเที่ยวบินพิเศษของสายการบินไทย เที่ยวบินที่ TG933 ซึ่งได้รับอนุมัติจากศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ให้นำผู้โดยสารคนไทยเดินทางเข้าประเทศไทยได้ตามโควตา โดยเครื่องบินพิเศษดังกล่าว ออกเดินทางจากท่าอากาศยานนานาชาติกรุงปารีส เมื่อเวลา 21.20 น. และมีกำหนดถึงท่าอากาศยานสุวรรณภูมิ ในวันที่ 5 พฤษภาคม 2563 เวลา 13.35 น. ซึ่งผู้โดยสารทั้ง 16 คนรับทราบและยินดีปฏิบัติตามข้อกำหนดในการกักตัวเพื่อกักกันโรคตามนโยบายของรัฐบาลเป็นเวลา 14 วัน
เอกอัครราชทูตฯ ได้พูดคุยกับผู้โดยสารถึงสถานการณ์การระบาดของเชื้อไวรัส Covid-19 และการปรับตัวของโลกต่อจากนี้ เพื่อให้ผ่านพ้นวิกฤต Covid-19 ไปด้วยกัน และได้กล่าวให้กำลังใจและขอบคุณผู้เดินทางทุกท่านที่ให้ความร่วมมือในการเดินทางครั้งนี้เป็นอย่างดี โดยเฉพาะเรื่องการจัดเตรียมเอกสารที่เกี่ยวข้องต่าง ๆ นอกจากนี้ เอกอัครราชทูตฯ ยังได้มอบ “ถุงกำลังใจ” ซึ่งเป็นชุดของอุปโภคบริโภคแก่ผู้โดยสารคนไทยก่อนเดินทางไปขึ้นเครื่องด้วย
ในการปฏิบัติภารกิจครั้งนี้ สถานเอกอัครราชทูตฯ ขอขอบคุณกระทรวงการต่างประเทศ บริษัทการบินไทย จำกัด (มหาชน) กรุงปารีส และหน่วยงานไทยที่เกี่ยวข้องทุกหน่วยงาน ที่ทำให้สามารถส่งกลับคนไทยกลับประเทศได้สำเร็จลุล่วงด้วยดี
อนึ่ง สถานเอกอัครราชทูตฯ ตระหนักดีว่าอาจมีคนไทยในฝรั่งเศส โมนาโก และแอลจีเรีย จำนวนหนึ่งที่มีความประสงค์จะเดินทางกลับประเทศไทยในช่วงนี้แต่ไม่สามารถโดยสารเที่ยวบินปกติได้ จึงขอให้ท่านที่มีความจำเป็นต้องเดินทางกลับประเทศไทยอย่างเร่งด่วน โปรดลงชื่อกับสถานเอกอัครราชทูตฯ ที่ https://tinyurl.com/yawr6ya7 (ท่านที่เคยลงทะเบียน หรือเคยแจ้งสถานเอกอัครราชทูตฯ มาแล้วก่อนหน้านี้ทางอีเมล์ ไม่ต้องลงชื่อซ้ำ) เพื่อที่สถานเอกอัครราชทูตฯ จะได้ติดต่อกับท่าน เพื่อยืนยันความพร้อมในการเดินทางเมื่อมีเที่ยวบินพิเศษไปยังประเทศไทย และเพื่อการขออนุมัติจากส่วนราชการไทยที่เกี่ยวข้องตามนโยบายของ ศบค. ที่ต้องการบริหารจัดการผู้เดินทางกลับจากต่างประเทศทั่วโลก จำนวน 200 คน/วัน ตามศักยภาพในการควบคุมการแพร่ระบาดของเชื้อ COVID-19

ที่มา : https://www.thaigov.go.th/news/contents/details/30379
