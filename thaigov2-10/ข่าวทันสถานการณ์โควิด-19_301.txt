รัฐบาลไทย-ข่าวทำเนียบรัฐบาล-บขส. เตรียมเปิดเดินรถเส้นทางภาคเหนือ-อิสาน ในวันที่ 18 พฤษภาคมนี้ หลังหยุดเดินรถกว่า 1 เดือน จากสถานการณ์โควิด-19 ส่วนเส้นทางสู่ภาคใต้ เริ่มเปิดให้บริการ 1 มิถุนายน 2563 [กระทรวงคมนาคม]

วันเสาร์ที่ 16 พฤษภาคม 2563
พิมพ์
บขส. เตรียมเปิดเดินรถเส้นทางภาคเหนือ-อิสาน ในวันที่ 18 พฤษภาคมนี้ หลังหยุดเดินรถกว่า 1 เดือน จากสถานการณ์โควิด-19 ส่วนเส้นทางสู่ภาคใต้ เริ่มเปิดให้บริการ 1 มิถุนายน 2563 [กระทรวงคมนาคม]
บขส. เตรียมเปิดเดินรถเส้นทางภาคเหนือ-อิสาน ในวันที่ 18 พฤษภาคมนี้ หลังหยุดเดินรถกว่า 1 เดือน จากสถานการณ์การแพร่ระบาดของเชื้อไวรัสโควิด-19 ส่วนเส้นทางสู่ภาคใต้ เริ่มเปิดให้บริการ 1 มิถุนายน 2563
บริษัท ขนส่ง จำกัด (บขส.) แจ้งว่า บขส. เตรียมเปิดเดินรถในเส้นทางภาคเหนือ จำนวน 7 เส้นทาง ประกอบด้วย เส้นทางกรุงเทพฯ–เชียงใหม่, กรุงเทพฯ–เชียงราย, กรุงเทพฯ–อุตรดิตถ์, กรุงเทพฯ–สารจิตร, กรุงเทพฯ–แม่สอด, กรุงเทพฯ–หล่มเก่า, กรุงเทพฯ–คลองลาน และเส้นทางภาคตะวันออกเฉียงเหนือและภาคตะวันออก จำนวน 9 เส้นทาง ประกอบด้วย เส้นทางกรุงเทพฯ–หนองบัวลำภู, กรุงเทพฯ–สกลนคร, กรุงเทพฯ–เชียงคาน, กรุงเทพฯ–สุรินทร์, กรุงเทพฯ–บุรีรัมย์, กรุงเทพฯ–กันทรลักษ์, กรุงเทพฯ–ศรีสะเกษ, กรุงเทพฯ–รัตนบุรี, กรุงเทพฯ–จันทบุรี ตั้งแต่วันที่ 18 พฤษภาคม 2563 เป็นต้นไป เพื่ออำนวยความสะดวกให้กับประชาชนที่มีความจำเป็นต้องเดินทาง หลังจากที่ บขส.หยุดให้บริการชั่วคราว จากสถานการณ์การแพร่ระบาดของเชื้อไวรัสโคโรนา 2019 (โควิด-19)
ส่วนเส้นทางเดินรถภาคใต้ บขส. เตรียมเปิดเดินรถ จำนวน 3 เส้นทาง ประกอบด้วย เส้นทางกรุงเทพฯ - เกาะสมุย ,  กรุงเทพฯ - ภูเก็ต , กรุงเทพฯ - ตรัง  เริ่มให้บริการตั้งแต่วันที่ 1 มิถุนายน 2563
ทั้งนี้ บขส. มีมาตรการในการป้องกันความเสี่ยงจากการแพร่ระบาดของเชื้อไวรัสโคโรนา 2019 (โควิด-19) สำหรับพนักงานประจำรถ พนักงานจำหน่ายตั๋ว และพนักงานชานชาลา โดยผู้ปฏิบัติงานต้องดูแลสุขภาพ และรักษาความสะอาดอย่างเคร่งครัด ต้องตรวจวัดอุณหภูมิก่อนปฏิบัติงาน และสวมหน้ากากอนามัยตลอดเวลาในขณะปฏิบัติงาน ด้านรถโดยสารและสิ่งอำนวยความสะดวก บขส. จัดที่นั่งภายในรถโดยสารเว้นระยะนั่ง อย่างน้อย 1 เมตร ตามนโยบาย Social Distancing  ทำความสะอาดรถโดยสาร ห้องน้ำ และจุดที่สัมผัสบ่อย ก่อนและหลังให้บริการ มีการเปิดระบายอากาศภายในรถ และนำรถโดยสารจอดตากแดด หลังให้บริการทุกวัน อย่างน้อยวันละ  1-2 ชั่วโมง  ด้านสถานีขนส่งผู้โดยสาร มีการตรวจวัดอุณหภูมิร่างกาย จัดพื้นที่นั่งคอยภายในสถานีขนส่งผู้โดยสาร จัดเจ้าหน้าที่ทำความสะอาดสม่ำเสมอ ประชาสัมพันธ์ให้สวมหน้ากากอนามัยหรือหน้ากากผ้าตลอดการเดินทาง หมั่นล้างมือด้วยแอลกอฮอล์ชนิดเจลหรือน้ำอยู่เสมอ และเว้นระยะห่างนั่ง หรือยืนอย่างน้อย 1 เมตร พร้อมทั้งได้ประสานงานกับขนส่งจังหวัด และองค์กรปกครองส่วนท้องถิ่น ในการป้องกันและควบคุมไม่ให้มีการแพร่ระบาดของเชื้อไวรัสโคโรนา 2019 (โควิด-19) ตามนโยบายของรัฐบาลและกระทรวงคมนาคมอย่างเคร่งครัด
นอกจากนี้ ผู้ใช้บริการภายในสถานีขนส่งและรถโดยสาร ต้องสวมหน้ากากอนามัยหรือหน้ากากผ้าตลอดการเดินทาง ต้องผ่านการคัดกรองผู้โดยสาร หากพบผู้ที่มีอุณหภูมิร่างกายสูงเกินกว่า 37.5 องศาเซลเซียส ห้ามเดินทางโดยเด็ดขาด รวมทั้งผู้โดยสารที่เดินทางข้ามพื้นที่จังหวัด ต้องกรอกข้อมูลคำถามสุขภาพ ตามแบบ ต.8-คค ที่ระบุจุดเดินทางที่ออกและจุดหมายปลายทางที่เป็นประโยชน์ต่อการควบคุมโรคติดต่อ
สอบถามข้อมูลเพิ่มเติมและซื้อตั๋ว บขส. ได้ที่ ช่องจำหน่ายตั๋ว และจุดจอดรถของ บขส. ทั่วประเทศ Call Center 1490 เรียก บขส. ตลอด 24 ชั่วโมง หรือติดตามข้อมูลข่าวสารได้ที่เว็บไซต์ transport.co.th, Facebook Fanpage :  บขส. และ Line@บขส.
งานกิจกรรมพิเศษและสื่อมวลชน
กองสื่อสารองค์กรและการตลาด สำนักอำนวยการ
บริษํท ขนส่ง จำกัด

ที่มา : https://www.thaigov.go.th/news/contents/details/30955
