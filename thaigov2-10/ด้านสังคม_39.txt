รัฐบาลไทย-ข่าวทำเนียบรัฐบาล-พม. ขอให้ชุมชนที่ไม่ได้จดทะเบียนชุมชน  กับ กทม. รีบแจ้งรายชื่อชุมชนที่ต้องการขอความช่วยเหลือมายัง พม. อย่างเร่งด่วน

วันอังคารที่ 12 พฤษภาคม 2563
พม. ขอให้ชุมชนที่ไม่ได้จดทะเบียนชุมชน  กับ กทม. รีบแจ้งรายชื่อชุมชนที่ต้องการขอความช่วยเหลือมายัง พม. อย่างเร่งด่วน
พม. ขอให้ชุมชนที่ไม่ได้จดทะเบียนชุมชน  กับ กทม. รีบแจ้งรายชื่อชุมชนที่ต้องการขอความช่วยเหลือมายัง พม. อย่างเร่งด่วน
วันที่ 10 พ.ค. 63 เวลา 16.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงการลงพื้นที่ชุมชนคนหูหนวก ริมถนนพระรามเก้า เมื่อวันที่ 9 พ.ค. 63 เพื่อเยี่ยมให้กำลังใจ และให้การช่วยเหลือตามภารกิจของกระทรวง พม.โดยพบว่า ชุมชนแห่งนี้อยู่ใต้สะพาน มีทั้งหมด 59 ครอบครัว 112 คน โดยมีคนพิการทางการได้ยินหรือสื่อความหมาย 43 คนพบว่า ส่วนใหญ่ประกอบอาชีพ เป็นคนทำความสะอาด คนสวน คนเก็บขยะ เป็นต้น ขณะนี้ได้รับความเดือดร้อนอย่างมาก เพราะต้องหยุดงาน ขาดรายได้ จากสถานการณ์การแพร่ระบาดของโรคโควิด-19 และต้องใช้ชีวิตประจำวันด้วยเงินสงเคราะห์ของภาครัฐ และสิ่งของบริจาคจากวัดและภาคเอกชน อีกทั้งชุมชนแห่งนี้เป็นชุมชนหนึ่งในพื้นที่ กทม. ที่ไม่ได้อยู่ในความดูแล และจดทะเบียนกับ กทม. ซึ่งชุมชนในลักษณะดังกล่าว คาดว่าจะมีจำนวนอีกหลายแห่ง ที่ไม่ได้มีการจดทะเบียนอย่างถูกต้อง ทำให้ไม่ได้รับการช่วยเหลือจากภาครัฐ
นายจุติ กล่าวเพิ่มเติมว่า  ตนจึงขอให้ชุมชนในลักษณะเดียวกับชุมชนคนหูหนวก หรือชุมชนที่มีการรวมตัวกันสร้างที่อยู่อาศัยพักพิงชั่วคราวในพื้นที่ กทม. และไม่ได้ลงทะเบียนชุมชนกับ กทม. ให้แจ้งรายชื่อชุมชน ข้อมูลจำนวนครัวเรือนที่ต้องการความช่วยเหลือมายังกระทรวง พม. โดยสามารถติดต่อได้ที่ศูนย์ช่วยเหลือสังคม สายด่วน พม. โทร 1300 ตลอด 24 ชั่วโมง หรือจะแจ้งผ่านเครือข่ายอาสาสมัครพัฒนาสังคมและความมั่นคงของมนุษย์ (อพม.) ซึ่งเป็นกลุ่มคนในพื้นที่ กทม. ที่คอยสำรวจผู้ประสบปัญหาทางสังคมในพื้นที่ ทางกระทรวง พม. พร้อมจะให้การช่วยเหลืออย่างเต็มที่

ที่มา : https://www.thaigov.go.th/news/contents/details/30667
