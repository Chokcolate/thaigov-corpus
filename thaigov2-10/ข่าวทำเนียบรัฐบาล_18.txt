รัฐบาลไทย-ข่าวทำเนียบรัฐบาล-โฆษก ศบค. แนะการออกกำลังกาย “เดิน” ปลอดภัย ที่สุดในขณะนี้ หาก วิ่ง ต้องไม่ใส่หน้ากาก N95 เว้นระยะห่าง 10 เมตร ป้องกันละอองฝอยจากการหายใจแรง

วันพุธที่ 6 พฤษภาคม 2563
พิมพ์
โฆษก ศบค. แนะการออกกำลังกาย “เดิน” ปลอดภัย ที่สุดในขณะนี้ หาก วิ่ง ต้องไม่ใส่หน้ากาก N95 เว้นระยะห่าง 10 เมตร ป้องกันละอองฝอยจากการหายใจแรง
โฆษก ศบค. แนะการออกกำลังกาย “เดิน” ปลอดภัย ที่สุดในขณะนี้ หาก วิ่ง ต้องไม่ใส่หน้ากาก N95 เว้นระยะห่าง 10 เมตร ป้องกันละอองฝอยจากการหายใจแรง
วันนี้ (6 พ.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเซียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงกรณีสถานประกอบการไม่ปฏิบัติตามมาตรการ ย่อมมีบทลงโทษตามกฎหมาย โดยเจตนาของการกำหนดโทษนั้นมีจุดมุ่งหมายให้ทุกคนร่วมมือปฏิบัติตาม เพื่อลดการแพร่กระจายของเชื้อไวรัสโควิด-19 ทั้งต่อตนเอง ครอบครัวและสังคม หากประชาชนละเลยไม่ให้ความร่วมมือ อาจมีบทลงโทษที่ไม่ใช่การใช้กฎหมาย เช่น ผู้ใหญ่บ้าน อำเภอสิเกา จังหวัดตรัง ลงโทษผู้ไม่สวมหน้ากากอนามัยเมื่อสัญจรผ่านจุดคัดกรองด้วยการวิดพื้น กระโดดตบ ประสบความสำเร็จไม่พบผู้กระทำผิดซ้ำ ถือว่าเป็นการตักเตือนในรูปแบบของ ญาติ พี่น้อง คนในชุมชน
ทั้งนี้ โฆษก ศบค. ยังกล่าวถึงร้านค้า สถานประกอบการ ตลาด ยังคงพบพ่อค้า แม่ค้าสวมใส่หน้ากากอนามัยแบบผิดวิธี คือ ไม่ครอบจมูกและปาก อาจทำให้ระหว่างการพูดคุยมีสารคัดหลั่งกระเด็น มีละอองฝอยติดอยู่ตามสินค้าเมื่อหยิบจับ จึงยังต้องขอความร่วมมือให้ปฏิบัติตามมาตรการอย่างเคร่งครัด ทั้งนี้ ประชาชนทั่วไปสามารถตักเตือนกันเอง โดยไม่ต้องรอให้เจ้าหน้าที่ตักเตือน
โฆษก ศบค. ยังแนะว่าวิธีการออกกำลังกายที่ดีที่สุดในตอนนี้คือการเดิน โดยสวมใส่หน้ากากอนามัย หลังมาตรการผ่อนปรนให้มีการเปิดสวนสาธารณะ เพื่อให้ประชาชนพักผ่อนหย่อนใจและออกกำลังกาย  กรณีการวิ่งนั้น การสวมใส่หน้ากากอนามัยควรเป็นหน้ากากที่ไม่ใช่แบบ N95 เพราะหากออกแรงวิ่งมาก อาจทำให้มีออกซิเจนไม่เพียงพอ จึงไม่แนะนำให้สวมใส่หน้ากากอนามัยขณะวิ่งตามที่กรมอนามัยได้เตือน นอกจากนี้ ยังต้องสังเกตรอบข้างระหว่างวิ่งว่า มีคนอยู่ใกล้ในระยะ 10 เมตรหรือไม่ เนื่องจากหากพื้นที่ไม่เพียงพอ ละอองฝอยที่เกิดขึ้นจากการหายใจเร็ว หรือ ใช้ปากหายใจ จะกระจายไปด้านหลังในระยะ 10 เมตร ยืนยันว่าวิธีการเดินเป็นวิธีที่ปลอดภัยในช่วงเวลานี้ ถือเป็นการออกกำลังกายเช่นเดียวกัน
สุดท้ายนี้ โฆษก ศบค. ได้ฝากถึงประชาชนเนื่องจากวันนี้เป็นวันวิสาขบูชา ตามมติของมหาเถรสมาคม ขอเชิญชวนพุทธศาสนิกชนเวียนเทียนที่บ้าน ตั้งจิตอธิษฐานบูชาพระรัตนตรัย ตั้งมั่นนำคุณธรรมแห่งพระรัตนตรัยมาปฏิบัติ ร่วมกันขอพรให้ไม่มีโรคภัยไข้เจ็บและทำจิตภาวนาให้ทุกคนปลอดภัย ให้ประเทศไทยผ่านวิกฤตนี้ไปด้วยกัน
-----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30371
