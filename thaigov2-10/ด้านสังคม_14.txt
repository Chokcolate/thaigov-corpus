รัฐบาลไทย-ข่าวทำเนียบรัฐบาล-อนุทิน รับมอบเงินบริจาค เครื่องช่วยหายใจ และนวัตกรรมทางการแพทย์

วันพฤหัสบดีที่ 7 พฤษภาคม 2563
อนุทิน รับมอบเงินบริจาค เครื่องช่วยหายใจ และนวัตกรรมทางการแพทย์
รองนายกรัฐมนตรีและรัฐมนตรีว่าการกระทรวงสาธารณสุข รับมอบเงินบริจาค หลอดไฟยูวีซีใช้กับตู้อบฆ่าเชื้อ เครื่องช่วยหายใจ ตู้ความดันลบ รถกองหนุน หุ่นยนต์ส่งยาและอาหาร และถุงซิปล็อคอเนกประสงค์ เพื่อใช้ในการดูแลรักษาผู้ป่วยโรคโควิด 19
รองนายกรัฐมนตรีและรัฐมนตรีว่าการกระทรวงสาธารณสุข รับมอบเงินบริจาค หลอดไฟยูวีซีใช้กับตู้อบฆ่าเชื้อ เครื่องช่วยหายใจ ตู้ความดันลบ รถกองหนุน หุ่นยนต์ส่งยาและอาหาร และถุงซิปล็อคอเนกประสงค์ เพื่อใช้ในการดูแลรักษาผู้ป่วยโรคโควิด 19
วันนี้ (7 พฤษภาคม 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข และคณะผู้บริหารกระทรวงสาธารณสุข รับมอบเงินและสิ่งของบริจาคจากประชาชนและภาคเอกชน จำนวน 8 คณะ
นายอนุทินกล่าวว่า ในวันนี้มีผู้มีจิตศรัทธาหลายท่าน ทั้งบริษัท สถาบันการศึกษา ได้นำเงิน สิ่งของ และนวัตกรรมใหม่ ๆ ที่คิดค้นเป็นประโยชน์ต่อการดูแลรักษา ป้องกันโรคโควิด 19 มาบริจาคให้กับกระทรวงสาธารณสุข ถือว่าเป็นประโยชน์กับประเทศชาติและกับประชาชนทุกคน ในนามรัฐบาล บุคลากรทางการแพทย์กระทรวงสาธารณสุข ขอขอบคุณในน้ำใจของผู้มีจิตศรัทธาทุกท่าน กระทรวงสาธารณสุขจะนำไปใช้ให้เกิดประโยชน์ และเร่งดำเนินการจัดส่งให้ถึงมือผู้ที่จะได้รับตามเจตนารมณ์ของทุกท่าน ทำให้บุคลากรทางการแพทย์ มีความมั่นใจ เกิดความปลอดภัย ดูแลผู้ป่วยได้อย่างเต็มที่ เป็นส่วนสำคัญที่ทำให้ประเทศไทยสามารถรับมือกับสถานการณ์โรคระบาดโควิด 19 ได้เป็นอย่างดี
สำหรับสิ่งของบริจาค ประกอบด้วย 1.เงินบริจาค 1 ล้านบาท จากคุณอุไรวรรณ และคุณอนุสรณ์ ศิวะกุล (เคมี อ.อุ๊) 2.เงินบริจาค 3 แสนบาท จากสมาคมอัสสัมชัญ ภายใต้ “โครงการอัสสัมชนิกรวมใจร่วมช่วยชาติต้านภัยไวรัสโควิด 19” ให้กับโรงพยาบาลสนามในจังหวัดสงขลา แห่งละ 1 แสนบาท 3.หลอดไฟยูวีซี เพื่อใช้กับตู้อบฆ่าเชื้อ จำนวน 1,002 หลอด จากบริษัทไฟฟ้า จำกัด (มหาชน) เอ็กโก กรุ๊ป 4.เครื่องอบฆ่าเชื้อหน้ากากอนามัย จำนวน 45 เครื่อง จากโครงการ SOS “หมอช่วยเรา เราช่วยหมอ” 5.เครื่องช่วยหายใจ จำนวน 2 เครื่อง หน้ากาก N 95 และชุด PPE จำนวน 1 แสนชิ้น จากบริษัท แสนสิริ จำกัด (มหาชน) มูลค่ารวม 8 ล้านบาท 6.ตู้ความดันลบ 20 ตู้ มูลค่ารวม 7 แสนบาท หุ่นยนต์ส่งยาและอาหารทางไกล 50 ชุด มูลค่ารวม 3 ล้านบาท จากบริษัท สยามคูโบต้า คอร์ปอเรชัน จำกัด 7.รถความดันบวก “CU กองหนุน” สำหรับบุคลากรทางการแพทย์ จำนวน 20 คัน จากคณะวิศวกรรมศาสตร์ จุฬาลงกรณ์มหาวิทยาลัย และ8.ถุงซิปล็อคอเนกประสงค์ 1,002,000 ใบ มูลค่ารวม 3,507,000 บาท จากบริษัท คิงส์ แพ็ค อินดัสเตรียล จำกัด
********************************  7 พฤษภาคม 2563
*****************************

ที่มา : https://www.thaigov.go.th/news/contents/details/30445
