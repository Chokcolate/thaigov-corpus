รัฐบาลไทย-ข่าวทำเนียบรัฐบาล-รมต.นร.นายเทวัญฯ ลงพื้นที่จังหวัดนครราชสีมา มอบเงินช่วยเหลือผู้ประสบอัคคีภัย จำนวน 4 ราย จากกองทุนเงินให้ความช่วยเหลือผู้ประสบสาธารณภัย สำนักนายกรัฐมนตรี

วันเสาร์ที่ 16 พฤษภาคม 2563
พิมพ์
รมต.นร.นายเทวัญฯ ลงพื้นที่จังหวัดนครราชสีมา มอบเงินช่วยเหลือผู้ประสบอัคคีภัย จำนวน 4 ราย จากกองทุนเงินให้ความช่วยเหลือผู้ประสบสาธารณภัย สำนักนายกรัฐมนตรี
รมต.นร.นายเทวัญฯ ลงพื้นที่จังหวัดนครราชสีมา มอบเงินช่วยเหลือผู้ประสบอัคคีภัย จำนวน 4 ราย จากกองทุนเงินให้ความช่วยเหลือผู้ประสบสาธารณภัย สำนักนายกรัฐมนตรี
วันนี้ (16 พ.ค.63)  เวลา 09.30 น. ที่วัดศรีษะละเลิง ตำบลบ้านใหม่  อำเภอเมือง จังหวัดนครราชสีมา นายเทวัญ  ลิปตพัลลภ รัฐมนตรีประจำสำนักนายกรัฐมนตรีและคณะ ลงพื้นที่มอบเงินช่วยเหลือผู้ประสบสาธารณภัย (อัคคีภัย) จำนวน 4 ราย จากกองทุนเงินช่วยเหลือผู้ประสบสาธารณภัย สำนักนายกรัฐมนตรี ทั้งนี้ ผู้ประสบอัคคีภัย จํานวน 4 ราย ได้รับผลกระทบจากเหตุเพลิงไหม้ในพื้นที่ หมู่ 5 ตำบลบ้านใหม่ อำเภอเมือง จังหวัดนครราชสีมา เมื่อวันที่ 4 มีนาคม 2563  ที่ผ่านมา
ทั้งนี้ งบประมาณในการช่วยเหลือในวันนี้เป็นเงินจากกองทุนเงินช่วยเหลือผู้ประสบสาธารณภัย สำนักนายกรัฐมนตรี โดยมอบให้ผู้ที่ได้รับความเสียหายทั้งหลังจำนวน 2 ราย ๆ ละ 235,000 บาท แบ่งเป็นค่าวัสดุก่อสร้าง จำนวน 230,000 บาท และค่าเครื่องอุปโภคบริโภค เครื่องมือประกอบอาชีพ และเครื่องใช้ที่จำเป็นแก่ครัวเรือน จำนวน 5,000 บาท ผู้ที่ได้รับความเสียหายบางส่วน จำนวน 2 ราย รายละ 75,000 บาท แบ่งเป็นค่าวัสดุก่อสร้าง จำนวน 70,000 บาท และค่าเครื่องอุปโภคบริโภค เครื่องมือประกอบอาชีพ และเครื่องใช้ที่จำเป็นแก่ครัวเรือน จำนวน 5,000 บาท รวมเป็นเงินช่วยเหลือทั้งสิ้น 620,000 บาท  ซึ่งเงินที่ให้การช่วยเหลือจำนวนนี้ เป็นเพียงบางส่วนที่ให้การช่วยเหลือเพื่อการบรรเทาทุกข์ ซึ่งมูลค่าความเสียหายนั้นมีมูลค่ามากกว่า
รัฐมนตรีประจำสำนักนายกรัฐมนตรี กล่าวว่า รัฐบาลมีกองทุนเงินช่วยเหลือผู้ประสบสาธารณภัยอยู่ในความดูแลของสำนักนายกรัฐมนตรี ไว้คอยดูแลความเดือดร้อนของประชาชนผู้ประสบภัยสาธารณะต่าง ๆ ทั้งวาตภัย อัคคีภัย อุทกภัย ซึ่งผู้ประสบภัยทั้ง 4 ราย ทางกองทุนฯ ได้พิจารณาแล้วว่าอยู่ในหลักเกณฑ์การให้ความช่วยเหลือ ซึ่งมีการดำเนินการตามขั้นตอน ระเบียบ จนกระทั่งมีการนำเงินมามอบให้กับผู้ประสบอัคคีภัยในครั้งนี้ ซึ่งการช่วยเหลือจากกองทุนอาจจะไม่สามารถช่วยเหลือได้เต็มมูลค่าความเสียหาย แต่จะช่วยเหลือได้เพียงบางส่วนเพื่อเป็นการบรรเทาความเดือดร้อนเท่านั้น จากนั้นได้มอบถุงยังชีพให้กับประชาชนที่ได้รับผลกระทบจากสถานการณ์ไวรัสโควิด-19 ในพื้นที่ อีกจำนวน 300 ราย
สำหรับการควบคุมการแพร่ระบาดไวรัสโควิด-19 หลังจากที่ทางรัฐบาลมีกำหนดผ่อนปรนเฟส 2 ในวันที่ 17 พ.ค.63 นี้ นายกรัฐมนตรีได้กำชับทุกหน่วยงานให้มีการดูแลมาตรการให้มีความเข้มแข็ง ไม่ประมาท ซึ่งหากมีการผ่อนปรนในเฟส 2 แล้ว ในพื้นที่ไหนมีปัญหาหรือมีผู้ติดเชื้อเพิ่ม ให้มีการสั่งปิดพื้นที่ดังกล่าวทันทีเพื่อเป็นการควบคุมโรค ซึ่งทุกพื้นที่ต้องมีการดูแลสถานการณ์อย่างจริงจัง

ที่มา : https://www.thaigov.go.th/news/contents/details/30939
