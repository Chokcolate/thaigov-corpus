รัฐบาลไทย-ข่าวทำเนียบรัฐบาล-รมต.นร. นายเทวัญฯ ลงตรวจสอบเอง มาตรการจัดส่งอาหาร Delivery และติดตามการประกอบธุรกิจให้เช่าที่พักอาศัย ช่วยเหลือผู้บริโภคในช่วงสถานการณ์การแพร่ระบาดโควิด-19

วันศุกร์ที่ 8 พฤษภาคม 2563
พิมพ์
รมต.นร. นายเทวัญฯ ลงตรวจสอบเอง มาตรการจัดส่งอาหาร Delivery และติดตามการประกอบธุรกิจให้เช่าที่พักอาศัย ช่วยเหลือผู้บริโภคในช่วงสถานการณ์การแพร่ระบาดโควิด-19
รมต.นร. นายเทวัญฯ ลงตรวจสอบเอง มาตรการจัดส่งอาหาร Delivery และติดตามการประกอบธุรกิจให้เช่าที่พักอาศัย ช่วยเหลือผู้บริโภคในช่วงสถานการณ์การแพร่ระบาดโควิด-19
วันนี้ (8 พ.ค.63) นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี  และ พล.ต.ต.ประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภค เดินทางลงพื้นที่เพื่อตรวจสอบการปฏิบัติงานของผู้ให้บริการจัดส่งอาหารและพัสดุ รวมถึงติดตามการประกอบธุรกิจให้เช่าที่พักอาศัย ให้เป็นไปตามมาตรการช่วยเหลือผู้บริโภคในช่วงสถานการณ์การแพร่ระบาดโควิด-19
โดยจุดแรกรัฐมนตรีประจำสำนักนายกรัฐมนตรีและคณะ เดินทางไปยังร้านเดอะพิซซ่า คอมปะนี สาขาพีเพิล พาร์ค คอมมูนิตี้มอลล์ เขตสวนหลวง กรุงเทพมหานคร เพื่อตรวจสอบการปฏิบัติงานของผู้ให้บริการจัดส่งอาหารและพัสดุ ซึ่งเป็นบริการที่ได้รับความนิยมเป็นอย่างมากในปัจจุบัน ประกอบกับมาตรการ Work from home ส่งผลให้จำนวนการสั่งซื้อสินค้าประเภทอาหารและบริการจัดส่งอาหารเพิ่มสูงขึ้น โดยเมื่อวันที่ 20 มีนาคม 2563 สำนักงานคณะกรรมการคุ้มครองผู้บริโภค (สบค.) และผู้ให้บริการจัดส่งอาหารและพัสดุ 17 ราย ได้จัดทำปฏิญญาความร่วมมือในการกำหนดมาตรการความปลอดภัยในการให้บริการจัดส่งอาหารและพัสดุขั้นสูงสุด และสอดคล้องกับนโยบายภาครัฐที่ประสงค์จะลดการแพร่ระบาดของไวรัสโควิด-19 ทั้งนี้ ทางร้านมีมาตรการความปลอดภัยเพื่อสร้างความมั่นใจแก่ผู้บริโภค โดยมีการคัดกรองพนักงานผู้ให้บริการ พนักงานต้องสวมหน้ากากอนามัยขณะปฏิบัติหน้าที่ จัดให้มีจุดบริการเจลแอลกอฮอร์ และทำความสำอาดร้านด้วยแอลกอฮอร์เป็นประจำ รวมถึงมีการจัดที่นั่งแบบเว้นระยะห่าง นอกจากนี้ ทางร้านยังมีการใช้รูปแบบการส่งอาหารแบบเว้นระยะห่าง และลดการสัมผัส (Zero Touch Delivery) และมีการส่งเสริมให้ลูกค้าชำระค่าอาหารผ่านทางดิจิทัล เปย์เม้นท์ (Digital Payment) เพื่อป้องกันการแพร่ระบาดของไวรัสโควิด-19
จากนั้น รัฐมนตรีประจำสำนักนายกรัฐมนตรีและคณะ เดินทางไปยัง สุขใจ เพลส (Sookjai Place) ถ.พระราม 9 ซ.51 แขวงสวนหลวง กรุงเทพมหานคร ติดตามการประกอบธุรกิจให้เช่าที่พักอาศัย จากกรณีที่มีการนำเสนอข่าวเจ้าของหอพักลดค่าเช่า 50% เพื่อเป็นการแบ่งเบาภาระผู้เช่า ช่วงการระบาดของเชื้อไวรัสโควิด-19  โดยโลกโซเชียลมีการแชร์ต่อเรื่องราวราวดี ๆ นี้ จนเป็นที่ชื่นชม ด้านนายอนุสรณ์  อาศิรเลิศสิริ เจ้าของหอพักกล่าวว่า เข้าใจถึงสถานการณ์การระบาดของเชื้อไวรัสที่เป็นวงกว้าง และรับทราบถึงปัญหาต่าง ๆ ซึ่งผู้ให้เช่าและผู้เช่าต่างเดือดร้อนเช่นกัน ในเบื้องต้นทางหอพักนี้จะลดค่าเช่าให้เป็นระยะเวลา 3 เดือน ถ้าสถานการณ์ยังไม่กลับเข้าสู่สภาวะปกติ จะหาวิธีเพื่อช่วยเหลือต่อไป
รัฐมนตรีประจำสำนักนายกรัฐมตรี ได้กล่าวชื่นชมเจ้าของที่พักอาศัยให้เช่า ที่มีความเข้าใจและมีน้ำใจช่วยเหลือผู้ได้รับผลกระทบจากสถานการณ์โควิด-19 และยกเป็นแบบอย่างที่ควรยกย่องเชิดชูให้เป็นผู้ประกอบการที่ดีและมีธรรมภิบาลในการดำเนินธุรกิจ และมอบกระเช้าเจลแอลกอฮอร์เป็นกำลังใจให้ ขณะที่ปัจจุบันสถานการณ์การแพร่ระบาดเชื้อไวรัสโคสิด-19 ของประเทศเริ่มดีขึ้นเรื่อย ๆ แต่ขอให้ประชาชนทุกคนปฏิบัติตนด้วยความไม่ประมาท ทั้งนี้ หากผู้บริโภคไม่ได้รับความเป็นธรรมจากผู้ประกอบธุรกิจประเภทให้เช่าอาคารเพื่ออยู่อาศัย สามารถร้องเรียนหรือแจ้งข้อมูลได้ที่สายด่วน สคบ.  1166
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30479
