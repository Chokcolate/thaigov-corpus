รัฐบาลไทย-ข่าวทำเนียบรัฐบาล-​นายกรัฐมนตรีสั่ง กต. เร่งช่วยเหลืออำนวยความสะดวกนำคนไทยในต่างแดนกลับไทย

วันพุธที่ 6 พฤษภาคม 2563
พิมพ์
​นายกรัฐมนตรีสั่ง กต. เร่งช่วยเหลืออำนวยความสะดวกนำคนไทยในต่างแดนกลับไทย
​นายกรัฐมนตรีสั่ง กต. เร่งช่วยเหลืออำนวยความสะดวกนำคนไทยในต่างแดนกลับไทย
ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรีเผย พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมสั่งการให้กระทรวงการต่างประเทศเร่งช่วยเหลือคนไทยในต่างแดนและอำนวยความสะดวกให้กับคนไทยที่ต้องการเดินทางกลับประเทศ โดยสถานกงสุลใหญ่ ณ เมืองฮ่องกง จัดเที่ยวบินพิเศษนำคนไทยที่ตกค้างในฮ่องกงและมาเก๊ากลับประเทศไทย จำนวน 161 คน โดยสายการบิน Thai Smile เที่ยวบินที่ WE631 เส้นทาง ฮ่องกง – กรุงเทพฯ ออกเดินทางจากเขตบริหารพิเศษฮ่องกงตั้งแต่วันที่ 4 พ.ค.63 เวลา 14.10 น. ถึงท่าอากาศยานสุวรรณภูมิเวลา 16.05 น. ซึ่งได้รับความร่วมมืออย่างดีจากรัฐบาลฮ่องกงและมาเก๊า โดยเฉพาะภารกิจนำคนไทยในมาเก๊าเดินทางมาขึ้นเครื่องบินที่ท่าอากาศยานนานาชาติฮ่องกง
ขณะที่สถานเอกอัครราชทูต ณ กรุงโคลัมโบ ประเทศศรีลังกา  ร่วมกับสถานกงสุลกิตติมศักดิ์ประจำสาธารณรัฐมัลดีฟส์ ได้จัดเที่ยวบินพิเศษของสายการบิน Maldivian Airlines นำคนไทยที่ตกค้างในมัลดีฟส์ 131 คน เดินทางกลับประเทศไทยแล้ว ส่วนใหญ่เป็นนักท่องเที่ยวที่ติดค้าง ผู้ไม่มีถิ่นพำนักถาวรในมัลดีฟส์ พนักงานรีสอร์ตและบริษัท ทั้งนี้ เที่ยวบินดังกล่าวจำเป็นต้องจำกัดจำนวนที่นั่งเนื่องจากเงื่อนไขด้านสาธารณสุขในขณะนี้
สำหรับผู้ที่ติดค้างเหลืออยู่ในมัลดีฟส์และศรีลังกา สถานเอกอัครราชทูตฯ จะจัดหาเที่ยวบินกลับไทยให้โดยเร็ว โดยคำนึงถึงระบบการกักตัวภายในประเทศไทยที่สามารถรองรับผู้เดินทางกลับประเทศในแต่ละวันหากต้องการความช่วยเหลือเร่งด่วน โปรดติดต่อ +94 3070747 +94 3070748 และในกรณีของมัลดีฟส์ สามารถติดต่อกงสุลกิตติมศักดิ์ประจำสาธารณรัฐมัลดีฟส์ได้อีกทางหนึ่ง ที่ +960 7398765
ทั้งนี้ สถานเอกอัครราชทูต ณ กรุงโคลัมโบ ยังได้แจกจ่ายถุงยังชีพให้คนไทยในศรีลังกาที่ลงทะเบียนแจ้งความประสงค์ขอกลับไทยแต่ยังไม่สามารถเดินทางกลับได้ เนื่องจากสถานการณ์การแพร่ระบาดของโควิด-19
ในส่วนของสถานเอกอัครราชทูต ณ กรุงโตเกียวได้ดำเนินการช่วยเหลือคนไทยในญี่ปุ่นระหว่างการแพร่ระบาดของเชื้อไวรัส โควิด-19 โดยได้แจกจ่ายเจลแอลกอฮอล์ฆ่าเชื้อโรค หน้ากากอนามัย อาหารแห้ง และสิ่งของเครื่องใช้ที่จำเป็น ให้กับชุมชนคนไทยที่ได้รับความเดือดร้อนด้วยแล้ว
--------------------------------

ที่มา : https://www.thaigov.go.th/news/contents/details/30377
