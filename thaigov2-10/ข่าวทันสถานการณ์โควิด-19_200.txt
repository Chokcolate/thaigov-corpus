รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงนิวเดลี ดำเนินการจัดเที่ยวบินเช่าเหมาลำส่งคนไทยที่ตกค้างในอินเดีย กลับประเทศไทย [กระทรวงการต่างประเทศ]

วันอังคารที่ 12 พฤษภาคม 2563
สถานเอกอัครราชทูต ณ กรุงนิวเดลี ดำเนินการจัดเที่ยวบินเช่าเหมาลำส่งคนไทยที่ตกค้างในอินเดีย กลับประเทศไทย [กระทรวงการต่างประเทศ]
สถานเอกอัครราชทูต ณ กรุงนิวเดลี ดำเนินการจัดเที่ยวบินเช่าเหมาลำส่งคนไทยที่ตกค้างในอินเดียเนื่องจากสถานการณ์การแพร่ระบาดของไวรัส COVID-19 กลับประเทศไทย
เมื่อวันที่ 11 พ.ค. 2563 สถานเอกอัครราชทูต ณ กรุงนิวเดลี และทีมประเทศไทยได้จัดเที่ยวบินเช่าเหมาลำของคนไทยส่งคนไทยตกค้างในอินเดียเนื่องจากสถานการณ์การแพร่ระบาดของไวรัส COVID-19 กลับบ้าน 219 คน โดยมีพระภิกษุ 2 รูป (0.91%) นักท่องเที่ยว 63 คน (28.77%) นักเรียน/นักศึกษา 148 คน (67.58%) คนทำงาน 3 คน (1.37%) และอื่น ๆ 3 คน (1.37%)
เที่ยวบินดังกล่าวนับเป็นเที่ยวบินที่ 2 ของสถานเอกอัครราชทูต ณ กรุงนิวเดลี และเป็นเที่ยวบินที่ 7 ที่นำคนไทยจากอินเดียกลับสู่แดนมาตุภูมิ รวมเป็นการส่งคนไทยกลับประเทศไทยทั้งสิ้น 1,339 คน สถานเอกอัครราชทูตฯ และอีกสามสถานกงสุลใหญ่ในอินเดียได้ขอเที่ยวบินไว้สำหรับอีก 1,404 คน รวมคนไทยทั้งหมด 2,743 คน
สถานเอกอัครราชทูตฯ และทีมประเทศไทยในอินเดียภูมิใจที่ได้มีส่วนนำคนไทยกลับบ้าน และขอขอบคุณเจ้าหน้าที่ และสายการบิน NokScoot ตลอดจนผู้ที่มีส่วนร่วมและช่วยเหลือการดำเนินภารกิจนี้ทุกท่าน

ที่มา : https://www.thaigov.go.th/news/contents/details/30688
