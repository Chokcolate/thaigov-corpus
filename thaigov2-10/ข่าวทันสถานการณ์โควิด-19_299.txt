รัฐบาลไทย-ข่าวทำเนียบรัฐบาล-กพท. ระงับการดำเนินการของสนามบินภูเก็ต จนกว่าจะมีประกาศอื่นเปลี่ยนแปลง [กระทรวงคมนาคม]

วันเสาร์ที่ 16 พฤษภาคม 2563
พิมพ์
กพท. ระงับการดำเนินการของสนามบินภูเก็ต จนกว่าจะมีประกาศอื่นเปลี่ยนแปลง [กระทรวงคมนาคม]
กพท. ระงับการดำเนินการของสนามบินภูเก็ต จนกว่าจะมีประกาศอื่นเปลี่ยนแปลง
❌ยกเลิก ประกาศ กพท. เรื่อง เงื่อนไขและเงื่อนเวลาในการใช้ท่าอากาศยานเพื่อการขึ้นลงของอากาศยาน (ฉบับที่ 2)
เนื่องด้วยสถานการณ์การแพร่ระบาดของโรคติดเชื้อไวรัสโคโรน่า 2019 (COVID-19) ในจังหวัดภูเก็ตยังถือว่ามีความเสี่ยงที่ต้องติดตามดูแลอย่างต่อเนื่อง และเพื่อป้องกันมิให้โรคกลับมาแพร่ระบาดใหม่ในพื้นที่จังหวัดภูเก็ตได้อีก
❌อากาศยานจากภายนอกประเทศ ยังคงห้ามทำการบินเข้าสู่ประเทศไทยชั่วคราว จนถึงวันที่ 31 พ.ค. 63 เวลา 23.59 น.
❌Phuket International Airport remains closed until further notice
According to the situation in Phuket that still poses COVID-19 transmission risk, it is needed to monitor continuously and to prevent the disease from spreading again in the Phuket area.
---------------------------------------------------------------------
ประกาศสำนักงานการบินพลเรือนแห่งประเทศไทย  เรื่อง เงื่อนไขและเงื่อนเวลาในการใช้ท่าอากาศยานเพื่อการขึ้นลงของอากาศยาน (ฉบับที่ 3)
ตามที่ได้มีประกาศสำนักงานการบินพลเรือนแห่งประเทศไทย เรื่อง เงื่อนไขและเงื่อนเวลาในการใช้ท่าอากาศยานเพื่อการขึ้นลงของอากาศยาน (ฉบับที่ 2) ประกาศ ณ วันที่ 14 พฤษภาคม พ.ศ. 2563 กำหนดเงื่อนไขและเงื่อนเวลาในการใช้ท่าอากาศยานภูเก็ตเพื่อการขึ้นลงของอากาศยาน ซึ่งจะมีผลตั้งแต่วันที่ 16 พฤษภาคม พ.ศ. 2563 เวลา 00.01 น. เป็นต้นไป  นั้น
แม้ว่าจังหวัดภูเก็ตสามารถควบคุมยับยั้งการแพร่ระบาดของโรคติดเชื้อไวรัสโคโรน่า 2019 (COVID-19) ได้อย่างมีประสิทธิภาพ แต่ด้วยสถานการณ์ยังถือว่ามีความเสี่ยงที่ต้องติดตามดูแลอย่างต่อเนื่องเพื่อให้มั่นใจได้ว่าจะสามาถยับยั้งการแพร่ระบาดของโรคไปสู่พื้นที่อื่น และป้องกันมิให้โรคกลับมาแพร่ระบาดใหม่ในพื้นที่จังหวัดภูเก็ตได้อีก ดังนั้น ผู้อำนวยการสำนักงานการบินพลเรือนแห่งประเทศไทย โดยคำแนะนำของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 อาศัยอำนาจตามความในข้อ 2 (3) ของข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 5) ประกอบกับมาตรา 15/10 (6) แห่งพระราชบัญญัติการเดินอากาศ พ.ศ. 2497 ที่แก้ไขเพิ่มเติมโดยพระราชบัญญัติการเดินอากาศ (ฉบับที่ 14) พ.ศ. 2562 ออกประกาศกำหนดเงื่อนไขและเงื่อนเวลาในการใช้ท่าอากาศยานเพื่อการขึ้นลงของอากาศยาน ดังต่อไปนี้
1. ให้ยกเลิกประกาศสำนักงานการบินพลเรือนแห่งประเทศไทย เรื่อง เงื่อนไขและเงื่อนเวลาในการใช้ท่าอากาศยานเพื่อการขึ้นลงของอากาศยาน (ฉบับที่ 2)  ประกาศ ณ วันที่ 14 พฤษภาคม พ.ศ. 2563
2. รายชื่อท่าอากาศยานที่เปิดให้อากาศยานขึ้นลงได้ รวมถึงเงื่อนไขและเงื่อนเวลาในการใช้ท่าอากาศยานดังกล่าวเพื่อการขึ้นลงของอากาศยาน ให้เป็นไปตามประกาศสำนักงานการบินพลเรือนแห่งประเทศไทย เรื่อง เงื่อนไขและเงื่อนเวลาในการใช้ท่าอากาศยานเพื่อการขึ้นลงของอากาศยาน ประกาศ ณ วันที่ 3 พฤษภาคม พ.ศ. 2563
ทั้งนี้ ตั้งแต่บัดนี้เป็นต้นไป จนกว่าจะมีประกาศอื่นเปลี่ยนแปลง
ประกาศ ณ วันที่  15  พฤษภาคม  พ.ศ. 2563
นายจุฬา  สุขมานพ
ผู้อำนวยการสำนักงานการบินพลเรือนแห่งประเทศไทย

ที่มา : https://www.thaigov.go.th/news/contents/details/30953
