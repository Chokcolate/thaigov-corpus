รัฐบาลไทย-ข่าวทำเนียบรัฐบาล-โฆษก วธ.แจงกองถ่ายทำภาพยนตร์และวีดิทัศน์ เริ่มทยอยเปิดกองตั้งแต่วันแรกที่ผ่อนปรนให้ถ่ายทำ ๑๗ พ.ค.๖๓ [กระทรวงวัฒนธรรม]

วันอาทิตย์ที่ 17 พฤษภาคม 2563
โฆษก วธ.แจงกองถ่ายทำภาพยนตร์และวีดิทัศน์ เริ่มทยอยเปิดกองตั้งแต่วันแรกที่ผ่อนปรนให้ถ่ายทำ ๑๗ พ.ค.๖๓ [กระทรวงวัฒนธรรม]
โฆษก วธ.แจงกองถ่ายทำภาพยนตร์และวีดิทัศน์ เริ่มทยอยเปิดกองตั้งแต่วันแรกที่ผ่อนปรนให้ถ่ายทำ ๑๗ พ.ค.๖๓ ซึ่งคนในวงการรู้สึกขอบคุณรัฐบาลที่ให้การเหลียวแลอีกกลุ่มอาชีพที่กำลังย่ำแย่ พร้อมขานรับปฏิบัติตามมาตรการการป้องกันการแพร่ระบาด โควิด-๑๙ อย่างเคร่งครัด
นางยุพา ทวีวัฒนะกิจบวร รองปลัดกระทรวงวัฒนธรรมในฐานะโฆษกกระทรวงวัฒนธรรม กล่าวว่า  ตามที่กระทรวงวัฒนธรรมได้เสนอมาตรการผ่อนปรนกองถ่ายภาพยนตร์และวีดิทัศน์ ระยะที่ ๒ เพื่อบรรเทาผลกระทบจากการแพร่ระบาดของโรคติดเชื้อไวรัสโคโรนา 2019 ต่อศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) และศูนย์ฯ มีมติเห็นชอบและได้ออกข้อกำหนดตามความในมาตรา ๙  แห่งพระราชกำหนดการบริหารราชการในสถานการณ์ฉุกเฉิน พ.ศ. ๒๕๔๘ (ฉบับที่ ๗) และมาตรา ๑๑ แห่งพระราชบัญญัติระเบียบบริหารราชการแผ่นดิน พ.ศ. ๒๕๓๔ โดยนายกรัฐมนตรีได้ออกข้อกำหนดเป็นการทั่วไปและข้อปฏิบัติ ข้อ ๓
(๑) จ. การถ่ายทำรายการโทรทัศน์ ภาพยนตร์และวีดีทัศน์ ซึ่งเมื่อรวมคณะทำงานหน้าฉากและทุกแผนกแล้วต้องมีจำนวนไม่เกินห้าสิบคน และต้องไม่มีผู้ชมเข้าร่วมรายการ ตั้งแต่วันที่ ๑๗ พฤษภาคม เป็นต้นไปรวมทั้ง กำหนดให้มีการลงทะเบียนทีมงานในกองถ่ายทุกคนก่อนเข้าและออกจากกองถ่ายทำ มีการแยกการทำงานให้ห่างกันอย่างชัดเจน และลดการพูดคุยหรือสัมผัสใกล้ชิด เว้นการถ่ายทำฉากที่ต้องสัมผัสใกล้ชิดและเข้าถึงตัว เช่น ฉากต่อสู้ ฉากแสดงความรัก โอบกอด จูบ พูดเสียงดัง ซึ่งอาจใช้มุมกล้องหรือเทคนิคพิเศษแทนไปก่อน
นอกจากนี้ กองถ่ายต้องจัดเตรียมสถานที่และอุปกรณ์ป้องกันการแพร่ระบาดของโรคติดเชื้อไวรัสโคโรนา 2019 (COVID-19) ได้แก่ ๑.ให้มีจุดบริการล้างมือด้วยสบู่ หรือแอลกอฮอล์เจล หรือน้ำยาฆ่าเชื้อโรค ๒.จัดให้มีจุดคัดกรอง ๓.ในกรณีถ่ายทำนอกสถานที่จะต้องแจ้งเจ้าหน้าที่ฝ่ายปกครองในพื้นที่ล่วงหน้าอย่างน้อย ๑ วัน ๔.ควรทำสัญลักษณ์การเว้นระยะห่างระหว่างกัน ๑-๒ เมตร ๕.จัดให้มีการระบายอากาศที่ดีขณะถ่ายทำภายในอาคาร และเลี่ยงการถ่ายทำในบริเวณที่อากาศถ่ายเทไม่สะดวก ๖.เลือกใช้พื้นที่ถ่ายทำที่มีบริเวณกว้างเพียงพอ และ๗.ควรจัดให้มีจุดรับประทานอาหารที่มีอากาศถ่ายเท และจัดอาหารและเครื่องดื่มเป็นส่วนบุคคล ทั้งนี้ ผู้ประกอบการด้านภาพยนตร์ วีดิทัศน์ จะต้องลงทะเบียนผ่านเว็บไซต์ www.ไทยชนะ.com เพื่อจะได้กำกับ ติดตาม และประเมินผล ต่อไป
นางยุพา ทวีวัฒนะกิจบวร โฆษกกระทรวงวัฒนธรรม กล่าวต่อว่า เพื่อเป็นการสร้างความรู้ ความเข้าใจเกี่ยวกับข้อกำหนดให้กับผู้ประกอบกิจการด้านภาพยนตร์และวีดิทัศน์เพิ่มเติม กระทรวงวัฒนธรรมจึงได้จัดประชุมชี้แจงรายละเอียดที่เกี่ยวข้อง ในวันจันทร์ที่ ๑๘ พฤษภาคม ๒๕๖๓ เริ่มเวลา ๐๙.๓๐ น. เป็นต้นไป ที่ศูนย์ประชุมชั้น ๘ กระทรวงวัฒนธรรม เขตห้วยขวาง กรุงเทพฯ สำหรับผู้ประกอบกิจการด้านภาพยนตร์และวีดิทัศน์ที่ไม่สามารถไปร่วมรับฟังได้หรือผู้ที่สนใจ สามารถชมการถ่ายทอดสดทางเฟสบุ๊ค ๑๗๖๕ สายด่วนวัฒนธรรม รวมทั้งในวันเดียวกัน เวลา ๑๕.๐๐ น. นายอิทธิพล คุณปลื้ม รัฐมนตรีว่าการกระทรวงวัฒนธรรม พร้อมด้วยนายสาธิต ปิตุเตชะ รัฐมนตรีช่วยว่าการกระทรวงสาธารณสุข ก็ได้มีกำหนดลงพื้นที่ตรวจเยี่ยมกองถ่ายทำภาพยนตร์และวีดิทัศน์ที่ ACT Studio และบริษัท เวิร์คพอยท์ เอนเทอร์เทนเมนท์ อำเภอเมือง จังหวัดปทุมธานี อีกด้วย

ที่มา : https://www.thaigov.go.th/news/contents/details/31006
