รัฐบาลไทย-ข่าวทำเนียบรัฐบาล-โฆษก ศบค. เผย 8-12 พ.ค.เปิดรับฟังความเห็นประชาชน ก่อนเสนอ ศบค. ออกมาตรการผ่อนปรนระยะ 2 ที่จะเริ่ม 17 พ.ค. ขณะนายกฯ พอใจการควบคุมการแพร่ระบาดโควิด-19 ย้ำให้ดูแลผู้ตกหล่นจากมาตรการ

วันพฤหัสบดีที่ 7 พฤษภาคม 2563
พิมพ์
โฆษก ศบค. เผย 8-12 พ.ค.เปิดรับฟังความเห็นประชาชน ก่อนเสนอ ศบค. ออกมาตรการผ่อนปรนระยะ 2 ที่จะเริ่ม 17 พ.ค. ขณะนายกฯ พอใจการควบคุมการแพร่ระบาดโควิด-19 ย้ำให้ดูแลผู้ตกหล่นจากมาตรการ
โฆษก ศบค. เผย 8-12 พ.ค.เปิดรับฟังความเห็นประชาชน ก่อนเสนอ ศบค. ออกมาตรการผ่อนปรนระยะ 2 ที่จะเริ่ม 17 พ.ค. ขณะนายกฯ พอใจการควบคุมการแพร่ระบาดโควิด-19 ย้ำให้ดูแลผู้ตกหล่นจากมาตรการต่าง ๆ
วันนี้ (7 พ.ค.63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์ประจำวัน มาตรการในการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) และพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) สรุปสาระสำคัญ ดังนี้
1. สถานการณ์ผู้ติดเชื้อไวรัสโคโรนา 2019 (โควิด -19) ในไทย
สถานการณ์ผู้ติดเชื้อไวรัสโคโรนา 2019 (โควิด-19) ในไทย มีผู้ป่วยใหม่ 3 ราย ผู้ป่วยยืนยันสะสมอยู่ที่ 2,992 ราย มีผู้ที่หายป่วยเพิ่มขึ้น 11 ราย รวมผู้ที่หายป่วยแล้ว 2,772 ราย ไม่พบผู้เสียชีวิตเพิ่ม ตัวเลขผู้เสียชีวิตยังคงที่ 55 ราย รักษาตัวอยู่ในโรงพยาบาล 165 ราย สำหรับผู้ป่วยรายใหม่ 3 ราย มี 2 รายที่อยู่ในสถานที่กักกันที่รัฐจัดให้ รายแรกเป็นผู้ป่วยหญิงไทยอายุ 59 ปี เป็นแม่บ้าน ภูมิลำเนาอยู่ที่จังหวัดยะลา เป็นผู้ป่วยที่สัมผัสกับผู้ป่วยยืนยันที่กลับมาจากมาเลเซียที่ไม่มีอาการใด ๆ ส่วนอีก 2 ราย เป็นผู้ป่วยชายไทยอายุ 46 ปีกับ 51 ปี อาชีพรับจ้าง เดินทางกลับมาจากประเทศคาซัคสถาน กลับถึงไทยเมื่อ 2 พฤษภาคม 63 แล้วเข้า State Quarantine โดยผู้โดยสารที่กลับมาพร้อมกันในเครื่องบินลำเดียวกันมี 55 คน ซึ่งได้รับการดูแลอย่างดีทั้งหมด
โฆษก ศบค. กล่าวขอแสดงความยินดีกับจังหวัดเชียงใหม่ พิษณุโลก ลำปาง ชัยภูมิ และตรัง ที่ปรับมาอยู่ในกลุ่มจังหวัดที่ไม่มีการรายงานผู้ป่วยในช่วง 28 วันที่ผ่านมา รวมทั้งสิ้น 39 จังหวัด และจังหวัดที่ไม่มีการรายงานผู้ป่วยมาก่อนเลยยังเป็น 9 จังหวัดเดิม
2. สถานการณ์การติดเชื้อโควิด-19 โลก
สถานการณ์ผู้ติดเชื้อไวรัสโคโรนา 2019 (โควิด -19) ของโลก พบผู้ติดเชื้อยืนยันสะสมอยู่ที่ 3,822,860 ราย อาการหนักประมาณ 48,000 ราย หายป่วยแล้วประมาณ 1,300,000 ราย และเสียชีวิตไป 265,000 กว่าราย โดยประเทศที่มีผู้ติดเชื้อยืนยันสะสมมากที่สุดอันดับที่ 1 ยังเป็นสหรัฐอเมริกา รองลงมา สเปน อิตาลี สหราชอาณาจักร ฝรั่งเศส เยอรมนี ตุรกี บราซิล และอิหร่าน ตามลำดับ
สำหรับอันดับประเทศ 10 อันดับแรกผู้ป่วยรายใหม่ที่เพิ่มขึ้นต่อวัน โดยสหรัฐอเมริกายังเป็นอันดับที่ 1 มีจำนวนกว่า 25,000 ราย รองลงมาคือบราซิล 10,600 กว่าราย รัสเซีย 10,500 กว่าราย อังกฤษ 6,100 กว่าราย และฝรั่งเศส 3,000 กว่าราย  นอกจากนี้สหรัฐอเมริกายังเป็นประเทศที่มีผู้เสียชีวิตรายใหม่ต่อวันมากเป็นอันดับที่ 1 วานนี้เสียชีวิต 2,500 กว่าราย รองลงมาคืออังกฤษ 649 ราย บราซิล 630 ราย อิตาลี  369 ราย  เบลเยียม 323 ราย เยอรมนี 282 ราย ฝรั่งเศส 278 ราย  สเปน 244 ราย เม็กซิโก 197 ราย และแคนนาดา 189 ราย ตามลำดับ
ในกลุ่มอาเซียนและเอเชียพบจำนวนผู้ป่วยยืนยันสะสม โดยมีอินเดียเป็นอันดับที่ 1 จำนวน  50,000 กว่าราย รองลงมา ปากีสถาน 24,000 ราย สิงคโปร์  20,000 ราย ญี่ปุ่น 15,000 ราย อินโดนีเซีย 12,000 ราย ซึ่งประเทศไทยขณะนี้ไปอยู่ในอันดับท้ายตาราง ขอชื่นชมประชาชนคนไทยทุกคนตรงนี้ด้วยที่ร่วมมือกัน
โฆษก ศบค. ยังรายงานกรณีนักเรียนไทยที่ตกค้างอยู่ในลาตินอเมริกา ซึ่งสถานเอกอัครราชทูต ณ กรุงบัวโนสไอเรสได้ประสานเตรียมความพร้อมเพื่อให้นักเรียนไทยที่ตกค้างในอาร์เจนตินา 52 คน และอุรุกวัย 2 คน กลับประเทศไทย ซึ่งจะเดินทางมาถึงในวันที่ 20 พฤษภาคม 2563 โดยเครื่องบินเหมาลำ กลับมายังประเทศไทย
3. การประชุม ศบค.
นายกรัฐมนตรีในนามผู้อำนวยการ ศบค. กล่าวในที่ประชุมว่า ให้ทุกภาคส่วนดูแลช่วงระยะการเปลี่ยนผ่านในเฟสต่าง ๆ อย่างเข้มงวด ลดผลกระทบที่เกิดขึ้นจากโควิด-19 ในภาคส่วนต่าง ๆ แม้สถานการณ์ยังอยู่ในเกณฑ์ที่น่าพอใจ แต่ต้องดำเนินการเชิงรุก ดูแลการเข้า-ออกต่างประเทศผ่านช่องทางต่าง ๆ อย่างเข้มงวด เพื่อไม่ให้มีการนำเชื้อเข้ามาจากต่างประเทศ มีการเข้าสู่สถานกักกันที่รัฐจัดให้ หรือ State Quarantine/Local Quarantine และมาตรการการป้องกันโรคอย่างเคร่งครัด  ห้ามละเลยมาตรการฉุกเฉินในระยะที่ 1 โดยให้ ศบค. ด้านความมั่นคง ทหาร ตำรวจ ด้านสาธารณสุข เข้าตรวจให้เป็นไปตามมาตรฐานและข้อกำหนด ประสานผู้ประกอบการท้องถิ่นให้ดำเนินการตามมาตรการ และดูแลติดตามอย่างใกล้ชิด รวมทั้งพิจารณามาตรการในด้านต่าง ๆ เช่น ด้านการต่างประเทศ รายงานผลกระทบจากการผ่อนคลายสถานการณ์ รวมถึงแนวทางการแก้ไขโดยเฉพาะการช่วยเหลือเยียวยาผู้ที่ได้รับผลกระทบ ข้อเสนอของผู้ประกอบการ และเร่งประชาสัมพันธ์ให้ประชาชนทราบ และเก็บตกผู้ที่ตกหล่นให้เข้าถึงการช่วยเหลือเยียวยา ดูแลเจ้าหน้าที่ให้ได้รับเบี้ยเลี้ยงตามสิทธิ
ผู้อำนวยการ ศบค. ได้มีข้อชี้แนะว่า ให้มีมาตรการและแนวทางเฉพาะของกิจการ/กิจกรรม เช่น รถไฟฟ้า ต้องมีมาตรการที่รองรับจำนวนคนที่แออัด มาตรการสำหรับผู้ให้บริการ ในกรณีรถเสีย การขายตั๋วโดยสารให้พอเหมาะในสถานการณ์นั้น ๆ พร้อมให้ทั้ง 20 กระทรวงประชาสัมพันธ์ภารกิจของแต่ละกระทรวงที่เชื่อมโยงในสถานการณ์นี้
ในที่ประชุมมีความคิดเห็นตรงกันคือ 1. การเหลื่อมเวลาทำงาน โดยมอบรองนายกฯ นายวิษณุ เครืองาม ซึ่งควบคุมกำกับดูแลสำนักงานข้าราชการพลเรือน (ก.พ.) ได้ดูแล  2. เน้นย้ำนโยบายทำงานที่บ้าน หรือ Work From Home  อย่างน้อยร้อยละ 50 ซึ่งจะลดการเคลื่อนย้ายของประชากรได้  3. สถานศึกษาที่ได้ขยายช่วงเวลาของการเปิดภาคเรียนออกไป และมีการใช้เทคโนโลยีในการเรียนการสอน และจะต้องพัฒนาในรูปแบบต่าง ๆ ออกไป 4. กิจกรรมในสวนสาธารณะ ที่ได้คลายมาตรการเพื่อให้ประชาชนได้มีสุขภาพที่ดี แต่ต้องไม่แพร่กระจายโรค
โฆษก ศบค. กล่าวถึงช่วงระยะเวลา ตารางเวลาคร่าว ๆ ของการเกิดมาตรการผ่อนปรนระยะที่ 2 ที่จะเกิดขึ้น โดยเลขาธิการสภาความมั่นคงแห่งชาติ ได้แจ้งให้ทราบ เพื่อเป็นชุดข้อมูลให้มีโอกาสได้เตรียมการ คือ วันที่ 8-12 พ.ค. จะเป็นช่วงการรับฟังความเห็น หลังจากประกาศมาตรการไปเมื่อวันที่ 3 พ.ค. ที่ผ่านมา จะดูชุดข้อมูลทั้งเชิงสถิติ เชิงสถานการณ์ และความคิดเห็นต่าง ๆ วันที่ 13 พ.ค. จะมีการซักซ้อมความเข้าใจ วันที่ 14 พ.ค. จะยกร่างข้อกำหนดมาตรการผ่อนปรนระยะที่ 2 และนำเสนอต่อนายกรัฐมนตรี ถ้าไม่มีเหตุการณ์ที่ทำให้ตัวเลขพุ่งขึ้นมากมายไปกว่านี้ วันที่ 17 พ.ค. ก็จะเริ่มออกมาตรการผ่อนปรนระยะที่ 2 ต่อไป ทั้งนี้ ขึ้นอยู่กับความร่วมมือจากทุก ๆ คน ทั้งผู้ประกอบการและประชาชนผู้ใช้บริการ
นายกรัฐมนตรี ได้มีข้อเสนอสรุปเกี่ยวกับการดำเนินการด้านต่างประเทศ แต่ละประเทศก็แตกต่างกันไป เช่น ประเทศจีน เกาหลีใต้ ก็สามารถควบคุมสถานการณ์ได้จนตัวเลขผู้ติดเชื้อมาอยู่ที่เลขหลักหน่วยแล้ว โดยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้เสนอการพิจารณาปรับการประกาศรายชื่อประเทศ และถอนรายชื่อบางประเทศออกไป เพื่อที่จะได้ทำงานและมีความสัมพันธ์ทางด้านเศรษฐกิจ สังคม ที่ดีต่อกัน ซึ่งนายกรัฐมนตรีและที่ประชุมเห็นชอบ แต่ก็ต้องมีการนำไปสู่การดำเนินการต่าง ๆ โดยเฉพาะกิจกรรมต่าง ๆ ที่ต้องพึ่งพาการเดินทาง จึงต้องระมัดระวังด้วย อย่างไรก็ตามแม้จะมีการปลดล็อกตรงนี้ก็ไม่ได้หมายความว่าจะเดินทางเข้าประเทศได้ทันที แต่จะต้องมีมาตรการต่าง ๆ รองรับโดยในที่ประชุมจะต้องมีการหารือเพิ่มเติมร่วมกันอีกครั้ง
นอกจากนี้ นายกรัฐมนตรี ยังได้กล่าวถึงการทำงานร่วมกันโดยเฉพาะในกลุ่มประเทศอาเซียนว่า น่าจะมีการรวมกลุ่มร่วมกันลงทุนทางด้านวัคซีนให้ได้ประโยชน์ร่วมกัน รวมทั้งหารือถึงมาตรการการผ่อนผันให้มีแรงงานที่มีความสามารถเข้ามาได้ อาจจะให้เป็น Smart Visa  เพื่อคนที่เก่งมีความสามารถอยากจะกลับมาจากต่างประเทศ จะได้มีบุคลากรที่ดีเข้ามาทำงาน รวมทั้งการจัดตั้ง Test lab หรือการพัฒนาชุดอุปกรณ์เครื่องมือแพทย์ โดยเฉพาะการทำ Personal Protective Equipment หรือชุด PPE ทั้งนี้ หากมีระดับของการทดสอบอยู่ในประเทศไทยด้วยก็จะดี
ในตอนท้าย นายกรัฐมนตรี ได้กล่าวถึงการเยียวยาผู้ที่มีผลกระทบด้านเศรษฐกิจ สังคมโดยเฉพาะการเข้าถึงการกู้เงินสินเชื่อดอกเบี้ยต่ำ หรือซอฟท์โลน พร้อมย้ำถึงการฟื้นฟู ซึ่งขณะนี้ได้รับแผนงานจาก 20 ผู้นำทางเศรษฐกิจของประเทศไทยแล้ว โดยอาจจะใช้แนวทางเหล่านี้ประกอบกับทางภาครัฐเพื่อให้เกิดการขับเคลื่อนและฟื้นฟูกันได้
4. ผลการดำเนินการมาตรการผ่อนปรนในช่วงของระยะที่ 1
เป้าหมายต้องตรวจให้ได้โดยประมาณ 6,000 ราย ต่อ 1 ล้านประชากร คือประมาณ 400,000 รายในประเทศไทย ซึ่งตรวจไปแล้ว 230,000 ราย เหลือประมาณ 170,000 ราย จึงจะเข้าเป้าหมาย ใน 170,000 ราย ประมาณการให้ 85,000 ราย มาจากผู้ที่มีอาการป่วย โดยขยายเกณฑ์การตรวจสำหรับอาการป่วย อีก 85,000 รายเพื่อค้นหาในประชากรกลุ่มเสี่ยง เช่น บุคลากรทางการแพทย์ ผู้ต้องขัง ผู้ต้องกัก แรงงานผิดกฎหมาย คนขับรถสาธารณะ อาชีพเสี่ยงต่าง ๆ เป็นต้น
รายงานการปิดสถานที่ตามมาตรการของสถานการณ์ฉุกเฉินไปทั้งสิ้น 46,458 แห่ง และเปิดสถานที่ที่เป็นไปตามมาตรการผ่อนปรนจำนวน 148,180 แห่ง โดย กทม. จัดทีมชุดตรวจออกตรวจพื้นที่และพบว่ามีประมาณ 3,000 กว่าแห่ง ที่เป็นกิจการ/กิจกรรมที่มีความผิด ไม่ปฏิบัติตามมาตรการ และได้กล่าวตักเตือนไป
หลักเกณฑ์การเลือกคนไทยที่เดินทางกลับมาจากต่างประเทศเข้าประเทศก่อนและหลัง โดยรัฐมนตรีว่าการกระทรวงการต่างประเทศได้รายงานแบ่งคนเป็น 2 กลุ่ม กลุ่มด่วนที่สุด เป็นกลุ่มคนที่เปราะบาง ได้แก่ 1. ผู้ปวย 2. คนที่ตกค้างจากสนามบิน 3. บุคคลที่วีซ่าหมดอายุ และ 4. นักท่องเที่ยวที่ตกค้าง  กลุ่มด่วนมาก ได้แก่ 1. พระสงฆ์ที่ไปธุดงค์หรือปฏิบัติธรรมในต่างประเทศ 2. นักเรียน นักศึกษา 3. คนตกงานในต่างประเทศ
--------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30434
