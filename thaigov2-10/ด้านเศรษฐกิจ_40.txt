รัฐบาลไทย-ข่าวทำเนียบรัฐบาล-สำนักงานสลากฯ ออกรางวัลในวันที่ 16 พฤษภาคมนี้ ยึดแนวทางการป้องกันการแพร่ระบาดของโรคโควิด 19

วันพฤหัสบดีที่ 14 พฤษภาคม 2563
พิมพ์
สำนักงานสลากฯ ออกรางวัลในวันที่ 16 พฤษภาคมนี้ ยึดแนวทางการป้องกันการแพร่ระบาดของโรคโควิด 19
การออกรางวัลในวันที่ 16 พฤษภาคม 2563 จะยึดแนวทางในการป้องกันการแพร่ระบาดของโรคโควิด 19 ตามแนวทางกระทรวงสาธารณสุข ซึ่งจะมีการจำกัดจำนวนผู้ปฏิบัติหน้าที่ในพื้นที่ออกรางวัล โดยให้กรรมการ เจ้าหน้าที่ และผู้เกี่ยวข้องปฏิบัติตามอย่างเคร่งครัด
วันนี้ (14 พฤษภาคม 2563) นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล กล่าวว่าการออกรางวัลในวันที่ 16 พฤษภาคม 2563 จะยึดแนวทางในการป้องกันการแพร่ระบาดของโรคโควิด 19 ตามแนวทางกระทรวงสาธารณสุข ซึ่งจะมีการจำกัดจำนวนผู้ปฏิบัติหน้าที่ในพื้นที่ออกรางวัล โดยให้กรรมการ เจ้าหน้าที่ และผู้เกี่ยวข้องปฏิบัติตามอย่างเคร่งครัด เช่น การจัดสถานที่นั่งห่างกันอย่างน้อย 1 เมตร  จุดคัดกรองอุณหภูมิผู้ร่วมออกรางวัลทุกคน ล้างมือด้วยเจลแอลกอฮอล์ กำหนดให้ใส่หน้ากากอนามัยตลอดเวลาในห้องออกรางวัล หากเป็นเจ้าหน้าที่เชิญกรรมการ ผู้ประกาศรางวัลต้องใส่ Face Shield นอกเหนือจากหน้ากากอนามัยด้วย ตลอดจนให้ทำความสะอาดอุปกรณ์ออกรางวัล รวมถึงจุดที่มีการสัมผัสบ่อยๆ ทุก 30 นาที ทั้งนี้ ประชาชนที่สนใจเข้าชมการออกรางวัล สามารถเดินทางมาได้ แต่ต้องปฏิบัติตามมาตรการอย่างเคร่งครัด โดยการรับชมในห้องออกรางวัลอาจมีที่นั่งลดลงจากเดิม เพราะจะมีการเว้นระยะห่างเพิ่ม (Social Distancing) และหากที่นั่งเต็มได้จัดสถานที่รับชมผ่านโทรทัศน์วงจรปิด ณ ด้านล่างของอาคาร ดังนั้นจึงขอความร่วมมือให้ประชาชนรับชมการถ่ายทอดสดการออกรางวัลผ่านโทรทัศน์ วิทยุ หรือสื่อสังคมออนไลน์ ซึ่งมีความสะดวก ปลอดภัย และสอดคล้องกับนโยบายรัฐบาล ที่รณรงค์ให้อยู่บ้านและลดการเดินทาง
ในส่วนของผู้ถูกรางวัลสลากฯ ที่ต้องการเดินทางมาขึ้นรางวัลที่สำนักงานสลากฯ สนามบินน้ำ จ.นนทบุรี จะต้องลงทะเบียนจองคิวผ่านเว็บไซต์ www.glo.or.th เพื่อนัดหมายเวลาล่วงหน้าก่อนมาขึ้นรางวัล โดยเริ่มให้จองคิวการขึ้นรางวัลของสลากงวด 1 เมษายน 2563 ตั้งแต่วันที่ 17 พฤษภาคมนี้ และเริ่มให้มาขึ้นรางวัลที่สำนักงานฯ ได้ตั้งแต่ 18 พฤษภาคม เป็นต้นไป กำหนดรับขึ้นเงินรางวัลได้ไม่เกินวันละ 65,000 ฉบับ ซึ่งจะต้องปฏิบัติตามมาตรการฯ การป้องกันการแพร่ระบาดของของโรคโควิด 19 อย่างเคร่งครัด สำหรับวิธีการจองคิวผ่านเว็บไซต์ www.glo.or.th จะไม่ยุ่งยาก เพียงกรอกชื่อ-นามสกุล หมายเลขบัตรประชาชน และจำนวนสลากฯ ที่จะมาขอขึ้นรางวัล จากนั้นก็มาขึ้นรางวัลตามวันเวลาที่ได้จองไว้ได้ อย่างไรก็ตามเพื่อความสะดวกสามารถขึ้นรางวัลได้ที่ธนาคารเพื่อการเกษตรและสหกรณ์การเกษตร (ธ.ก.ส.) ธนาคารออมสินทุกสาขาทั่วประเทศ และธนาคารกรุงไทยเฉพาะสาขากรุงเทพและปริมณฑล
สำหรับการจำหน่ายสลากงวด 16 มิถุนายน 2563 นั้น สำนักงานสลากฯ จะให้ตัวแทนจำหน่ายแจ้งความประสงค์จะขอรับสลากไปจำหน่ายผ่านเว็บไซต์ www.glo.or.th ตั้งแต่วันที่ 14-18 พฤษภาคม 2563 ทั้งนี้ หากตัวแทนจำหน่ายไม่แจ้งความประสงค์ในระบบ จะไม่สามารถชำระเงินค่าสลากและรับสลากงวดวันที่ 16 มิถุนายน 2563 ไปจำหน่ายได้
โฆษกคณะกรรมการสลากกินแบ่งรัฐบาล กล่าวตอนท้ายว่า สำนักงานสลากฯ ได้ขอให้ตัวแทนจำหน่ายสลากทั้งในส่วนกลางและส่วนภูมิภาค ประเมินสถานการณ์และความสามารถในการจำหน่ายก่อนตัดสินใจแจ้งความประสงค์ขอรับสลากไปจำหน่าย เนื่องจากในแต่ละพื้นที่มีข้อจำกัดในการจำหน่ายแตกต่างกัน อาจทำให้การจำหน่ายไม่เป็นไปตามที่คาดการณ์ไว้ และในขณะจำหน่ายสลากให้ปฏิบัติตามมาตรการที่กระทรวงสาธารณสุขกำหนด และการเว้นระยะห่างทางสังคม (Social Distancing) เช่นการใส่ Face Shield, สวมหน้ากากอนามัย, ล้างมือด้วยแอลกอฮอล์, สวมถุงมือขณะจำหน่ายสลาก และรักษาระยะห่างระหว่างบุคคล1-2 เมตร เป็นต้น โดยการปฏิบัติดังกล่าวจะเป็นประโยชน์แก่ผู้ซื้อ ผู้ขาย และสังคมส่วนรวม เพื่อควบคุมการป้องกันการแพร่ระบาดของโรคโควิด 19 และทำให้การจำหน่ายสลากดำเนินการได้อย่างต่อเนื่องเป็นปกติ

ที่มา : https://www.thaigov.go.th/news/contents/details/30832
