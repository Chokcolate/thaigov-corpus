รัฐบาลไทย-ข่าวทำเนียบรัฐบาล-โฆษก ศบค. เผยเปิดลงทะเบียน www.ไทยชนะ.com วันที่ 17 พ.ค. นี้ ตั้งแต่ 06.00 น. เพื่อรับ QR Code สำหรับติดหน้าร้าน ให้ผู้ใช้บริการสแกน

วันเสาร์ที่ 16 พฤษภาคม 2563
พิมพ์
โฆษก ศบค. เผยเปิดลงทะเบียน www.ไทยชนะ.com วันที่ 17 พ.ค. นี้ ตั้งแต่ 06.00 น. เพื่อรับ QR Code สำหรับติดหน้าร้าน ให้ผู้ใช้บริการสแกน
โฆษก ศบค. เผยเปิดลงทะเบียน www.ไทยชนะ.com วันที่ 17 พ.ค. นี้ ตั้งแต่ 06.00 น. เพื่อรับ QR Code สำหรับติดหน้าร้าน ให้ผู้ใช้บริการสแกน
วันนี้ (16 พ.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเซียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. เปิดเผยรายละเอียดเกี่ยวกับ www.ไทยชนะ.com ว่า เป็นแพลตฟอร์ม (Platform) ขนาดใหญ่ ซึ่งจะแบ่งการใช้งานเป็นผู้ประกอบกิจการ/กิจกรรม ที่จะต้องลงทะเบียนเพื่อรับ QR Code โดยจะเปิดให้ลงทะเบียนในวันพรุ่งนี้ (17 พ.ค. 63) ตั้งแต่เวลา 06.00 น. แต่ในวันนี้ผู้ประกอบกิจการ/กิจกรรม สามารถดาวน์โหลดเอกสารบนหน้าเว็บไซต์เพื่ออ่านสำหรับเตรียมความพร้อมล่วงหน้าได้ ในส่วนของผู้เข้าใช้บริการ เพียงนำโทรศัพท์สแกน QR Code ก่อนเข้าใช้บริการ ระบบจะทำหน้าที่บันทึกข้อมูล และสแกน QR Code ซ้ำอีกครั้งหลังใช้บริการเสร็จ
โฆษก ศบค. ยืนยันว่าแพลตฟอร์ม “ไทยชนะ” จะช่วยลดภาระการจดบันทึกผู้เข้าใช้บริการของผู้ประกอบกิจการ/กิจกรรม เจ้าของกิจการยังสามารถระบุความสามารถรองรับผู้เข้าใช้บริการภายในร้านของตนได้โดยจะปรากฏบน www.ไทยชนะ.com เพื่อลดความแออัดภายในพื้นที่ รวมถึงผู้เข้าใช้บริการจะสามารถตรวจสอบได้ว่าสถานที่ที่จะไปมีความหนาแน่นหรือไม่ ที่สำคัญ “ไทยชนะ” จะเป็นระบบที่เอื้ออำนวยความสะดวกในการค้นหาผู้ติดเชื้อไวรัสโควิด-19 ด้วย ตัวอย่างเช่น หากพบผู้ป่วยติดเชื้อในพื้นที่ ก็จะสามารถระบุบุคคลที่เข้าใช้บริการในสถานที่เดียวกันได้
ทั้งนี้ โฆษก ศบค. กล่าวเพิ่มเติมหากผู้ประกอบกิจการ/กิจกรรม สามารถสอบถามข้อมูลเพิ่มเติมได้ทางเบอร์โทรศัพท์ 1119 หากมีเหตุขัดข้องในการเข้าลงทะเบียนทางเว็บไซต์ อย่างไรก็ตาม www.ไทยชนะ.com ถือว่าเป็นระบบใหม่ ได้รับการดูแลจากธนาคารกรุงไทย ที่มีความสามารถรองรับระบบการลงทะเบียนจำนวนมาก และที่สำคัญคือมีการปกป้องข้อมูลส่วนตัวของผู้เข้าใช้บริการ ฝากให้ทุกคนปรับตัวและทำความเข้าใจไปด้วยกัน
สำหรับข้อกังวลกรณีประชาชนบางคนที่โทรศัพท์ไม่สามารถสแกน QR Code ได้ หรือลืมนำโทรศัพท์ ดังนั้น จึงอาจต้องมีการใช้ควบคู่กันไประหว่างแพลตฟอร์ม “ไทยชนะ” และการจดบันทึกในช่วงแรก และส่วนใหญ่ผู้ที่ไม่มีโทรศัพท์อาจเป็นผู้สูงอายุและเด็กเล็ก ซึ่งถือว่าเป็นกลุ่มเสี่ยงในการติดเชื้อได้ง่าย จึงแนะนำว่าไม่ควรออกจากบ้าน
โอกาสนี้ โฆษก ศบค. ยังชี้แจงกรณีการประกาศ เรื่อง ยกเลิกท้องที่นอกราชอาณาจักรที่เป็นเขตติดโรคติดต่ออันตราย กรณีโรคติดเชื้อไวรัสโคโรนา 2019 ให้ยกเลิกสาธารณรัฐเกาหลี และสาธารณรัฐประชาชนจีนนั้น  โดยระบุว่า เนื่องจากประเทศดังกล่าวไม่ใช่เป็นเขตโรคติดต่ออันตราย แต่เป็นเพียงเขตติดโรคตาม พรบ. โรคติดต่อเท่านั้น ส่วนสาเหตุที่ต้องเอาออกจากเขตโรคติดต่อ พบว่าสถิติการเกิดโรคของประเทศดังกล่าวมีจำนวนลดลง รวมถึงมีระบบควบคุมการระบาดเป็นอย่างดี ขณะที่ประเทศอื่น ๆ ยังคงมีจำนวนตัวเลขที่สูง โดยเฉพาะประเทศที่มีขอบชายแดนติดต่อกัน ทำให้อัตราการระบาดยังไม่ลดลง อย่างไรก็ตาม แม้ว่าจะมีการประกาศกยกเลิกประเทศดังกล่าวออกจากเขตติดโรค แต่การเดินทางเข้า-ออกในประเทศไทยยังคงมีมาตรการควบคุมที่เข้มงวดอยู่ ทั้งการใช้ใบรับรองแพทย์ Fit to Fly ประกัน รวมทั้งการกักตัวอีก 14 วัน ซึ่งยังเป็นมาตรการที่ยังคงอยู่เช่นเดิม ทำให้มั่นใจได้ว่าระบบสามารถควบคุมได้เป็นอย่างดี
ในตอนท้าย โฆษก ศบค. ย้ำว่าการเข้าสู่ระยะต่อไปในวันที่ 17 พ.ค. นี้ เน้นย้ำการดูแลสุขอนามัยส่วนบุคคล การปฏิบัติตามมาตรการหลักทั้ง 5 ข้อ ทั้งการใส่หน้ากากอนามัย ล้างมือบ่อย ๆ เว้นระยะห่าง การทำความสะอาดพื้นผิว และไม่ทำให้เกิดความแออัด ทั้งนี้เป็นการทำเพื่อตนเองและส่วนรวม ซึ่งการร่วมมือกันเป็นอย่างดีจะทำให้เราสามารถเข้าสู่ระยะต่อไปได้
.................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30949
