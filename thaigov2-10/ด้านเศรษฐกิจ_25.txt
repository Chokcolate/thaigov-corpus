รัฐบาลไทย-ข่าวทำเนียบรัฐบาล-สรรพากรขยายเวลายื่นแบบฯ ผ่านอินเทอร์เน็ต ให้ผู้ประกอบการ ช่วยลดความเสี่ยงการแพร่ระบาดไวรัส COVID-19

วันอังคารที่ 12 พฤษภาคม 2563
พิมพ์
สรรพากรขยายเวลายื่นแบบฯ ผ่านอินเทอร์เน็ต ให้ผู้ประกอบการ ช่วยลดความเสี่ยงการแพร่ระบาดไวรัส COVID-19
ก.คลัง โดยกรมสรรพากรขยายเวลายื่นแบบแสดงรายการ นำส่ง และชำระภาษีอากร สำหรับเดือนภาษี มี.ค.-ส.ค.2563 เฉพาะผู้ประกอบการที่ยื่นแบบผ่านทางอินเทอร์เน็ตทุกราย ช่วยผู้ประกอบการไม่ต้องเดินทางมายื่นแบบฯ ด้วยตนเอง ลดความเสี่ยงในช่วงสถานการณ์แพร่ระบาดของCOVID-19
กระทรวงการคลังโดยกรมสรรพากรได้ขยายเวลาการยื่นแบบแสดงรายการ การนำส่ง และการชำระภาษีอากร สำหรับเดือนภาษีมีนาคม ถึงเดือนสิงหาคม 2563 เฉพาะผู้ประกอบการที่ยื่นแบบผ่านทางอินเทอร์เน็ตทุกราย ช่วยผู้ประกอบการไม่ต้องเดินทางมายื่นแบบฯ ด้วยตนเอง ลดความเสี่ยงในช่วงสถานการณ์การแพร่ระบาดของเชื้อไวรัสโคโรนา 2019 (COVID-19)
ดร.อุตตม สาวนายน รัฐมนตรีว่าการกระทรวงการคลัง เปิดเผยว่า กระทรวงการคลังอนุมัติขยายเวลาการยื่นแบบแสดงรายการ  การนำส่ง  และการชำระภาษีอากรตามประมวลรัษฎากร ให้ผู้ประกอบการที่ยื่นแบบฯ ผ่านอินเทอร์เน็ตทุกราย เพื่อช่วยผู้ประกอบการลดภาระ และปลอดภัยจาการแพร่ระบาดของโรคติดเชื้อไวรัสโคโรนา 2019 (COVID-19) อีกทั้งเพื่อเป็นการดำเนินการให้สอดคล้องกับนโยบายของรัฐบาล ในการรณรงค์ให้ผู้ประกอบการอยู่บ้าน ลดการเดินทาง และมีการเว้นระยะห่าง ทางสังคม (Social Distancing)
ดร.เอกนิติ นิติทัณฑ์ประภาศ อธิบดีกรมสรรพากร กล่าวเพิ่มเติมว่า การขยายกำหนดเวลาการยื่นแบบแสดงรายการ การนำส่ง และการชำระภาษีอากรให้กับผู้ประกอบการที่ยื่นแบบฯ ผ่านอินเทอร์เน็ตในครั้งนี้ ประกอบด้วย ภาษีเงินได้หัก ณ ที่จ่าย (ภ.ง.ด.1 ภ.ง.ด.2 ภ.ง.ด.3 ภ.ง.ด.53 และ ภ.ง.ด.54) ภาษีมูลค่าเพิ่มจากการขายสินค้าและบริการภายในประเทศ (ภ.พ.30) ภาษีมูลค่าเพิ่มจากการจ่ายค่าบริการไปต่างประเทศ (ภ.พ.36) และภาษีธุรกิจเฉพาะ (ภ.ธ.40) โดยมีรายละเอียด ดังนี้
ประเภทแบบฯ    เดือนภาษี                                      ยื่นภายใน
ภ.ง.ด.1, 2, 3, 53, 54
ภ.พ.30, 36
ภ.ธ.40        มีนาคม - เมษายน 2563            1  มิถุนายน 2563
พฤษภาคม 2563            30 มิถุนายน 2563
มิถุนายน 2563            31 กรกฎาคม 2563
กรกฎาคม 2563            31 สิงหาคม 2563
สิงหาคม 2563            30 กันยายน 2563
ดร.อุตตม สาวนายน รัฐมนตรีว่าการกระทรวงการคลัง กล่าวสรุปว่า กระทรวงการคลังหวังเป็นอย่างยิ่งว่า มาตรการขยายเวลาการยื่นแบบแสดงรายการ การนำส่ง และการชำระภาษีอากรให้แก่ผู้ประกอบการผ่านระบบเครือข่ายอินเทอร์เน็ตครั้งนี้ จะช่วยลดความเสี่ยง และมีความคล่องตัวในการทำงานเพิ่มขึ้น และจะเป็นส่วนหนึ่งที่จะช่วยสนับสนุนให้ทุกคนอยู่บ้าน ภายใต้แนวคิด “อยู่บ้าน หยุดเชื้อ เพื่อชาติ” ของรัฐบาลอีกทางหนึ่งด้วย
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่ศูนย์สารนิเทศสรรพากร (RD Intelligence Center) 1161 หรือที่สำนักงานสรรพากรทุกแห่งทั่วประเทศ
กรมสรรพากร สำนักงานเลขานุการกรม ส่วนประชาสัมพันธ์
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร (RD Intelligence Center) 1161
https://bit.ly/2WLhp2N

ที่มา : https://www.thaigov.go.th/news/contents/details/30665
