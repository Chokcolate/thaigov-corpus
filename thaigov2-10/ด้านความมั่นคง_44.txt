รัฐบาลไทย-ข่าวทำเนียบรัฐบาล-“หม่อมเต่า” ยืนยันจ่ายทดแทนว่างงานจากเหตุสุดวิสัยรายที่หลักฐานครบแล้วกว่า 5 พันล้านบาท

วันอังคารที่ 19 พฤษภาคม 2563
พิมพ์
“หม่อมเต่า” ยืนยันจ่ายทดแทนว่างงานจากเหตุสุดวิสัยรายที่หลักฐานครบแล้วกว่า 5 พันล้านบาท
รัฐมนตรีว่าการกระทรวงแรงงาน ยืนยัน สำนักงานประกันสังคมจ่ายประโยชน์ทดแทนกรณีว่างงานจากเหตุสุดวิสัยโควิด – 19 แก่ผู้ประกันตนแล้ว 984,005 ราย เป็นเงินทั้งสิ้นกว่า 5,316.066 ล้านบาท ส่วนที่ยังไม่ได้รับเงินเนื่องจากนายจ้างยังไม่แจ้งรับรองการหยุดงาน ตนสั่ง
หม่อมราชวงศ์จัตุมงคล  โสณกุล  รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยสำนักงานประกันสังคมได้จ่ายประโยชน์ทดแทนกรณีว่างงานอันเนื่องมาจากเหตุสุดวิสัย สถานการณ์โควิด-19 ให้แก่ผู้ประกันตนแล้ว (ณ วันที่ 18 พฤษภาคม 2563) จำนวน 984,005 ราย เป็นจำนวนเงินทั้งสิ้น 5,316.066 ล้านบาท  ทั้งนี้ มีผู้ยื่นคำขอฯ และยังไม่ได้รับเงินบางส่วนเนื่องจากเอกสารหลักฐานไม่ครบถ้วน ซึ่งสำนักงานประกันสังคมได้แจ้งผลการวินิจฉัยให้ทราบแล้วเป็นจดหมายลงทะเบียนส่งทางไปรษณีย์
สำหรับผู้ที่ยื่นขอรับสิทธิประโยชน์แล้วยังไม่ได้รับเงิน หรือได้รับหนังสือแจ้งปฏิเสธการจ่ายสิทธิประโยชน์ดังกล่าว สามารถติดตามหรือยื่นเรื่องอุทธรณ์ตามช่องทางต่าง ๆ ดังต่อไปนี้ 1. ยื่นเรื่องด้วยตนเอง ได้ที่ “ศูนย์รับเรื่องราวร้องทุกข์ (โควิด-19 ) สำนักงานประกันสังคม กระทรวงแรงงาน ซึ่งตั้งอยู่ที่สำนักงานประกันสังคมกรุงเทพมหานครทั้ง 12 พื้นที่ สำนักงานประกันสังคมจังหวัดทุกจังหวัด และในส่วนกลางตั้งอยู่ที่สำนักงานประกันสังคมสำนักงานใหญ่ ถนนติวานนท์ ตำบลตลาดขวัญ อำเภอเมือง จังหวัดนนทบุรี  ซึ่งทุกศูนย์ฯ เปิดให้บริการในวันราชการ เวลาทำการ 08.00 ถึง 18.00 น. 2. ส่งทางไปรษณีย์ตามที่อยู่ของสำนักงานประกันสังคมกรุงเทพมหานครทั้ง 12 พื้นที่ สำนักงานประกันสังคมจังหวัดทุกจังหวัด และสำนักงานประกันสังคมสำนักงานใหญ่ ถนนติวานนท์ ตำบลตลาดขวัญ อำเภอเมือง จังหวัดนนทบุรี ทั้งนี้ การยื่นอุทธรณ์ดังกล่าวจะไม่มีการรับยื่นทางระบบออนไลน์
หม่อมราชวงศ์จัตุมงคลฯ กล่าวเพิ่มเติมว่า การยื่นขอรับสิทธิกรณีว่างงานอันเนื่องมาจากเหตุสุดวิสัยนั้น ตาม “กฎกระทรวงการได้รับประโยชน์ทดแทนในกรณีว่างงานเนื่องจากมีเหตุสุดวิสัยอันเกิดจากการระบาดของโรคติดต่ออันตรายตามกฎหมายว่าด้วยโรคติดต่อ พ.ศ. 2563” กำหนดให้ผู้มีสิทธิได้รับเงินว่างงานได้รับสิทธิตามความเป็นจริงแต่ไม่เกิน 90 วัน ในช่วงของระยะเวลาการหยุดงานและไม่ได้รับค่าจ้างตั้งแต่  วันที่ 1 มีนาคม 2563 ถึงวันที่ 31 สิงหาคม 2563 ทั้งนี้ตามมาตรา 56 แห่งพระราชบัญญัติประกันสังคม พ.ศ. 2533 และที่แก้ไขเพิ่มเติมกำหนดให้ผู้ประกันตนสามารถยื่นขอรับสิทธิได้ภายใน 2 ปี นับแต่วันที่มีสิทธิ
“ผู้ประกันตนที่ได้รับหนังสือแจ้งปฏิเสธการจ่ายสิทธิประโยชน์ดังกล่าว ขอให้มายื่นเรื่องอุทธรณ์ ตามช่องทางดังกล่าวข้างต้น ภายใน 30 วัน นับตั้งแต่วันที่ผู้ประกันตนทราบ (วันที่ได้รับจดหมายลงทะเบียน) และสำหรับผู้ประกันตนที่ยังไม่ได้รับเงินเนื่องจากนายจ้างยังไม่แจ้งรับรองการหยุดงานนั้น ซึ่งนายจ้างบางรายไม่สามารถติดต่อได้เนื่องจากมีการย้ายที่อยู่ เบอร์โทรศัพท์ติดต่อจึงไม่เป็นปัจจุบัน หรือเป็นเบอร์โทรศัพท์สถานประกอบการที่ปิดกิจการ ทั้งนี้ตนได้สั่งการให้ส่งเจ้าหน้าที่ลงพื้นที่ด้วยตนเองเพื่อติดตามนายจ้างหรือหาหลักฐานประกอบการจ่ายสิทธิให้แก่ผู้ประกันตนโดยเร็วที่สุด” รัฐมนตรีว่าการกระทรวงแรงงาน กล่าวในท้ายที่สุด

ที่มา : https://www.thaigov.go.th/news/contents/details/31066
