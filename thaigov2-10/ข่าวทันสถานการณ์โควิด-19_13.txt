รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงปารีส จัดส่งหน้ากากผ้าให้แก่พี่น้องชาวไทยในฝรั่งเศส เพื่อใช้ประโยชน์ในช่วงสถานการณ์ระบาดของเชื้อไวรัส covid-19 [กระทรวงการต่างประเทศ]

วันเสาร์ที่ 2 พฤษภาคม 2563
พิมพ์
สถานเอกอัครราชทูต ณ กรุงปารีส จัดส่งหน้ากากผ้าให้แก่พี่น้องชาวไทยในฝรั่งเศส เพื่อใช้ประโยชน์ในช่วงสถานการณ์ระบาดของเชื้อไวรัส covid-19 [กระทรวงการต่างประเทศ]
สถานเอกอัครราชทูต ณ กรุงปารีส จัดส่งหน้ากากผ้าให้แก่พี่น้องชาวไทยในฝรั่งเศส เพื่อใช้ประโยชน์ในช่วงสถานการณ์ระบาดของเชื้อไวรัส covid-19
ตามที่สถานเอกอัครราชทูตฯ ได้ประชาสัมพันธ์ให้พี่น้องประชาชนชาวไทยในฝรั่งเศสลงทะเบียนแสดงความประสงค์ขอรับหน้ากากผ้า เพื่อเป็นหน้ากากทางเลือก ผ่านระบบลงทะเบียนออนไลน์เมื่อสัปดาห์ที่ผ่านมา นั้น
วานนี้ (30 เม.ย. 2563) สถานเอกอัครราชทูตฯ ได้ทำการแพ็คหน้ากากผ้า ที่สถานเอกอัครราชทูตฯ ได้ให้การสนับสนุนสมาคมฟรองโก-ไทยรูเบซ์ (Roubaix) ตัดเย็บเพื่อเป็นหน้ากากทางเลือกสำหรับแจกจ่ายให้พี่น้องประชาชนไทยในฝรั่งเศสแล้ว และจะได้จัดส่งทางไปรษณีย์ในวันจันทร์ที่ 4 พ.ค. 2563 ให้แก่ผู้ที่ได้ลงทะเบียน รวมทั้งสิ้น 474 ชิ้น คาดว่าจะถึงผู้รับภายในสัปดาห์หน้าหรือสัปดาห์ถัดไป ขึ้นอยู่กับระบบการจัดส่งของไปรษณีย์ในแต่ละพื้นที่
นอกจากนี้ สถานเอกอัครราชทูตฯ จะจัดส่งหน้ากากผ้าจำนวนหนึ่งให้แก่ วัดไทย สมาคม/ตัวแทนชุมชนไทยตามเมืองต่าง ๆ​ อีกจำนวน 673 ชิ้น เพื่อช่วยส่งต่อให้กับคนไทยในพื้นที่ ได้แก่ ชมรมสตรีไทยในฝรั่งเศส (Paris) สมาคมไทย-โพรวองซ์ (Marseille) สมาคมไทยเขตโรน-แอลป์ (Lyon) สมาคมนักเรียนไทยในฝรั่งเศส (Nice) ชุมชนไทยในเมือง Toulouse, Strasbourg และ Brest ด้วย
สำหรับหน้ากากอนามัยที่สถานเอกอัครราชทูตฯ ได้จัดส่งให้ในครั้งนี้ แม้ว่าจะมีจำนวนไม่มาก แต่สถานเอกอัครราชทูตฯ ได้จัดทำขึ้นเพื่อสนับสนุนให้พี่น้องประชาชนชาวไทยสามารถดำเนินชีวิตนอกบ้านด้วยความระมัดระวังตามแนวทางปฏิบัติที่รัฐบาลฝรั่งเศสได้ประกาศไว้ภายหลังการยกเลิกมาตรการห้ามออกจากที่พักในวันที่ 11 พ.ค. 2563 เป็นต้นไป
ทั้งนี้ สถานเอกอัครราชทูตฯ อยู่ระหว่างการจัดหาหน้ากากผ้าล๊อตใหม่เพื่อจะแจกจ่ายให้ทั่วถึงมากยิ่งขึ้น โดยจะเปิดให้ลงทะเบียนเพื่อขอรับหน้ากากอีกครั้งซึ่งจะแจ้งให้ทราบต่อไป
สถานเอกอัครราชทูตฯ ขอแสดงความห่วงใยและความปรารถนาดีมา ณ ที่นี้ และหวังว่าทุกท่านจะมีสุขภาพกายที่แข็งแรง มีสุขภาพจิตที่เข้มแข็ง และขอเป็นกำลังใจให้ทุกท่านผ่านวิกฤตโควิด-19 ครั้งนี้ไปด้วยกัน
สถานเอกอัครราชทูต ณ กรุงปารีส

ที่มา : https://www.thaigov.go.th/news/contents/details/30222
