รัฐบาลไทย-ข่าวทำเนียบรัฐบาล-ธ.ก.ส. พร้อมจ่ายเงินเยียวยา 5,000 บาท แก่เกษตรกรกลุ่มแรกกว่า 6.7 ล้านราย เริ่มวันนี้ [กระทรวงการคลัง]

วันศุกร์ที่ 15 พฤษภาคม 2563
พิมพ์
ธ.ก.ส. พร้อมจ่ายเงินเยียวยา 5,000 บาท แก่เกษตรกรกลุ่มแรกกว่า 6.7 ล้านราย เริ่มวันนี้ [กระทรวงการคลัง]
ธ.ก.ส. พร้อมจ่ายเงินเยียวยาให้เกษตรกรกลุ่มแรก หลังได้รับข้อมูลจากกระทรวงเกษตรฯ และตรวจสอบความซ้ำซ้อนจากการให้ความช่วยเหลืออื่น ๆ ของรัฐ เช่น มาตรการเราไม่ทิ้งกัน ข้าราชการบำนาญ ประกันสังคม เป็นต้น พบผู้มีสิทธิ์ตามเงื่อนไขจำนวน 6.77 ล้านราย
ธ.ก.ส. พร้อมจ่ายเงินเยียวยาให้เกษตรกรกลุ่มแรก หลังได้รับข้อมูลจากกระทรวงเกษตรฯ และตรวจสอบความซ้ำซ้อนจากการให้ความช่วยเหลืออื่น ๆ ของรัฐ เช่น มาตรการเราไม่ทิ้งกัน ข้าราชการบำนาญ ประกันสังคม เป็นต้น พบผู้มีสิทธิ์ตามเงื่อนไขจำนวน 6.77 ล้านราย โดยเริ่มโอนเงินเข้าบัญชีเกษตรกรโดยตรงวันนี้ (15 พ.ค.63) เป็นต้นไป พร้อมตรวจสอบสถานะการได้รับสิทธิ์และผลการโอนเงินผ่านเว็บไซต์ www.เยียวยาเกษตรกร.com
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์ (ธ.ก.ส.) เปิดเผยว่า ธ.ก.ส.พร้อมจ่ายเงินช่วยเหลือเยียวยาเกษตรกรที่ได้รับผลกระทบจากการแพร่ระบาดของเชื้อไวรัส COVID-19 ตามมติคณะรัฐมนตรี  รายละ 15,000 บาท โดยจ่ายเดือนละ 5,000 บาท เป็นระยะเวลา 3 เดือน (พ.ค. – ก.ค. 63) จำนวน 10 ล้านราย วงเงินงบประมาณจำนวน 150,000 ล้านบาท ให้กับเกษตรกรที่ขึ้นทะเบียนกับกระทรวงเกษตรและสหกรณ์ (กษ.)  กลุ่มเป้าหมายแรกจำนวน 8.46 ล้านราย โดย กษ. ได้ตรวจความซ้ำซ้อนกับการให้ความช่วยเหลืออื่น ๆ ของรัฐ เช่น การเยียวยาผู้ประกอบอาชีพอิสระตามมาตรการเราไม่ทิ้งกัน ของกระทรวงการคลัง  ข้าราชการบำนาญ ผู้รับสิทธิประกันสังคม หรือโครงการอื่น ๆและสถานะผู้เสียชีวิต  ซึ่งเบื้องต้นมีผู้ได้รับสิทธิ์ช่วยเหลือในกลุ่มแรก จำนวน 6.77 ล้านราย  โดยเริ่มทยอยโอนเงินผ่าน ธ.ก.ส. ทุกสาขากว่า 1,200 สาขาทั่วประเทศ ตั้งแต่วันที่ 15 พฤษภาคม 2563 เป็นต้นไป วันละประมาณ 1 ล้านราย   คาดจะดำเนินการกลุ่มแรกแล้วเสร็จภายในวันที่ 26 พฤษภาคม 2563
ส่วนเกษตรกรกลุ่มที่ 2 ที่อยู่ระหว่างการปรับปรุงข้อมูลทะเบียนเกษตรกรและการขึ้นทะเบียนใหม่เพิ่มเติม เมื่อได้รับรายชื่อจาก กษ. และผ่านการตรวจสอบความซ้ำซ้อนแล้ว ธ.ก.ส. จะเร่งดำเนินการโอนเงินเข้าบัญชีเกษตรกรโดยเร็วต่อไป ทั้งนี้ เกษตรกรสามารถตรวจสอบสถานะการได้รับสิทธิ์และผลการโอนเงินผ่านเว็บไซต์                      www.เยียวยาเกษตรกร.com ได้ด้วยตนเอง อย่างไรก็ตาม ยังมีเกษตรกรที่มีสิทธิ์รับเงินเยียวยาและมีบัญชีเงินฝากของธนาคารอื่น ยังไม่ได้แจ้งข้อมูลธนาคาร เลขบัญชี ที่จะโอนเงิน ดังนั้น ขอให้รีบแจ้งข้อมูลบัญชีเงินฝากธนาคารใดก็ได้    ผ่านเว็บไซต์ข้างต้น โดยไม่จำเป็นต้องเปิดบัญชีเงินฝากของ ธ.ก.ส.
สำหรับเกษตรกรที่ได้รับโอนเงินเยียวยาแล้ว สามารถใช้บัตร ATM ของ ธ.ก.ส. และของธนาคารอื่น ๆ ถอนเงินจาก ตู้ ATM ได้ทุกธนาคาร หรือใช้โทรศัพท์มือถือที่มีแอปพลิเคชั่น ธ.ก.ส. A-Mobile ถอนเงินโดยไม่ใช้บัตร ATM ที่ตู้ ATM ของ     ธ.ก.ส. ทั้งนี้ ในช่วงเดือนพฤษภาคม ธ.ก.ส. มีโครงการตามนโยบายรัฐบาลที่เข้าไปช่วยเหลือประชาชนในกลุ่มต่าง ๆ       อีกจำนวนมาก เช่น การจ่ายเบี้ยยังชีพผู้สูงอายุ  เงินเยียวยาตามมาตรการเราไม่ทิ้งกัน  เงินประกันรายได้ปาล์มน้ำมัน เงินเดือน อสม. เป็นต้น  ซึ่งจะมีผู้มาใช้บริการที่สาขาเป็นจำนวนมาก ดังนั้น เพื่อลดความแออัดและป้องกันการ         แพร่ระบาดของเชื้อไวรัส COVID-19 ตามหลักการเว้นระยะห่างทางสังคม (Social Distancing) ควบคู่กับการให้บริการเบิกถอนที่สะดวก รวดเร็ว เพื่อให้เงินถึงมือเกษตรกรโดยเร็วที่สุด ธ.ก.ส. สาขาจะแจ้งนัดหมายการเบิกจ่ายเงินสำหรับผู้ใช้สมุดบัญชี เพื่อลดปริมาณผู้มาใช้บริการที่สาขา  การเปิดเคาน์เตอร์ช่องทางพิเศษเพื่อตรวจสอบสถานะบัญชี การประสานกับฝ่ายปกครองในพื้นที่ ไม่ว่าจะเป็น ผู้ว่าฯ นายอําเภอ กํานัน ผู้ใหญ่บ้าน อบต. และส่วนงานที่เกี่ยวข้อง ช่วยนัดหมายเป็นการเฉพาะกิจ เช่น การให้หัวหน้ากลุ่มลูกค้ารวมรวบบัญชีเงินฝากของสมาชิกมาเบิกถอน และกำหนดจุดออกไปบริการในพื้นที่เพื่ออำนวยความสะดวกต่อไป
ธ.ก.ส. ห่วงใยในสุขภาพและความปลอดภัยของลูกค้าทุกท่าน และขอเป็นกำลังใจให้ทุกท่านผ่านวิกฤตครั้งนี้ไปด้วยกัน อนึ่ง โปรดระมัดระวังมิจฉาชีพที่แอบอ้างขอรหัสผ่าน ATM หรือเลขที่บัตรประชาชน รวมถึงข้อมูลส่วนบุคคล   อื่น ๆ หากต้องการสอบถามข้อมูลเพิ่มเติม ติดต่อได้ที่ Call Center 02 555 0555

ที่มา : https://www.thaigov.go.th/news/contents/details/30918
