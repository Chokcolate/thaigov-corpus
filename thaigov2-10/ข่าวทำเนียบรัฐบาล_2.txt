รัฐบาลไทย-ข่าวทำเนียบรัฐบาล-รมต.นร. นาย เทวัญฯ ติดตามมาตรการคัดกรองคนไทยเดินทางกลับจากมาเลเซีย พร้อมเยี่ยมสถานที่ Local Quarantine ให้กำลังใจเจ้าหน้าที่ด่านทุกภาคส่วนทำงานหนักเพื่อประเทศชาติ

วันศุกร์ที่ 1 พฤษภาคม 2563
พิมพ์
รมต.นร. นาย เทวัญฯ ติดตามมาตรการคัดกรองคนไทยเดินทางกลับจากมาเลเซีย พร้อมเยี่ยมสถานที่ Local Quarantine ให้กำลังใจเจ้าหน้าที่ด่านทุกภาคส่วนทำงานหนักเพื่อประเทศชาติ
นายเทวัญ ลิปตพัลลภ รัฐมนตรีประจำสำนักนายกรัฐมนตรี ติดตามมาตรการคัดกรองคนไทยเดินทางกลับจากมาเลเซีย พร้อมเยี่ยมสถานที่ Local Quarantine ให้กำลังใจเจ้าหน้าที่ด่านทุกภาคส่วนทำงานหนักเพื่อประเทศชาติ
วันนี้ (1 พฤษภาคม 2563) เวลา 10.30 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย พลโท สรรเสริญ แก้วกำเนิด อธิบดีกรมประชาสัมพันธ์ เดินทางไปตรวจเยี่ยมและตรวจสอบช่องทางธรรมชาติแนวชายแดนไทย-มาเลเซีย บริเวณบ้านตันหยงมะลิ  อ.สุไหงโก-ลก จ.นราธิวาส เพื่อเยี่ยมให้กำลังใจเจ้าหน้าที่ผู้ปฏิบัติงาน โดยเฉพาะในช่วงสถานการณ์แพร่ระบาดของเชื้อไวรัสโควิด-19 และติดตามมาตรการตรวจสอบบุคคลผู้ลักลอบเข้ามาทางช่องทางธรรมชาติแนวชายแดนไทย – มาเลเซีย รวมถึงมาตรการป้องการแพร่ระบาดของเชื้อไวรัสโควิด-19 โดยมี พล.ต.เกรียงไกร ศรีรักษ์ รองแม่ทัพ ภาค 4 พล.ต.ศานติ ศกุนตนาค ผบ.กองกำลังเทพสตรี นายบุญพาส รักนุ้ย รองผู้ว่าราชการจังหวัดนราธิวาส และนายรุ่งเรือง ธิมาบุตร นายอำเภอสุไหงโกลก ร่วมต้อนรับ
ช่องทางธรรมชาติตามแนวชายแดนไทย-มาเลเซีย ทางลำน้ำมีอยู่ 2 แห่ง คือบริเวณพื้นที่ อ.สุไหงโก-ลก และบริเวณพื้นที่ อ.แว้ง สำหรับผู้ที่ลักลอบผ่านเข้ามาทางช่องทางธรรมชาติแนวชายแดนไทย - มาเลเซีย จะมีกลุ่มเป็นกลุ่มผู้หญิง เด็ก คนชรา ซึ่งจะยอมให้จับเมื่อเดินทางมาถึงประเทศไทยแล้ว และกลุ่มที่เป็นวัยรุ่น หรือแนวร่วมลักลอบเดินทางเข้ามาตามเส้นทางในพื้นที่อำเภอสุคิรินซึ่งเป็นเทือกเขา และมีความชำนาญเส้นทาง ซึ่งยากต่อการจับกุม ปัจจุบันมีการบูรณาการกำลังพลผู้ปฏิบัติหน้าที่ รวม 41 ชุดปฏิบัติการ มีการเฝ้าเวรยาม 24 ชั่วโมง
จากนั้น รัฐมนตรีประจำสำนักนายกรัฐมนตรีและคณะเดินทางไปยังศูนย์ Local Quarantine อ.สุไหงโก-ลก ตั้งอยู่บริเวณศูนย์จำหน่ายผลิตภัณฑ์ชุมชน (OTOP) สามารถรองรับผู้กักกันตัวได้ จำนวน  24 คน  ปัจจุบันมีจำนวนผู้ถูกกักกันแล้ว 24 คน รัฐมนตรีประจำสำนักนายกรัฐมนตรีได้กล่าวให้กำลังใจ และขอให้ผู้ถูกกักตัวเชื่อมั่นในมาตรการของรัฐในการดูแลและป้องกันการแพร่ระบาดของเชื้อไวรัสโควิด-19
รัฐมนตรีประจำสำนักนายกรัฐมนตรีและคณะเดินทางต่อไปยังด่านศุลกากรชายแดนสุไหงโก-ลก จ.นราธิวาส เพื่อตรวจเยี่ยมการปฏิบัติงานของเจ้าหน้าตำรวจตรวจคนเข้าเมือง เจ้าหน้าที่ด่านศุลกากร เจ้าหน้าที่สาธารณสุข เจ้าหน้าที่มหาดไทย เจ้าหน้าที่ขนส่ง และเจ้าหน้าที่ด้านการประชาสัมพันธ์ประจำด่าน จากนั้นรับฟังบรรยายสรุปการปฏิบัติหน้าที่และมาตรการคัดกรองคนไทยเดินทางกลับจากประเทศมาเลเซีย จากนายเอกรัฐ หลีเส็น ผู้ว่าราชการจังหวัดนราธิวาส รัฐมนตรีประจำสำนักนายกรัฐมนตรีได้กล่าวขอบคุณเจ้าหน้าที่ทุกภาคส่วนที่เสียสละทำงานเพื่อประเทศชาติ พร้อมให้กำลังใจเจ้าหน้าที่ผู้ปฏิบัติงาน ให้ทุกฝ่ายเข้มแข็ง และทำงานด้วยความระมัดระวัง เนื่องจากยังมีชาวไทยอีกจำนวนมากที่ต้องการเดินทางกลับเข้าประเทศผ่านพื้นที่ จ.นราธิวาส ขณะที่ภาครัฐอนุญาตให้เข้าประเทศในปริมาณที่จำกัดต่อวัน
.....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30198
