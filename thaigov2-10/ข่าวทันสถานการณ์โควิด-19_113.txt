รัฐบาลไทย-ข่าวทำเนียบรัฐบาล-จุรินทร์ฯ สั่งกองทุนฟื้นฟูฯ แก้ระเบียบเพื่อออกมาตรการพักชำระหนี้เกษตรกรบรรเทาผลกระทบโควิด-19

วันศุกร์ที่ 8 พฤษภาคม 2563
พิมพ์
จุรินทร์ฯ สั่งกองทุนฟื้นฟูฯ แก้ระเบียบเพื่อออกมาตรการพักชำระหนี้เกษตรกรบรรเทาผลกระทบโควิด-19
นายจุรินทร์ ลักษณวิศิษฏ์ รองนายกรัฐมนตรี สั่งกองทุนฟื้นฟูฯแก้ระเบียบเพื่อออกมาตรการพักชำระหนี้เกษตรกรบรรเทาผลกระทบโควิด-19
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า เมื่อวันที่ 7 พ.ค. 2563 เวลา 14:30 น. นายจุรินทร์ ลักษณวิศิษฏ์ รองนายกรัฐมนตรี เป็นประธานการประชุมคณะกรรมการกองทุนฟื้นฟูและพัฒนาเกษตรกร ที่ประชุมพิจารณาแนวทางการช่วยเหลือเกษตรกรลูกหนี้กองทุนฟื้นฟูฯ ซึ่งได้รับผลกระทบจากการแพร่ระบาดของไวรัสโคโรนา 2019 โดยเฉพาะอย่างยิ่งเกษตรกรที่อยู่ระหว่างการชำระหนี้คืนกับกองทุนฟื้นฟูฯตามสัญญาเช่าซื้อ และสัญญาเงินกู้ รวมถึงองค์กรเกษตรกรที่ได้รับเงินกู้ในการฟื้นฟูอาชีพขององค์กรเกษตรกรที่กำลังอยู่ระหว่างการชำระหนี้คืน
เพื่อช่วยเหลือและบรรเทาปัญหาความเดือดร้อน เช่น การขาดสภาพคล่องทางการเงิน นายจุรินทร์ จึงสั่งการให้สำนักงานกองทุนฟื้นฟูฯ แก้ระเบียบคณะกรรมการกองทุนฟื้นฟูและพัฒนาเกษตรกร สองฉบับโดยเร็วที่สุด เพื่อให้คณะกรรมการกองทุนฯ สามารถออกมาตรการพักชำระหนี้เงินต้นและดอกเบี้ยแก่เกษตรกรและองค์กรเกษตรกรที่เป็นลูกหนี้กองทุนฯ เนื่องจากระเบียบปัจจุบันไม่ได้กำหนดอำนาจเรื่องการลดและงดเก็บเงินต้น/ดอกเบี้ย ระบุแต่เพียงการขยายเวลาการชำระคืนเงินกู้ยืม/ดอกเบี้ย
ทั้งนี้ นางสาวรัชดา กล่าวว่า มาตรการพักชำระหนี้ที่พิจารณาในเบื้องต้น มีระยะเวลา 1 ปี และเป็นการบรรเทาความเดือดร้อนเกษตรกรจำนวน 4.5 หมื่นราย ทั่วประเทศ  ในการประชุมครั้งหน้า นายจุรินทร์ได้กำชับให้จัดขึ้นโดยทันทีที่ระเบียบใหม่ยกร่างเป็นที่เรียบร้อย เพื่อจะได้พิจารณาออกมาตรการพักชำระหนี้ และมาตรการอื่นผ่านองค์กรเกษตรที่จะเป็นการช่วยเหลือเกษตรกรสมาชิกกองทุนฟื้นฟูฯในการประกอบอาชีพอีก 20,000 ราย
....................

ที่มา : https://www.thaigov.go.th/news/contents/details/30476
