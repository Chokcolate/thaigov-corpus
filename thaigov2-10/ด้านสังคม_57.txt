รัฐบาลไทย-ข่าวทำเนียบรัฐบาล-ดร.สาธิต เตรียมพร้อมเปิดเมืองภูเก็ต ต้นแบบเมืองท่องเที่ยว

วันพฤหัสบดีที่ 14 พฤษภาคม 2563
ดร.สาธิต เตรียมพร้อมเปิดเมืองภูเก็ต ต้นแบบเมืองท่องเที่ยว
รัฐมนตรีช่วยว่าการกระทรวงสาธารณสุข เยี่ยมให้กำลังใจผู้ปฏิบัติงานป้องกันควบคุมโรคโควิด 19 จังหวัดภูเก็ต ชื่นชมสมรรถนะทีมงานบริหารจัดการสถานการณ์เร็ว ทั้งการค้นหาเชิงรุก การดูแลแยกกักผู้ป่วย มอบนโยบายเป็นต้นแบบเมืองท่องเที่ยว เตรียมพร้อมเปิดเมืองอย่าง
รัฐมนตรีช่วยว่าการกระทรวงสาธารณสุข เยี่ยมให้กำลังใจผู้ปฏิบัติงานป้องกันควบคุมโรคโควิด 19 จังหวัดภูเก็ต ชื่นชมสมรรถนะทีมงานบริหารจัดการสถานการณ์เร็ว ทั้งการค้นหาเชิงรุก การดูแลแยกกักผู้ป่วย มอบนโยบายเป็นต้นแบบเมืองท่องเที่ยว เตรียมพร้อมเปิดเมืองอย่างปลอดภัย
วันนี้ (14 พฤษภาคม 2563) ที่ศาลากลางจังหวัดภูเก็ต ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์บัญชา ค้าของ รองอธิบดีกรมอนามัย และคณะ ตรวจเยี่ยมการดำเนินงานป้องกันควบคุมโรคติดเชื้อไวรัสโคโรนา 2019 (โควิด 19) มอบนโยบายเตรียมความพร้อมเปิดเมืองภูเก็ตอย่างปลอดภัยได้มาตรฐาน พร้อมมอบประกาศรับรองกิจการผ่อนปรนผ่านการรับรองจากกรมอนามัยจำนวน 20 แห่ง
ดร.สาธิตกล่าวว่า กระทรวงสาธารณสุข ให้ความสำคัญในการสร้างความเข้มแข็งด้านการป้องกันและควบคุมโรค เพื่อให้ภูเก็ตเป็นจังหวัดต้นแบบทั้งในระยะที่มีโควิด 19 ระบาดและในระยะยาว เนื่องจากภูเก็ตเป็นจังหวัดที่มีสถิตินักท่องเที่ยวมากที่สุดเป็นอันดับ 1 ในระดับภูมิภาค มีอัตราการป่วยเป็นอันดับต้นของประเทศ แต่มีทีมงานที่มีสมรรถนะในการบริหารจัดการ ทั้งการควบคุมป้องกันโรคด้วยการค้นหาผู้ป่วยเชิงรุก การดูแลแยกกักผู้ป่วยในโรงพยาบาล ในโรงแรมหรือสถานที่ที่ปรับเป็นสถานที่แยกดูแลผู้ป่วย ทำให้สามารถจัดการสถานการณ์ได้โดยเร็ว สามารถนำบทเรียนมาวางระบบในระยะยาวให้ภูเก็ตเป็นจังหวัดที่มีความมั่นคงในการท่องเที่ยว
และให้ยกระดับมาตรการการป้องกันการแพร่กระจายเชื้อ ณ ด่านทางเข้าและออก ทั้งทางอากาศ ทางบก และทางน้ำ โดยด่านทางอากาศ มีระบบประสานข้อมูลกับประเทศต้นทางที่อาจมีโรคติดต่อเพื่อเฝ้าระวัง ระบบคัดกรองตั้งแต่ต้นทาง และมีระบบติดตามตัวโดยให้ผู้เดินทางลงทะเบียนข้อมูลการเดินทางบนแอปพลิเคชัน AOT Airport  ด่านทางบก ที่ด่านท่าฉัตรไชย มีระบบคัดกรอง Phuket Smart Check Point ให้ผู้เดินทางลงทะเบียนก่อนเข้าภูเก็ตล่วงหน้าทางเว็บไซต์และแอปพลิเคชัน รวมทั้งมีระบบตรวจจับใบหน้าผู้ป่วยเฝ้าระวัง ณ จุดตรวจ เชื่อมกับฐานข้อมูลสาธารณสุข จะแจ้งเตือนเมื่อเดินทางออกนอกจังหวัด และด่านทางน้ำ พัฒนาให้มีมาตรฐานป้องกันการนำเชื้อมาแพร่ในประเทศ โดยเน้นเฝ้าระวังโรคประเทศต้นทางและคัดกรองผู้ผ่านด่านทุกทางเข้าหลัก จัดพื้นที่เว้นระยะห่างในท่าเทียบเรือและบนเรือ
รวมทั้งประสานความร่วมมือกับทุกภาคส่วนป้องกันการแพร่กระจายเชื้อในการผ่อนปรนเปิดกิจการอย่างเข้มงวด ได้แก่ ตลาดสด ตลาดชุมชน และกิจการรองรับการท่องเที่ยว ได้แก่ ร้านอาหาร โรงแรมที่พัก  โดยประเมินกิจการ/สถานประกอบการด้วยแอปพลิเคชัน Thai stop COVID-19 ว่าได้ปฏิบัติตามมาตรการในการป้องกันโควิด 19 และปักหมุดพิกัดสถานประกอบการไว้ในแพลตฟอร์มนี้ เพื่อผู้บริโภคสามารถตรวจสอบ เลือกการใช้บริการ นอกจากนี้ให้จัดทำแผนพัฒนาความเข้มแข็งในการเป็นเมืองต้นแบบท่องเที่ยวเชิงความปลอดภัยและสุขภาพ โดยเฉพาะพิจารณาให้มีโรงพยาบาลดูแลรักษาโรคติดต่อและภัยนักท่องเที่ยวที่ตั้งอยู่ในทำเลยุทธศาสตร์ที่จะอำนวยความปลอดภัยได้ทันเวลา พร้อมทั้งให้การดูแลขวัญและกำลังใจเจ้าหน้าที่ อาสาสมัคร และภาคส่วนต่างๆ ในการปฏิบัติหน้าที่ป้องกันควบคุมโรค
จากนั้น ในช่วงบ่ายได้เดินทางไปตรวจเยี่ยมสถานประกอบการและกิจการผ่อนปรน ได้แก่ ร้านตัดผม Hello studio salon, ร้านอาหารฉ่ายเชียงฟง ติ่มซำ, ตลาดบันซ้าน ป่าตอง, ตลาดนัดวัดเทพตำบลวิชิต, สวนสาธารณะสะพานหิน และโรงแรมสุรินทร์บีช

ที่มา : https://www.thaigov.go.th/news/contents/details/30859
