รัฐบาลไทย-ข่าวทำเนียบรัฐบาล-พลเอกประวิตร เร่งดีอีเอส ขับเคลื่อนสมาร์ทซิตี้ สู่เมืองอัจฉริยะ  รองรับ การใช้ชีวิตรูปแบบใหม่ (New Normal)

วันพุธที่ 13 พฤษภาคม 2563
พิมพ์
พลเอกประวิตร เร่งดีอีเอส ขับเคลื่อนสมาร์ทซิตี้ สู่เมืองอัจฉริยะ  รองรับ การใช้ชีวิตรูปแบบใหม่ (New Normal)
พลเอกประวิตร วงษ์สุวรรณ   รองนายกรัฐมนตรี  เร่งดีอีเอส ขับเคลื่อนสมาร์ทซิตี้ สู่เมืองอัจฉริยะ  รองรับ การใช้ชีวิตรูปแบบใหม่ (New Normal)
วันนี้ (13 พ.ค.63) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ   รองนายกรัฐมนตรี เป็นประธานการประชุมคณะกรรมการการพัฒนาเมืองอัจฉริยะ ครั้งที่ 1/2563  เดินหน้าขับเคลื่อนเมืองอัจฉริยะประเทศไทย เร่งพิจารณาแต่งตั้งคณะอนุกรรมการขับเคลื่อนและบริหารโครงการเมืองอัจฉริยะ รวมถึงเตรียมปรับแผนดำเนินงานให้ตรงตามนโยบายการพัฒนาประเทศ สานต่อความร่วมมือเครือข่ายเมืองอัจฉริยะอาเซียนประจำปี 2563 ณ สาธารณรัฐสังคมนิยมเวียดนาม โดยมีนายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล หรือ ดีป้า เข้าร่วมประชุมด้วย สรุปสาระสำคัญ ดังนี้
โดยที่ประชุมรับทราบคำสั่งแต่งตั้งคณะกรรมการขับเคลื่อนการพัฒนาเมืองอัจฉริยะ ผลการดำเนินงานของคณะกรรมการขับเคลื่อนการพัฒนาเมืองอัจฉริยะที่ผ่านมา รวมถึงความก้าวหน้าการดำเนินงานรายพื้นที่ ประกอบด้วย การประกาศเขตส่งเสริมเมืองอัจฉริยะทั้ง 27 เขตทั่วประเทศ ความก้าวหน้า Smart City กรุงเทพมหานคร ในพื้นที่ศูนย์คมนาคมพหลโยธิน ความก้าวหน้า Smart City จังหวัดชลบุรี ในพื้นที่เขตพัฒนาพิเศษภาคตะวันออก (EEC ) ความก้าวหน้า Smart City จังหวัดชลบุรี ในพื้นที่นิคมอุตสาหกรรมอมตะนคร และความก้าวหน้า Smart City จังหวัดภูเก็ต พร้อมทั้งรับข้อสังเกตของรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ในการปรับสิทธิประโยชน์ของบีโอไอให้ดึงดูดนักลงทุนเข้ามาในประเทศไทยมากขึ้น โดยให้เปรียบเทียบสิทธิประโยชน์ของประเทศต่างๆ โดยเฉพาะประเทศเพื่อนบ้านที่ให้สิทธิประโยชน์ที่น่าสนใจกับนักลงทุนต่างประเทศประกอบการพิจารณา รวมถึงให้สอดคล้องกับสถานการณ์ที่เกิดขึ้นในปัจจุบันโดยคำนึงถึงผลประโยชน์ที่ประเทศและประชาชนจะได้รับด้วย
พร้อมกันนี้ ที่ประชุมยังพิจารณาการคัดเลือกผู้ทรงคุณวุฒิภายใต้คณะกรรมการขับเคลื่อนการพัฒนาเมืองอัจฉริยะ 3 ด้าน ประกอบด้วย ด้านโทรคมนาคม ด้านเศรษฐกิจ และด้านสังคม การแต่งตั้งคณะอนุกรรมการขับเคลื่อนและบริหารโครงการเมืองอัจฉริยะ รวมถึงการเตรียมความพร้อมในการดำเนินงานสานต่อเครือข่ายเมืองอัจฉริยะอาเซียน ประจำปี 2563 (ASEAN Smart Cities Network: ASCN2020) ด้วย
นอกจากนี้ รองนายกรัฐมนตรี  กล่าวว่า การประชุมคณะกรรมการขับเคลื่อนการพัฒนาเมืองอัจฉริยะในครั้งนี้ถือเป็นอีกหนึ่งวาระเร่งด่วน โดยที่ประชุมเห็นชอบการพิจารณาแต่งตั้งคณะอนุกรรมการขับเคลื่อนและบริหารโครงการเมืองอัจฉริยะ เพื่อให้การขับเคลื่อนพัฒนาเมืองอัจฉริยะเกิดผลอย่างเป็นรูปธรรมและบรรลุตามวัตถุประสงค์ที่ตั้งไว้ โดยมอบหมายรัฐมนตรีว่าการกระทรวงดิจิทัลฯ เป็นประธานคณะอนุกรรมการฯ พร้อมบูรณาการการทำงานร่วมกับทุกภาคส่วนดำเนินการขับเคลื่อนพัฒนาเมืองอัจฉริยะให้เกิดผลอย่างเป็นรูปธรรมโดยเร็ว
ในส่วนของการเตรียมความพร้อมในการดำเนินงานสานต่อความร่วมมือด้านเมืองอัจฉริยะอาเซียน ASEAN Smart Cities Network ประจำปี 2563 ที่ประชุมพิจารณาเห็นชอบให้ปลัดกระทรวงดิจิทัลฯ ดำรงตำแหน่ง National Representative (NR) รวมถึง ผู้อำนวยการใหญ่ ดีป้า ผู้อำนวยการ สนข. และ ผู้อำนวยการ สนพ. ดำรงตำแหน่ง Chief Smart City Officer (CSCOs) พร้อมมอบหมายให้เป็นผู้แทนประเทศไทยเข้าร่วมประชุมประจำปี ASCN ครั้งที่ 3 ระหว่างวันที่ 8-10 กรกฎาคม 2563 ณ เมืองฮานอย สาธารณรัฐสังคมนิยมเวียดนาม เพื่อร่วมกันขับเคลื่อนการพัฒนาเมืองอัจฉริยะ ซึ่งเป็นวาระสำคัญของประเทศให้เกิดผลสำเร็จ สอดคล้องกับสถานการณ์ปัจจุบัน และการใช้ชีวิตรูปแบบใหม่ (New Normal)
----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30751
