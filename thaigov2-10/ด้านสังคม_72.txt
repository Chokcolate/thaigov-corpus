รัฐบาลไทย-ข่าวทำเนียบรัฐบาล-พม. ช่วยเหลือแล้ว ตา ยาย พร้อมหลาน 2 คน ไม่ได้เรียนหนังสือ อาศัยใต้สะพานแถวตลาดน้ำพันท้ายนรสิงห์ จ.สมุทรสาคร

วันจันทร์ที่ 18 พฤษภาคม 2563
พม. ช่วยเหลือแล้ว ตา ยาย พร้อมหลาน 2 คน ไม่ได้เรียนหนังสือ อาศัยใต้สะพานแถวตลาดน้ำพันท้ายนรสิงห์ จ.สมุทรสาคร
พม. ช่วยเหลือแล้ว ตา ยาย พร้อมหลาน 2 คน ไม่ได้เรียนหนังสือ อาศัยใต้สะพานแถวตลาดน้ำพันท้ายนรสิงห์ จ.สมุทรสาคร
เมื่อวันที่ 15 พ.ค. 63  เวลา 18.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถ.กรุงเกษม กทม. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีพบครอบครัวหนึ่งอาศัยอยู่ใต้สะพานย่านตลาดน้ำพันท้ายนรสิงห์ จ.สมุทรสาคร เป็นบ้านสำหรับหลับนอน ซึ่งมีผู้สูงอายุอาศัยอยู่ด้วยกัน 2 คน พร้อมหลาน อีก 2 คน โดยผู้เป็นแม่ได้ออกจากใต้สะพานแล้วหลายเดือน นั้น กระทรวง พม. โดยทีม One Home พม. จังหวัดสมุทรสาคร ประกอบด้วย สำนักงานพัฒนาสังคมและความมั่นคงของมนุษย์จังหวัดสมุทรสาคร และบ้านพักเด็กและครอบครัวจังหวัดสมุทรสาคร พร้อมด้วยหน่วยงานที่เกี่ยวข้อง ได้ลงพื้นที่เยี่ยมครอบครัวดังกล่าวเรียบร้อยแล้ว เมื่อวันที่ 14 พฤษภาคม ที่ผ่านมา โดยได้ตรวจสอบข้อเท็จจริงและประเมินทางสังคมเพื่อให้ความช่วยเหลือต่างๆ พบว่า ครอบครัวดังกล่าวอาศัยอยู่ด้วยกันทั้งหมด 4 คน ประกอบด้วยผู้เป็นตา ยาย และหลาน 2 คน ที่ไม่ได้เรียนหนังสือ
นายปรเมธี กล่าวต่อไปว่า ทั้งนี้ กระทรวง พม. และหน่วยงานที่เกี่ยวข้องได้บูรณาการความช่วยเหลือครอบครัวดังกล่าว โดยทาง อบต.พันท้ายนรสิงห์ ได้ดูแลช่วยเหลือครอบครัวผู้สูงอายุมาโดยตลอด ตั้งแต่เรื่องการติดตามเรื่องเบี้ยยังชีพผู้สูงอายุ การให้ข้าวสารอาหารแห้งทุกเดือน พร้อมทั้งจะสร้างบ้านในที่ใหม่ แต่ทางด้านผู้เป็นตา ไม่ต้องการย้ายออกจากใต้สะพาน เนื่องจากต้องการอยู่ใกล้คลอง ซึ่งต่อไปจะได้ประสานญาติที่มีที่ดิน เพื่อจะใช้เป็นพื้นที่ในการสร้างบ้านใหม่ อีกทั้งจะได้พิจารณาของบประมาณในการก่อสร้างบ้านจากมูลนิธิพันท้านนรสิงห์ สำหรับหลานทั้ง 2 คน ทางบ้านพักเด็กและครอบครัวจังหวัดสมุทรสาคร จะให้การดูแลช่วยเหลือด้านต่างๆ โดยเฉพาะเรื่องการศึกษาในระยะยาวต่อไป รวมทั้งการรับเข้าไว้ในความดูแล เพื่อให้มีความเป็นอยู่และคุณภาพชีวิตที่ดีขึ้น นอกจากนี้ ยังได้มอบข้าวสาร อาหารแห้ง และนมเพื่อบรรเทาความเดือดร้อนในเบื้องต้น
นายปรเมธี กล่าวเพิ่มเติมว่า ทางทีม One Home พม. จังหวัดสมุทรสาคร ได้ประสานหน่วยงานที่เกี่ยวข้อง เพื่อติดตามหาญาติของเด็กทั้งสองคน จนกระทั่งได้พบกับพี่สาวจึงทราบว่า พี่สาวจะคอยมาดูแลและส่งเงินให้สัปดาห์ละครั้ง และยังประสงค์ให้ตา ยาย และน้องทั้ง 2 คน เข้ารับการคุ้มครองสวัสดิภาพที่บ้านพักเด็กฯ แต่ต้องสอบถามไปยังมารดาก่อน ซึ่งขณะนี้ อยู่ระหว่างการติดตามหามารดาเด็กเพื่อให้ความยินยอม สำหรับแผนการช่วยเหลือในระยะต่อไป ทางทีม One Home พม. จังหวัดสมุทรสาคร มีแผนจะรับตัวผู้เป็นตา ยาย และเด็ก 2 คน เข้าอยู่ในความคุ้มครองสวัสดิภาพชั่วคราวระหว่างรอการจัดหาที่อยู่อาศัยใหม่ ทั้งนี้ หากประชาชนประสบปัญหาทางสังคม อยู่ในภาวะยากลำบาก หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและดำเนินการช่วยเหลืออย่างเต็มที่

ที่มา : https://www.thaigov.go.th/news/contents/details/31035
