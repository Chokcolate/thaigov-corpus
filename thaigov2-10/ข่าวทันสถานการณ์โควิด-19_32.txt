รัฐบาลไทย-ข่าวทำเนียบรัฐบาล-77 บ้านพักเด็กฯ ตั้งศูนย์ปรึกษาผลกระทบโควิด-19 [กระทรวงพัฒนาสังคมเเละความมั่นคงของมนุษย์]

วันจันทร์ที่ 4 พฤษภาคม 2563
77 บ้านพักเด็กฯ ตั้งศูนย์ปรึกษาผลกระทบโควิด-19 [กระทรวงพัฒนาสังคมเเละความมั่นคงของมนุษย์]
77 บ้านพักเด็กฯ ตั้งศูนย์ปรึกษาผลกระทบโควิด-19
นางสุภัชชา สุทธิพล อธิบดีกรมกิจการเด็กและเยาวชน (ดย.) กล่าวว่า จากผลสำรวจขององค์การทุนเพื่อเด็กแห่งสหประชาชาติประเทศไทย เรื่อง ผลกระทบของการแพร่ระบาดของโรคโควิด-19 ต่อเด็กและเยาวชนในประเทศไทย พบว่า เด็กและเยาวชนกว่า 8 ใน 10 คน มีความวิตกกังวลเกี่ยวกับปัญหาการเงินของครอบครัว เนื่องจากพ่อแม่ผู้ปกครองไม่สามารถทำงานได้ตามปกติ ทำให้ครอบครัวตกอยู่ในภาวะยากลำบาก เกิดความเครียด ดย.จึงมีนโยบายให้บ้านพักเด็กและครอบครัว 77 จังหวัด จัดตั้งศูนย์ให้คำปรึกษาปัญหาด้านเด็ก เยาวชน และครอบครัว เพื่อให้คำแนะนำ ปรึกษาปัญหา การเลี้ยงดูบุตรตามช่วงวัย ให้คำปรึกษาผู้ประสบปัญหาด้านต่างๆ เช่น ความรุนแรง การตั้งครรภ์ไม่พึงประสงค์ การถูกเลิกจ้างงานการว่างงาน การแสวงหาโอกาสในการประกอบอาชีพใหม่ รวมไปถึงการมีส่วนร่วมในการวาง แผนการดำเนินชีวิตและดูแลช่วยเหลือ มีกลไกการทำงานโดยเครือข่ายสภาเด็กและเยาวชน และอาสาสมัครพัฒนาสังคมและความมั่นคงของมนุษย์ (อพม.) เฝ้าระวัง แจ้งเหตุ ให้คำปรึกษา และลงพื้นที่ช่วยเหลือ ผู้ประสบปัญหาที่ต้องการคำแนะนำปรึกษาปัญหาสามารถเข้ามาติดต่อด้วยตนเอง โทรศัพท์ หรือทางโซเชียลมีเดีย ให้บริการตั้งแต่วันที่ 1 พ.ค. 63

ที่มา : https://www.thaigov.go.th/news/contents/details/30262
