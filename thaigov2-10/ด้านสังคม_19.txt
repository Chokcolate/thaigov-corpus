รัฐบาลไทย-ข่าวทำเนียบรัฐบาล-สธ. เลื่อนรณรงค์ฉีดวัคซีนไข้หวัดใหญ่ขึ้นจากสถานการณ์โควิด 19

วันศุกร์ที่ 8 พฤษภาคม 2563
สธ. เลื่อนรณรงค์ฉีดวัคซีนไข้หวัดใหญ่ขึ้นจากสถานการณ์โควิด 19
กระทรวงสาธารณสุข เลื่อนการรณรงค์ฉีดวัคซีนป้องกันโรคไข้หวัดใหญ่เร็วขึ้น เริ่มแล้ววันนี้จนถึง 31 สิงหาคม 2563 ให้ประชาชน 7 กลุ่มเสี่ยง รวม 4.11 ล้านโด๊ส พร้อมให้บุคลากรทางการแพทย์อีก 4.1 แสนโด๊ส  ลดการป่วย ลดความรุนแรง ลดการเสียชีวิตจากไข้หวัดใหญ่
กระทรวงสาธารณสุข เลื่อนการรณรงค์ฉีดวัคซีนป้องกันโรคไข้หวัดใหญ่เร็วขึ้น เริ่มแล้ววันนี้จนถึง 31 สิงหาคม 2563 ให้ประชาชน 7 กลุ่มเสี่ยง รวม 4.11 ล้านโด๊ส พร้อมให้บุคลากรทางการแพทย์อีก 4.1 แสนโด๊ส  ลดการป่วย ลดความรุนแรง ลดการเสียชีวิตจากไข้หวัดใหญ่ ในช่วงสถานการณ์โควิด 19
วันนี้ (8 พฤษภาคม 2563) ที่คณะแพทยศาสตร์โรงพยาบาลรามาธิบดี กรุงเทพมหานคร นายอนุทิน ชาญวีรกูล  รองนายกรัฐมนตรีและรัฐมนตรีว่าการกระทรวงสาธารณสุข เป็นประธานในพิธีมอบวัคซีนป้องกันโรคไข้หวัดใหญ่ชนิด 4 สายพันธุ์สำหรับบุคลากรการแพทย์ โรงพยาบาลรามาธิบดี จำนวน 5,000 โด๊ส และให้สัมภาษณ์ว่า ปีนี้ เป็นปีแรกที่กระทรวงสาธารณสุขจัดหาวัคซีนป้องกันไข้หวัดใหญ่ชนิด 4 สายพันธุ์ ให้กับประชาชนกลุ่มเสี่ยง จำนวน 4.11 ล้านโด๊ส บุคลากรทางการแพทย์ จำนวน 4.1 แสนโด๊ส  และเลื่อนการรณรงค์ให้เร็วขึ้นเป็นวันที่ 1 พฤษภาคมจนถึง 31 สิงหาคม 2563 จากเดิมที่จะเริ่มฉีดวัคซีนในเดือนมิถุนายน เพื่อสร้างเสริมภูมิคุ้มกันโรคทันต่อสถานการณ์โรคโควิด 19 ซึ่งเป็นโรคที่มีอาการป่วยคล้ายไข้หวัดใหญ่ ลดการป่วย ลดความรุนแรง ลดการเสียชีวิตจากไข้หวัดใหญ่
“กลุ่มบุคลากรทางการแพทย์ เป็นกลุ่มที่มีความสำคัญในการดูแลสุขภาพประชาชนและมีความเสี่ยงที่จะติดเชื้อไข้หวัดใหญ่ในขณะปฏิบัติงานได้ทุกสายพันธุ์ หากบุคลากรเจ็บป่วยจะเกิดผลกระทบกับการให้บริการ โดยเฉพาะอย่างยิ่งในสถานการณ์ที่อาจมีการระบาดของโรค COVID-19  เนื่องจากตลอด 3 เดือนที่ผ่านมา ทุกคนได้ร่วมกันทำงานอย่างหนัก ห้องปฏิบัติการตรวจตัวอย่างจากผู้ป่วยนับหมื่นๆ ราย ส่งผลให้ผู้ป่วยได้รับการวินิจฉัยและรักษาพยาบาลอย่างดี” นายอนุทินกล่าว
นอกจากนี้ กระทรวงสาธารณสุข ได้ร่วมกับสำนักงานหลักประกันสุขภาพแห่งชาติ (สปสช.) รณรงค์ฉีดวัคซีนป้องกันโรคไข้หวัดใหญ่ 4.11 ล้านโด๊ส ให้กับประชาชน 7 กลุ่มเสี่ยง ได้แก่ หญิงตั้งครรภ์อายุครรภ์ 4 เดือนขึ้นไป, เด็กอายุ 6 เดือนถึง 2 ปี,  ผู้มีโรคเรื้อรัง (ปอดอุดกั้นเรื้อรัง หอบหืด หัวใจ หลอดเลือดสมอง ไตวาย ผู้ป่วยมะเร็งที่อยู่ในระหว่างได้รับเคมีบำบัด และเบาหวาน), บุคคลอายุ 65 ปีขึ้นไป, ผู้พิการทางสมองที่ช่วยเหลือตัวเองไม่ได้, โรคธาลัสซีเมียและผู้ติดเชื้อ HIV ที่มีอาการ และผู้ที่เป็นโรคอ้วน
******************************  8 พฤษภาคม 2563

ที่มา : https://www.thaigov.go.th/news/contents/details/30494
