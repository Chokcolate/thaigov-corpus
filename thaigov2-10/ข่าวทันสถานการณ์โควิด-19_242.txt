รัฐบาลไทย-ข่าวทำเนียบรัฐบาล-​สหรัฐฯ ชมไทยแก้โควิด-19 ได้เยี่ยม ยันพร้อมหนุนเอกชนย้ายฐานการผลิตมาลงทุนเพิ่ม [กระทรวงพาณิชย์]

วันพฤหัสบดีที่ 14 พฤษภาคม 2563
​สหรัฐฯ ชมไทยแก้โควิด-19 ได้เยี่ยม ยันพร้อมหนุนเอกชนย้ายฐานการผลิตมาลงทุนเพิ่ม [กระทรวงพาณิชย์]
​สหรัฐฯ ชมไทยแก้โควิด-19 ได้เยี่ยม ยันพร้อมหนุนเอกชนย้ายฐานการผลิตมาลงทุนเพิ่ม
“จุรินทร์”ให้การต้อนรับเอกอัครราชทูตสหรัฐฯ ประจำประเทศไทยคนใหม่ พร้อมคณะ เผยชมไทยจัดการปัญหาโควิด-19 ได้ดีเยี่ยม พร้อมหนุนเอกชนย้ายฐานการผลิตมาลงทุนในไทยเพิ่มขึ้น และจะร่วมมือในการดำเนินการด้านทรัพย์สินทางปัญญากับไทย สบช่องขอสหรัฐฯ ซื้อวัตถุดิบจากไทย แก้ปัญหาสินค้าสินค้าตกค้างที่ท่าเรือ ดูเรื่องการขายสินค้าละเมิดและเชิญร่วมงานแสดงสินค้าดิจิทัลคอนเทนต์
นายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังนายไมเคิล จอร์จ ดีซอมบรี เอกอัครราชทูตสหรัฐฯ ประจำประเทศไทย พร้อมคณะเข้าพบในโอกาสเข้ามารับตำแหน่งใหม่ ว่า ในการหารือกันครั้งนี้ สหรัฐฯ ได้ชื่นชมไทยในการแก้ปัญหาโควิด และเห็นว่าไทยคุมการแพร่ระบาดได้ดี โดยยินดีที่จะสนับสนุนให้นักลงทุนย้ายฐานผลิตมาตั้งที่ไทยเพิ่มขึ้น และยินดีที่จะให้ความร่วมมือกับการดำเนินการด้านทรัพย์สินทางปัญญา เพื่อให้ไทยหลุดพ้นจากบัญชีประเทศที่ถูกจับตามอง (WL) รวมทั้งยังมองว่าไทยสามารถที่จะมีบทบาทในด้านการท่องเที่ยว เมื่อเทียบกับกลุ่มประเทศอาเซียนด้วยกัน หลังผ่านช่วงวิกฤตโควิด-19 ไปแล้ว
ทั้งนี้ ในส่วนของไทย ได้ใช้โอกาสนี้ ขอให้สหรัฐฯ ดำเนินการใน 4 เรื่อง ได้แก่ 1.ขอให้สหรัฐฯ สนับสนุนผลักดันให้ภาคผลิตในสหรัฐฯ ใช้วัตถุดิบจากไทยให้มากขึ้น เช่น ยางพารา ข้าว ผลิตผลทางการเกษตร อาหาร รวมไปถึงดิจิทัลคอนเทนต์ ที่ไทยมีศักยภาพการผลิตระดับโลก และโดยเฉพาะอาหาร ซึ่งสหรัฐฯ ถือว่าเป็นแหล่งบริโภคอาหารสำคัญของโลก โดยไทยสามารถตอบสนองความต้องการด้านอาหารได้เป็นอย่างดี เพราะอาหารไทยมีคุณภาพและปลอดภัย ปลอดโควิด-19
2.ขอให้สหรัฐฯ มีการอำนวยความสะดวกในการส่งสินค้าไทยไปสหรัฐฯ เช่น อาหาร เครื่องดื่ม น้ำผลไม้ หรือสินค้าที่เสียง่าย โดยให้ได้รับความสะดวกในการตรวจปล่อยสินค้าในท่าเรือบางแห่งของสหรัฐฯ ที่ยังมีความขัดข้องอยู่บ้าง เช่น ท่าเรือลองบีช แคลิฟอร์เนีย ที่อาจจะมีปัญหาเรื่องการลดแรงงาน ซึ่งทูตสหรัฐฯ ได้รับที่จะไปตรวจสอบและดูแลให้
3.ขอให้สหรัฐฯ ช่วยเข้าไปประสานงานกับแพลตฟอร์มที่สำคัญ เช่น Facebook Instagram และทวิตเตอร์ เพื่อไม่ให้มีการเปิดช่องทางจำหน่ายสินค้าผิดกฎหมายของไทย รวมถึงการจำหน่ายหน้ากากอนามัย
4.ขอให้ทูตสหรัฐฯ เชิญชวนภาคเอกชนของสหรัฐฯ ให้เข้ามาร่วมงานการแสดงสินค้าดิจิทัลคอนเทนต์ ซึ่งจัดขึ้นโดยกระทรวงพาณิชย์ ระหว่างวันที่ 25-27 พ.ค.2563 โดยถือเป็นการจัดดิจิทัลคอนเทนต์ออนไลน์ครั้งแรกของโลก โดยจะเป็นเวทีพบปะกันระหว่างผู้นำเข้าต่างประเทศทั่วโลกกับผู้ส่งออกดิจิทัลของไทยผ่านระบบออนไลน์ มีสินค้าและบริการสำคัญที่นำมาจัดแสดง เช่น ภาพยนตร์ การ์ตูน แอนิเมชัน และการออกแบบโฆษณา เป็นต้น
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/30800
