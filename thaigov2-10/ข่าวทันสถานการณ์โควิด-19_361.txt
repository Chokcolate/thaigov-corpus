รัฐบาลไทย-ข่าวทำเนียบรัฐบาล-สาธารณสุข-วัฒนธรรม ลงพื้นที่ ACT Studio และ WORK POINT Studio แนะคุมเข้มมาตรการผ่อนปรน [กระทรวงสาธารณสุข]

วันอังคารที่ 19 พฤษภาคม 2563
สาธารณสุข-วัฒนธรรม ลงพื้นที่ ACT Studio และ WORK POINT Studio แนะคุมเข้มมาตรการผ่อนปรน [กระทรวงสาธารณสุข]
สาธารณสุข-วัฒนธรรม ลงพื้นที่ ACT Studio และ WORK POINT Studio แนะคุมเข้มมาตรการผ่อนปรน
กระทรวงสาธารณสุข และกระทรวงวัฒนธรรม ลงพื้นที่กองถ่ายทำรายการโทรทัศน์ และละครโทรทัศน์ ACT Studio และ WORK POINT Studio เพื่อตรวจเยี่ยมและติดตามการปฏิบัติตามมาตรการการป้องกันการแพร่เชื้อโควิด-19
วันนี้ (18 พฤษภาคม 2563) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ร่วมกับ นายอิทธิพล คุณปลื้ม รัฐมนตรีว่าการกระทรวงวัฒนธรรม นายธนิตพล ไชยนันทน์ ที่ปรึกษารัฐมนตรีช่วยว่าการกระทรวงสาธารณสุข และแพทย์หญิงพรรณพิมล วิปุลากร อธิบดีกรมอนามัย ลงพื้นที่กองถ่ายทำรายการโทรทัศน์ และละครโทรทัศน์ ณ ACT Studio และ WORK POINT Studio จังหวัดปทุมธานี
ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข กล่าวว่า กระทรวงสาธารณสุขได้จัดทำแนวทางปฏิบัติสำหรับผู้ประกอบการ ผู้จัดการถ่ายทำ ผู้ปฏิบัติงาน คณะทำงานผลิต ถ่ายทำ รวมถึงฝ่ายอื่น ๆ และนักแสดงได้ถือปฏิบัติภายหลังที่ได้รับการผ่อนปรนระยะที่ 2 โดยขอให้ ผู้ประกอบการ/ผู้จัดการถ่ายทำ ปฏิบัติตามอย่างเคร่งครัด ดังนี้
1) คัดกรองทุกคนที่เข้ามาทำงานหรือเข้าร่วมการถ่ายทำฯ ด้วยการวัดอุณหภูมิร่างกาย หากพบว่ามีไข้ ไอ จาม มีน้ำมูก หรือเหนื่อยหอบ หรือมีอุณหภูมิร่างกายมากกว่าหรือเท่ากับ 37.5 องศาเซลเซียส แนะนำให้ไปพบแพทย์
2) จัดให้มีที่ล้างมือพร้อมสบู่ หรือเจลแอลกอฮอล์ไว้ในบริเวณต่าง ๆ ของกองถ่ายทำ อย่างเพียงพอ เช่น บริเวณหน้าประตู ทางเข้าออก บริเวณที่มีการแต่งตัว แต่งหน้า ทำผม เป็นต้น
3) ควบคุมจำนวนคนไม่ให้แออัด กำหนดจำนวนคนในส่วนงานหน้าฉากร่วมกลุ่มได้ไม่เกิน 10 คน โดยเลือกใช้สถานที่ถ่ายทำที่มีบริเวณกว้างเพียงพอ ในอัตราส่วนอย่างน้อย 1 คนต่อ 10 ตารางเมตร เพื่อแบ่งพื้นที่ตามส่วนงานให้ชัดเจน โดยแต่ละส่วนห่างกันอย่างน้อย 2 เมตร หรือจำกัดจำนวนคนในกองถ่ายทำ
ดร.สาธิต กล่าวต่อว่า ข้อถัดมา คือ 4) เว้นระยะห่างระหว่างบุคคลอย่างน้อย 1-2 เมตร โดยงดรูปแบบการถ่ายทำที่ต้องใกล้ชิดกัน และงดผู้ร่วมชมการถ่ายทำ 5) ให้มีการลงทะเบียนผู้เข้ามาในกองถ่ายทำ หรือใช้แอพพลิเคชั่นเพื่อบันทึกรายชื่อ ที่อยู่ เบอร์โทรศัพท์เคลื่อนที่ วันที่และเวลา ของทุกคน เพื่อสามารถติดตามตัวได้ กรณีที่ต้องสอบสวนโรค 6) จัดให้มีการระบายอากาศที่ดีในสถานที่ถ่ายทำฯ เลี่ยงการถ่ายทำในบริเวณอับอากาศ 7) จัดอาหารและเครื่องดื่ม ภาชนะ อุปกรณ์ สำหรับส่วนบุคคล และ 8) สถานที่ถ่ายทำ กำกับดูแลให้มีการทำความสะอาดในพื้นผิวที่มีการสัมผัสร่วมกัน เช่น อุปกรณ์ เครื่องใช้ โต๊ะ ที่นั่ง อุปกรณ์การถ่ายทำ รวมถึงจุดที่มีการใช้ร่วมกันในห้องแต่งตัว แต่งหน้า ห้องส้วมด้วยน้ำยาทำความสะอาดและอาจฆ่าเชื้อด้วยแอลกอฮอล์ 70 เปอร์เซ็นต์ และจัดให้มีถังขยะที่มีฝาปิด และเก็บรวบรวมขยะเพื่อส่งไปกำจัดอย่างถูกต้อง
“สำหรับผู้ปฏิบัติงานและนักแสดง ต้องล้างมือด้วยสบู่และน้ำ หรือเจลแอลกอฮอล์บ่อย ๆ และทุกครั้งหลังการสัมผัสบริเวณที่มีการสัมผัสร่วมและอุปกรณ์ต่าง ๆ หลีกเลี่ยงการสัมผัสใบหน้า ตา ปาก จมูก โดยไม่จำเป็น สวมหน้ากากผ้าหรือหน้ากากอนามัยตลอดเวลาที่อยู่ในกองถ่ายทำ และอาจสวมแผ่นใสครอบหน้า (Face Shield) กรณีที่อาจต้องใกล้ชิดกับผู้อื่น ยกเว้นนักแสดงอาจถอดหน้ากากเฉพาะเวลาถ่ายทำ ส่วนผู้ปฏิบัติงานเกี่ยวกับอุปกรณ์ในการถ่ายทำ ต้องทำความสะอาดอุปกรณ์ทุกครั้งก่อนและหลังการใช้งาน และขณะปฏิบัติงานต้องเว้นระยะห่างระหว่างบุคคล 1-2 เมตร ที่สำคัญ หมั่นสังเกตอาการตนเองสม่ำเสมอ หากมีไข้ ไอ จาม มีน้ำมูก หรือเหนื่อยหอบ ให้แจ้งกองถ่าย หยุดปฏิบัติงาน และให้พบแพทย์ทันที” รัฐมนตรีช่วยว่าการกระทรวงสาธารณสุข กล่าว
***
ศูนย์สื่อสารสาธารณะ / 18 พฤษภาคม 2563

ที่มา : https://www.thaigov.go.th/news/contents/details/31076
