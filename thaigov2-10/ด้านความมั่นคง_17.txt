รัฐบาลไทย-ข่าวทำเนียบรัฐบาล-มท.1 ลงพื้นที่ตรวจติดตามการบริหารจัดการน้ำและการแก้ไขปัญหาภัยแล้งพื้นที่จังหวัดสุพรรณบุรี

วันศุกร์ที่ 8 พฤษภาคม 2563
พิมพ์
มท.1 ลงพื้นที่ตรวจติดตามการบริหารจัดการน้ำและการแก้ไขปัญหาภัยแล้งพื้นที่จังหวัดสุพรรณบุรี
มท.1 ลงพื้นที่ตรวจติดตามการบริหารจัดการน้ำและการแก้ไขปัญหาภัยแล้งพื้นที่จังหวัดสุพรรณบุรี
วันนี้ (8 พ.ค. 63) เวลา 12.40 น. ที่องค์การบริหารส่วนตำบลหัวเขา อำเภอเดิมบางนางบวช จังหวัดสุพรรณบุรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ตรวจติดตามแนวทางการบริหารจัดการน้ำและการแก้ไขปัญหาภัยแล้ง โดยมี นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ นายอนุชา โมกขะเวส ที่ปรึกษารัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย ร่วมตรวจติดตามฯ โดยมี นายนิมิต วันไชยธนวงศ์ ผู้ว่าราชการจังหวัดสุพรรณบุรี พร้อมด้วย นายภูสิต สมจิตต์ นายนพฤทธิ์ ศิริโกศล รองผู้ว่าราชการจังหวัดสุพรรณบุรี ให้การต้อนรับและบรรยายสรุป
พลเอก อนุพงษ์ เผ่าจินดา กล่าวว่า รัฐบาลและกระทรวงมหาดไทยให้ความสำคัญในการขับเคลื่อนนโยบายการบริหารจัดการน้ำและการแก้ไขปัญหาภัยแล้ง ซึ่งในหลายพื้นที่กำลังประสบปัญหาภัยแล้งส่งผลกระทบต่อเกษตรกรและประชาชน ซึ่งในวันนี้นับเป็นโอกาสดีที่ได้มาตรวจเยี่ยมการบริหารจัดการน้ำและการแก้ไขปัญหาภัยแล้งในพื้นที่จังหวัดสุพรรณบุรี โดยเฉพาะอย่างยิ่งการบริหารจัดการน้ำเพื่อเกษตรกรรม (พืชสวน) ในกรณีการบริหารจัดการน้ำสำหรับเกษตรกรผู้ปลูกสวนมะม่วงในพื้นที่อำเภอเดิมบางนางบวช ทำให้สามารถมีผลผลิตจำหน่ายในช่วงหน้าแล้ง นับเป็นตัวอย่างในด้านการแก้ไขภัยแล้งและบริหารจัดการน้ำในระดับพื้นที่
นายประภัตร โพธสุธน กล่าวว่า ขอขอบคุณกระทรวงมหาดไทยที่ได้ดำเนินการแก้ไขปัญหาภัยแล้งให้กับพี่น้องประชาชนและเกษตรกร ซึ่งที่ผ่านมาได้รับการสนับสนุนอุปกรณ์และมาตรการให้ความช่วยเหลือประชาชนจากผู้ว่าราชการจังหวัด และกรมป้องกันและบรรเทาสาธารณภัยอย่างต่อเนื่อง
นายนิมิต วันไชยธนวงศ์ กล่าวว่า สถานการณ์ภัยแล้งที่เกิดขึ้นในจังหวัดสุพรรณบุรีเกิดจากปริมาณฝนต่ำกว่าค่าเกณฑ์ปกติจึงทำให้มีปริมาณน้ำไหลเข้าเขื่อน อ่างเก็บน้ำ ฝาย น้อยกว่าปกติ แต่ปริมาณการใช้น้ำด้านอุปโภค บริโภค น้ำเพื่อการเกษตร ประมง ปศุสัตว์ ยังมีปริมาณเท่าเดิมจึงเกิดการขาดแคลนน้ำและเข้าสู่ภาวะภัยแล้งตั้งแต่วันที่ 28 ตุลาคม 2562 เป็นต้นมา ซึ่งจังหวัดสุพรรณบุรีได้ประกาศเขตการให้ความช่วยเหลือผู้ประสบภัยพิบัติ กรณีฉุกเฉิน และประกาศเขตพื้นที่ประสบสาธารณภัย (ภัยแล้ง) รวมทั้งการให้ความช่วยเหลือผู้ประสบภัยแล้ง โดยได้ประชุมคณะกรรมการป้องกันและบรรเทาสาธารณภัยจังหวัดสุพรรณบุรีและกำหนดแนวทางในการบริหารจัดการป้องกันและแก้ไขปัญหาภัยแล้ง และมาตรการด้านต่าง ๆ ได้แก่ ด้านน้ำบาดาล ด้านประปา ด้านประชาสัมพันธ์ ด้านเกษตร ด้านประมง ด้านสาธารณสุข ด้านชลประทาน และด้านช่วยเหลือ
พลเอก อนุพงษ์ เผ่าจินดา กล่าวเพิ่มเติมว่า ขอขอบคุณรัฐมนตรีช่วยว่าการกระทรวงเกษตรและสหกรณ์ ผู้ว่าราชการจังหวัดสุพรรณบุรี และทุกหน่วยงานที่เกี่ยวข้อง ที่ได้ดำเนินมาตรการช่วยเหลือประชาชนเกษตรกรชาวสวนในการบริหารจัดการน้ำ และกระทรวงมหาดไทยจะได้นำข้อเสนอแนะและตัวอย่างการแก้ปัญหาที่ประสบความสำเร็จ (Best Practice) ของจังหวัดสุพรรณบุรี ไปขับเคลื่อนขยายผลต่อไป
จากนั้น พลเอก อนุพงษ์ เผ่าจินดา และคณะ ลงพื้นที่ตรวจเยี่ยมการบริการจัดการน้ำและการแก้ไขปัญหาภัยแล้งในภาพรวมของพื้นที่บริเวณวัดหัวเขา ตำบลหัวเขา อำเภอเดิมบางนางบวช จังหวัดสุพรรณบุรี

ที่มา : https://www.thaigov.go.th/news/contents/details/30539
