รัฐบาลไทย-ข่าวทำเนียบรัฐบาล-รมต. นร. นายเทวัญ ฯ ลงพื้นที่ จ.สมุทรสาคร ถวายหน้ากากอนามัย 5,000 ชิ้น สนองพระบัญชาสมเด็จพระสังฆราช ที่ทรงห่วงใยพระภิกษุสามเณรและประชาชนทั่วประเทศ ที่ได้รับผลกระทบจากสถานการณ์โควิด

วันพฤหัสบดีที่ 14 พฤษภาคม 2563
พิมพ์
รมต. นร. นายเทวัญ ฯ ลงพื้นที่ จ.สมุทรสาคร ถวายหน้ากากอนามัย 5,000 ชิ้น สนองพระบัญชาสมเด็จพระสังฆราช ที่ทรงห่วงใยพระภิกษุสามเณรและประชาชนทั่วประเทศ ที่ได้รับผลกระทบจากสถานการณ์โควิด
รมต. นร. นายเทวัญ ฯ ลงพื้นที่ จ.สมุทรสาคร ถวายหน้ากากอนามัย 5,000 ชิ้น สนองพระบัญชาสมเด็จพระสังฆราช ที่ทรงห่วงใยพระภิกษุสามเณรและประชาชนทั่วประเทศ ที่ได้รับผลกระทบจากสถานการณ์โควิด-19
วันนี้ (14 พฤษภาคม 2563) เวลา 14.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย นายณัฎฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี และนายธงชัย ลืออดุลย์ เลขานุการรัฐมนตรีประจำสำนักนายกรัฐมนตรี เดินทางไปยัง วัดเจษฎาราม พระอารามหลวง อ.เมืองสมุทรสาคร จ.สมุทรสาคร เพื่อถวายหน้ากากอนามัย เจลและแอลกอฮอล์ล้างมือแด่เจ้าคณะจังหวัดธรรมยุตนิกายและมหานิกาย ตามพระบัญชาของ เจ้าพระคุณ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ที่ทรงห่วงใยสุขภาพอนามัยของพระภิกษุสามเณร ตลอดจนประชาชนทั่วไป จากสถานการณ์การแพร่ระบาดของเชื้อไวรัสโควิด-19 และสถานการณ์มลภาวะทางอากาศ โดยเมื่อวันที่ 10 มีนาคม 2563 ทรงประทานพระวโรกาสให้รัฐมนตรีประจำสำนักนายกรัฐมนตรี ผู้กำกับดูแลสำนักงานพระพุทธศาสนาแห่งชาติเข้าเฝ้า ทรงโปรดให้ไวยาวัจกรจัดกัปปิยกัณฑ์เท่าจำนวน 2,000,000 บาท (สองล้านบาทถ้วน) เป็นทุนประเดิมสำหรับสำนักงานพระพุทธศาสนาแห่งชาติ จัดหาหน้ากากอนามัย ประทานแก่พระภิกษุสามเณร และประชาชน ในชุมชนใกล้เคียงวัดทั่วประเทศ
สำหรับหน้ากากอนามัยที่รัฐมนตรีประจำสำนักนายกรัฐมนตรีนำมาถวายในวันนี้ มีจำนวน 5,000 ชิ้น เป็นเงินมูลค่า 50,000 บาทถ้วน (ห้าหมื่นบาทถ้วน) พร้อมเจลและแอลกอฮอล์ล้างมือ จำนวน 560 ขวด โดยถวายแด่พระเทพสาครมุนี เจ้าคณะจังหวัดสมุทรสาคร มหานิกาย และถวายแด่พระรามัญมุนี เจ้าคณะจังหวัดสมุทรสาคร ธรรมยุตนิกาย
รัฐมนตรีประจำสำนักนายกรัฐมนตรี เปิดเผยว่า ที่ผ่านมาได้เดินทางไปถวายหน้ากากอนามัยแล้ว จำนวนกว่า 160,000 ชิ้น ทั่วประเทศ ทั้งนี้ สมเด็จพระสังฆราชทรงมีพระปรารภสนับสนุนให้วัดซึ่งมีอยู่คู่ชุมชนทั่วประเทศเป็นศูนย์กลางแจกจ่ายหน้ากากอนามัยแก่ประชาชนผู้ประสบความเดือดร้อนหรือมีความเสี่ยงต่อสถานการณ์การแพร่ระบาดของเชื้อไวรัสโควิด-19 โดยไม่จำกัดสัญชาติ เชื้อชาติ ศาสนา นอกจากนี้ ยังทรงมีพระดำริให้วัดที่มีศักยภาพสามารถช่วยเหลือชุมชนได้ จัดตั้งศูนย์ช่วยเหลือผู้ได้รับผลกระทบจากการแพร่ระบาดของโรคติดเชื้อไวรัสโควิด-19 หรือ โรงทาน เพื่อแจกจ่ายอาหารและ  เครื่องอุปโภคบริโภคแก่ประชาชนที่ได้รับผลกระทบจากสถานการณ์ดังกล่าวอีกด้วย
................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30833
