รัฐบาลไทย-ข่าวทำเนียบรัฐบาล- กรมทางหลวงชนบท ขานรับนโยบายรัฐมนตรีว่าการกระทรวงคมนาคมอย่างเคร่งครัด ขอความร่วมมือบุคลากร อยู่บ้าน หยุดเชื้อ เพื่อชาติ งดเดินทางต่างจังหวัดช่วงเดือนพฤษภาคมนี้ [กระทรวงคมนาคม]

วันพุธที่ 6 พฤษภาคม 2563
กรมทางหลวงชนบท ขานรับนโยบายรัฐมนตรีว่าการกระทรวงคมนาคมอย่างเคร่งครัด ขอความร่วมมือบุคลากร อยู่บ้าน หยุดเชื้อ เพื่อชาติ งดเดินทางต่างจังหวัดช่วงเดือนพฤษภาคมนี้ [กระทรวงคมนาคม]
กรมทางหลวงชนบท ขานรับนโยบายรัฐมนตรีว่าการกระทรวงคมนาคมอย่างเคร่งครัด ขอความร่วมมือบุคลากร อยู่บ้าน หยุดเชื้อ เพื่อชาติ งดเดินทางต่างจังหวัดช่วงเดือนพฤษภาคมนี้
นายปฐม เฉลยวาเรศ อธิบดีกรมทางหลวงชนบท กระทรวงคมนาคม กล่าวว่า จากข้อสั่งการเร่งด่วนของนายศักดิ์สยาม ชิดชอบ รัฐมนตรีว่าการกระทรวงคมนาคม เกี่ยวกับการดำเนินมาตรการป้องกันการแพร่ระบาดของโรคติดเชื้อไวรัส COVID-19 พร้อมเน้นย้ำการดำเนินงานตามมติคณะรัฐมนตรี (ครม.) เมื่อวันที่ 28 เมษายน 2563 ที่กำหนดให้วันหยุดนักขัตฤกษ์ของเดือนพฤษภาคม 2563 เป็นวันหยุดเหมือนเดิม โดยให้ทุกภาคส่วนเข้มงวดในมาตรการต่าง ๆ ทั้งเรื่องสาธารณสุข การคมนาคม และการรักษาความปลอดภัย พร้อมขอความร่วมมือให้ประชาชนอยู่บ้าน หยุดเชื้อ เพื่อชาติ งดเดินทางไปต่างจังหวัด เนื่องจากจะเป็นเหตุให้มีการเดินทางข้ามจังหวัดซึ่งเสี่ยงการเกิดอุบัติเหตุและการแพร่ระบาดของโรคเชื้อไวรัส COVID-19 ในส่วนของกรมทางหลวงชนบท (ทช.) ได้เน้นย้ำให้ทุกหน่วยงานในสังกัด ให้ความร่วมมือดำเนินการ เพื่อเป็นไปตาม มติ ครม. ดังนี้
- ระหว่างวันที่ 1-11 พฤษภาคม 2563 ห้ามมิให้ผู้บังคับบัญชาอนุญาตการลาของทุกประเภทการลาโดยไม่มีเหตุจำเป็นและเร่งด่วน เนื่องจากมีวันหยุดใกล้กันหลายวันเมื่อรวมวันหยุดเสาร์-อาทิตย์แล้ว
- ระหว่างวันหยุดราชการของเดือนพฤษภาคม 2563 ให้บุคลากร ให้ความร่วมมือกับรัฐบาลด้วยการอยู่บ้าน หยุดเชื้อ เพื่อชาติ
- หากไม่มีกิจธุระสำคัญจำเป็น ห้ามเดินทางไปต่างจังหวัด หากมีกิจธุระสำคัญจำเป็นต้องได้รับอนุมัติจากผู้บังคับบัญชาก่อน และในระหว่างที่อยู่ต่างจังหวัด ต้องจดบันทึกว่าแต่ละช่วงเวลาทำธุระอยู่ที่ไหนกับใคร เพื่อการสืบค้นหากมีการติดเชื้อไวรัส COVID-19
ทั้งนี้ ทช. ได้ตระหนักถึงความปลอดภัยของบุคลากรและประชาชนที่มาติดต่อประสานงาน โดยก่อนเข้าสำนักงานได้จัดเจ้าหน้าที่ตรวจวัดอุณหภูมิร่างกายและใช้เจลแอลกอฮอล์ล้างมือ รวมทั้งได้ฉีดพ่นน้ำยาฆ่าเชื้อโรค ด้วยเครื่องพ่นยาความดันสูง บริเวณภายในอาคารสำนักงานทั้งหมด เพื่อป้องกันการแพร่ระบาดของโรคติดเชื้อไวรัส COVID-19 พร้อมขอความร่วมมือผู้เข้ามาใช้บริการและบุคลากรสวมใส่หน้ากากอนามัยหรือหน้ากากผ้าตลอดเวลา

ที่มา : https://www.thaigov.go.th/news/contents/details/30392
