รัฐบาลไทย-ข่าวทำเนียบรัฐบาล-โฆษก ศบค. ย้ำ ไทยจะเป็นพื้นที่ปลอดเชื้อโควิด-19 เมื่อจำนวนผู้ป่วยติดเชื้อ 0 คน เป็นเวลา 14 หรือ 21 วัน ขอประชาชนดำรงชีวิตวิถีใหม่ ไม่ลืม 5 มาตรการหลัก

วันพุธที่ 13 พฤษภาคม 2563
พิมพ์
โฆษก ศบค. ย้ำ ไทยจะเป็นพื้นที่ปลอดเชื้อโควิด-19 เมื่อจำนวนผู้ป่วยติดเชื้อ 0 คน เป็นเวลา 14 หรือ 21 วัน ขอประชาชนดำรงชีวิตวิถีใหม่ ไม่ลืม 5 มาตรการหลัก
โฆษก ศบค. ย้ำ ไทยจะเป็นพื้นที่ปลอดเชื้อโควิด-19 เมื่อจำนวนผู้ป่วยติดเชื้อ 0 คน เป็นเวลา 14 หรือ 21 วัน ขอประชาชนดำรงชีวิตวิถีใหม่ ไม่ลืม 5 มาตรการหลัก
วันนี้ (13 พ.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเซียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ยืนยันถึงแม้ว่าในวันนี้จำนวนผู้ติดเชื้อในประเทศไทยมีจำนวน 0 คน ก็ยังไม่สามารถสรุปได้ว่าประเทศไทยปลอดเชื้อแล้ว เนื่องจากอาจมีบางคนที่ใกล้ชิด สัมผัส กับผู้ป่วยติดเชื้อยืนยันก่อนหน้า และอยู่ในระยะการฟักตัวของเชื้อไวรัสโควิด-19  ตัวอย่างเช่น ประเทศเกาหลีใต้ ที่มีผู้ป่วยติดเชื้อไวรัสโควิด-19 จำนวน 1 คน แต่สามารถแพร่กระจายเชื้อไปอีก 100 กว่าคน และตรวจค้นหาผู้ป่วยเพิ่มเติมอีก 2,000 กว่าคน ซึ่งประเทศไทย เป็นหน้าที่ของกรมควบคุมโรคและคนในท้องถิ่นที่จะต้องช่วยกันสังเกตอาการคนใกล้เคียง รวมถึงสังเกตอาการตนเองด้วย
โฆษก ศบค. ย้ำว่าประเทศไทยจะเป็นพื้นที่ปลอดเชื้อได้ก็ต่อเมื่อมีจำนวนผู้ป่วยติดเชื้อ 0 คน เป็นระยะเวลา 14 วัน หรือ 21 วัน แม้แต่ เมืองอู่ฮั่น ประเทศจีนที่มีจำนวนผู้ป่วยติดเชื้อเป็น 0 คนมาหลายวันก็ยังมีการแพร่ระบาดซ้ำ ดังนั้นสถานการณ์ในตอนนี้เบาใจได้แต่ไม่สามารถวางใจได้
กรณีตู้ปันสุข ที่ประชาชนหลายคนนำอาหาร สิ่งของจำเป็นมาบริจาคแก่ผู้ที่ต้องการความช่วยเหลือ ซึ่งอาจมีความเสี่ยงต่อการแพร่ระบาดของเชื้อไวรัสโควิด-19 เนื่องจากเป็นการสัมผัสสิ่งของต่อกัน โฆษก ศบค. ชี้แจงว่ามีหลายภาพปรากฏให้เห็นถึงความแออัด และความชุลมุนในการรับสิ่งของ ดังนั้น ขอให้ประชาชนไม่ลืมวิถี New Normal และคำนึงถึง 5 มาตรการหลัก ได้แก่ ล้างมือ สวมใส่หน้ากากอนามัย เว้นระยะห่าง ซึ่งผู้ที่นำของไปบริจาคควรล้างมือก่อนที่จะสัมผัสกับสิ่งของ ไม่ลืมที่จะสวมใส่หน้ากากอนามัย เช่นเดียวกันกับผู้รับ รวมถึงเน้นการเว้นระยะห่าง ต่อคิวกันเพื่อรับสิ่งของจากในตู้ อีก 2 มาตรการคือ ทำความสะอาดพื้นผิวของตู้ และที่สำคัญคือไม่ไปในที่ที่มีคนแออัด เพราะในขณะนี้มีตู้ปันสุขในทุกพื้นที่ทั่วประเทศ หรือ บางสถานที่ที่มีการบริจาคสิ่งของเพื่อช่วยเหลือผู้ที่ได้รับความเดือดร้อน เช่น วัด ร้านอาหาร ทั้งนี้ ขอให้ช่วยกันดูแลสุขภาพ ดูแลความสะอาดของอาหาร เพื่อลดการแพร่กระจายของเชื้อไวรัสโควิด-19 โดยเฉพาะคนในวัยทำงานที่มักเป็นผู้ป่วยติดเชื้อแต่ไม่แสดงอาการ
โฆษก ศบค. กล่าวชื่นชมที่ในวันนี้มีผู้ป่วยติดเชื้อจำนวน 0 คน ขอให้ทุกคนดำรงชีวิตวิถีใหม่ New Normal และไม่ลืม 5 มาตรการหลัก เพื่อช่วยกันให้ประเทศไทยไม่มีการแพร่ระบาดของเชื้อไวรัสโควิด-19 ในเร็ววัน
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30748
