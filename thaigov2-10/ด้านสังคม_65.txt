รัฐบาลไทย-ข่าวทำเนียบรัฐบาล-รมว.พม. ลงพื้นที่ชุมชนรัชฏภัณฑ์ (ซอยหมอเหล็ง) กทม. เร่งช่วยกลุ่มเป้าหมายเดือดร้อนจากโรคโควิด-19

วันศุกร์ที่ 15 พฤษภาคม 2563
รมว.พม. ลงพื้นที่ชุมชนรัชฏภัณฑ์ (ซอยหมอเหล็ง) กทม. เร่งช่วยกลุ่มเป้าหมายเดือดร้อนจากโรคโควิด-19
รมว.พม. ลงพื้นที่ชุมชนรัชฏภัณฑ์ (ซอยหมอเหล็ง) กทม. เร่งช่วยกลุ่มเป้าหมายเดือดร้อนจากโรคโควิด-19
วันนี้ (15 พ.ค. 63) เวลา 15.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่พบปะเยี่ยมให้กำลังใจและช่วยเหลือประชาชนที่เดือดร้อนและได้รับผลกระทบจากการแพร่ระบาดของโรคติดเชื้อไวรัสโคโรนา 2019 (โควิด-19) พร้อมทั้งรับฟังปัญหาและความต้องการของชุมชนรวมถึงหารือแนวทางการดูแลชุมชน อีกทั้งมอบถุงยังชีพและเครื่องอุปโภคบริโภคให้แก่ตัวแทนชุมชน ณ ชุมชนรัชฏภัณฑ์ (ซอยหมอเหล็ง) เขตราชเทวี กรุงเทพฯ
นายจุติ กล่าวว่า วันนี้ ตนพร้อมคณะผู้บริหารกระทรวง พม. และหน่วยงานที่เกี่ยวข้อง ร่วมลงพื้นที่ เพื่อบูรณาการความช่วยเหลือให้แก่ชาวชุมชนที่เดือดร้อน ทั้งนี้ พบว่า ชุมชนดังกล่าว เป็นชุมชนแออัดติดกับคลองมักกะสัน ไม่ได้ขึ้นทะเบียนกับ กทม. โดยตั้งอยู่บนที่ดินของการรถไฟแห่งประเทศไทย เป็นชุมชนที่เข้าไม่ถึงสิทธิ เพราะไม่ได้รับการลงทะเบียนกับหน่วยงานใดๆ ซึ่งมีสมาชิกชุมชน 180 ครัวเรือน 667 คน โดยมีกลุ่มเป้าหมายของกระทรวง พม. เป็นเด็ก 60 คน ผู้สูงอายุ 26 คน คนพิการ 4 คน
นายจุติ กล่าวต่อไปว่า สำหรับการลงพื้นที่ครั้งนี้ กระทรวง พม. ได้นำสิ่งของที่ได้รับบริจาคจากทุกภาคส่วนผ่านทางศูนย์รับบริจาคกระทรวง พม. มามอบให้กับประชาชนกลุ่มเป้าหมายในชุมชนดังกล่าว อาทิ ถุงยังชีพ สิ่งของเครื่องใช้ ที่จำเป็น ได้แก่ แพมเพิสผู้ใหญ่ นมผงและแพมเพิสสำหรับเด็ก อาหารและขนมต่างๆ เป็นต้น นอกจากนี้ ตนได้ตั้งใจมาดูชุมชนแห่งนี้ด้วยตัวเอง เพื่อดำเนินการช่วยเหลือกลุ่มเป้าหมายของกระทรวง พม. ซึ่งเป็นกลุ่มเปราะบางทางสังคม ได้แก่ เด็ก เยาวชน คนพิการ ผู้สูงอายุ และผู้ด้อยโอกาส และในวันนี้ได้นำหน่วยงานที่เกี่ยวข้องลงพื้นที่ชุมชน เพื่อช่วยกันสำรวจว่ามีอะไรที่จะสามารถทำงานบูรณาการร่วมกันได้ เป็นการช่วยเหลือกลุ่มเป้าหมายให้มีโอกาส โดยเฉพาะการมีที่อยู่อาศัย ที่มั่นคงและปลอดภัย โดยได้เตรียมที่อยู่อาศัยของ กคช. ซึ่งเป็นห้องเช่าราคาถูกที่มีอยู่สี่มุมเมืองไว้รองรับ พร้อมทั้งร่วมกับกระทรวงแรงงานจัดหางานที่เหมาะสมและมีรายได้ที่เพียงพอให้ชาวชุมชน เพื่อบุตรหลานจะได้มีอนาคตที่มั่นคงและยั่งยืนต่อไป ทั้งหมดนี้ เป็นงานที่หนัก ไม่ใช่งานที่ง่าย เราจะไม่ย่อท้อ เพราะความขาดแคลนของประชาชนคือแรงบันดาลใจในการทำงานของกระทรวง พม. เราจะต้องช่วยกันให้ลดน้อยลง และหมดไปในที่สุด
นายจุติ กล่าวเพิ่มเติมว่า ทั้งนี้ หากชุมชนที่ยังไม่ได้รับการจดทะเบียนกับ กทม. ขอให้แจ้งรายชื่อและรายละเอียดชุมชน ที่ต้องการความช่วยเหลือมายังกระทรวง พม. โดยสามารถติดต่อได้ที่ศูนย์ช่วยเหลือสังคม สายด่วน พม. โทร 1300 บริการฟรีตลอด 24 ชั่วโมง หรือแจ้งผ่านเครือข่ายอาสาสมัครพัฒนาสังคมและความมั่นคงของมนุษย์ (อพม.) ซึ่งกระทรวง พม. พร้อมจะให้การช่วยเหลืออย่างเต็มที่

ที่มา : https://www.thaigov.go.th/news/contents/details/30933
