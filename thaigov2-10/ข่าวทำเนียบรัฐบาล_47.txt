รัฐบาลไทย-ข่าวทำเนียบรัฐบาล-นายกรัฐมนตรียินดีรับฟังความคิดเห็นจากทุกภาคส่วน เพื่อช่วยรัฐบาลแก้ไขปัญหาไวรัสโควิด-19 ไม่นิ่งนอนใจแม้ตัวเลขผู้ติดเชื้อลดลง

วันอังคารที่ 12 พฤษภาคม 2563
พิมพ์
นายกรัฐมนตรียินดีรับฟังความคิดเห็นจากทุกภาคส่วน เพื่อช่วยรัฐบาลแก้ไขปัญหาไวรัสโควิด-19 ไม่นิ่งนอนใจแม้ตัวเลขผู้ติดเชื้อลดลง
นายกรัฐมนตรียินดีรับฟังความคิดเห็นจากทุกภาคส่วน เพื่อช่วยรัฐบาลแก้ไขปัญหาไวรัสโควิด-19 ไม่นิ่งนอนใจแม้ตัวเลขผู้ติดเชื้อลดลง
วันนี้ (12 พ.ค. 63) เวลา 13.30 น. ณ ห้องสีฟ้า ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม แถลงหลังการประชุมคณะรัฐมนตรี โดยการประชุมคณะรัฐมนตรี ซึ่งมีการเว้นระยะห่าง (Social Distancing) ณ ตึกสันติไมตรี (หลังนอก) ทำเนียบรัฐบาล พร้อมขอบคุณคณะรัฐมนตรี พรรคร่วมรัฐบาล ตลอดจนแรงสนับสนุนจากภาคเอกชน ภาคธุรกิจต่าง ๆ ที่ให้ความช่วยเหลือพี่น้องประชาชน และพร้อมนำข้อเสนอแนะจากทุกภาคส่วน มาพิจารณาเพื่อแก้ไขปัญหาสถานการณ์การแพร่ระบาดของเชื้อไวรัสโควิด-19
นายกรัฐมนตรีย้ำว่า แม้จำนวนตัวเลขผู้ติดเชื้อจะลดน้อยลงแต่นิ่งนอนใจไม่ได้ ยังต้องอาศัยความร่วมมือจากทุกฝ่าย เพื่อไม่ให้จำนวนตัวเลขผู้ติดเชื้อเพิ่มมากขึ้น อย่างไรก็ตาม จะมีการหารือมาตรการผ่อนปรนระยะที่ 2 และในระยะที่ 3 เพราะรัฐบาลเห็นใจและต้องการบรรเทาผลกระทบผู้มีรายได้น้อย ขณะเดียวกันก็ให้เศรษฐกิจดำเนินต่อไปได้ รวมทั้งรักษาศักยภาพห่วงโซ่การผลิตของไทยทั้งการแปรรูป การตลาด การท่องเที่ยว การบริการ ที่ทำรายได้ให้แก่ประเทศไทยมาตลอด ทั้งนี้ นายกรัฐมนตรียืนยันว่า พ.ร.ก. กู้เงินฯ นั้นมีจุดประสงค์เพื่อเยียวยาพี่น้องประชาชนที่ได้รับความเดือดร้อน ซึ่งต้องปฏิบัติตามข้อกฎหมาย รวมถึงดูแลจัดสรรงบประมาณในระยะยาวทั้งงบประมาณประจำปี 2564 และ ปี 2565 ด้วย
นายกรัฐมนตรียังกล่าวเพิ่มเติมถึงการขยายระยะเวลาการใช้ พ.ร.ก. ฉุกเฉินฯ ว่า ต้องผ่านการหารือจากที่ประชุมศบค. โดยคำนึงถึงมาตรฐานด้านสาธารณสุขเป็นหลัก ผลสำรวจความคิดเห็นโดยสื่อมวลชนปรากฏว่า มีผู้เห็นชอบให้ขยายระยะเวลาการใช้ พ.ร.ก. ฉุกเฉินฯ ถึงร้อยละ 88 และไม่เห็นชอบร้อยละ 12 ซึ่งเป็นการสำรวจของความคิดเห็นโดยสื่อมวลชนเอง ยืนยันว่ารัฐบาลยังไม่มีการจัดทำผลสำรวจความคิดเห็น โอกาสนี้ นายกรัฐมนตรียังย้ำถึงความมั่นคงว่า ขณะนี้เป็นช่วงสถานการณ์วิกฤตที่ประชาชนได้รับความเดือดร้อน รัฐบาลมุ่งมั่นเพียงแต่การช่วยเหลือเยียวยาประชาชน การกระทำใด ๆ ที่ไม่ดีถือว่าไม่เหมาะสมทั้งสิ้น
.................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30711
