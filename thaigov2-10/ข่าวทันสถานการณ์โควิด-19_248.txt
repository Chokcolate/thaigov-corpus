รัฐบาลไทย-ข่าวทำเนียบรัฐบาล-โฆษก ศบค. เตรียมเปิดตัวแพลตฟอร์ม “ไทยชนะ” เพื่อตรวจสอบความหนาแน่นการใช้บริการ และติดต่อผู้ใช้บริการ ยืนยันไม่กระทบข้อมูลส่วนบุคคล

วันพฤหัสบดีที่ 14 พฤษภาคม 2563
พิมพ์
โฆษก ศบค. เตรียมเปิดตัวแพลตฟอร์ม “ไทยชนะ” เพื่อตรวจสอบความหนาแน่นการใช้บริการ และติดต่อผู้ใช้บริการ ยืนยันไม่กระทบข้อมูลส่วนบุคคล
โฆษก ศบค. เตรียมเปิดตัวแพลตฟอร์ม “ไทยชนะ” เพื่อตรวจสอบความหนาแน่นการใช้บริการ และติดต่อผู้ใช้บริการ ยืนยันไม่กระทบข้อมูลส่วนบุคคล
วันนี้ (14 พ.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเซียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ย้ำทุกคนจะต้องปรับตัวสู่ “ความปกติใหม่” หรือ New Normal เนื่องจากยังไม่มีวัคซีนหรือยารักษาที่มีประสิทธิภาพ ทั้งนี้ ศบค. ได้เตรียมแพลตฟอร์มสำหรับผู้ประกอบกิจการ สำหรับการผ่อนปรนมาตรการระยะที่ 2 วัตถุประสงค์หลัก คือ เพื่ออำนวยความสะดวกแก่ผู้ประกอบกิจการ จากรูปเดิมที่ใช้วิธีการจดบันทึกลงสมุดเมื่อมีผู้เข้าใช้บริการ โดยแพลตฟอร์มชื่อว่า “ไทยชนะ” จะใช้วิธีการ Check – In ซึ่งผู้ประกอบการลงทะเบียนออนไลน์ สร้าง QR Code นำมาติดไว้หน้าร้าน ประชาชนแสกน QR Code ก่อนและหลังการใช้บริการ บางกิจการที่อาจมีความแออัดหรือมีผู้เข้าใช้บริการเยอะ เช่น ร้านตัดผม ก็จะสามารถดูจากแพลตฟอร์ม “ไทยชนะ” ได้เพื่อหลีกเลี่ยงสถานที่แออัดได้
โฆษก ศบค. ยังเผยว่า หากห้างสรรพสินค้าเปิดให้บริการเพิ่มเติมนอกเหนือจากซูเปอร์มาร์เก็ตหรือร้านบริการอุปกรณ์อิเล็กทรอนิกส์ ก็สามารถใช้แพลตฟอร์มนี้ได้เช่นกัน เพื่อประโยชน์แก่ผู้ใช้บริการตรวจสอบจำนวนผู้ใช้บริการภายในห้างสรรพสินค้า รวมถึงให้คะแนนกิจการต่าง ๆ เพื่อดึงดูดลูกค้าสำหรับผู้ประกอบการที่ให้บริการดี  ทั้งนี้ แพลตฟอร์ม “ไทยชนะ” จะใช้เพียงเบอร์โทรศัพท์เพื่อแสกนการใช้งาน สำหรับผู้ที่ไม่มีโทรศัพท์ เช่น เด็ก ผู้สูงอายุ อาจต้องใช้วิธีการจดบันทึกควบคู่กันไป ยืนยันว่าการใช้แพลตฟอร์ม “ไทยชนะ” เป็นการป้องกันแพร่ระบาดของเชื้อไวรัสโควิด-19 ระลอกสองและชุดข้อมูลเหล่านี้จะถูกรวบรวมไว้ที่กระทรวงสาธารณสุขเพื่อดูแลสุขภาพของประชาชนเท่านั้น จึงขอความร่วมมือให้ทุกคนร่วมกันเพื่อปรับเข้าสู่ “ความปกติใหม่” ไปด้วยกัน
โฆษก ศบค. ชี้แจงว่า ประชาชนทั่วไปสามารถเข้ารับวัคซีนป้องกันโรคไข้หวัดใหญ่ได้ถ้ามีศักยภาพเพียงพอ เนื่องจากวัคซีนดังกล่าวมีหลายระดับและมีราคาที่แตกต่างกัน ทั้งนี้ กรมควบคุมโรคจะให้บริการกับผู้ที่จัดอยู่ในกลุ่มเสี่ยงให้ฉีดวัคซีนป้องกันโรคไข้หวัดใหญ่เช่นกัน ซึ่งสถานการณ์การแพร่ระบาดของโรคโควิด-19 ส่งผลให้จำนวนตัวเลขของผู้ป่วยไข้หวัดใหญ่ในประเทศลดลง เนื่องจากโรคไข้หวัดใหญ่เป็นโรคติดเชื้อทางเดินหายใจเช่นเดียวกันกับโรคโควิด-19 เมื่อประชาชนดูแลป้องกันตนเอง ใส่หน้ากากอนามัย ล้างมือเมื่อสัมผัสสิ่งต่าง ๆ จึงส่งผลให้จำนวนตัวเลขผู้ป่วยไข้หวัดใหญ่นั้นลดลงด้วย
ในตอนท้าย โฆษก ศบค. ยังได้ย้ำการปฏิบัติตามมาตรการควบคุมหลัก 5 ข้อ ได้แก่  1. ล้างมือบ่อย ๆ 2. ใส่หน้ากากอนามัย 3. การเว้นระยะห่าง 4. ทำความสะอาดพื้นผิวสัมผัส และ 5. ไม่ให้เกิดความแออัด ว่า มีความสำคัญต่อชีวิต “ความปกติใหม่” ทั้งในส่วนของผู้ใช้บริการและผู้ประกอบการ ทั้งนี้ ต้องขอความร่วมมือจากพี่น้องประชาชนให้ได้ร้อยละ 100 เพื่อจะสามารถผ่านเข้าสู่ระยะต่อไปอย่างปลอดภัยได้ด้วยกัน
...................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30810
