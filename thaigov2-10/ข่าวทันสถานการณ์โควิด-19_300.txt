รัฐบาลไทย-ข่าวทำเนียบรัฐบาล-การรถไฟฯ พร้อมเปิดเดินขบวนรถโดยสารพิเศษ และขบวนรถชานเมือง ภายหลังมาตรการผ่อนปรนการควบคุมการแพร่ระบาดของโรคโควิด-19 เริ่มเปิดให้บริการ 18 พฤษภาคมนี้ [กระทรวงคมนาคม]

วันเสาร์ที่ 16 พฤษภาคม 2563
พิมพ์
การรถไฟฯ พร้อมเปิดเดินขบวนรถโดยสารพิเศษ และขบวนรถชานเมือง ภายหลังมาตรการผ่อนปรนการควบคุมการแพร่ระบาดของโรคโควิด-19 เริ่มเปิดให้บริการ 18 พฤษภาคมนี้ [กระทรวงคมนาคม]
การรถไฟฯ พร้อมเปิดเดินขบวนรถโดยสารพิเศษ และขบวนรถชานเมือง ภายหลังมาตรการผ่อนปรนการควบคุมการแพร่ระบาดของโรคโควิด-19 เริ่มเปิดให้บริการ 18 พฤษภาคมนี้
การรถไฟแห่งประเทศ ประกาศพร้อมเปิดให้บริการเดินขบวนรถโดยสารพิเศษ และขบวนรถชานเมือง ขบวนรถธรรมดาและขบวนรถท้องถิ่น หลังมีมาตรการผ่อนปรนการเดินทางให้กับประชาชน ภายใต้มาตรการป้องกันการแพร่ระบาดของเชื้อไวรัสโคโรนา 2019 (โควิด – 19) เริ่มเปิดให้บริการตั้งแต่วันที่ 18 พฤษภาคม 2563 เป็นต้นไปจนกว่าจะมีคำสั่งเปลี่ยนแปลง สำหรับผู้โดยสารที่จะเดินทางขบวนรถโดยสารพิเศษ สามารถจองล่วงก่อนเดินทางได้ตั้งแต่วันที่ 16 พฤษภาคม เป็นต้นไป
นายนิรุฒ มณีพันธ์ ผู้ว่าการรถไฟแห่งประเทศไทย กล่าวว่า ตามที่รัฐบาลได้มีมาตรการผ่อนคลาย การบังคับใช้บางมาตรการในการป้องกันและการแพร่ระบาดของโรคโควิด 19 ตามลำดับขั้นตอนการควบคุมโอกาสเสี่ยงของบุคคลสถานที่และประเภทกิจกรรมที่เกี่ยวข้อง เพื่อเป็นการลดผลกระทบต่อประชาชนด้านเศรษฐกิจ สังคม และความมั่นคงตามหลักเกณฑ์ขององค์การอนามัยโลกและตามผลการประเมินสถานการณ์ของฝ่ายสาธารณะสุข ทั้งนี้ คาดการณ์ว่าจะมีประชาชนมีความต้องการในการเดินทางมากขึ้น ดังนั้น เพื่อเป็นการอำนวยความสะดวกการเดินทางของประชาชนที่มีความจำเป็นต้องเดินทางโดยรถไฟ ทั้งการเดินทางภายในเขตเมือง ระหว่างเมือง และทางไกล ข้ามเขตพื้นที่จังหวัด การรถไฟฯ จึงได้ประกาศเปิดเดินขบวนรถโดยสารพิเศษเป็นการชั่วคราว 30 วัน ซึ่งให้บริการเฉพาะรถโดยสารชนิดพัดลมเท่านั้น เพื่อให้สอดคล้องตามมาตรการผ่อนปรนระยะที่ 1 พร้อมทั้งเปิดเดินขบวนรถโดยสารบริการสังคม(ชานเมือง) เริ่มให้บริการตั้งแต่วันที่ 18 พฤษภาคม 2563 เป็นต้นไป จนกว่าจะมีคำสั่งเปลี่ยนแปลง สำหรับขบวนรถที่เปิดให้บริการในเส้นทางต่าง ๆ มีดังนี้
1. ขบวนรถโดยสารพิเศษ  เปิดให้บริการชั่วคราว 30 วัน ตั้งแต่วันที่ 18 พฤษภาคม - 17 มิถุนายน 2563 จำนวน 8 ขบวน (ไป-กลับ) ดังนี้
1.1 สายเหนือ ตั้งแต่วันที่ 18 พฤษภาคม - 16 มิถุนายน 2563 เปิดให้บริการขบวนรถด่วนที่ 9051  กรุงเทพ ออกเวลา 05.30 น.  ถึงเชียงใหม่ เวลา 18.30 น.
1.2 สายเหนือ ตั้งแต่วันที่ 19 พฤษภาคม - 17 มิถุนายน 2563 เปิดให้บริการขบวนรถด่วนที่ 9052  เชียงใหม่ ออกเวลา 05.30 น.  ถึงกรุงเทพ เวลา 18.30 น.
1.3 สายตะวันออกเฉียงเหนือ ตั้งแต่วันที่ 18 พฤษภาคม - 16 มิถุนายน 2563 เปิดให้บริการบริการขบวนรถด่วนที่ 9071  กรุงเทพ ออกเวลา 06.00 น.  ถึงอุบลราชธานี เวลา 14.55 น.
1.4 สายตะวันออกเฉียงเหนือ ตั้งแต่วันที่ 19 พฤษภาคม - 17 มิถุนายน 2563 ประกาศให้เดินขบวนรถด่วนที่ 9072  อุบลราชธานี ออกเวลา 06.00 น.  ถึงกรุงเทพ เวลา 14.50 น.
1.5 สายตะวันออกเฉียงเหนือ ตั้งแต่วันที่ 18 พฤษภาคม - 16 มิถุนายน 2563 ประกาศให้เดินขบวนรถด่วนที่ 9075  กรุงเทพ ออกเวลา 07.00 น.   ถึงหนองคาย เวลา 16.40 น.
1.6 สายตะวันออกเฉียงเหนือ  ตั้งแต่วันที่ 19 พฤษภาคม - 17 มิถุนายน 2563 ประกาศให้เดินขบวนรถด่วนที่ 9076  หนองคาย ออกเวลา 07.00 น.  ถึงกรุงเทพ เวลา 16.35 น.
1.7 สายใต้ ตั้งแต่วันที่ 18 พฤษภาคม - 16 มิถุนายน 2563 ประกาศเปิดเดินขบวนรถด่วนที่ 9085  กรุงเทพ ออกเวลา 05.00 น. ถึงชุมทางหาดใหญ่ เวลา 18.45 น. (**ขบวนรถให้บริการถึงชุมทางทุ่งสง ถึงเวลา 16.04 น. เนื่องจากจังหวัดพัทลุงและสงขลายังมีล็อกดาวน์จังหวัด**)
1.8 สายใต้ ตั้งแต่วันที่ 19 พฤษภาคม - 16 มิถุนายน 2563 ประกาศเปิดเดินขบวนรถด่วนที่ 9086 ชุมทางหาดใหญ่ ออกเวลา 05.00  น. ถึงกรุงเทพ เวลา 18.50 น. (ขบวนรถให้บริการจากชุมทางทุ่งสง ออกเวลา 07.47 น. เนื่องจากจังหวัดพัทลุงและสงขลายังมีล็อกดาวน์จังหวัด**)
2. ขบวนรถชานเมือง และขบวนรถธรรมดา และขบวนรถท้องถิ่น ตั้งแต่วันที่ 18 พฤษภาคม 2563 เป็นต้นไป จนกว่าจะมีคำสั่งเปลี่ยนแปลง จำนวน 34 ขบวน (ไป-กลับ) ตามตาราง
2.1 สายเหนือ  ขบวนรถชานเมือง และขบวนรถธรรมดาเมือง จำนวน 4 ขบวน
2.2 สายตะวันออกเฉียงเหนือ ขบวนรถชานเมืองและขบวนรถท้องถิ่น จำนวน 16 ขบวน
2.3 สายใต้ ขบวนรถธรรมดาและขบวนรถท้องถิ่น จำนวน 8 ขบวน
2.4 สายตะวันออก ขบวนรถธรรมดา จำนวน 4 ขบวน
2.5 สายแม่กลอง-บ้านแหลม ขบวนรถท้องถิ่น จำนวน 2 ขบวน
นายนิรุฒฯ กล่าวเพิ่มเติมว่า ในด้านมาตรการป้องกันความเสี่ยงจากการแพร่ระบาดของเชื้อไวรัสโคโรนา 2019 (โควิด – 19) ได้ดำเนินการตามนโยบายของรัฐบาลและกระทรวงคมนาคมอย่างเคร่งครัด โดยให้พนักงานด้านปฏิบัติการที่เกี่ยวข้องจะต้องสวมใส่หน้ากากอนามัยหรือหน้ากากผ้า และถุงมือยางและ Face shield ตลอดเวลาที่ให้บริการ การตรวจคัดกรองผู้โดยสารอย่างเข้มข้น การจัดให้มีแอลกอฮอล์เจลบริการอย่างเพียงพอและทั่วถึง ทั้งบริเวณสถานีและบนขบวนรถ การรักษาระยะห่าง Social Distancing ให้มีจุดยืน / นั่ง ให้ชัดเจน ทั้งที่สถานีและขบวนรถ โดยจำกัดการจำหน่ายตั๋วโดยสารไว้ที่ร้อยละ 50 ของจำนวนที่นั่งทั้งหมด เมื่อจำหน่ายเต็มตามที่ระบุแล้ว จะไม่จำหน่ายตั๋วอีกรวมทั้งตั๋วไม่มีที่นั่ง (ตั๋วยืน) การจัดเดินรถโดยสารชนิดพัดลมเพื่อให้บริการเท่านั้น และการงดจำหน่ายอาหารบนขบวนรถ หากผู้โดยสารที่เดินทางไกลเกินกว่า 3 ชั่วโมง ให้เตรียมอาหารไปรับประทานเอง สำหรับผู้โดยสารที่จะเดินทางข้ามเขตจังหวัด จะต้องกรอกข้อมูลคำถามสุขภาพ ตามแบบฟอร์ม ต.8/คค./รฟท. และได้รับการตรวจคัดกรองและต้องแสดงเหตุผลความจำเป็น พร้อมหลักฐานการอนุญาตของพนักงานเจ้าหน้าที่ตามมาตรการป้องกันตามที่ทางราชการกำหนด เพื่อลดความเสี่ยงในการแพร่เชื้อไวรัสดังกล่าว
สำหรับผู้โดยสารที่ประสงค์จะเดินทางกับขบวนรถโดยสารพิเศษ สามารถจองล่วงก่อนเดินทางได้ตั้งแต่วันที่ 16 พฤษภาคม 2563 เป็นต้นไป ทั้งนี้ สามารถสอบถามข้อมูลเพิ่มเติม รวมทั้งกำหนดเวลาต่าง ๆ ได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือ สถานีรถไฟ หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/30954
