รัฐบาลไทย-ข่าวทำเนียบรัฐบาล-กระทรวงมหาดไทยแจ้งแนวปฏิบัติการส่งตัวคนไทยที่ครบระยะเวลาการกักกันไว้เพื่อสังเกตอาการกลับจังหวัดภูมิลำเนา [กระทรวงมหาดไทย]

วันเสาร์ที่ 2 พฤษภาคม 2563
พิมพ์
กระทรวงมหาดไทยแจ้งแนวปฏิบัติการส่งตัวคนไทยที่ครบระยะเวลาการกักกันไว้เพื่อสังเกตอาการกลับจังหวัดภูมิลำเนา [กระทรวงมหาดไทย]
กระทรวงมหาดไทยแจ้งแนวปฏิบัติการส่งตัวคนไทยที่ครบระยะเวลาการกักกันไว้เพื่อสังเกตอาการกลับจังหวัดภูมิลำเนา
วันนี้ (2 พ.ค.63) ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) เปิดเผยว่า ตามที่กระทรวงมหาดไทยได้แจ้งแนวทางปฏิบัติในการเดินทางกลับของคนไทยจากประเทศเพื่อนบ้านผ่านช่องทางในพื้นที่จังหวัดชายแดน โดยให้ทุกจังหวัดดำเนินการกักกันคนไทยกลุ่มดังกล่าวไว้ในสถานที่กักกันของจังหวัด (Local Quarantine) เพื่อสังเกตอาการเป็นเวลา 14 วัน ตามมาตรการทางสาธารณสุข
นายฉัตรชัย พรหมเลิศ ปลัดกระทรวงมหาดไทย ได้มีหนังสือแจ้งจังหวัดเพื่อแจ้งแนวทางปฏิบัติในการเดินทางกลับของคนไทยที่ครบระยะเวลาการกักกันไว้เพื่อสังเกตอาการกลับภูมิลำเนา ดังนี้
1 ในกรณีผู้ที่จะครบระยะเวลาการกักกันประสงค์จะเดินทางกลับด้วยตนเอง เมื่อครบระยะเวลาการกักกันแล้ว ให้เดินทางกลับได้ ทั้งนี้ หากจังหวัดภูมิลำเนาหรือจังหวัดปลายทางที่จะเดินทางไปมีมาตรการเฉพาะ เช่น การกักกันภายในที่พักอาศัย จังหวัดต้นทางต้องแจ้งให้ผู้เดินทางทราบว่าเมื่อเดินทางไปถึงให้ไปรายงานตัวตามสถานที่และดำเนินการตามมาตรการที่กำหนดด้วย
2 หากผู้ที่จะครบระยะเวลาการกักกันประสงค์ให้ภาครัฐจัดส่ง ให้จังหวัดต้นทางมอบหมายสำนักงานขนส่งจังหวัดหรือหน่วยงานที่กระทรวงคมนาคมมอบหมาย จัดหายานพาหนะ กำหนดเส้นทางการเดินทาง และจุดจอดรถตามความเหมาะสม พร้อมออกหนังสือรับรองให้แก่ผู้ที่ขับขี่ยานพาหนะไปส่งผู้ผ่านการกักกันแล้วตามจุดหมายที่กำหนด และให้จังหวัดปลายทางมอบหมายสำนักงานขนส่งจังหวัดหรือหน่วยงานที่กระทรวงคมนาคมมอบหมาย จัดยานพาหนะไปรับผู้ที่ครบระยะเวลาการกักกัน ณ จุดจอดรถที่นัดหมาย หากจังหวัดต้นทางจัดยานพาหนะไปส่งไม่ถึงจังหวัดปลายทาง
ทั้งนี้ ได้ให้จังหวัดต้นทางซึ่งเป็นสถานที่กักกันดำเนินการสำรวจและจัดทำข้อมูลการเดินทางกลับของผู้ครบระยะเวลาการกักกัน แจ้งจังหวัดภูมิลำเนาหรือจังหวัดปลายทางทราบและประสานการดำเนินการ และให้จังหวัดต้นทางจัดทำหนังสือรับรองให้แก่ผู้ที่ครบระยะเวลาการกักกันตามแบบที่กรมควบคุมโรคกำหนดด้วย
กองสารนิเทศ สป.มท.
ครั้งที่ 59/2563
วันที่ 2 พ.ค. 2563

ที่มา : https://www.thaigov.go.th/news/contents/details/30219
