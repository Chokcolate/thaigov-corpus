รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงลอนดอนอำนวยความสะดวกแก่คนไทยในสหราชอาณาจักรและไอร์แลนด์ที่ประสงค์จะเดินทางกลับประเทศไทยรอบแรกโดยเที่ยวบินพิเศษของสายการบิน Eva Air [กระทรวงการต่างประเทศ]

วันจันทร์ที่ 18 พฤษภาคม 2563
สถานเอกอัครราชทูต ณ กรุงลอนดอนอำนวยความสะดวกแก่คนไทยในสหราชอาณาจักรและไอร์แลนด์ที่ประสงค์จะเดินทางกลับประเทศไทยรอบแรกโดยเที่ยวบินพิเศษของสายการบิน Eva Air [กระทรวงการต่างประเทศ]
สถานเอกอัครราชทูต ณ กรุงลอนดอนอำนวยความสะดวกแก่คนไทยในสหราชอาณาจักรและไอร์แลนด์ที่ประสงค์จะเดินทางกลับประเทศไทยรอบแรกโดยเที่ยวบินพิเศษของสายการบิน Eva Air
**เที่ยวบินพิเศษรับคนไทยกลับบ้าน วันที่ 17 พฤษภาคม 2563**
เมื่อวันที่ 17 พฤษภาคม 2563 เจ้าหน้าที่สถานเอกอัครราชทูตฯ ได้ไปอำนวยความสะดวกให้พี่น้องชาวไทยในสหราชอาณาจักรและไอร์แลนด์ที่ประสงค์จะเดินทางกลับประเทศไทยรอบแรกจำนวน 250 คน โดยร่วมกันกับสายการบิน Eva Air ที่ท่าอากาศยานฮีธโรว์ กรุงลอนดอน
เที่ยวบินพิเศษนี้คือ BR068 ออกเดินทางจากท่าอากาศยานฮีธโรว์ เวลา 21.25 น. และจะเดินทางถึงท่าอากาศยานสุวรรณภูมิ ในวันที่ 18 พฤษภาคม 2563 เวลา 15.05 น. ซึ่งเมื่อเดินทางถึงประเทศไทยแล้ว ผู้โดยสารทั้งหมดจะได้รับการอำนวยความสะดวกจากเจ้าหน้าที่ภาคพื้นดินที่ท่าอากาศยานสุวรรณภูมิในการเข้ารับการกักตัวดูแลสุขภาพเป็นเวลา 14 วัน เพื่อประโยชน์ของแต่ละท่านและเพื่อรักษาสวัสดิภาพของสังคมไทยโดยส่วนรวมต่อไป
การเดินทางกลับประเทศไทยครั้งนี้ พี่น้องชาวไทยสามารถโดยสารเครื่องบินพิเศษดังกล่าวกลับได้ทั้งหมดตามเป้าหมายด้วยความเรียบร้อยปราศจากข้อขัดข้อง และผู้โดยสารทุกท่านอยู่ภายใต้ข้อกำหนดด้านสุขอนามัยที่เคร่งครัดของสายการบิน ทั้งการตรวจวัดอุณหภูมิร่างกายก่อนขึ้นเครื่อง การฆ่าเชื้อสัมภาระ การทำความสะอาดมือด้วยสารฆ่าเชื้อ อีกทั้งต้องสวมหน้ากากอนามัยเพื่อป้องกันการแพร่กระจายเชื้อโรคตลอดการเดินทาง ซึ่งสถานเอกอัครราชทูตฯ มั่นใจว่า หน้ากากอนามัยป้องกันเชื้อไวรัสที่ได้มอบไว้ให้กับพี่น้องชาวไทยก่อนออกเดินทาง จะสามารถช่วยปกป้องพี่น้องทุกท่านที่เดินทางโดยเที่ยวบินพิเศษนี้ ให้สามารถเดินทางถึงประเทศไทยด้วยความสบายใจและปลอดความเสี่ยงเรื่องการติดเชื้อไวรัสระหว่างการเดินทางได้เป็นอย่างดี
สำหรับเที่ยวบินพาพี่น้องชาวไทยกลับบ้านรอบต่อไปจะออกเดินทางในวันที่ 30 พฤษภาคม 2563 โดยการบินไทย เที่ยวบิน TG917 ซึ่งสถานเอกอัครราชทูตฯ จะให้การช่วยเหลือดูแลและอำนวยความสะดวกต่าง ๆ ให้แก่พี่น้องชาวไทยในมาตรฐานเดียวกัน สามารถสอบถามข้อมูลและติดตามรายละเอียดต่าง ๆ ได้ทางเฟซบุ๊คของสถานเอกอัครราชทูตฯ ที่ https://www.facebook.com/ThaiEmbLondon/
"ทุกข์ร้อนของคนไทย สถานทูตใส่ใจช่วยบรรเทา"

ที่มา : https://www.thaigov.go.th/news/contents/details/31027
