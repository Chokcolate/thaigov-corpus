รัฐบาลไทย-ข่าวทำเนียบรัฐบาล-กรมการขนส่งทางบก เผย!!! เตรียมความพร้อมในการเปิดให้บริการด้านใบอนุญาตขับรถ จะเริ่มให้บริการเฉพาะกระบวนงานที่ไม่ต้องอบรม และผู้ผ่านการอบรมจากระบบ e-Learning ตั้งแต่วันที่ 7 พ.ค. 63 เป็นต้นไป [กระทรวงคมนาคม]

วันเสาร์ที่ 2 พฤษภาคม 2563
พิมพ์
กรมการขนส่งทางบก เผย!!! เตรียมความพร้อมในการเปิดให้บริการด้านใบอนุญาตขับรถ จะเริ่มให้บริการเฉพาะกระบวนงานที่ไม่ต้องอบรม และผู้ผ่านการอบรมจากระบบ e-Learning ตั้งแต่วันที่ 7 พ.ค. 63 เป็นต้นไป [กระทรวงคมนาคม]
กรมการขนส่งทางบก เผย!!! เตรียมความพร้อมในการเปิดให้บริการด้านใบอนุญาตขับรถ จะเริ่มให้บริการเฉพาะกระบวนงานที่ไม่ต้องอบรม และผู้ผ่านการอบรมจากระบบ e-Learning ตั้งแต่วันที่ 7 พฤษภาคม 2563 เป็นต้นไป
นายจิรุตม์ วิศาลจิตร อธิบดีกรมการขนส่งทางบก เปิดเผยว่า ตามที่รัฐบาลผ่อนคลายมาตรการบังคับใช้อำนาจตาม พ.ร.ก.บริหารราชการในสถานการณ์ฉุกเฉิน โดยให้หน่วยงานพิจารณาประเภทของกิจกรรมที่จำเป็นสำหรับประชาชน ในส่วนของกรมการขนส่งทางบกซึ่งงดการดำเนินการด้านใบอนุญาตขับรถไว้เป็นการชั่วคราวก่อนหน้านี้ ได้ติดตามและประเมินสถานการณ์การแพร่ระบาดของโรคติดเชื้อโควิด-19 ประกอบกับความสามารถในการรองรับการให้บริการประชาชนภายใต้มาตรการความปลอดภัยทางด้านสาธารณสุขของสำนักงานขนส่งทุกแห่งแล้ว จึงกำหนดแผนเตรียมความพร้อมในการเปิดให้บริการด้านใบอนุญาตขับรถ โดยในระยะแรกของการผ่อนคลายมาตรการ ตั้งแต่วันที่ 7 พฤษภาคม 2563 เป็นต้นไป ยังคงงดการออกใบอนุญาตขับรถใหม่ โดยจะให้บริการเฉพาะกระบวนงานที่ไม่มีการอบรม ซึ่งต้องจองคิวดำเนินการล่วงหน้า ผ่านแอปพลิเคชัน DLT Smart Queue เท่านั้น โดยจะเปิดให้จองคิวในแอปพลิเคชันในวันที่ 3 พฤษภาคม 2563 ตั้งแต่ 09.00 น. เป็นต้นไป ประกอบด้วย
1. กระบวนงานที่ไม่มีการอบรม
(1) การขอใบแทนกรณีใบอนุญาตขับรถ ใบอนุญาตเป็นผู้ประจำรถ และบัตรประจำตัวผู้ขับรถ ชำรุดหรือสูญหาย
(2) การขอแก้ไขรายการในใบอนุญาตขับรถและใบอนุญาตเป็นผู้ประจำรถ
(3) การขอรับใบอนุญาตขับรถระหว่างประเทศ
(4) การขอหนังสือรับรองใบอนุญาตขับรถและใบอนุญาตเป็นผู้ประจำรถเป็นภาษาไทยและภาษาอังกฤษ แล้วแต่กรณี
(5) ผู้ที่มีหนังสือรับรองจากโรงเรียนการขนส่ง หรือโรงเรียนสอนขับรถที่กรมการขนส่งทางบกให้การรับรอง และสถาบันการศึกษาที่ทำ MOU กับกรมการขนส่งทางบก (หนังสือรับรองที่หมดอายุในช่วงงดให้บริการ ได้รับสิทธิขยายเวลา)
(6) การขอรับและต่อใบอนุญาตขับรถสาธารณะและใบอนุญาตเป็นผู้ขับรถ (ประเภท ท.) ที่ผ่านการอบรมและทดสอบแล้วก่อนหน้านี้ และทางสำนักงานตำรวจแห่งชาติส่งผลการตรวจสอบไม่พบประวัติอาชญากรรม
(7) การขอคัดและรับรองสำเนาใบอนุญาตขับรถและใบอนุญาตเป็นผู้ประจำรถ
(8) การขอต่ออายุใบอนุญาตเป็นนายตรวจ ผู้เก็บค่าโดยสาร และผู้บริการ
(9) การเปลี่ยนประเภท จากใบอนุญาตขับรถชนิดชั่วคราว 2 ปี เป็นชนิดส่วนบุคคล 5 ปี (รับเฉพาะใบอนุญาตที่สิ้นอายุไม่เกิน 1 ปีเท่านั้น)
(10) การขอรับใบอนุญาต การต่ออายุใบอนุญาต ที่ผ่านการอบรมแล้ว แต่ไม่ผ่านการทดสอบข้อเขียนหรือการทดสอบขับรถ อยู่ระหว่างการสอบแก้ตัวใหม่ ในช่วงที่มีการงดดำเนินการก่อนหน้านี้
2. กระบวนงานการต่ออายุใบอนุญาตขับรถตามกฎหมายว่าด้วยรถยนต์ และใบอนุญาตเป็นผู้ขับรถตามกฎหมายว่าด้วยการขนส่งทางบก ที่ได้อบรมผ่านระบบ e-Learning ทางเว็บไซต์ www.dlt-elearning.com ของกรมการขนส่งทางบก
(1) การต่ออายุใบอนุญาตขับรถส่วนบุคคล (5 ปี ต่อเป็น 5 ปี) รถสาธารณะ (ตามกฎหมายว่าด้วยรถยนต์) และใบอนุญาตเป็นผู้ขับรถ (ตามกฎหมายว่าด้วยการขนส่งทางบก) ล่วงหน้า 90 วัน หรือ สิ้นอายุไม่เกิน 1 ปี อบรมผ่านระบบ e-Learning
(2) การต่ออายุใบอนุญาตขับรถ ตามกฎหมายว่าด้วยรถยนต์ ที่สิ้นอายุตั้งแต่วันที่ 30 มีนาคม 2562 ได้รับสิทธิขยายเวลาช่วงงดให้บริการ อบรมผ่านระบบ e-Learning  ได้รับการยกเว้นทดสอบข้อเขียน
(3) การต่ออายุใบอนุญาตเป็นผู้ขับรถ ตามกฎหมายว่าด้วยการขนส่งทางบก ที่สิ้นอายุตั้งแต่วันที่ 30 มีนาคม 2560 ได้รับสิทธิขยายเวลาช่วงงดให้บริการ อบรมผ่านระบบ e-Learning ได้รับการยกเว้นทดสอบขับรถ
อธิบดีกรมการขนส่งทางบก กล่าวเพิ่มเติมว่า ส่วนกลุ่มที่ต้องรอจนกว่าจะมีการประกาศยกเลิกสถานการณ์ฉุกเฉินหรือมีประกาศเป็นอื่น ได้แก่ การขอรับใบอนุญาตขับรถใหม่สำหรับผู้ที่ไม่เคยมีใบอนุญาตขับรถมาก่อน รวมถึงการเรียนการสอนที่โรงเรียนสอนขับรถที่กรมการขนส่งทางบกให้การรับรอง กลุ่มนี้ยังงดการให้บริการออกไปอีกระยะหนึ่ง เนื่องจากกรมการขนส่งทางบกจะต้องประเมินสถานการณ์การให้บริการในช่วงแรกของการผ่อนคลายมาตรการอย่างใกล้ชิด เพื่อควบคุมและป้องกันไม่ให้เกิดการแพร่ระบาดของเชื้อไวรัสโควิด-19 โดยแนะนำให้ติดตามข่าวสารการดำเนินการได้จากเว็บไซต์ของกรมการขนส่งทางบก หรือสอบถาม โทร.1584
ทั้งนี้ การให้บริการในช่วงแรก ขอให้ประชาชนต้องจองคิวดำเนินการล่วงหน้า ผ่านแอปพลิเคชัน DLT Smart Queue เท่านั้น เนื่องจากมีการกำหนดจำนวนผู้รับบริการให้มีความเหมาะสมกับขนาดของพื้นที่สำนักงานแต่ละแห่งตามมาตรการเว้นระยะห่างระหว่างบุคคลอย่างน้อย 1-2 เมตร และมีมาตรการควบคุมการดำเนินการในแต่ละกระบวนการให้มีความปลอดภัยต่อสุขอนามัยอย่างเคร่งครัด เช่น ขั้นตอนการทดสอบสมรรถภาพของร่างกาย การถ่ายรูปเพื่อออกใบอนุญาต ซึ่งจะส่งผลให้สำนักงานขนส่งแต่ละแห่งจะมีความสามารถในการรองรับจำนวนผู้รับบริการลดลงจากช่วงเวลาปกติ ดังนั้น หากประชาชนไม่จองคิวล่วงหน้าผ่านแอปพลิเคชัน และในช่วงเวลาดังกล่าว มีจำนวนผู้รับบริการเกินกว่าที่กำหนดไว้ ทางสำนักงานขนส่งจำเป็นต้องปฏิเสธการให้บริการ และขอให้ประชาชนจองคิวผ่านแอปพลิเคชันเพื่อมาดำเนินการในวันทำการอื่น ดาวน์โหลดแอปพลิเคชัน DLT Smart Queue ระบบปฏิบัติการ iOS Link: https://apple.co/2GIHARd ระบบปฏิบัติการแอนดรอยด์ Link: http://bit.ly/2IkLpyO หรือจองผ่านเว็บไซต์ https://gecc.dlt.go.th ของกรมการขนส่งทางบก
กรมการขนส่งทางบกต้องขออภัยเป็นอย่างสูงในความไม่สะดวกในการติดต่อขอรับบริการด้านต่างๆของกรมการขนส่งทางบก โดยขอความร่วมมือประชาชนที่ติดต่อราชการ สวมหน้ากากอนามัยหรือหน้ากากผ้าในการติดต่อราชการ ต้องเข้ารับการตรวจวัดอุณหภูมิก่อนเข้าภายในอาคาร หากมีอาการไข้สูงเกิน 37.5 องศาเซลเซียส ขอให้ปฏิบัติตามคำแนะนำของเจ้าหน้าที่อย่างเคร่งครัด และต้องปฏิบัติตนตามมาตรการ Social Distancing เว้นระยะห่าง เพื่อลดความเสี่ยงในการติดต่อแพร่กระจายของโรค
----------------------------------

ที่มา : https://www.thaigov.go.th/news/contents/details/30227
