รัฐบาลไทย-ข่าวทำเนียบรัฐบาล-รฟท. พร้อมเปิดเดินขบวนรถโดยสารพิเศษและขบวนรถชานเมือง ภายหลังมาตรการผ่อนปรนการควบคุมการแพร่ระบาดของเชื้อไวรัส COVID-19 [กระทรวงคมนาคม]

วันจันทร์ที่ 18 พฤษภาคม 2563
พิมพ์
รฟท. พร้อมเปิดเดินขบวนรถโดยสารพิเศษและขบวนรถชานเมือง ภายหลังมาตรการผ่อนปรนการควบคุมการแพร่ระบาดของเชื้อไวรัส COVID-19 [กระทรวงคมนาคม]
รฟท. พร้อมเปิดเดินขบวนรถโดยสารพิเศษและขบวนรถชานเมือง ภายหลังมาตรการผ่อนปรนการควบคุมการแพร่ระบาดของเชื้อไวรัส COVID-19
การรถไฟแห่งประเทศ (รฟท.) กระทรวงคมนาคม ประกาศพร้อมเปิดให้บริการเดินขบวนรถโดยสารพิเศษ ขบวนรถชานเมือง ขบวนรถธรรมดา และขบวนรถท้องถิ่น หลังจากมีมาตรการผ่อนปรนการเดินทางให้กับประชาชน ภายใต้มาตรการป้องกันการแพร่ระบาดของเชื้อไวรัส COVID-19 เริ่มเปิดให้บริการตั้งแต่วันที่ 18 พฤษภาคม 2563 เป็นต้นไป จนกว่าจะมีคำสั่งเปลี่ยนแปลง ผู้โดยสารที่จะเดินทางกับขบวนรถโดยสารพิเศษ สามารถจองตั๋วโดยสารล่วงหน้าก่อนเดินทางได้ตั้งแต่บัดนี้เป็นต้นไป
นายนิรุฒ มณีพันธ์ ผู้ว่าการรถไฟแห่งประเทศไทย กล่าวว่า ตามที่รัฐบาลได้มีมาตรการผ่อนคลาย การบังคับใช้บางมาตรการในการป้องกันและการแพร่ระบาดของเชื้อไวรัส COVID-19 ตามลำดับขั้นตอนการควบคุมโอกาสเสี่ยงของบุคคล สถานที่ และประเภทกิจกรรมที่เกี่ยวข้อง เพื่อลดผลกระทบต่อประชาชน ด้านเศรษฐกิจ สังคม และความมั่นคง ตามหลักเกณฑ์ขององค์การอนามัยโลกและตามผลการประเมินสถานการณ์ของฝ่ายสาธารณะสุข โดยคาดการณ์ว่าประชาชนจะมีความต้องการในการเดินทางเพิ่มมากขึ้น ดังนั้นเพื่อเป็นการอำนวยความสะดวกการเดินทางของประชาชนที่มีความจำเป็นต้องเดินทางโดยรถไฟภายในเขตเมือง ระหว่างเมืองและทางไกลข้ามเขตพื้นที่จังหวัด รฟท. จึงได้ประกาศเปิดเดินขบวนรถโดยสารพิเศษเป็นการชั่วคราว 30 วัน ให้บริการเฉพาะรถโดยสารชนิดพัดลมเท่านั้น เพื่อให้สอดคล้องตามมาตรการผ่อนปรนระยะที่ 1 พร้อมทั้งเปิดเดินขบวนรถโดยสารบริการสังคม (ชานเมือง) เริ่มให้บริการตั้งแต่วันที่ 18 พฤษภาคม 2563 เป็นต้นไป จนกว่าจะมีคำสั่งเปลี่ยนแปลง ดังนี้
1. ขบวนรถโดยสารพิเศษ เปิดให้บริการชั่วคราว 30 วัน ตั้งแต่วันที่ 18 พฤษภาคม - 17 มิถุนายน 2563 จำนวน 8 ขบวน (ไป - กลับ) ดังนี้
1.1 สายเหนือ ขบวนรถด่วนที่ 9051 กรุงเทพ ออกเวลา 05.30 น. ถึงเชียงใหม่ เวลา 18.30 น. ตั้งแต่วันที่ 18 พฤษภาคม - 16 มิถุนายน 2563
1.2 สายเหนือ ขบวนรถด่วนที่ 9052 เชียงใหม่ ออกเวลา 05.30 น. ถึงกรุงเทพ เวลา 18.30 น. ตั้งแต่วันที่ 19 พฤษภาคม - 17 มิถุนายน 2563
1.3 สายตะวันออกเฉียงเหนือ ขบวนรถด่วนที่ 9071 กรุงเทพ ออกเวลา 06.00 น. ถึงอุบลราชธานี เวลา 14.55 น. ตั้งแต่วันที่ 18 พฤษภาคม - 16 มิถุนายน 2563
1.4 สายตะวันออกเฉียงเหนือ ขบวนรถด่วนที่ 9072 อุบลราชธานี ออกเวลา 06.00 น. ถึงกรุงเทพ เวลา 14.50 น. ตั้งแต่วันที่ 19 พฤษภาคม - 17 มิถุนายน 2563
1.5 สายตะวันออกเฉียงเหนือ ขบวนรถด่วนที่ 9075 กรุงเทพ ออกเวลา 07.00 น. ถึงหนองคาย เวลา 16.40 น. ตั้งแต่วันที่ 18 พฤษภาคม - 16 มิถุนายน 2563
1.6 สายตะวันออกเฉียงเหนือ ขบวนรถด่วนที่ 9076 หนองคาย ออกเวลา 07.00 น. ถึงกรุงเทพ เวลา 16.35 น. ตั้งแต่วันที่ 19 พฤษภาคม - 17 มิถุนายน 2563
1.7 สายใต้ ขบวนรถด่วนที่ 9085 กรุงเทพ ออกเวลา 05.00 น. ถึงชุมทางหาดใหญ่ เวลา 18.45 น. (ขบวนรถให้บริการถึงชุมทางทุ่งสง ถึงเวลา 16.04 น. เนื่องจากจังหวัดพัทลุง และสงขลายังมีล็อกดาวน์จังหวัด) ตั้งแต่วันที่ 18 พฤษภาคม - 16 มิถุนายน 2563
1.8 สายใต้ ขบวนรถด่วนที่ 9086 ชุมทางหาดใหญ่ ออกเวลา 05.00 น. ถึงกรุงเทพ เวลา 18.50 น. (ขบวนรถให้บริการจากชุมทางทุ่งสง ออกเวลา 07.47 น. เนื่องจากจังหวัดพัทลุง และสงขลายังมีล็อกดาวน์จังหวัด) ตั้งแต่วันที่ 19 พฤษภาคม - 16 มิถุนายน 2563
2. ขบวนรถชานเมือง ขบวนรถธรรมดา และขบวนรถท้องถิ่น เปิดให้บริการตั้งแต่วันที่ 18 พฤษภาคม 2563 เป็นต้นไป จนกว่าจะมีคำสั่งเปลี่ยนแปลง จำนวน 34 ขบวน (ไป - กลับ) ตามตาราง
2.1 สายเหนือ ขบวนรถชานเมือง และขบวนรถธรรมดาเมือง จำนวน 4 ขบวน
2.2 สายตะวันออกเฉียงเหนือ ขบวนรถชานเมืองและขบวนรถท้องถิ่น จำนวน 16 ขบวน
2.3 สายใต้ ขบวนรถธรรมดาและขบวนรถท้องถิ่น จำนวน 8 ขบวน
2.4 สายตะวันออก ขบวนรถธรรมดา จำนวน 4 ขบวน
2.5 สายแม่กลอง - บ้านแหลม ขบวนรถท้องถิ่น จำนวน 2 ขบวน
นายนิรุฒฯ กล่าวเพิ่มเติมว่า ในด้านมาตรการป้องกันความเสี่ยงจากการแพร่ระบาดของเชื้อไวรัส COVID-19 รฟท. ได้ดำเนินการตามนโยบายของรัฐบาลและกระทรวงคมนาคมอย่างเคร่งครัด โดยให้พนักงานด้านปฏิบัติการที่เกี่ยวข้องสวมใส่หน้ากากอนามัยหรือหน้ากากผ้า ถุงมือยาง และ Face shield ตลอดเวลาที่ให้บริการ ตรวจคัดกรองผู้โดยสารอย่างเข้มข้น จัดให้มีแอลกอฮอล์เจลบริการอย่างเพียงพอและทั่วถึงทั้งบริเวณสถานีและบนขบวนรถ การรักษาระยะห่าง Social Distancing ให้มีจุดยืน/นั่งที่ชัดเจนทั้งที่สถานีและขบวนรถ จำกัดการจำหน่ายตั๋วโดยสารไว้ที่ร้อยละ 50 ของจำนวนที่นั่งทั้งหมด จัดเดินรถโดยสารชนิดพัดลมเพื่อให้บริการเท่านั้น งดจำหน่ายอาหารบนขบวนรถ ผู้โดยสารที่เดินทางไกลเกินกว่า 3 ชั่วโมง สามารถเตรียมอาหารไปรับประทานได้ สำหรับผู้โดยสารที่จะเดินทางข้ามเขตจังหวัดจะต้องกรอกข้อมูลคำถามสุขภาพตามแบบฟอร์ม ต.8/คค./รฟท. เข้ารับการตรวจคัดกรอง และต้องแสดงเหตุผลความจำเป็นพร้อมหลักฐานการอนุญาตของพนักงานเจ้าหน้าที่ตามมาตรการป้องกันที่ทางราชการกำหนด เพื่อลดความเสี่ยงในการแพร่เชื้อไวรัสดังกล่าว
ทั้งนี้ ผู้โดยสารที่ประสงค์จะเดินทางกับขบวนรถโดยสารพิเศษ สามารถจองตั๋วโดยสารล่วงหน้าก่อนเดินทางได้ตั้งแต่บัดนี้เป็นต้นไป และสามารถสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือ สถานีรถไฟ หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/31043
