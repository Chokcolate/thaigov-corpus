รัฐบาลไทย-ข่าวทำเนียบรัฐบาล-รมว.พม. รับมอบสิ่งของบริจาคจากภาคเอกชน มูลค่ารวม 1 ล้านบาท เร่งส่งมอบให้ถึงมือกลุ่มเป้าหมายที่เดือดร้อนจากโรคโควิด-19 ทั่วประเทศ [กระทรวงการพัฒนาสังคมและความมั่นคงของมนุษย์]

วันอังคารที่ 12 พฤษภาคม 2563
พิมพ์
รมว.พม. รับมอบสิ่งของบริจาคจากภาคเอกชน มูลค่ารวม 1 ล้านบาท เร่งส่งมอบให้ถึงมือกลุ่มเป้าหมายที่เดือดร้อนจากโรคโควิด-19 ทั่วประเทศ [กระทรวงการพัฒนาสังคมและความมั่นคงของมนุษย์]
รมว.พม. รับมอบสิ่งของบริจาคจากภาคเอกชน มูลค่ารวม 1 ล้านบาท เร่งส่งมอบให้ถึงมือกลุ่มเป้าหมายที่เดือดร้อนจากโรคโควิด-19 ทั่วประเทศ
วันนี้ (12 พ.ค. 63) เวลา 15.30 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) รับมอบของบริจาคจาก บริษัท ซีโน-แปซิฟิค เทรดดิ้ง (ไทยแลนด์) จำกัด ได้แก่ อาหารเช้าซีเรียลธัญพืช ขนมขบเคี้ยว ยาดม และยาหม่อง มูลค่ารวม 1 ล้านบาท เพื่อนำไปจัดทำถุงยังชีพสำหรับส่งมอบให้กับกลุ่มเป้าหมายและประชาชนที่เดือดร้อนจากการแพร่ระบาดของโรคติดเชื้อไวรัสโคโรน่า 2019 (โควิด-19) ภายใต้โครงการ พม. ห่วงใย สู้ภัยโควิด ของศูนย์รับบริจาคกระทรวงการพัฒนาสังคมและความมั่นคงของมนุษย์ (พม.)
นายจุติ กล่าวว่า กระทรวง พม. พร้อมกับทุกภาคส่วนจะร่วมกันแบ่งปันน้ำใจ โดยไม่ทอดทิ้งใคร และพร้อมจะ เข้าไปดูแลช่วยเหลืออย่างเต็มที่ ทั้งนี้ ขอขอบคุณภาคเอกชนที่มอบสิ่งของบริจาคจำนวนมาก โดยกระทรวง พม. จะเร่งนำไปมอบให้ถึงมือประชาชนกลุ่มเป้าหมายที่ประสบปัญหาความเดือดร้อนโดยเร็วที่สุด เพื่อให้ตรงตามวัตถุประสงค์ของผู้บริจาค และขอเชิญชวนทุกคนร่วมกันบริจาคเงินและสิ่งของ เพื่อช่วยเหลือประชาชนกลุ่มเป้าหมายที่เดือดร้อน และอยู่ในภาวะยากลำบากจากการแพร่ระบาดของโรคโควิด-19 ได้ที่ ศูนย์รับบริจาคกระทรวง พม. บริเวณชั้น 2 อาคารกรมพัฒนาสังคมและสวัสดิการ กระทรวง พม. และโทรศัพท์ 02-659-6476 หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/30719
