รัฐบาลไทย-ข่าวทำเนียบรัฐบาล-เล็งเตรียมพื้นที่ จว.ชลบุรี เพิ่มเติม รองรับคนไทยทยอยกลับจากต่างประเทศบินตรงลงอู่ตะเภา

วันอาทิตย์ที่ 10 พฤษภาคม 2563
เล็งเตรียมพื้นที่ จว.ชลบุรี เพิ่มเติม รองรับคนไทยทยอยกลับจากต่างประเทศบินตรงลงอู่ตะเภา
จากสถานการณ์การแพร่ระบาดของโรค COVID - 19 และการประสานกับกระทรวงต่างประเทศ ได้รับทราบข้อมูลมีคนไทยในต่างประเทศอีกจำนวนมาก ที่มีความประสงค์จะเดินทางกลับประเทศไทย
ซึ่งภาครัฐโดยความร่วมมือกับภาคเอกชน จำเป็นต้องเตรียมพื้นที่และการบริหารจัดการคัดกรองเข้าสู่กระบวนการกักควบคุมโรคแห่งรัฐที่กำหนด ( State Quarantine ) ให้มีจำนวนเพียงพอสำหรับอำนวยความสะดวกรองรับคนไทยที่ทยอยเดินทางกลับเข้ามา โดยเฉพาะเที่ยวบินจากต่างประเทศที่บินตรงลง ณ ท่าอากาศยานนานาชาติอู่ตะเภา
กระทรวงกลาโหมโดย พล.อ.ณัฐ อินทรเจริญ ปล.กห.พร้อมคณะ ได้เดินทางไปค่ายนวมินทรา จว.ชลบุรี เป็นประธานประชุมหารือและแลกเปลี่ยนข้อมูลกับหัวหน้าหลายส่วนราชการในพื้นที่ ประกอบด้วย รองปล.สธ. ผวจ.ชลบุรี ผู้ตรวจราชการ สธ. มทภ.1 ผบ.ชภ.ภาค 2 นายกเมืองพัทยา นายก อบจ.ระยอง ผอ.สาธารณสุขนิเทศน์ เขต 6 นายแพทย์สาธารณสุข จว.ชลบุรี ผอ.สำนักงานป้องกันและควบคุมโรคที่ 6 และประธานโรงพยาบาลกรุงเทพ - พัทยา รวมทั้งผู้แทน บก.ทท.และเหล่าทัพ
โดยที่ประชุมได้ร่วมกันแลกเปลี่ยนข้อมูล เพื่อบูรณาการทรัพยากรและการทำงานร่วมกันของภาครัฐและภาคเอกชนในด้านต่างๆ ทั้งด้านการอำนวยการประสานงาน ด้านการป้องกันและควบคุมโรค ด้านการรักษาพยาบาลและการส่งกลับ ด้านการจัดการสิ่งแวดล้อมและสุขอนามัย รวมทั้งด้านการรักษาความปลอดภัย รองรับคนไทยที่ทยอยเดินทางกลับจากต่างประเทศ นอกจากนั้นได้ร่วมกันวางแผนขับเคลื่อนการบริหารจัดการระดับพื้นที่และยังได้ร่วมพิจารณาแผนการใช้โรงแรมในพื้นที่อีก 7 แห่ง จำนวน 2,500 ห้อง เพื่อหมุนเวียนรองรับเป็นพื้นที่กักควบคุมโรคแห่งรัฐเพิ่มเติม จากโรงแรมแอมบาสซาเดอร์ ซิตี้ จอมเทียน ซึ่งมีอยู่เดิม โดยปัจจุบันมีผู้เข้าพักกักควบคุมโรคแล้ว จำนวน 577 ห้อง
พล.อ.ณัฐ’ ปล.กห.ได้กล่าวแสดงความขอบคุณทุกส่วนราชการ และย้ำถึงความร่วมมือเป็นหนึ่งเดียวกันถือเป็นปัจจัยของความสำเร็จในการควบคุมการแพร่ระบาดของโรค เพื่อความปลอดภัยของสังคมในภาพรวม พร้อมทั้งขอให้ทำงานร่วมกันโดยตั้งอยู่ในความไม่ประมาท จากนั้นได้เดินทางไปตรวจเยี่ยมและให้กำลังใจการปฏิบัติงานของเจ้าหน้าที่ในพื้นที่กักควบคุมโรคแห่งรัฐ ณ โรงแรมแอมบาสซาเดอร์ ซิตี้ จอมเทียน โดยภาพรวมที่ผ่านมาได้รับความร่วมมือจากทุกส่วนราชการ รวมทั้งภาคเอกชนและภาคประชาชนในพื้นที่เป็นอย่างดียิ่ง ซึ่งถือเป็นต้นแบบของพื้นที่กักควบคุมโรคของรัฐ ที่สามารถขยายผลรองรับในภูมิภาคต่างๆ ที่มีท่าอากาศยานนานาชาติในอนาคต

ที่มา : https://www.thaigov.go.th/news/contents/details/30592
