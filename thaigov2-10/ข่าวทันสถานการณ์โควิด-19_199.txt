รัฐบาลไทย-ข่าวทำเนียบรัฐบาล-ก.แรงงาน จัดคอร์สออนไลน์ สร้างอาชีพแบบมีไอเดีย [กระทรวงแรงงาน]

วันอังคารที่ 12 พฤษภาคม 2563
พิมพ์
ก.แรงงาน จัดคอร์สออนไลน์ สร้างอาชีพแบบมีไอเดีย [กระทรวงแรงงาน]
ก.แรงงาน โดยกรมพัฒนาฝีมือแรงงาน ร่วมกับบริษัท ไทย อกริ ฟู้ดส์ จำกัด (มหาชน) ผลิตรายการ “สร้างอาชีพแบบมีไอเดีย” อาหารกล่องสร้างรายได้สู้โควิด-19 สอนทำอาหารผ่านออนไลน์ ช่วยแรงงาน
อยู่บ้าน หยุดเชื้อ เพื่อชาติ
นายธวัช เบญจาทิกุล อธิบดีกรมพัฒนาฝีมือแรงงาน (กพร.) เปิดเผยว่า จากมาตรการป้องกันการแพร่ระบาดของเชื้อไวรัสโควิด-19 ส่งผลให้การพัฒนาทักษะฝีมือให้กับแรงงานต้องปรับเปลี่ยนรูปแบบและเพิ่มช่องทางการสื่อสารมากขึ้น กพร.จึงร่วมกับบริษัท ไทย อกริ ฟู้ดส์ จำกัด (มหาชน) ซึ่งเป็นผู้ผลิตและจำหน่ายกะทิ ภายใต้แบรนด์ “อร่อยดี” ผลิตรายการ “สร้างอาชีพแบบมีไอเดีย” อาหารกล่องสร้างรายได้สู้โควิด-19 นำเสนอในรูปแบบการสนทนาระหว่างผู้ดำเนินรายการและเชฟ สอนตั้งแต่ขั้นตอนการเตรียมวัตถุดิบ วิธีการทำ การคัดเลือกบรรจุภัณฑ์ ตลอดจนการคำนวณต้นทุนเพื่อตั้งราคาขาย รวม 6 เมนู มีทั้งอาหารคาวและขนมหวาน รวมถึงไอเดียดีๆ ที่จะช่วยเพิ่มมูลค่าและความน่าสนใจ ทำให้เป็นรายการอาหารที่สามารถทำจำหน่ายสร้างรายได้ได้ดี เหมาะกับสถานการณ์ในปัจจุบัน ซึ่งวีดิโอดังกล่าวจะนำเสนอผ่านเฟซบุ๊กของกรมพัฒนาฝีมือแรงงาน ทุกวันศุกร์ เวลา 14.00 น. เริ่มเผยแพร่ครั้งแรกเมื่อวันที่ 1 พฤษภาคม 2563
นายธวัช กล่าวต่อไปว่า การนำเสนอรายการ “สร้างอาชีพแบบมีไอเดีย” อาหารกล่องสร้างรายได้ สู้โควิด-19 ผ่านเฟซบุ๊กของกรมพัฒนาฝีมือแรงงานนั้น เป็นอีกช่องทางหนึ่งที่ต้องการช่วยเหลือประชาชนที่ต้องหยุดอยู่บ้านและกำลังมองหาช่องทางประกอบอาชีพสร้างรายได้ในช่วงนี้ ให้สามารถศึกษาและชมรายการดังกล่าวแล้วฝึกทำที่บ้านได้เอง โดยไม่ต้องเดินทางไปฝึกอบรมกับหน่วยงานของกพร. ตลอดจนการสื่อสาร
ในปัจจุบันมีเทคโนโลยีเข้ามาช่วยให้สามารถเผยแพร่ความรู้และข่าวสารไปยังประชาชนได้ง่ายและรวดเร็วขึ้น การเรียนรู้และพัฒนาตนเองทำได้ง่ายและสะดวกมากขึ้น การนำเสนอในรูปแบบข้างต้นจะถูกพัฒนาและนำสาขาอาชีพด้านอื่นๆ เผยแพร่เพิ่มขึ้นต่อไป
รายการ“สร้างอาชีพแบบมีไอเดีย” อาหารกล่องสร้างรายได้สู้โควิด-19 จะเผยแพร่บนเฟซบุ๊กของกรมพัฒนาฝีมือแรงงาน ทุกวันศุกร์ เวลา 14.00 น. จำนวน 6 ครั้ง รวม 6 เมนู ได้แก่ วันศุกร์ที่ 1 พฤษภาคม 2563 สอนทำ “ขนมจีนน้ำยาทูน่า” วันศุกร์ที่ 8 พฤษภาคม 2563 สอนทำ “วุ้นมะพร้าวอ่อน” วันศุกร์ที่ 15 พฤษภาคม 2563 สอนทำ “ไก่สะเต๊ะ” วันศุกร์ที่ 22 พฤษภาคม 2563 สอนทำ “ตะโก้” วันศุกร์ที่ 29 พฤษภาคม 2563 สอนทำ “ข้าวซอยไก่” และวันศุกร์ที่  5 มิถุนายน 2563 สอนทำ “สารพัดบวด” แต่ละเมนูจะมีสูตรทำอาหารให้ด้วย ติดตามรับชมหรือรับชมย้อนหลังได้ที่ https://www.facebook.com/dsdgothai
“หลังจากสถานการณ์การแพร่ระบาดของเชื้อไวรัสโควิด-19 คลี่คลาย  กพร.จะร่วมกับ กะทิอร่อยดี ดำเนินการฝึกในพื้นที่แต่ละจังหวัดอีกด้วย มีเป้าหมายดำเนินการ 400 คน” อธิบดี กพร. กล่าวทิ้งท้าย

ที่มา : https://www.thaigov.go.th/news/contents/details/30687
