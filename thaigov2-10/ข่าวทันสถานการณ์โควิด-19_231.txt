รัฐบาลไทย-ข่าวทำเนียบรัฐบาล-“จุรินทร์”เปิดหลักสูตร Smart Farmer ช่วยเกษตรกรยุคใหม่ขายออนไลน์สู่ตลาดโลก [กระทรวงพาณิชย์]

วันพุธที่ 13 พฤษภาคม 2563
“จุรินทร์”เปิดหลักสูตร Smart Farmer ช่วยเกษตรกรยุคใหม่ขายออนไลน์สู่ตลาดโลก [กระทรวงพาณิชย์]
“จุรินทร์”เปิดหลักสูตร Smart Farmer ช่วยเกษตรกรยุคใหม่ขายออนไลน์สู่ตลาดโลก
“จุรินทร์”เปิดตัวหลักสูตร Smart Farmer ออนไลน์ ช่วยเกษตรกรยุคใหม่ ค้าขายสินค้าเกษตรผ่านช่องทางออนไลน์สู่ตลาดโลก มีเกษตรกรจากทั่วประเทศเข้าร่วมคึกคักกว่า 200 ราย มั่นใจช่วยผลักดันให้โกอินเตอร์ได้เพิ่มขึ้นแน่
นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังการเปิดตัวโครงการสัมมนาเชิงปฏิบัติการด้านการค้าออนไลน์สู่ตลาดโลกหลักสูตร “Smart Farmer ออนไลน์สู่ตลาดโลก” จัดโดยสถาบันพัฒนาผู้ประกอบการการค้ายุคใหม่ กรมส่งเสริมการค้าระหว่างประเทศ ว่า โครงการนี้จัดขึ้นในหลักคิดเกษตรผลิต พาณิชย์ตลาด ที่ต่อไปนี้จะต้องมีการทำงานร่วมกันอย่างใกล้ชิดระหว่างกระทรวงเกษตรและสหกรณ์ และกระทรวงพาณิชย์ จะแยกส่วนการทำงานเฉพาะส่วนใดส่วนหนึ่งไม่ได้ เพราะทั้ง 2 กระทรวงนี้ ทั้งการผลิตและการตลาดนั้นมีความจำเป็นอย่างยิ่งที่จะต้องเดินไปในทิศทางเดียวกัน ถ้ามีแต่ภาคการผลิต แต่ไม่มีภาคการตลาด การผลิตก็จะประสบปัญหา เพราะผลิตแล้วไม่ทราบว่าจะเอาไประบายที่ไหนด้วยวิธีไหนอย่างไร ถ้ามีแต่การตลาดขายได้ แต่ไม่มีของจะขาย ก็ไม่ทราบว่าจะเอาไปขายที่ไหน จึงจำเป็นที่จะต้องทำควบคู่กันไป
ทั้งนี้ ในสถานการณ์ปัจจุบันและสถานการณ์เศรษฐกิจการค้าโลกที่เปลี่ยนแปลงไป คือ เปลี่ยนเข้าสู่ยุค New Normal ทางเศรษฐกิจ ทำให้อีคอมเมิร์ซหรือการค้าออนไลน์ จะเข้ามามีบทบาทมากขึ้น และจะทวีความสำคัญ จนกระทั่งจะกลายเป็น New Normal ทางเศรษฐกิจที่ทุกคนให้การยอมรับ โดยเฉพาะในช่วงที่เราประสบกับภัยโควิด-19 การจัดการสัมมนาอบรมออนไลน์เพื่อส่งเสริมการส่งออกโดยระบบอีคอมเมิร์ซหรือระบบออนไลน์ จึงเป็นเรื่องที่สอดคล้องกับสถานการณ์เป็นอย่างยิ่งและการมุ่งเน้นในเรื่องสินค้าทางการเกษตร เพราะสินค้าทางการเกษตรถือว่ามีความสำคัญอย่างยิ่งต่อตัวเลขการส่งออกของประเทศและพบว่าพื้นที่ถึง 40% ของประเทศเป็นพื้นที่ทางการเกษตร มีเกษตรกรที่ประกอบอาชีพนี้ถึงประมาณ 10 ล้านคน”
“การจัดงานสัมมนาออนไลน์ในครั้งนี้ มีคนเข้าร่วมถึง 200 คน ถือเป็นปรากฏการณ์ที่ดี ที่เกษตรกรและเกษตรกรรุ่นใหม่ให้ความสนใจกับการค้าออนไลน์ ซึ่งสอดคล้องกับ New Normal ทางการค้ายุคใหม่ของประเทศและของโลก จึงขอแสดงความยินดีและหวังว่าการจัดงานสัมมนาครั้งนี้จะประสบความสำเร็จตามเป้าหมาย ช่วยให้สามารถสร้างทัพหน้าทางการค้าออนไลน์ให้เกิดขึ้นได้อีกอย่างน้อย 200 คนที่จะไปบุกตลาดโลกผ่านระบบออนไลน์เพื่อขายสินค้าทางการเกษตรนำรายได้ให้กับประเทศ และจะทำงานร่วมกับทูตพาณิชย์ทั่วโลกเป็นทีมเซลล์แมนที่มีศักยภาพให้กับประเทศไทยในอนาคต”นายจุรินทร์กล่าว
ผู้สื่อข่าวรายงานว่า ไฮไลต์ในช่วงเปิดงานสัมมนา มีช่วงที่นายนายจุรินทร์ได้ร่วมพูดคุยกับเกษตรกรผู้เข้ารับการอบรมออนไลน์ จากภูมิภาคต่างๆ เช่น นายสมภพ คูนาบุตร จากจังหวัดร้อยเอ็ด ผู้ผลิตผู้ผลิตข้าวพองอบกรอบรสลาบร้อยเอ็ด ซึ่งนายจุรินทร์ชื่นชมว่าเป็นเกษตรนวัตกรรม ซึ่งตรงกับสิ่งที่รัฐบาลให้การสนับสนุน เพราะทำให้มีมูลค่าทางการค้าสูงขึ้น นางณัฐนิช กิจยานุรักษ์ จากจังหวัดเชียงใหม่ ผู้ผลิตผู้ผลิตสินค้าเมล่อนกรอบ โดยใช้นวัตกรรมสุญญากาศผลิตร่วมกับเครือข่ายในจังหวัดเชียงใหม่และจังหวัดใกล้เคียงมากกว่า 10 ฟาร์ม และนายชัยยศ จันทร์ทองสา จากจังหวัดขอนแก่นผู้ผลิตข้าวฮางงอกผสมธัญพืชตรากระติ๊บโต ซึ่งต้องการเจาะกลุ่มผู้รักสุขภาพ วีแกน และมังสวิรัติ โดยระหว่างการพูดคุยนายชัยยศอธิบายไปด้วย ใช้กระด้งผัดข้าวสารไปด้วย และมีบรรยากาศแบบเสียงไก่ขันแทรกเข้ามาเป็นระยะๆ ขณะที่นายจุรินทร์ได้ตอกย้ำความสำคัญของการตลาดและต้องการสร้างทัพหน้าที่ทำหน้าที่เซลล์แมนออนไลน์บุกตลาดออนไลน์โลกให้สำเร็จ
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/30769
