รัฐบาลไทย-ข่าวทำเนียบรัฐบาล-บิ๊กป้อม ถก คกก. เปลี่ยนแปลงสภาพภูมิอากาศ หนุน ยกระดับการมีส่วนร่วมแก้ปัญหาโลกร้อนของไทยในเวทีโลก

วันศุกร์ที่ 8 พฤษภาคม 2563
พิมพ์
บิ๊กป้อม ถก คกก. เปลี่ยนแปลงสภาพภูมิอากาศ หนุน ยกระดับการมีส่วนร่วมแก้ปัญหาโลกร้อนของไทยในเวทีโลก
พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายการเปลี่ยนแปลงสภาพภูมิอากาศแห่งชาติ (กนภ.) ครั้งที่ 1/2563
บิ๊กป้อม ถก คกก. เปลี่ยนแปลงสภาพภูมิอากาศ หนุน ยกระดับการมีส่วนร่วมแก้ปัญหาโลกร้อนของไทยในเวทีโลก
วันที่ 7 พ.ค. 63 เวลา 14.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายการเปลี่ยนแปลงสภาพภูมิอากาศแห่งชาติ (กนภ.) ครั้งที่ 1/2563 โดยมีนายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม รองประธานคนที่ 1 นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม กรรมการและเลขานุการ และดร.รวีวรรณ ภูริเดช เลขาธิการสำนักงานนโยบายและแผนทรัพยากรธรรมชาติและสิ่งแวดล้อม ทำหน้าที่ฝ่ายเลขานุการ เข้าประชุมฯผ่านระบบ Video Conference ร่วมกับกรรมการจากหน่วยงานที่เกี่ยวข้องและกรรมการผู้ทรงคุณวุฒิ ณ ห้องประชุม 301 ตึกบัญชาการ 1 ทำเนียบรัฐบาล
ที่ประชุมได้มีการพิจารณายกระดับการดำเนินงานแก้ปัญหาโลกร้อนของประเทศตามการมีส่วนร่วมที่ประเทศกำหนด (Nationally Determined Contribution: NDC) ภายใต้ความตกลงปารีส โดยที่ประชุมเห็นชอบต่อ (ร่าง) NDC ฉบับปรับปรุงของประเทศไทย ที่จะมุ่งเน้นการดำเนินงานทั้งด้านการลดก๊าซเรือนกระจก (Mitigation) การปรับตัวต่อผลกระทบจากการเปลี่ยนแปลงสภาพภูมิอากาศ (Adaptation) และประเด็นความต้องการได้รับการสนับสนุน (Support needs) ของประเทศไทย ได้แก่ ด้านการดำเนินการ (Policy Implementation) ด้านการพัฒนาและถ่ายทอดเทคโนโลยีที่เกี่ยวข้องทั้งการลดก๊าซเรือนกระจกและการปรับตัวฯ (Technology Development and Transfer) ด้านเครื่องมือและกลไกสนับสนุนการดำเนินการ (Mechanisms and Instruments) และด้านระบบการติดตามประเมินผลและข้อมูลด้านการเปลี่ยนแปลงสภาพภูมิอากาศ (Climate Information and M&E Systems) ทั้งนี้ พลเอก ประวิตร วงษ์สุวรรณ รองนายกรัฐมนตรี ได้สั่งการให้ สผ. นำเสนอ (ร่าง) NDC ฉบับปรับปรุงของประเทศไทย โดยรับข้อสังเกตของคณะกรรมการในเรื่องผลกระทบของการระบาดของโรคโควิด 19 ไปปรับปรุงและนำเสนอต่อคณะรัฐมนตรี เพื่อพิจารณาให้ความเห็นชอบก่อนส่งให้สำนักเลขาธิการอนุสัญญาสหประชาชาติว่าด้วยการเปลี่ยนแปลงสภาพภูมิอากาศต่อไป เพื่อแสดงให้เห็นว่าประเทศไทยให้ความสำคัญและมีส่วนร่วมในการแก้ไขปัญหาการเปลี่ยนแปลงสภาพภูมิอากาศกับประชาคมโลก
นอกจากนี้ ฝ่ายเลขานุการได้นำเสนอความก้าวหน้าการจัดทำ (ร่าง) พระราชบัญญัติว่าด้วยการเปลี่ยนแปลงสภาพภูมิอากาศ สรุปผลการประชุม COP25 และการเข้าร่วม NDC Partnership ของประเทศไทย ต่อที่ประชุมฯ เพื่อรับทราบอีกด้วย

ที่มา : https://www.thaigov.go.th/news/contents/details/30470
