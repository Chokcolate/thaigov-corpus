รัฐบาลไทย-ข่าวทำเนียบรัฐบาล-รมว.ยุติธรรม รับหนังสือมูลนิธิเด็ก เยาวชน และครอบครัว และเครือข่ายปกป้องเด็กและเยาวชนฯ พร้อมประสานทำเรื่องขอสืบพยานก่อนฟ้องแก่พนักงานอัยการ เพื่อความรวดเร็ว กันมีการไกล่เกลี่ย และท

วันอังคารที่ 12 พฤษภาคม 2563
รมว.ยุติธรรม รับหนังสือมูลนิธิเด็ก เยาวชน และครอบครัว และเครือข่ายปกป้องเด็กและเยาวชนฯ พร้อมประสานทำเรื่องขอสืบพยานก่อนฟ้องแก่พนักงานอัยการ เพื่อความรวดเร็ว กันมีการไกล่เกลี่ย และท
รมว.ยุติธรรม รับหนังสือมูลนิธิเด็ก เยาวชน และครอบครัว และเครือข่ายปกป้องเด็กและเยาวชนฯ พร้อมประสานทำเรื่องขอสืบพยานก่อนฟ้องแก่พนักงานอัยการ เพื่อความรวดเร็ว กันมีการไกล่เกลี่ย และทำลายหลักฐาน
ในวันอังคารที่ ๑๒  พฤษภาคม ๒๕๖๓ เวลา ๑๔.๔๐ น. ณ ศูนย์ยุติธรรมสร้างสุข กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม และนายเรืองศักดิ์ สุวารี อธิบดีกรมคุ้มครองสิทธิและเสรีภาพ รับเรื่องจาก นางทิชา ณ นคร ผู้อำนวยการศูนย์ฝึกและอบรมเด็กและเยาวชน (ชาย) บ้านกาญจนาภิเษก และนายชูวิทย์ จันทรส เลขาธิการมูลนิธิเด็ก เยาวชน และครอบครัว และเครือข่ายปกป้องเด็กและเยาวชน ลดปัจจัยเสี่ยงทางสังคม เพื่อเรียกร้องให้กระทรวงยุติธรรม ช่วยเหลือนักเรียนหญิงชั้นมัธยมศึกษาปีที่ ๒ และ ๔ หลังถูกครูและรุ่นพี่ รวม ๗ คน ข่มขืน ที่จังหวัดมุกดาหาร เข้าสู่กระบวนการคุ้มครองพยานของกรมคุ้มครองสิทธิและเสรีภาพ ควบคู่กับการฟื้นฟูสภาพจิตใจ ให้ผู้เสียหายมั่นใจในกระบวนการยุติธรรม และเข้าถึงการเยียวยาจากกองทุนยุติธรรม
นายสมศักดิ์ฯ เปิดเผยว่า ยินดีให้ความร่วมมือ และเห็นด้วยว่าการเร่งให้ความช่วยเหลือผู้เสียหายเป็นเรื่องที่ดี โดยจะเริ่มจากการเยียวยาจิตใจผู้เสียหาย และญาติเป็นอันดับแรก นอกจากนี้ จะขอให้พนักงานสอบสวนประสานอัยการจังหวัดมุกดาหารให้ขอสืบพยานไว้ก่อนฟ้อง ซึ่งสามารถทำได้แต่เป็นอำนาจพิเศษของอัยการตามมาตรา ๒๓๗ ทวิ ตามประมวลกฏหมายอาญา เพราะคดีนี้จำเลยมีอิทธิพลต่อโจทย์ ซึ่งอาจเกิดการข่มขู่ และการทำแบบนี้เพื่อป้องกันไม่ให้มีการไกล่เกลี่ยยอมความกันในภายหลัง รวมทั้งไม่ให้มีการทำลายพยานหลักฐานด้วย
ด้านนางทิชาฯ กล่าวว่า ขอขอบคุณนายกรัฐมนตรีและรัฐมนตรีว่าการกระทรวงยุติธรรม ที่สนใจติดตามคดีนี้ ไม่อยากให้เรื่องแบบนี้เกิดในสังคมไทยอีก โดยกลุ่มผู้ต้องหา ได้มีการถ่ายคลิปไว้แบล็คเมล์ข่มขู่ผู้เสียหาย กรณีนี้ผู้เสียหายเป็นนักเรียนทั้งระดับมัธยมศึกษาต้น และมัธยมปลายแห่งหนึ่งในจังหวัดมุกดาหาร ล่าสุดผู้ต้องหาทั้งหมดได้รับการประกันตัวออกไป ทำให้น่าเป็นห่วงว่าผู้เสียหาย และครอบครัวจะถูกข่มขู่ คุกคามเอาชีวิต หรือเสียหายต่อรูปคดี เพราะเหตุการณ์ครั้งนี้มีผู้ก่อเหตุจำนวนมาก มีการกระทำกันเป็นกระบวนการมายาวนานเป็นปี อาจมีอิทธิพลมีอำนาจแฝงเข้ามาเกี่ยวข้อง จึงมายื่นหนังสือต่อรัฐมนตรีว่าการกระทรวงยุติธรรม เรียกร้องให้ผู้เสียหาย และครอบครัวเข้าสู่กระบวนการคุ้มครองพยาน ให้ผู้เสียหายที่มีอำนาจน้อยกว่ามั่นใจในกระบวนการยุติธรรม และเข้าถึงการเยียวยาจากกองทุนยุติธรรมเป็นการด่วน เด็กก็คือเด็ก ไม่อยากให้มองว่าเป็นเด็กไม่ดี เพราะตกเหยื่อของคนเลว ที่เป็นครู และรุ่นพี่ ต้องทำให้เด็กรู้สึกผ่อนคลาย ปลอดภัย และสังคมต้องไม่ปล่อยให้ผู้ใหญ่เหล่านี้ ที่กระทำเรื่องเลวร้ายเเบบนี้ แล้วยังลอยนวลอีกต่อไป

ที่มา : https://www.thaigov.go.th/news/contents/details/30726
