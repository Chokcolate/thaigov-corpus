รัฐบาลไทย-ข่าวทำเนียบรัฐบาล-ก.แรงงาน จ่ายเงินช่วยเหลือหรืออุดหนุนแก่สปก.สู้โควิด-19 [กระทรวงแรงงาน]

วันอังคารที่ 5 พฤษภาคม 2563
พิมพ์
ก.แรงงาน จ่ายเงินช่วยเหลือหรืออุดหนุนแก่สปก.สู้โควิด-19 [กระทรวงแรงงาน]
ก.แรงงาน จ่ายเงินช่วยเหลือหรืออุดหนุนแก่สปก.สู้โควิด-19
ก.แรงงาน โดยกรมพัฒนาฝีมือแรงงาน จ่ายเงินช่วยเหลือหรืออุดหนุนให้แก่สถานประกอบกิจการกว่า 10 ล้านบาท พบสปก.จำนวน 360 แห่ง จัดฝึกอบรมแก่ลูกจ้างเกินกว่าร้อยละ 70
นายธวัช เบญจาทิกุล อธิบดีกรมพัฒนาฝีมือแรงงาน (กพร.) กระทรวงแรงงาน เปิดเผยว่า ตามพระราชบัญญัติส่งเสริมการพัฒนาฝีมือแรงงาน พ.ศ. 2545 และแก้ไขเพิ่มเติม (ฉบับที่ 2) พ.ศ. 2557 ออกมาตรการจูงใจให้สถานประกอบกิจการดำเนินการจัดฝึกอบรมให้แก่ลูกจ้างของตนเองให้มากกว่าที่กฎหมายกำหนด และมาตรการจูงใจอีกหลายกรณี ส่งผลให้มีสถานประกอบกิจการได้เงินช่วยเหลืออุดหนุนดังกล่าวไปแล้วกว่า567 แห่ง เป็นเงินกว่า 10 ล้านบาท (ณ สิ้นเดือนมีนาคม 2563)
นายธวัช กล่าวต่อไปว่า ในปีงบประมาณ 2563 กองทุนพัฒนาฝีมือแรงงาน เตรียมจัดสรรเงินงบประมาณจำนวน 30 ล้านบาท สำหรับจ่ายเป็นเงินช่วยเหลือหรืออุดหนุนให้แก่สถานประกอบกิจการในหลายกรณี เพื่อส่งเสริมให้สถานประกอบกิจการมีส่วนร่วมในการพัฒนาศักยภาพลูกจ้างของตนเองให้มากขึ้น ปัจจุบันมีสถานประกอบกิจการ ผู้ดำเนินการทดสอบมาตรฐานฝีมือแรงงานแห่งชาติ และศูนย์ประเมินความรู้ความสามารถ ได้รับเงินช่วยเหลือหรืออุดหนุนดังกล่าวแล้วจำนวนทั้งสิ้น 567 แห่ง เป็นเงิน 10,272,887.24 บาท โดยจำนวนเงินที่จ่ายไปเป็นเงินช่วยเหลือหรืออุดหนุนให้แก่สถานประกอบกิจการที่จัดฝึกอบรมให้แก่ลูกจ้างเกินกว่าร้อยละ 70 มากที่สุด รองลงมาเป็นการจ่ายเงินให้แก่ศูนย์ประเมินความรู้ความสามารถกลาง และผู้ดำเนินการทดสอบมาตรฐานฝีมือแรงงานแห่งชาติ ตามลำดับ
การรับเงินช่วยเหลือหรืออุดหนุนดังกล่าว มีหลายกรณี อาทิ สถานประกอบกิจการ (สปก.) ที่จัดฝึกอบรมให้แก่ลูกจ้างเกินกว่าร้อยละ 70 ของลูกจ้างทั้งหมด จะได้รับเงินช่วยเหลือหรืออุดหนุนส่วนที่เกินนั้น 200 บาทต่อคน หรือกรณีที่ส่งลูกจ้างเข้ารับการทดสอบมาตรฐานฝีมือแรงงานแห่งชาติและผ่านการทดสอบ รวมถึงสปก.จ่ายค่าจ้างในอัตราค่าจ้างตามมาตรฐานฝีมือด้วย มีสิทธิได้รับเงินช่วยเหลือหรืออุดหนุน 1,000 บาทต่อคน แต่ไม่เกินปีละ 100,000 บาท อีกกรณีคือสปก.จัดทำมาตรฐานฝีมือแรงงานของตนเอง แล้วนำไปใช้ในการทดสอบลูกจ้างของตนเอง มีสิทธิรับเงินช่วยเหลือหรืออุดหนุนสาขาละ 10,000 บาท
เงินช่วยเหลือหรืออุดหนุนที่ได้รับนั้น สามารถช่วยสปก.ที่ได้รับผลผลกระทบจากการแพร่ระบาดของเชื้อไวรัสโควิด-19 เพื่อนำไปใช้จ่ายในการดำเนินธุรกิจในช่วงวิกฤตนี้ได้ ดังนั้น สปก.ที่ดำเนินการตาม พ.ร.บ.ส่งเสริมการพัฒนาฝีมือแรงงาน พ.ศ. 2545 ปฏิบัติตามเงื่อนไขดังกล่าว สามารถติดต่อยื่นขอรับเงินช่วยเหลือหรืออุดหนุนได้ที่สถาบันหรือสำนักงานพัฒนาฝีมือแรงงานทั่วประเทศที่สถานประกอบกิจการตั้งอยู่ หรือสอบถามข้อมูลเพิ่มเติมได้ที่สายด่วนกระทรวงแรงงาน 1506 กด 4 หรือกองส่งเสริมการพัฒนาฝีมือแรงงาน 0 2643 6039 หรือติดตามข่าวสารเพิ่มเติมได้ที่ www.dsd.go.th/sdpaa

ที่มา : https://www.thaigov.go.th/news/contents/details/30314
