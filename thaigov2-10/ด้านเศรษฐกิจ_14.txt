รัฐบาลไทย-ข่าวทำเนียบรัฐบาล-ออมสิน แจงไม่มีส่วนเกี่ยวข้องกับเพจชวนเล่นหวยออนไลน์

วันศุกร์ที่ 8 พฤษภาคม 2563
พิมพ์
ออมสิน แจงไม่มีส่วนเกี่ยวข้องกับเพจชวนเล่นหวยออนไลน์
สืบเนื่องจากมีสื่อสังคมออนไลน์ในชื่อเพจ “LOTTOLNW88” “ฮอตไปอีก” “Freeburn” “เริ่มต้นบาทเดียวเด้อ” และอีกหลายเพจนั้น มีการแอบอ้างนำข้อความ “สลากออมสิน” และตราสัญลักษณ์ของธนาคารออมสินไปเผยแพร่เชิญชวนให้ประชาชนซื้อหวยออนไลน์
รายงานข่าวจากธนาคารออมสิน เปิดเผยว่า สืบเนื่องจากมีสื่อสังคมออนไลน์ในชื่อเพจ “LOTTOLNW88” “ฮอตไปอีก” “Freeburn” “เริ่มต้นบาทเดียวเด้อ” และอีกหลายเพจนั้น มีการแอบอ้างนำข้อความ “สลากออมสิน” และตราสัญลักษณ์ของธนาคารออมสินไปเผยแพร่เชิญชวนให้ประชาชนซื้อหวยออนไลน์นั้น ธนาคารออมสินขอแจ้งว่า ธนาคารฯ ไม่มีส่วนเกี่ยวข้องแต่อย่างใด โดยที่การกระทำดังกล่าวได้ส่งผลให้เกิดความเสียหายต่อภาพลักษณ์และชื่อเสียงของธนาคารออมสิน และเกิดความเสียหายต่อประชาชนที่อาจถูกหลอกลวงให้เสียเงินเสียทรัพย์ได้ ดังนั้นจึงขอเตือนให้ลูกค้าและประชาชนอย่าได้หลงเชื่อโดยเด็ดขาด ทั้งนี้ ธนาคารฯ จะดำเนินการทางกฎหมายกับผู้ที่แอบอ้างข้างต้นต่อไป
สลากออมสิน ถือเป็นบริการเงินฝากประเภทหนึ่งของธนาคารออมสิน แบบมีระยะเวลา เมื่อฝากเงินครบระยะเวลาตามที่กำหนด จะได้คืนทั้งเงินต้นและดอกเบี้ย โดยในระหว่างปีก่อนครบอายุการฝาก ผู้ฝากจะได้ลุ้นรับเงินรางวัลเป็นแรงจูงใจในการออม ซึ่งปัจจุบันธนาคารออมสินเปิดให้บริการสลากออมสิน ที่มีให้เลือกออมได้ทั้งแบบปกติ และแบบดิจิทัล มีระยะเวลาให้เลือกทั้งแบบ 1 ปี แบบ 2 ปี แบบ 3 ปี และแบบ 5 ปี ราคาต่อหน่วย และอัตราผลตอบแทนแตกต่าง เปิดให้บริการผ่านทั้งช่องทางเคาน์เตอร์สาขาปกติและผ่านระบบโมบายแบงก์กิ้ง (MyMo) ของธนาคารฯ
หากต้องการข้อมูลเพิ่มเติม ติดต่อสอบถามได้ที่ ศูนย์ลูกค้าสัมพันธ์ ธนาคารออมสิน โทร.1115 หรือ ธนาคารออมสินทุกสาขาทั่วประเทศ หรือสามารถติดตามข้อมูลข่าวสารของธนาคารได้ที่สื่อประชาสัมพันธ์ของธนาคาร ได้แก่ Website : www.gsb.or.th, Facebook และ Official Line : GSB Society

ที่มา : https://www.thaigov.go.th/news/contents/details/30472
