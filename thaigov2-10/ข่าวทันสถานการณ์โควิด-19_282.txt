รัฐบาลไทย-ข่าวทำเนียบรัฐบาล-กรมศุลกากร จัดกิจกรรม “ศุลกากร ส่งแรงใจ สู้ภัย COVID-19 Customs Care Wheelchair for you” [กระทรวงการคลัง]

วันศุกร์ที่ 15 พฤษภาคม 2563
พิมพ์
กรมศุลกากร จัดกิจกรรม “ศุลกากร ส่งแรงใจ สู้ภัย COVID-19 Customs Care Wheelchair for you” [กระทรวงการคลัง]
อธิบดีกรมศุลกากร เป็นประธานในกิจกรรม “ศุลกากร ส่งแรงใจ สู้ภัย COVID-19 Customs Care Wheelchair for you” พร้อมคณะผู้บริหาร ร่วมกันมอบรถวีลแชร์ผ่านผู้แทนศูนย์ประสานงานอาสาสมัครพัฒนาสังคมและความมั่นคงของมนุษย์เขตคลองเตย
นายกฤษฎา จีนะวิจารณะ อธิบดีกรมศุลกากร เป็นประธานในกิจกรรม  “ศุลกากร ส่งแรงใจ สู้ภัย COVID-19 Customs Care Wheelchair for you” พร้อมคณะผู้บริหาร ร่วมกันมอบรถวีลแชร์ผ่านผู้แทนศูนย์ประสานงานอาสาสมัครพัฒนาสังคมและความมั่นคงของมนุษย์เขตคลองเตย เพื่อใช้เป็นส่วนกลางของแต่ละชุมชนในการเคลื่อนย้ายผู้พิการในการเดินทางไปรักษา ณ สถานพยาบาล โดยมีปานชัย แก้วอัมพรดี ประธานอาสาสมัครพัฒนาสังคมและความมั่นคงของมนุษย์ และคณะ เป็นผู้แทนรับมอบ ณ บริเวณห้องโถง อาคาร 1 กรมศุลกากร เมื่อวันที่ 15 พฤษภาคม 2563
เนื่องจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ได้แพร่ระบาดอย่างรวดเร็วและกว้างขวางไปหลายประเทศทั่วโลก ซึ่งส่งผลกระทบและสร้างความเดือดร้อนให้แก่ประชาชนในหลายพื้นที่ กรมศุลกากรนำโดยนายกฤษฎา จีนะวิจารณะ อธิบดี ได้ตระหนักและให้ความสำคัญเกี่ยวกับคุณภาพชีวิต และปัญหาดังกล่าว โดยเฉพาะกรณีของผู้พิการในเขตชุมชนคลองเตย จึงได้มอบหมายให้นายชูชัย อุดมโภชน์ ในฐานะหัวหน้าศูนย์ฯ Covid-19 ของกรมศุลกากร ดำเนินการจัดทำกิจกรรม CSR  ดังกล่าว เพื่อเป็นการบรรเทาความเดือดร้อนและอำนวยความสะดวกแก่ผู้พิการ ทั้งนี้ กรมศุลกากร ได้มอบรถวีลแชร์ผ่านผู้แทนศูนย์ประสานงานอาสาสมัครพัฒนาสังคมและความมั่นคงของมนุษย์เขตคลองเตย จำนวนทั้งสิ้น 42 คัน เพื่อใช้เป็นส่วนกลางของแต่ละชุมชนในการเคลื่อนย้ายผู้พิการในการเดินทางไปรักษา ณ สถานพยาบาล พร้อมทั้งได้มอบผ้าอ้อมสำเร็จรูปสำหรับผู้ใหญ่จำนวนทั้งสิ้น 10 กล่อง เพื่อแจกจ่ายแก่ผู้พิการและผู้ป่วยติดเตียงในชุมชน นอกจากนี้ กรมศุลกากรยังได้มอบสื่อประชาสัมพันธ์ เรื่อง การยกเว้นอากรของบริจาคตามภาค 4 ประเภท 11 เพื่อให้ความรู้แก่เจ้าหน้าที่สมาคมฯ และผู้มาติดต่อ รวมถึงผู้ประสงค์จะนำสิ่งของจากต่างประเทศเข้ามาเพื่อบริจาค ซึ่งเป็นส่วนหนึ่งของการดำเนินงานในโครงการ จิตอาสาศุลกากร “Customs Smart Donation” อีกด้วย
ทั้งนี้ การจัดกิจกรรมดังกล่าว กรมศุลกากรได้คำนึงถึงสุขอนามัยและความปลอดภัยเป็นหลัก โดยได้ดำเนินการตามมาตรการของกระทรวงสาธารณสุข Social Distancing และได้ประสานงานกับเขตคลองเตยเพื่อให้ทราบถึงการจัดกิจกรรมในครั้งนี้ เรียบร้อยแล้ว

ที่มา : https://www.thaigov.go.th/news/contents/details/30917
