รัฐบาลไทย-ข่าวทำเนียบรัฐบาล-กรมการขนส่งทางรางประสานขอความร่วมมือหน่วยงานผู้ให้บริการระบบขนส่งทางรางดำเนินการตามมาตรการป้องกันการแพร่ระบาดของเชื้อไวรัสโคโรนา ๒๐๑๙ (COVID-19) อย่างเข้มงวดแม้จะมีการผ่อนปรนล็อกดาวน์ [กระทรวงคมนาคม]

วันพุธที่ 6 พฤษภาคม 2563
กรมการขนส่งทางรางประสานขอความร่วมมือหน่วยงานผู้ให้บริการระบบขนส่งทางรางดำเนินการตามมาตรการป้องกันการแพร่ระบาดของเชื้อไวรัสโคโรนา ๒๐๑๙ (COVID-19) อย่างเข้มงวดแม้จะมีการผ่อนปรนล็อกดาวน์ [กระทรวงคมนาคม]
กรมการขนส่งทางรางประสานขอความร่วมมือหน่วยงานผู้ให้บริการระบบขนส่งทางรางดำเนินการตามมาตรการป้องกันการแพร่ระบาดของเชื้อไวรัสโคโรนา ๒๐๑๙ (COVID-19) อย่างเข้มงวดแม้จะมีการผ่อนปรนล็อกดาวน์
นายสรพงศ์ ไพฑูรย์พงษ์ อธิบดีกรมการขนส่งทางราง กล่าวว่า จากกรณีที่จุดสับรางรถไฟฟ้าบีทีเอส ระหว่าง สถานีสนามกีฬาแห่งชาติ และสถานีสยาม ฝั่งมุ่งหน้าปลายทางสถานีบางหว้า เกิดเหตุขัดข้อง เมื่อเวลา 05.00 น. ของวันอังคารที่ 5 พฤษภาคม 2563 ส่งผล ให้การเดินรถสายสีลมล่าช้า เกิดความหนาแน่นของผู้โดยสารในสถานีรถไฟฟ้าที่เริ่มออกมาใช้ระบบขนส่งสาธารณะมากขึ้นหลังจากรัฐบาลประกาศผ่อนปรนล็อกดาวน์ ในบางกิจกรรม เช่น ร้านอาหารขนาดเล็กที่ไม่ติดแอร์ ตลาดสด ตลาดนัด ร้านเสริมสวย ร้านตัดผม และห้างสรรพสินค้า จนทำให้เกิดความเสี่ยงในการติดเชื้อ/แพร่เชื้อไวรัสโคโรนา ๒๐๑๙ (COVID-19) จากความหนาแน่นของผู้โดยสาร
นายสรพงศ์ฯ กล่าวต่อว่า กรมการขนส่งทางราง (ขร.) ได้ประสานไปยังบริษัท ระบบขนส่งมวลชนกรุงเทพ จำกัด (มหาชน) ผู้ดูแลและให้บริการระบบรถไฟฟ้าบีทีเอสให้เร่งดำเนินการป้องกันเพื่อไม่ให้เกิดกรณีดังกล่าวขึ้นอีก รวมทั้ง ได้ประสานไปยังหน่วยงานผู้ให้บริการระบบขนส่งทางรางอื่นๆ ประกอบด้วย การรถไฟแห่งประเทศไทย (ร.ฟ.ท.) การรถไฟฟ้าขนส่งมวลชนแห่งประเทศไทย (ร.ฟ.ม.) บริษัท รถไฟฟ้า ร.ฟ.ท. จำกัด (รฟฟท.) บริษัท ทางด่วนและรถไฟฟ้ากรุงเทพ จำกัด (มหาชน) (BEM) ให้ดำเนินการเพิ่มความเข้มงวดในการดูแลรักษาสภาพรถโดยสาร ระบบการเดินรถ และอุปกรณ์ต่างๆ ให้มีความพร้อมสมบูรณ์ในการให้บริการและไม่เกิดเหตุขัดข้องอย่างกรณีดังกล่าว และหากมีความหนาแน่นของผู้โดยสารในแต่ละสถานี ให้หน่วยงานผู้ให้บริการฯดำเนินมาตรการบริหารการเข้าสู่ระบบของผู้โดยสาร โดยคำนึงถึงมาตรการพึงปฏิบัติการจัดการระบบขนส่งทางรางภายใต้ประกาศสถานการณ์ฉุกเฉินในทุกเขตท้องที่ทั่วราชอาณาจักร เพื่อควบคุมการแพร่ระบาดของเชื้อไวรัสโคโรนา ๒๐๑๙ (COVID-19) อาทิเช่น การเว้นระยะห่างทางสังคม (Social Distancing) จากบุคคลอื่นๆ ในระยะอย่างน้อย ๑ เมตรเพื่อรับบริการตามความเหมาะสม โดยให้ดำเนินการแบ่งเป็นกลุ่ม (Group Release) 3 ตอน ได้แก่ ตอนที่ 1 ก่อนการขึ้น- ลง เข้าสู่ชั้นจำหน่ายตั๋ว ตอนที่ 2 ก่อนการผ่านหน้าประตูกั้นจัดเก็บค่าโดยสาร และตอนที่ 3 ก่อนเข้าสู่ขบวนรถ พร้อมทั้งให้เพิ่มการประชาสัมพันธ์แก่ประชาชนในการเผื่อเวลาการเดินทางเพื่อลดความหนาแน่น ซึ่งเป็นความเสี่ยงในการติดเชื้อ/แพร่เชื้อไวรัสโคโรนา ๒๐๑๙ (COVID-19)
ทั้งนี้ กรมการขนส่งทางราง ขอความร่วมมือไปยังผู้ให้บริการระบบขนส่งทางราง ในการร่วมกันแก้ไขปัญหา รวมทั้ง ขอความร่วมมือประชาชนผู้โดยสารที่ใช้บริการระบบขนส่งทางรางดำเนินการตามมาตรการต่างๆ ของทางภาครัฐ เพื่อป้องกันการกลับมาระบาดของเชื้อโควิด-๑๙ อย่างรุนแรงภายในประเทศอีก
#คมนาคมห่วงใยใส่ใจผู้โดยสารร่วมต้านโควิด #DRTantiCOVID19

ที่มา : https://www.thaigov.go.th/news/contents/details/30390
