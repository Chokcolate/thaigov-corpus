รัฐบาลไทย-ข่าวทำเนียบรัฐบาล-4 STEPS ดูแลสุขภาพใจง่ายๆ ที่บ้าน กับแอป "OOCA"

วันพฤหัสบดีที่ 14 พฤษภาคม 2563
4 STEPS ดูแลสุขภาพใจง่ายๆ ที่บ้าน กับแอป "OOCA"
4 STEPS ดูแลสุขภาพใจง่ายๆ ที่บ้าน กับแอป "OOCA"
อย่าปล่อยให้ COVID-19 ทำสุขภาพจิตพัง
หลายคนอาจกำลังให้ความสนใจส่วนใหญ่ไปที่ปัญหา “สุขภาพกาย” อย่างการติดเชื้อไวรัส แต่อีกหนึ่งปัญหาที่ซ่อนอยู่และสร้างผลกระทบกับการใช้ชีวิตโดยที่เราไม่รู้ตัว นั่นคือปัญหา “สุขภาพใจ” ซึ่งมาจากทั้งความหวาดระแวงว่าตัวเองจะติดเชื้อ ความวิตกกังวลจากการเสพสื่อออนไลน์ จนเกิดเป็นความเครียดสะสมและทำให้ใครหลายคนต้องหันไปพึ่งทางออกอย่างการปรึกษากับจิตแพทย์
แต่ในช่วงที่ทุกคนต้องหลีกเลี่ยงการเดินทางไปโรงพยาบาลเพราะเจ้า COVID-19 นี้ NIA ขอพาไปรู้จัก “OOCA” แอปพลิเคชันที่ใช้นัดปรึกษาปัญหาคาใจกับจิตแพทย์และนักจิตวิทยา ด้วยการ Video Call ผ่านสมาร์ทโฟน ซึ่งทุกคนสามารถใช้งานแอปฯ ได้ง่ายๆ ใน 4 ขั้นตอน ไปติดตามกันเลย!
พิเศษ สำหรับน้องนักศึกษา และคนไทยในต่างแดน สามารถขอรับสิทธิ์ใช้บริการ OOCA ได้ฟรี!
1. ดาวน์โหลดแอปฯ และลงทะเบียนใช้งาน
ทำการดาวน์โหลดแอปพลิเคชัน “OOCA” มาใช้งานบนสมาร์ทโฟน ซึ่งรองรับทั้งระบบปฏิบัติการณ์ iOS และ Android โดยหลังจากติดตั้งแอปพลิเคชันเป็นที่เรียบร้อยแล้ว ให้ทำการลงทะเบียนผู้ใช้งาน (เฉพาะครั้งแรกเท่านั้น) ซึ่งสามารถสมัครสมาชิกได้ด้วยอีเมลส่วนตัว เบอร์โทรศัพท์มือถือ หรือสามารถล็อกอินผ่านบัญชีผู้ใช้งานเฟซบุ๊กได้
2. เลือกจิตแพทย์ - นักจิตวิทยา ผู้ให้คำปรึกษา
ทำการนัดหมายกับจิตแพทย์หรือนักจิตวิทยา ผ่านตัวเลือก “สร้างการนัดหมาย” โดยสามารถเลือกพบผู้ให้คำปรึกษาที่ออนไลน์อยู่และพร้อมให้บริการได้ ในกรณีที่ต้องการรับคำปรึกษาทันที หรือสำหรับใครที่ไม่สะดวก ก็สามารถทำการนัดหมายไว้ล่วงหน้าได้ โดยกดเลือกหัวข้อปัญหาสุขภาพจิตที่ต้องการขอรับคำปรึกษา รวมถึงตรวจสอบข้อมูล เช่น ความเชี่ยวชาญเฉพาะทาง ประวัติการทำงาน และตารางวัน - เวลา ที่แต่ละท่านพร้อมให้คำปรึกษาได้
3. ยืนยันการนัดหมาย และชำระค่าบริการ
ตรวจสอบรายละเอียดการนัดหมาย ทั้งชื่อผู้ให้คำปรึกษา วันและเวลานัดหมาย ระยะเวลาในการขอรับบริการ ฯลฯ และทำการชำระค่าบริการออนไลน์ โดยปัจจุบัน OOCA รับชำระค่าบริการผ่านบัตรเดบิตหรือบัตรเครดิตเท่านั้น
หากใครที่สนใจใช้บริการ OOCA หลายๆ ครั้ง ก็สามารถเติมเงินเข้า e-Wallet ด้วยบัตรเดบิตหรือบัตรเครดิต โดยไม่ต้องเสียเวลากรอกข้อมูลบัตรใหม่ทุกครั้งที่จองคิวใช้บริการ
4. VIDEO CALL กับผู้ให้คำปรึกษาได้เลยในแอปฯ
เมื่อใกล้ถึงคิวนัดหมาย OOCA จะส่ง Notification มาแจ้งเตือนล่วงหน้า และเราสามารถกดเข้าห้อง Video Call ได้ ผ่านแถบตัวเลือก “ห้องรอตรวจ” และเลือกคิวผู้ให้คำปรึกษาที่ทำการนัดหมายไว้ โดยแนะนำว่าให้เข้าแอปฯ มารอคุณหมอล่วงหน้าอย่างน้อย 5 - 10 นาที ตรวจสอบสัญญาณอินเตอร์เน็ตหรือ Wi-Fi ที่ใช้งาน และควรใช้หูฟังเพื่อคุณภาพเสียงที่ดีที่สุด
หลังจากรับคำปรึกษาเรียบร้อยแล้ว OOCA จะส่งสรุปบันทึกการให้คำปรึกษา รวมถึงข้อแนะนำในการบริหารสุขภาพจิต มายังอีเมลที่ทำการลงทะเบียนไว้ เพื่อให้เรานำไปปรับใช้บริหารสุขภาพจิตระหว่างวันได้อย่างเหมาะสม
5. น้องนักศึกษา - คนไทยในต่างแดน ใช้ฟรี
สิทธิพิเศษสำหรับน้อง ๆ นิสิตและนักศึกษาวัยเรียน สามารถใช้บริการได้ฟรี ภายใต้โครงการที่มีชื่อว่า Wall of Sharing ไม่ว่าจะเครียดเรื่องอะไร ก็ให้ OOCA ดูแลสุขภาพใจได้ หายห่วง! เข้าไปดูรายละเอียดได้ที่ https://bit.ly/2XxovKe
รวมถึงยังมีโควตาดี ๆ สำหรับคนไทยที่ใช้ชีวิตอยู่ในต่างแดน ที่สามารถขอรับคำปรึกษาสุขภาพจิตกับคุณหมอคนไทยบน OOCA ได้แบบไม่มีค่าใช้จ่ายเช่นเดียวกัน โดยปัจจุบันมี 6 ประเทศพื้นที่ที่เข้าร่วม ได้แก่ ญี่ปุ่น เยอรมัน มาเลเซีย ฮ่องกง มาเก๊า และสหรัฐอเมริกา ดูขั้นตอนการขอรับสิทธิ์ได้เลยที่ https://bit.ly/2wHDW7Q
ข้อมูลข่าวโดย : สำนักงานนวัตกรรมแห่งชาติ (องค์การมหาชน) หรือ NIA
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/30869
