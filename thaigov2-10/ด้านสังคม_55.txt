รัฐบาลไทย-ข่าวทำเนียบรัฐบาล-รมว.พม. รับมอบสิ่งของบริจาคจากภาคเอกชน พร้อมเร่งส่งมอบของให้กลุ่มเป้าหมายที่เดือดร้อนจากโรคโควิด-19

วันพฤหัสบดีที่ 14 พฤษภาคม 2563
รมว.พม. รับมอบสิ่งของบริจาคจากภาคเอกชน พร้อมเร่งส่งมอบของให้กลุ่มเป้าหมายที่เดือดร้อนจากโรคโควิด-19
รมว.พม. รับมอบสิ่งของบริจาคจากภาคเอกชน พร้อมเร่งส่งมอบของให้กลุ่มเป้าหมายที่เดือดร้อนจากโรคโควิด-19
วันนี้ (14 พ.ค. 63) เวลา 14.00 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) รับมอบของบริจาคจากภาคเอกชน ได้แก่ 1. บริษัท ดูเม็กซ์ จำกัด ประเทศไทย บริจาคนมผง จำนวน 282 ลัง และนม UHT จำนวน 278 ลัง มูลค่า 350,000 บาท  และ 2. บริษัท เอฟ-พลัส จำกัด บริจาคผลิตภัณฑ์ผงปรุงรส จำนวน 40 ลัง เพื่อนำไปจัดทำถุงยังชีพสำหรับส่งมอบให้กับกลุ่มเป้าหมายและประชาชนที่เดือดร้อนจากการแพร่ระบาดของโรคติดเชื้อไวรัสโคโรน่า 2019 (โควิด-19)  ภายใต้โครงการ พม. ห่วงใย สู้ภัยโควิด ของศูนย์รับบริจาคกระทรวงการพัฒนาสังคมและความมั่นคงของมนุษย์ (พม.)
นายจุติ กล่าวว่า ทั้งนี้ ขอขอบคุณภาคเอกชนที่มอบสิ่งของมาบริจาคในวันนี้ ซึ่งกระทรวง พม. จะเร่งนำไปมอบให้ถึงมือประชาชนกลุ่มเป้าหมายที่ประสบปัญหาความเดือดร้อนโดยเร็วที่สุด เพื่อให้ตรงตามวัตถุประสงค์ของผู้บริจาค และขอเชิญชวนทุกคนร่วมกันบริจาคเงินและสิ่งของ เพื่อช่วยเหลือประชาชนกลุ่มเป้าหมายที่เดือดร้อนและอยู่ในภาวะยากลำบากจากการแพร่ระบาดของโรคโควิด-19 ได้ที่ ศูนย์รับบริจาคกระทรวง พม. บริเวณชั้น 2 อาคารกรมพัฒนาสังคมและสวัสดิการ กระทรวง พม. และโทรศัพท์ 02-659-6476 หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/30834
