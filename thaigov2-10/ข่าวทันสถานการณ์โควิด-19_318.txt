รัฐบาลไทย-ข่าวทำเนียบรัฐบาล-ททท. เผยแพร่ภาพยนตร์โฆษณาชุด "Best Wishes (Pla-Ta-Pian)” เพื่อส่งความห่วงใยและกำลังใจให้กับผู้คนทั่วโลกที่ต้องเผชิญสถานการณ์การแพร่ระบาดของโควิด-19 [กระทรวงการท่องเที่ยวและกีฬา]

วันอาทิตย์ที่ 17 พฤษภาคม 2563
พิมพ์
ททท. เผยแพร่ภาพยนตร์โฆษณาชุด "Best Wishes (Pla-Ta-Pian)” เพื่อส่งความห่วงใยและกำลังใจให้กับผู้คนทั่วโลกที่ต้องเผชิญสถานการณ์การแพร่ระบาดของโควิด-19 [กระทรวงการท่องเที่ยวและกีฬา]
ททท. เผยแพร่ภาพยนตร์โฆษณาชุด "Best Wishes (Pla-Ta-Pian)” เพื่อส่งความห่วงใยและกำลังใจให้กับผู้คนทั่วโลกที่ต้องเผชิญสถานการณ์การแพร่ระบาดของโควิด-19
การท่องเที่ยวแห่งประเทศไทย (ททท.) เผยแพร่ภาพยนตร์โฆษณาชุด "Best Wishes (Pla-Ta-Pian)” เพื่อส่งความห่วงใยและกำลังใจให้กับผู้คนทั่วโลกที่ต้องเผชิญสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) เพื่อให้ผ่านสถานการณ์อันเลวร้ายนี้ไปด้วยกัน
ภาพยนตร์โฆษณาชุด “Best Wishes  (Pla-Ta-Pian)” ใช้ “ปลาตะเพียนสาน” ซึ่งเป็นอีกหนึ่งสัญลักษณ์ของประเทศไทยที่ส่งคำอวยพรและความปรารถนาดีสู่ผู้คนทั่วโลกให้มีสุขภาพแข็งแรงและผ่านพ้นวิกฤติไปได้ ทั้งนี้ ปลาตะเพียนสานหรือปลาตะเพียนใบลานนี้เป็นภูมิปัญญาและมรดกทางวัฒนธรรมของคนไทยมาแต่โบราณโดยเชื่อว่าปลาตะเพียนเป็นสิ่งที่เป็นสิริมงคลมีความหมายสื่อถึงความอุดมสมบูรณ์ ความอดทน ความแข็งแรง เพราะปลาตะเพียนสามารถอยู่ได้ในแหล่งน้ำต่างๆ โดยแต่นานมาผู้ใหญ่มักจะแขวนพวงปลาตะเพียนสานไว้เหนือเปลนอนของเด็กเสมือนเป็นการอวยพรให้เติบโตอย่างสมบูรณ์ แข็งแรง และมีฐานะมั่งคั่งอีกด้วย
สำหรับภาพยนตร์โฆษณาชุด "Best Wishes (Pla-Ta-Pian)” มีความยาว 90  วินาที  และ 30 วินาที เป็นการนำทำนองเพลงแก้มน้องนางนั้นแดงกว่าใคร ที่ประพันธ์โดยนายสาโรจน์ ยอดยิ่ง (เขียนไขและวานิช) มาเรียบเรียงดนตรีใหม่โดยนายเทิดศักดิ์ จันทร์ปาน และแต่งเนื้อเพลงใหม่โดย Mr.Joseph Ronald Zamudio (โจเซฟ โรนัลด ซามูดิโอ) ที่สื่อถึงความห่วงใย ความปรารถนาดี ความคิดถึง ส่งผ่านธรรมชาติที่สวยงามไปยังผู้คนทั่วโลก โดยได้เสียงร้องที่ใสและอบอุ่นของนางสาวอภิชญา จันทร์ทอง ซึ่งภาพยนตร์โฆษณาชุดนี้สะท้อนให้เห็นถึงความมีน้ำใจของคนไทยและความเอื้ออาทรที่มีต่อกันอันเป็นบุคลิกของคนไทยได้เป็นอย่างดี
ททท. ได้วางแผนเผยแพร่ภาพยนตร์โฆษณาชุดดังกล่าวผ่านสื่อ Global Media ต่างๆ และSocial Media ของ ททท. (ยูทูปและเฟซบุ๊ก:Amazing Thailand) และ ททท. สำนักงานทั่วโลก พร้อม #amazingthailand #bettertogether โดยคาดว่าประเทศไทยจะเป็นจุดหมายปลายทางในใจนักท่องเที่ยวทุกคน

ที่มา : https://www.thaigov.go.th/news/contents/details/30987
