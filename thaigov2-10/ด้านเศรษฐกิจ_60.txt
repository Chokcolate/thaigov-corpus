รัฐบาลไทย-ข่าวทำเนียบรัฐบาล-ธพว. ผนึกพลังสมาคมด้านการท่องเที่ยวอุ้มเอสเอ็มอีฟื้นธุรกิจจัด “SME D Services” พาถึงสินเชื่อดอกเบี้ยต่ำไม่ต้องใช้หลักประกัน

วันอังคารที่ 19 พฤษภาคม 2563
พิมพ์
ธพว. ผนึกพลังสมาคมด้านการท่องเที่ยวอุ้มเอสเอ็มอีฟื้นธุรกิจจัด “SME D Services” พาถึงสินเชื่อดอกเบี้ยต่ำไม่ต้องใช้หลักประกัน
ธพว. ประสานความร่วมมือสมาคมภาคการท่องเที่ยวต่างๆ ดำเนินโครงการ “SME D Services” บริการสนับสนุนเอสเอ็มอีท่องเที่ยวเข้าถึง “สินเชื่อรายเล็ก Extra Cash” ดอกเบี้ยต่ำไม่ต้องใช้หลักทรัพย์ค้ำประกัน  เพื่อใช้เสริมสภาพคล่อง ฟื้นฟูธุรกิจ ประเดิม 25 พ.ค.นี้
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า ธพว.  ร่วมกับผู้ประกอบการจากสมาคมเกี่ยวข้องกับธุรกิจการท่องเที่ยวต่างๆ เช่น สมาคมผู้ประกอบการรถขนส่งทั่วไทย  สมาคมภัตตาคารไทย  สมาคมการตลาดท่องเที่ยวไทย สมาคมรถโดยสารไม่ประจำทาง สมาคมสมาพันธ์ธุรกิจการท่องเที่ยวส่วนภูมิภาคแห่งประเทศไทย  สมาคมไทยบริการท่องเที่ยว สมาคมโรงแรม และสภาอุตสาหกรรมท่องเที่ยวแห่งประเทศไทย เป็นต้น สนับสนุนสมาชิกของแต่ละสมาคม  ซึ่งล้วนแต่เป็นผู้ประกอบการเอสเอ็มอีธุรกิจท่องเที่ยวที่กระจายอยู่ทั่วประเทศ เข้าถึงสินเชื่อดอกเบี้ยพิเศษ และไม่ต้องใช้หลักทรัพย์ค้ำประกัน ในโครงการ “สินเชื่อรายเล็ก Extra Cash”  ซึ่ง ธพว. ได้รับมอบหมายจากรัฐบาลให้ปล่อยกู้แก่เอสเอ็มอีท่องเที่ยว เพื่อนำไปใช้เป็นเงินทุนหมุนเวียนเสริมสภาพคล่อง สามารถดำเนินธุรกิจต่อไปได้  รวมถึง เป็นทุนฟื้นฟูธุรกิจหลังจากสถานการณ์โควิด-19 เริ่มดีขึ้น
ความร่วมมือในครั้งนี้  ธพว. และสมาคมธุรกิจท่องเที่ยวต่างๆ จะดำเนินการภายใต้โครงการ  “SME D Services”  โดยสมาคมธุรกิจท่องเที่ยวแต่ละแห่งจะช่วยนำเสนอสมาชิกที่มีคุณสมบัติพร้อมและมีความต้องการเงินทุนส่งมาให้ธนาคาร เป็นการช่วยลดการใช้เอกสาร และสามารถอำนวยความสะดวกด้านสินเชื่อได้ง่ายขึ้น
เบื้องต้นโครงการ “SME D Services”  กำหนดจัดครั้งที่ 1 ในพื้นที่กรุงเทพฯ และปริมณฑล วันที่ 25 พฤษภาคม นี้ ณ สำนักงานใหญ่ SME D Bank โดยมีสมาชิกจากสมาคมผู้ประกอบการรถขนส่งทั่วไทย สมาคมภัตตาคารไทย สมาคมการตลาดท่องเที่ยวไทย และสมาคมรถโดยสารไม่ประจำทาง จำนวนสมาคมละประมาณ 20 กิจการ เข้าพบกับเจ้าหน้าที่ธนาคารโดยตรง รายใดที่คุณสมบัติและเอกสารพร้อมจะเข้าสู่กระบวนการพิจารณาอนุมัติสินเชื่อได้ทันที ส่วนรายที่ยังขาดคุณสมบัติใดๆ ก็ตาม ธนาคารจะทำหน้าที่ช่วยส่งเสริมและพัฒนาเพื่อพาเข้าถึงแหล่งทุนต่อไป
ทั้งนี้ โครงการ “SME D Services”  จะทยอยจัดร่วมกับสมาคมด้านการท่องเที่ยวต่างๆ ในพื้นที่ทั่วประเทศ โดยเฉพาะจังหวัดที่มีผู้ประกอบการเอสเอ็มอีด้านการท่องเที่ยวจำนวนมาก เช่น เชียงใหม่ ภูเก็ต เป็นต้น ขณะเดียวกัน ธนาคารจะทำงานเชิงรุก ส่งเจ้าหน้าที่สาขาทั่วประเทศเข้าพบกับตัวแทนผู้ประกอบการธุรกิจท่องเที่ยวของสมาคมต่างๆ  อย่างใกล้ชิด ด้วยกระบวนการดังกล่าว จะช่วยให้เข้าถึงสินเชื่อได้สะดวก และทั่วถึง
สำหรับสินเชื่อรายเล็ก Extra Cash เปิดโอกาสให้ผู้ประกอบการจดทะเบียน “นิติบุคคล” ซึ่งมีรายได้ไม่เกิน 30 ล้านบาทต่อปี  ใน 5 ธุรกิจท่องเที่ยว ได้แก่ 1.ธุรกิจทัวร์ บริษัทนำเที่ยว 2.ธุรกิจสปา 3.ธุรกิจขนส่งที่เกี่ยวเนื่อง (รถทัวร์ รถบัส รถตู้ รถแท็กซี่ เรือนำเที่ยว รถเช่า)  4.โรงแรม ห้องพัก และ 5.ร้านอาหาร  ระยะเวลาผ่อนนานสูงสุดถึง 5 ปี คิดอัตราดอกเบี้ยต่ำพิเศษ  ช่วง 2 ปีแรก ร้อยละ 3 ต่อปี  และปีที่ 3-5 ร้อยละ MLR+1 ต่อปี  วงเงินกู้สูงสุด 3 ล้านบาทต่อราย  และที่สำคัญไม่ต้องมีหลักทรัพย์ค้ำประกัน
ทั้งนี้  ผู้ประกอบการธุรกิจท่องเที่ยวทั่วไปที่ไม่ได้เป็นสมาชิกของสมาคมต่างๆ ข้างต้น สามารถแจ้งความประสงค์ขอสินเชื่อรายเล็ก Extra Cash ได้เช่นกัน ผ่านการยื่นกู้ออนไลน์ที่มีให้เลือกหลากหลายช่องทาง เช่น   LINE Official Account: SME Development Bank ,  เว็บไซต์ของ  ธพว. (www.smebank.co.th)  และผ่านแอปพลิเคชัน “SME D Bank” ดาวน์โหลดได้ทั้งระบบ IOS และ Android  เป็นต้น  หลังจากเข้าสู่ระบบแล้ว เพียงกรอกรายละเอียดเบื้องต้น  จากนั้น เจ้าหน้าที่สาขาธนาคารจะติดต่อกลับ  เพื่อดำเนินการในขั้นตอนต่อไป   สอบถามข้อมูลเพิ่มเติมได้ที่ Call Center 1357

ที่มา : https://www.thaigov.go.th/news/contents/details/31077
