รัฐบาลไทย-ข่าวทำเนียบรัฐบาล-“พลเอกประวิตร” นั่งหัวโต๊ะประชุมนัดแรก คณะกรรมการขับเคลื่อนสมาร์ทซิตี้ เร่งแต่งตั้งคณะอนุกรรมการฯ พร้อมเดินหน้าดันเขตส่งเสริมสู่เมืองอัจฉริยะ

วันพฤหัสบดีที่ 14 พฤษภาคม 2563
“พลเอกประวิตร” นั่งหัวโต๊ะประชุมนัดแรก คณะกรรมการขับเคลื่อนสมาร์ทซิตี้ เร่งแต่งตั้งคณะอนุกรรมการฯ พร้อมเดินหน้าดันเขตส่งเสริมสู่เมืองอัจฉริยะ
“พลเอกประวิตร” นั่งหัวโต๊ะประชุมนัดแรก คณะกรรมการขับเคลื่อนสมาร์ทซิตี้ เร่งแต่งตั้งคณะอนุกรรมการฯ พร้อมเดินหน้าดันเขตส่งเสริมสู่เมืองอัจฉริยะ
เมื่อวันที่ 13 พฤษภาคม 2563 ตึกบัญชาการ 1 ทำเนียบรัฐบาล – รองนายกรัฐมนตรีฝ่ายความมั่นคง นำทัพเป็นประธานการประชุมคณะกรรมการขับเคลื่อนการพัฒนาเมืองอัจฉริยะ ครั้งที่ 1/2563 โดยเป็นการประชุมครั้งแรกประจำปี 2563 ร่วมหารือเดินหน้าขับเคลื่อนเมืองอัจฉริยะประเทศไทย เร่งพิจารณาแต่งตั้งคณะอนุกรรมการขับเคลื่อนและบริหารโครงการเมืองอัจฉริยะ รวมถึงเตรียมปรับแผนดำเนินงานให้ตรงตามนโยบายการพัฒนาประเทศมุ่งให้เกิดผลสำเร็จ สอดคล้องกับสถานการณ์ปัจจุบัน และการใช้ชีวิตรูปแบบใหม่ (New Normal) พร้อมสานต่อความร่วมมือเครือข่ายเมืองอัจฉริยะอาเซียนประจำปี 2563 ณ สาธารณรัฐสังคมนิยมเวียดนาม
พลเอก ประวิตร วงษ์สุวรรณ รองนายกรัฐมนตรีฝ่ายความมั่นคง เป็นประธานประชุมคณะกรรมการขับเคลื่อนการพัฒนาเมืองอัจฉริยะ ครั้งที่ 1/2563 โดยมี นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล หรือ ดีป้า พร้อมทีมงานจากฝ่ายส่งเสริมเมืองอัจฉริยะ ดีป้า รวมถึงผู้แทนจากหน่วยงานที่เกี่ยวข้อง อาทิ สำนักงานนโยบายและแผนการขนส่งและจราจร (สนข.) สำนักงานนโยบายและแผนพลังงาน (สนพ.) เข้าร่วมประชุม
ทั้งนี้ ที่ประชุมรับทราบเกี่ยวกับคำสั่งแต่งตั้งคณะกรรมการขับเคลื่อนการพัฒนาเมืองอัจฉริยะ ผลการดำเนินงานของคณะกรรมการขับเคลื่อนการพัฒนาเมืองอัจฉริยะที่ผ่านมา รวมถึงความก้าวหน้าการดำเนินงานรายพื้นที่ ประกอบด้วย การประกาศเขตส่งเสริมเมืองอัจฉริยะทั้ง 27 เขตทั่วประเทศ ความก้าวหน้า Smart City กรุงเทพมหานคร ในพื้นที่ศูนย์คมนาคมพหลโยธิน ความก้าวหน้า Smart City จังหวัดชลบุรี ในพื้นที่เขตพัฒนาพิเศษภาคตะวันออก หรือ อีอีซี ความก้าวหน้า Smart City จังหวัดชลบุรี ในพื้นที่นิคมอุตสาหกรรมอมตะนคร และความก้าวหน้า Smart City จังหวัดภูเก็ต จากนั้น ที่ประชุมมีการพิจารณาในเรื่องการคัดเลือกผู้ทรงคุณวุฒิภายใต้คณะกรรมการขับเคลื่อนการพัฒนาเมืองอัจฉริยะ 3 ด้าน ประกอบด้วย ด้านโทรคมนาคม ด้านเศรษฐกิจ และด้านสังคม การแต่งตั้งคณะอนุกรรมการขับเคลื่อนและบริหารโครงการเมืองอัจฉริยะ
รวมถึงการเตรียมความพร้อมในการดำเนินงานสานต่อเครือข่ายเมืองอัจฉริยะอาเซียน ประจำปี 2563 (ASEAN Smart Cities Network: ASCN2020) พลเอกประวิตร กล่าวว่า การประชุมคณะกรรมการขับเคลื่อนการพัฒนาเมืองอัจฉริยะในครั้งนี้ถือเป็นอีกหนึ่งวาระเร่งด่วน โดยที่ประชุมเห็นชอบการพิจารณาแต่งตั้งคณะอนุกรรมการขับเคลื่อนและบริหารโครงการเมืองอัจฉริยะ เพื่อให้การขับเคลื่อนพัฒนาเมืองอัจฉริยะเกิดผลอย่างเป็นรูปธรรมและบรรลุตามวัตถุประสงค์ที่ตั้งไว้ โดยมอบหมายรัฐมนตรีว่าการกระทรวงดิจิทัลฯ เป็นประธานคณะอนุกรรมการฯ พร้อมบูรณาการการทำงานร่วมกับทุกภาคส่วนดำเนินการขับเคลื่อนพัฒนาเมืองอัจฉริยะให้เกิดผลอย่างเป็นรูปธรรมโดยเร็ว
“ในส่วนของการเตรียมความพร้อมในการดำเนินงานสานต่อความร่วมมือด้านเมืองอัจฉริยะอาเซียน ASEAN Smart Cities Network ประจำปี 2563 ที่ประชุมพิจารณาเห็นชอบให้ปลัดกระทรวงดิจิทัลฯ ดำรงตำแหน่ง National Representative (NR) รวมถึง ผู้อำนวยการใหญ่ ดีป้า ผู้อำนวยการ สนข. และ ผู้อำนวยการ สนพ. ดำรงตำแหน่ง Chief Smart City Officer (CSCOs) พร้อมมอบหมายให้เป็นผู้แทนประเทศไทยเข้าร่วมประชุมประจำปี ASCN ครั้งที่ 3 ระหว่างวันที่ 8-10 กรกฎาคม 2563 ณ เมืองฮานอย สาธารณรัฐสังคมนิยมเวียดนาม เพื่อร่วมกันขับเคลื่อนการพัฒนาเมืองอัจฉริยะ ซึ่งเป็นวาระสำคัญของประเทศให้เกิดผลสำเร็จ สอดคล้องกับสถานการณ์ปัจจุบัน และการใช้ชีวิตรูปแบบใหม่ (New Normal)” รองนายกรัฐมนตรีฝ่ายความมั่นคง กล่าว
นอกจากนี้ พลเอกประวิตร ได้มอบหมายสำนักงานคณะกรรมการส่งเสริมการลงทุน (BOI) เร่งพิจารณาเรื่องการมอบสิทธิประโยชน์เพิ่มเติมสำหรับการพัฒนาเมืองอัจฉริยะให้ทัดเทียมกับประเทศเพื่อนบ้าน เพื่อเป็นแนวทางหนึ่งในการดึงดูดนักลงทุนต่างชาติให้เข้ามาลงทุนในประเทศไทย โดยหารือร่วมกับ ดีป้า เพื่อทำข้อเสนอให้จูงใจนักลงทุน รวมถึงมีข้อเสนอแนะให้มีการพิจารณาเรื่องการเพิ่มลักษณะเมืองอัจฉริยะอีกหนึ่งด้านคือ ด้านสุขภาพอัจฉริยะ (Smart Health) หรือ นำไปเป็นส่วนประกอบเพิ่มเติมในด้าน การเป็นอยู่อัจฉริยะ (Smart Living) เนื่องจากเรื่องสุขภาพของประชาชนเป็นสิ่งสำคัญ และนำมาหารือในที่ประชุมครั้งต่อไป
*******************

ที่มา : https://www.thaigov.go.th/news/contents/details/30849
