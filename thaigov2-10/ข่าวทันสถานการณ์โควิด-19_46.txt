รัฐบาลไทย-ข่าวทำเนียบรัฐบาล-​“พาณิชย์” ส่งรถเร่ธงฟ้านำสินค้าถูกขายอีก 7 จังหวัด เน้นมีชุมชน โรงงาน นิคมอุตสาหกรรม [กระทรวงพาณิชย์]

วันจันทร์ที่ 4 พฤษภาคม 2563
พิมพ์
​“พาณิชย์” ส่งรถเร่ธงฟ้านำสินค้าถูกขายอีก 7 จังหวัด เน้นมีชุมชน โรงงาน นิคมอุตสาหกรรม [กระทรวงพาณิชย์]
​“พาณิชย์” ส่งรถเร่ธงฟ้านำสินค้าถูกขายอีก 7 จังหวัด เน้นมีชุมชน โรงงาน นิคมอุตสาหกรรม
“พาณิชย์”เตรียมส่ง “รถเร่ธงฟ้า” นำสินค้าอุปโภคบริโภคที่จำเป็นต่อการยังชีพอีก 300 คัน วิ่งจำหน่ายให้กับประชาชนผู้มีรายได้น้อยในต่างจังหวัด นำร่อง 7 จังหวัด ที่เป็นแหล่งชุมชน มีโรงงาน และนิคมอุตสาหกรรมตั้งอยู่มาก ดีเดย์สัปดาห์นี้
นายบุญยฤทธิ์ กัลยาณมิตร ปลัดกระทรวงพาณิชย์ เปิดเผยว่า สัปดาห์นี้ กระทรวงพาณิชย์จะเปิดตัวรถเร่ธงฟ้า นำสินค้าสินค้าที่จำเป็นต่อการครองชีพ ได้แก่ ข้าวสาร ไข่ไก่ น้ำมันพืช น้ำตาลทราย บะหมี่กึ่งสำเร็จรูป ปลากระป๋อง เจลล้างมือ ไปจำหน่ายให้กับประชาชนที่อยู่ในต่างจังหวัด และจะเพิ่มสินค้าเนื้อไก่ เป็นสินค้าพิเศษเข้ามา เพื่อช่วยเหลือผู้ผลิตเนื้อไก่ให้มีช่องทางการระบายสินค้าเพิ่มขึ้น หลังจากที่ตลาดซบเซา โดยจะเริ่มก่อนประมาณ 7 จังหวัด ได้แก่ ชลบุรี ระยอง ฉะเชิงเทรา ปทุมธานี พระนครศรีอยุธยา สมุทรปราการ และนครปฐม
“ที่เลือก 7 จังหวัดนี้เป็นจังหวัดนำร่อง เพราะเป็นจังหวัดที่มีประชาชนอาศัยอยู่เป็นจำนวนมาก มีหมู่บ้าน มีชุมชนมาก และยังเป็นจังหวัดที่มีผู้มีรายได้น้อยอาศัยอยู่มากด้วย เพราะเป็นที่ตั้งของโรงงานอุตสาหกรรม นิคมอุตสาหกรรม จึงเลือกมาดำเนินการก่อน ถ้าได้เสียงตอบรับที่ดี ก็จะทำต่อ เบื้องต้น จะมีรถเร่ธงฟ้าออกวิ่งประมาณ 300 คัน”
ส่วนจังหวัดอื่นๆ ได้มีการมอบหมายให้พาณิชย์จังหวัดลงสำรวจในทุกพื้นที่ เพื่อประเมินความต้องการของประชาชน เพราะบางจังหวัดสามารถหาซื้อสินค้าอุปโภคบริโภคที่จำเป็นต่อการครองชีพได้ง่าย มีทั้งตลาดสด ตลาดนัด ร้านโชวห่วย ห้างสรรพสินค้า ซึ่งสินค้ามีเพียงพอต่อความต้องการ หากจะส่งรถเร่ธงฟ้าเข้าไป ก็อาจจะไม่ประสบความสำเร็จตามเป้าหมายที่ตั้งไว้
สำหรับการจัดรถเร่ธงฟ้าออกไปจำหน่ายสินค้าให้กับประชาชน เนื่องจากปัจจุบันยังมีการล็อกดาวน์ การเปิดให้บริการของร้านค้า ตลาด ห้างสรรพสินค้า แม้จะมีการคลายล็อกดาวน์ลงแล้ว แต่ก็ยังไม่เปิดเต็มรูปแบบ ทำให้ประชาชนยังคงหาซื้อสินค้าจำเป็นต่อการครองชีพได้ยาก การส่งรถเร่ธงฟ้า จึงเป็นการเพิ่มทางการในการซื้อสินค้าให้กับประชาชน ที่ต้องอยู่บ้านเพื่อรับมือกับการแพร่ระบาดของไวรัสโควิด-19
ก่อนหน้านี้ กระทรวงพาณิชย์ได้จัดส่งรถเร่ธงฟ้าจำนวน 350 คัน ออกวิ่งจำหน่ายสินค้าจำเป็นให้กับประชาชนในพื้นที่กรุงเทพฯ และปริมณฑล จำนวน 350 คัน และยังมีเรือเร่ธงฟ้า นำสินค้าออกไปจำหน่ายให้กับประชาชนที่มีบ้านอยู่ริมน้ำ ซึ่งได้รับการตอบรับเป็นอย่างดี
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/30288
