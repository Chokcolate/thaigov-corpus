รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงบราซิเลีย จัดส่งถุงยังชีพและเวชภัณฑ์จำเป็นให้แก่ชุมชนไทยที่อาศัยอยู่ในนคร Manaus รัฐ Amazonas [กระทรวงการต่างประเทศ]

วันพฤหัสบดีที่ 14 พฤษภาคม 2563
สถานเอกอัครราชทูต ณ กรุงบราซิเลีย จัดส่งถุงยังชีพและเวชภัณฑ์จำเป็นให้แก่ชุมชนไทยที่อาศัยอยู่ในนคร Manaus รัฐ Amazonas [กระทรวงการต่างประเทศ]
สถานเอกอัครราชทูต ณ กรุงบราซิเลีย จัดส่งถุงยังชีพและเวชภัณฑ์จำเป็นให้แก่ชุมชนไทยที่อาศัยอยู่ในนคร Manaus รัฐ Amazonas ในช่วงการแพร่ระบาดของเชื้อไวรัสโควิด-19
เมื่อวันที่ 8 พฤษภาคม 2563 สถานเอกอัครราชทูต ณ กรุงบราซิเลียได้ทำการจัดส่งถุงยังชีพประกอบด้วยอาหารแห้งและเวชภัณฑ์จำเป็น ให้กับชุมชนไทยที่พำนักอาศัยอยู่ในนคร Manaus รัฐ Amazonas จำนวน 9 ราย ซึ่งเป็นเจ้าหน้าที่ของบริษัท Cal-comp Electronics เพื่อบรรเทาความเดือดร้อนและป้องกันความเสี่ยงจากการติดเชื้อจากการออกเดินทางจากบ้านพักเพื่อซื้อสิ่งของอุปโภคบริโภคในช่วงการแพร่ระบาด ซึ่งในเดือนพฤษภาคม 2563 ได้ทวีความรุนแรงยิ่งขึ้นในรัฐ Amazonas โดยในหลายวันมีจำนวนผู้ติดเชื้อรายใหม่แซงหน้ารัฐเซาเปาลูและรัฐรีโอเดจาเนโร โดยจากข้อมูลล่าสุดของกระทรวงสาธารณสุขบราซิล พบว่า ณ วันที่ 11 พฤษภาคม 2563 มียอดผู้ติดเชื้อสะสมใน Amazonas สูงถึง 14,168 ราย และผู้เสียชีวิตรวมทั้งหมด 1,098 ราย
ทั้งนี้ นางสาวนิธิวดี มานิตกุล เอกอัครราชทูต ณ กรุงบราซิเลียได้ประสานโดยตรงกับผู้บริหารของบริษัท Cal-comp Electronics ในประเทศไทย เพื่อขอให้ทางบริษัทพิจารณาความเป็นไปได้ที่จะสนับสนุนอาหารโดยสม่ำเสมอให้กับคนไทย เพื่อลดโอกาสเสี่ยงติดเชื้อจากการออกนอกพื้นที่ของบริษัทไปยังสถานที่ชุมชน และได้ขอให้ทางบริษัทติดตามข้อมูลข่าวสารและเทียบกับบริษัทของประเทศอื่นด้วย ซึ่งหากบริษัทอื่นมีการพักการทำงานในช่วงการแพร่ระบาดก็ขอให้พิจารณาด้วย ซึ่งผู้บริหารได้รับไปพิจารณาและได้แจ้งให้ทางสาขาของบริษัทที่นคร Manaus ทราบแล้ว

ที่มา : https://www.thaigov.go.th/news/contents/details/30819
