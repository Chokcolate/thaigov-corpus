รัฐบาลไทย-ข่าวทำเนียบรัฐบาล-กรมควบคุมโรค ลงพื้นที่กรุงเทพมหานครและนนทบุรี ตรวจสอบบังคับใช้กฎหมายควบคุมเครื่องดื่มแอลกอฮอล์ [กระทรวงสาธารณสุข]

วันจันทร์ที่ 4 พฤษภาคม 2563
กรมควบคุมโรค ลงพื้นที่กรุงเทพมหานครและนนทบุรี ตรวจสอบบังคับใช้กฎหมายควบคุมเครื่องดื่มแอลกอฮอล์ [กระทรวงสาธารณสุข]
กรมควบคุมโรค ลงพื้นที่กรุงเทพมหานครและนนทบุรี ตรวจสอบบังคับใช้กฎหมายควบคุมเครื่องดื่มแอลกอฮอล์
วานนี้ (3 พฤษภาคม 2563)  นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค  มอบหมายให้นายแพทย์นิพนธ์  ชินานนท์เวช  ผู้อำนวยการสำนักงานคณะกรรมการควบคุมเครื่องดื่มแอลกอฮอล์ นำทีมลงพื้นที่ตรวจสอบบังคับใช้พระราชบัญญัติควบคุมเครื่องดื่มแอลกอฮอล์ พ.ศ. 2551 ที่ร้านค้าและห้างสรรพสินค้าในเขตกรุงเทพมหานครและนนทบุรี หลังจากมีการผ่อนคลายให้สามารถขายเครื่องดื่มแอลกอฮอล์ได้เป็นวันแรก
จากการลงพื้นที่ตรวจสอบห้างสรรพสินค้า ได้แก่ แม็คโคร บิ๊กซี และโลตัส พบว่าประชาชนแห่ซื้อเครื่องดื่มแอลกอฮอล์เป็นจำนวนมาก จนทำให้เครื่องดื่มแอลกอฮอล์ในชั้นวางจำหน่ายหมดไปอย่างรวดเร็ว เนื่องจากเกรงว่าจะมีคำสั่งห้ามขายเครื่องดื่มแอลกอฮอล์ออกมาอีก อย่างไรก็ตาม ห้างสรรพสินค้าทุกแห่งได้ให้ความร่วมมือในการปฏิบัติตามกฎหมายควบคุมเครื่องดื่มแอลกอฮอล์ โดยขายเครื่องดื่มแอลกอฮอล์ในช่วงเวลาที่กฎหมายกำหนดเท่านั้น  ในส่วนของร้านขายส่งเครื่องดื่มแอลกอฮอล์บริเวณนนทบุรีพบว่ามีประชาชนจำนวนมากมาซื้อเครื่องดื่มแอลกอฮอล์เช่นเดียวกัน โดยร้านค้าดังกล่าวได้ขายเครื่องดื่มแอลกอฮอล์นอกช่วงเวลาที่กฎหมายกำหนด ซึ่งถือเป็นความผิดตามกฎหมาย มีโทษจำคุกไม่เกิน 6 เดือน หรือปรับไม่เกิน 10,000 บาท หรือทั้งจำทั้งปรับ
นายแพทย์นิพนธ์ กล่าวว่า แม้จะมีคำสั่งผ่อนปรนให้ร้านค้าและสถานประกอบการสามารถขายเครื่องดื่มแอลกอฮอล์ได้ แต่ก็ต้องดูคำสั่งหรือประกาศของจังหวัดซึ่งเป็นที่ตั้งของร้านค้าหรือสถานประกอบการด้วยว่ายังคงห้ามขายเครื่องดื่มแอลกอฮอล์อยู่หรือไม่ เนื่องจากพบว่ามีบางจังหวัดยังคงมีคำสั่งห้ามขายเครื่องดื่มแอลกอฮอล์ต่อไป ในส่วนของจังหวัดที่สามารถขายเครื่องดื่มแอลกอฮอล์ได้นั้นก็ยังต้องปฏิบัติตามพระราชบัญญัติควบคุมเครื่องดื่มแอลกอฮอล์ พ.ศ. 2551 โดยขายเครื่องดื่มแอลกอฮอล์ได้ในสองช่วงเวลา คือ 11.00–14.00 น. และ 17.00–24.00 น. อย่างไรก็ตาม เนื่องจากปัจจุบันอยู่ระหว่างการประกาศสถานการณ์ฉุกเฉิน ซึ่งห้ามออกนอกเคหสถานระหว่างเวลา 22.00–04.00 น. ของวันรุ่งขึ้น การขายเครื่องดื่มแอลกอฮอล์จึงต้องไม่ขัดต่อกรณีดังกล่าวด้วย นอกจากนี้ ร้านค้าและสถานประกอบการต่าง ๆ จะต้องไม่ขายเครื่องดื่มแอลกอฮอล์ในวันสำคัญทางพุทธศาสนาตลอด 24 ชั่วโมง ซึ่งวันพุธที่ 6 พฤษภาคมนี้จะตรงกับวันวิสาขบูชา ดังนั้น ร้านค้าและสถานประกอบการไม่สามารถขายเครื่องดื่มแอลกอฮอล์ได้
หากพบเห็นการกระทำความผิดตามพระราชบัญญัติควบคุมเครื่องดื่มแอลกอฮอล์ พ.ศ. 2551 สามารถร้องเรียนได้ผ่านเว็บไซต์ https://tas.go.th หรือศูนย์รับเรื่องร้องเรียนบุหรี่และสุรา โทร. 0 2590 3032 หรือสายด่วนกรมควบคุมโรค โทร. 1422
**************************************************
ข้อมูลจาก : สำนักงานคณะกรรมการควบคุมเครื่องดื่มแอลกอฮอล์ กรมควบคุมโรค
วันที่ 4 พฤษภาคม 2563

ที่มา : https://www.thaigov.go.th/news/contents/details/30263
