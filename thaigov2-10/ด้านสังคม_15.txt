รัฐบาลไทย-ข่าวทำเนียบรัฐบาล-ปลัด พม. รับมอบสิ่งของบริจาคจากภาคเอกชนและประชาชน เร่งช่วยกลุ่มเป้าหมายที่เดือดร้อนจากโรคโควิด-19

วันพฤหัสบดีที่ 7 พฤษภาคม 2563
ปลัด พม. รับมอบสิ่งของบริจาคจากภาคเอกชนและประชาชน เร่งช่วยกลุ่มเป้าหมายที่เดือดร้อนจากโรคโควิด-19
ปลัด พม. รับมอบสิ่งของบริจาคจากภาคเอกชนและประชาชน เร่งช่วยกลุ่มเป้าหมายที่เดือดร้อนจากโรคโควิด-19
วันนี้ (7 พ.ค. 63) เวลา 14.00 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) รับมอบของบริจาคจากภาคเอกชนและประชาชน ได้แก่ 1) คณะนักศึกษาวิทยาลัยป้องกันราชอาณาจักร รุ่นที่ 61 (วปอ.61) บริจาคข้าวสาร จำนวน 920 ถุง นมกล่อง UHT จำนวน 107 ลัง บะหมี่กึ่งสำเร็จรูป จำนวน 120 ลัง นมผงสำหรับเด็ก จำนวน 75 ลัง น้ำพริก 33 ลัง แอลกอฮอล์ ขนาด 20 ลิตร จำนวน 22 แกลลอน และเจลแอลกอฮอล์ ล้างมือ จำนวน 20 ลัง และ 2) บริษัท แอคท์ นาว ชิลเดรนส์ คอนซัลติ้ง จำกัด บริจาค แผ่นรองซับ จำนวน 360 ห่อ ปลากระป๋อง จำนวน 5,000 กระป๋อง และ นมผงสำหรับเด็ก จำนวน 72 กล่อง เพื่อจัดทำถุงยังชีพสำหรับส่งมอบให้กับกลุ่มเป้าหมายและประชาชนที่เดือดร้อนจากการแพร่ระบาดของโรคติดเชื้อไวรัสโคโรน่า 2019 (โควิด-19) ภายใต้โครงการ พม. ห่วงใย สู้ภัยโควิด ของศูนย์รับบริจาคกระทรวงการพัฒนาสังคมและความมั่นคงของมนุษย์ (พม.)
นายปรเมธี กล่าวว่า จากสถานการณ์การแพร่ระบาดของโรคติดเชื้อไวรัสโคโรน่า 2019 (โควิด-19) ส่งผลกระทบต่อประชาชนทั่วประเทศทั้งด้านเศรษฐกิจและสังคม รวมถึงกลุ่มเป้าหมายของกระทรวง พม. ตั้งแต่เด็ก เยาวชน สตรี ผู้สูงอายุ คนพิการ คนไร้บ้าน และผู้ด้อยโอกาส รวมทั้งผู้มีรายได้น้อย ได้รับความเดือดร้อนเป็นอย่างมาก ทั้งนี้ กระทรวง พม. จึงได้จัดตั้งศูนย์รับบริจาคกระทรวง พม. เพื่อจัดสรรสิ่งของที่จำเป็นและเงินที่ได้รับบริจาคจากภาครัฐ ภาคเอกชน และภาคประชาสังคม รวมทั้งภาคประชาชน เพื่อนำไปมอบให้กับกลุ่มเป้าหมายและประชาชนที่เดือดร้อนตามวัตถุประสงค์ของผู้บริจาค เป็นการช่วยเหลือและบรรเทาความเดือดร้อนเฉพาะหน้าอย่างเร่งด่วน
นายปรเมธี กล่าวเพิ่มเติมว่า ขอขอบคุณทุกภาคส่วนสำหรับสิ่งของที่นำมาบริจาคในวันนี้ โดยกระทรวง พม. จะเร่งนำไปมอบให้กับประชาชนกลุ่มเป้าหมายที่ประสบปัญหา และต้องการความช่วยเหลือมากที่สุดก่อน เพื่อให้ตรงตามวัตถุประสงค์ของผู้บริจาค ทั้งนี้ ขอเชิญชวนทุกคนมาช่วยกันร่วมบริจาค เพื่อช่วยเหลือประชาชนกลุ่มเป้าหมายที่เดือดร้อนโดยเฉพาะกลุ่มคนเปราะบางในสังคม โดยสามารถร่วมบริจาคเงินและสิ่งของ ได้ที่ศูนย์รับบริจาคกระทรวง พม. บริเวณชั้น 2 อาคารกรมพัฒนาสังคมและสวัสดิการ สะพานขาว กรุงเทพฯ และโทรศัพท์ 02-659-6476 หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/30448
