รัฐบาลไทย-ข่าวทำเนียบรัฐบาล-เอกอัครราชทูตเกาหลีใต้ประจำประเทศไทย เข้าเยี่ยมคารวะรองนายกรัฐมนตรี

วันพฤหัสบดีที่ 14 พฤษภาคม 2563
พิมพ์
เอกอัครราชทูตเกาหลีใต้ประจำประเทศไทย เข้าเยี่ยมคารวะรองนายกรัฐมนตรี
เอกอัครราชทูตเกาหลีใต้ประจำประเทศไทย เข้าเยี่ยมคารวะรองนายกรัฐมนตรี
วันนี้ (14 พฤษภาคม 2563) เวลา 08.45 น. นายอี อุก-ฮ็อน (Mr. Lee Wook-heon) เอกอัครราชทูตสาธารณรัฐเกาหลีประจำประเทศไทย เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีกล่าวยินดีที่ได้พบ และชื่นชมกับระบบการจัดการและการรับมือกับการแพร่ระบาดของโรคติดเชื้อไวรัส COVID-19 ซึ่งจะเป็นแบบอย่างที่ดีให้กับประเทศอื่น ๆ โอกาสนี้ รองนายกรัฐมนตรียังได้กล่าวขอบคุณเอกอัครราชทูตฯ และรัฐบาลเกาหลีใต้ที่ได้ให้ความช่วยเหลือและดูแลคนไทยเป็นอย่างดี รวมทั้งอำนวยความสะดวกแก่คนไทยที่เดินทางกลับประเทศ โดยไทยพร้อมแลกเปลี่ยนประสบการณ์กับเกาหลีใต้ในการรับมือกับการแพร่ระบาด
เอกอัครราชทูตฯ ขอบคุณรองนายกรัฐมนตรีที่ให้เข้าพบในวันนี้ พร้อมชื่นชมความสำเร็จของประเทศไทยในการจัดการกับการแพร่ระบาดของโรคติดเชื้อไวรัส COVID-19 ยินดีที่ตัวเลขผู้ติดเชื้อของไทยมีจำนวนไม่มาก โดยเมื่อวานนี้ไม่มีผู้ติดเชื้อรายใหม่ และไม่มีผู้เสียชีวิต ทั้งนี้ เกาหลีใต้หวังที่จะรักษาแรงขับเคลื่อนทางเศรษฐกิจระหว่างประเทศ โดยเฉพาะอย่างยิ่งความร่วมมือทางเศรษฐกิจกับไทย จากผลสำเร็จของการเยือนไทยของประธานาธิบดีมุนฯ และการเยือนเกาหลีใต้ของนายกรัฐมนตรีเพื่อเข้าร่วมการประชุมสุดยอดอาเซียน-เกาหลีใต้ เมื่อปีที่แล้ว ที่ผู้นำทั้งสองได้ร่วมกันกำหนดแนวทางในการขับเคลื่อนความสัมพันธ์ระหว่างไทยกับเกาหลีใต้ไว้อย่างชัดเจน
ทั้งสองฝ่ายเห็นว่า ทุกประเทศต่างประสบกับความท้าทายจากสถานการณ์การแพร่ระบาดของโรคเชื้อไวรัส COVID-19 ส่งผลให้กิจกรรมความร่วมมือต่าง ๆ ที่วางแผนกันไว้จำเป็นต้องเลื่อนออกไป ซึ่งไทยและเกาหลีใต้หวังว่า เมื่อสถานการณ์ COVID-19 คลี่คลาย ทั้งสองประเทศจะร่วมกันขับเคลื่อนความร่วมมือที่ผู้นำทั้งสองฝ่ายได้ตกลงกันไว้ให้มีความคืบหน้า โดยเฉพาะด้านเศรษฐกิจ ซึ่งจะเป็นประโยชน์ต่อการฟื้นฟูเศรษฐกิจของทั้งสองประเทศจากสถานการณ์ COVID-19 และรักษาห่วงโซ่อุปทานการผลิต และการหารือแนวทางส่งเสริมความร่วมมือในสาขาต่าง ๆ

ที่มา : https://www.thaigov.go.th/news/contents/details/30789
