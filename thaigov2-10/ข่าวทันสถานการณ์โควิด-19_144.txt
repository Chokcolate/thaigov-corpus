รัฐบาลไทย-ข่าวทำเนียบรัฐบาล-สมเด็จพระมหาธีราจารย์ พร้อมด้วย รมต. นร. นายเทวัญฯ ส่งคณะสงฆ์ที่เดินทางจากอินเดียกลับวัด หลังกักตัวตามมาตรการรัฐบาล ครบ 14 วัน

วันเสาร์ที่ 9 พฤษภาคม 2563
สมเด็จพระมหาธีราจารย์ พร้อมด้วย รมต. นร. นายเทวัญฯ ส่งคณะสงฆ์ที่เดินทางจากอินเดียกลับวัด หลังกักตัวตามมาตรการรัฐบาล ครบ 14 วัน
สมเด็จพระมหาธีราจารย์ พร้อมด้วย รมต. นร. นายเทวัญฯ ส่งคณะสงฆ์ที่เดินทางจากอินเดียกลับวัด หลังกักตัวตามมาตรการรัฐบาล ครบ 14 วัน
วันนี้ (9 พฤษภาคม 2563) เวลา 07.30 น. เจ้าประคุณ สมเด็จพระมหาธีราจารย์ กรรมการมหาเถรสมาคม เจ้าอาวาสวัดยานนาวา พร้อมด้วย นายเทวัญ ลิปตพัลลภ รัฐมนตรีประจำสำนักนายกรัฐมนตรี นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี นายณรงค์ ทรงอารมณ์ ผู้อำนวยการสำนักงานพระพุทธศาสนาแห่งชาติ และพลโท สรรเสริญ แก้วกำเนิด อธิบดีกรมประชาสัมพันธ์ เดินทางไปตรวจเยี่ยมให้กำลังใจการปฏิบัติงานของเจ้าหน้าที่ ณ สถานที่ควบคุมโรคแห่งรัฐสําหรับพระสงฆ์  (State Quarantine) และร่วมส่งคณะสงฆ์ที่เดินทางกลับจากประเทศอินเดีย เมื่อวันที่ 24 เมษายน ที่ผ่านมา โดยเมื่อวันที่ 8 พฤษภาคม 2563 เป็นวันครบกำหนดการกักตัว 14 วัน ตามมาตรการ State Quarantine ของภาครัฐ
วันนี้ช่วงเช้า มีคณะสงฆ์ทยอยเดินทางกลับไปจำวัด จำนวน 103 รูป โดยการอำนวยความสะดวกของกระทรวงมหาดไทย ที่จัดเตรียมยานพาหนะเพื่อไปส่งคณะสงฆ์ถึงที่หมาย โอกาสนี้ รัฐมนตรีประจำสำนักนายกรัฐมนตรีได้นำเครื่องกัปปิยภัณฑ์มาถวายแด่พระภิกษุสงฆ์ ประกอบด้วย หน้ากากอนามัย เจลแอลกอฮอล์ และยาหม่อง โดยจัดเตรียมจุดรับกัปปิยภัณฑ์สำหรับให้พระภิกษุสงฆ์รับก่อนออกเดินทาง
รัฐมนตรีประจำสำนักนายกรัฐมนตรี กล่าวว่า ตนได้เดินทางไปรับคณะสงฆ์เดินทางกลับจากประเทศอินเดียด้วยตัวเอง เมื่อวันที่ 24 เมษายน ที่ผ่านมา โดยคณะสงฆ์และผู้ปฏิบัติธรรมที่เดินทางมาถึง จะต้องเข้ากระบวนการตรวจคัดกรองตามมาตรฐานที่รัฐกำหนดโดยไม่มีข้อยกเว้น จากนั้นจะต้องปฏิบัติตามมาตรการควบคุมโรค โดยการกักตัว 14 วัน ในพื้นที่ State Quarantine จนกระทั่งวันนี้ คณะสงฆ์สามารถเดินทางกลับไปจำวัดตามปกติได้แล้ว ซึ่งที่ผ่านมาไม่พบจำนวนผู้ติดเชื้อโควิด-19 แต่อย่างใด ขณะเดียวกัน ทางมหาเถรสมาคมก็มีการกำชับทางคณะสงฆ์ให้ดูแลตนเอง ส่วนทางวัดให้งดเว้นการจัดกิจกรรมทางศาสนาที่มีการรวมกลุ่มคนจำนวนมาก เพื่อป้องกันการแพร่ระบาดของเชื้อไวรัสโควิด-19
……………………………..
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30549
