รัฐบาลไทย-ข่าวทำเนียบรัฐบาล-นายกรัฐมนตรีสั่งการส่วนราชการเร่งให้ความช่วยเหลือประชาชน เน้นย้ำให้เจ้าหน้าที่ตำรวจออกตรวจตราดูแลให้ความปลอดภัยชีวิตและทรัพย์สินประชาชนให้ถี่ขึ้น

วันพฤหัสบดีที่ 7 พฤษภาคม 2563
พิมพ์
นายกรัฐมนตรีสั่งการส่วนราชการเร่งให้ความช่วยเหลือประชาชน เน้นย้ำให้เจ้าหน้าที่ตำรวจออกตรวจตราดูแลให้ความปลอดภัยชีวิตและทรัพย์สินประชาชนให้ถี่ขึ้น
นายกรัฐมนตรีสั่งการส่วนราชการเร่งให้ความช่วยเหลือประชาชน เน้นย้ำให้เจ้าหน้าที่ตำรวจออกตรวจตราดูแลให้ความปลอดภัยชีวิตและทรัพย์สินประชาชนให้ถี่ขึ้น
ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรีเผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชมเชยประชาชนรวมถึงร้านค้า ผู้ประกอบการต่างๆ หลังจากที่ศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 ประกาศผ่อนปรนกิจการและกิจกรรม โดยภาพรวมส่วนใหญ่ประชาชน ร้านค้า ผู้ประกอบการให้ความร่วมมือเป็นอย่างดี ทำให้จำนวนผู้ติดเชื้อโควิด-19 มีจำนวนน้อยลงเป็นที่น่าพอใจ ทั้งนี้ ยังมีกิจการ และประชาชนบางกลุ่มที่ไม่ปฏิบัติตามมาตรการฯ ขอให้กลุ่มคนเหล่านี้ให้ความร่วมมือ เพราะถ้าไม่ร่วมมือจะทำให้เกิดการระบาดของโรคจนไม่สามารถควบคุมโรคได้
ถึงแม้สถานการณ์การแพร่ระบาดจะดีขึ้นตามลำดับ แต่ทุกคนอย่าชะล่าใจต้องมีวินัย ให้ความร่วมมือปฎิบัติตามมาตรการฯ อย่างเคร่งครัดต่อไป พร้อมกับฝากไปยังคนในครอบครัว ชุมชนเดียวกัน ช่วยกันเป็นหูเป็นตาว่ากล่าวตักเตือนให้ตระหนักถึงความปลอดภัยเป็นสำคัญ รวมทั้งเน้นย้ำให้เจ้าหน้าที่ตำรวจออกตรวจตราช่วยดูแลทรัพย์สินของประชาชน โดยเฉพาะในช่วงสถานการณ์แบบนี้ขอให้ประชาชนเพิ่มความระมัดระวัง อาจจะมีขโมย และเกิดการจี้ปล้นขึ้น เจ้าหน้าที่ตำรวจต้องออกตรวจตราดูแลความปลอดภัยในชีวิตและทรัพย์ของประชาชนให้ถี่ขึ้น
สำหรับเรื่องการเยียวยาประชาชนซึ่งมีข้อร้องเรียนเป็นจำนวนมากนั้น นายกรัฐมนตรีรับทราบถึงปัญหา โดยได้สั่งการให้หน่วยงานที่เกี่ยวข้องรับไปพิจารณาให้ครอบคลุมทุกมิติ เร่งดำเนินการให้ความช่วยเหลือ รวมทั้งทำความเข้าใจกับประชาชนให้รับทราบข้อเท็จจริงที่ถูกต้องต่อไป
...............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30412
