รัฐบาลไทย-ข่าวทำเนียบรัฐบาล-นายกรัฐมนตรีรณรงค์ปลูกต้นไม้ เพิ่มพื้นที่สีเขียว สนองพระราโชบายรัชกาลที่ 9 และรัชกาลที่ 10

วันอังคารที่ 5 พฤษภาคม 2563
พิมพ์
นายกรัฐมนตรีรณรงค์ปลูกต้นไม้ เพิ่มพื้นที่สีเขียว สนองพระราโชบายรัชกาลที่ 9 และรัชกาลที่ 10
นายกรัฐมนตรีรณรงค์ปลูกต้นไม้ เพิ่มพื้นที่สีเขียว สนองพระราโชบายรัชกาลที่ 9 และรัชกาลที่ 10
วันนี้ (5 พ.ค. 63)  เวลา 08.00 น. ณ หน้าตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานมอบต้นตะเคียนทองให้แก่ นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม เนื่องในวันต้นไม้ประจำปีของชาติซึ่งกำหนดให้วันวิสาขบูชา เป็นวันต้นไม้ประจำปีของชาติ ซึ่งตรงกับวันที่ 6 พฤษภาคม ในปีนี้ โดยกรมป่าไม้ จะนำไปต้นไม้ของนายกรัฐมนตรี ไปปลูกที่ป่าห้วยตึงเฒ่า จังหวัดเชียงใหม่ ซึ่งเป็นป่าที่ถูกบุกรุกทำให้เกิดไฟไหม้ป่า เพื่อฟื้นฟูสภาพป่า เพิ่มพื้นที่สีเขียวต่อไป
นายกรัฐมนตรีกล่าวถึงการปลูกต้นไม้ว่า เป็นกิจกรรมที่สำคัญ รัฐบาลมีนโยบายปลูกต้นไม้ เพิ่มพื้นที่สีเขียวฟื้นฟูสภาพป่าทั่วประเทศ เพื่อสนองตามพระราโชบายในรัชกาลที่ 9 และรัชกาลที่ 10  รณรงค์ปลูกป่า เพื่อให้มีต้นไม้ยืนต้นจำนวนมากทั่วประเทศ รวมทั้งเพื่อการแก้ไขปัญหาไฟป่าในหลายพื้นที่ที่ถูกบุกรุก ถูกเผาทำลาย นอกจากนี้ รัฐบาลยังส่งเสริมให้ประชาชนปลูกต้นไม้ยืนต้นในพื้นที่ของตนเอง โดยเฉพาะไม้มีค่าตาม พ.ร.บ. ป่าไม้ ซึ่งสามารถใช้เป็นหลักทรัพย์และมรดกแก่ลูกหลานในอนาคต  โอกาสนี้ นายกรัฐมนตรียังกล่าวอวยพรในวันวิสาขบูชา ขอให้มีความสุข ความเจริญ และสุขภาพร่างกายแข็งแรงด้วย
.......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30291
