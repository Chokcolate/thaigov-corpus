รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือเยียวยาสภาพจิตใจเด็กนักเรียนที่ถูกครูและศิษย์เก่าของโรงเรียน ล่วงละเมิดทางเพศ ที่ จ.มุกดาหาร

วันอังคารที่ 12 พฤษภาคม 2563
รมว.พม. กำชับ จนท. เร่งช่วยเหลือเยียวยาสภาพจิตใจเด็กนักเรียนที่ถูกครูและศิษย์เก่าของโรงเรียน ล่วงละเมิดทางเพศ ที่ จ.มุกดาหาร
รมว.พม. กำชับ จนท. เร่งช่วยเหลือเยียวยาสภาพจิตใจเด็กนักเรียนที่ถูกครูและศิษย์เก่าของโรงเรียน ล่วงละเมิดทางเพศ ที่ จ.มุกดาหาร
วันที่ 10 พ.ค. 63 เวลา 12.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีเด็กนักเรียนหญิง 2 คน ชั้น ม.4 และ ม.2 ถูกครูประจำโรงเรียน จำนวน 5 คน และศิษย์เก่าของโรงเรียน อีก 2 คน ล่วงละเมิดทางเพศในจังหวัดมุกดาหาร นั้น ตนได้สั่งการให้กรมกิจการเด็กและเยาวชน (ดย.) ส่งเจ้าหน้าที่ในพื้นที่ให้ความช่วยเหลือทั้งด้านกฎหมาย ด้านความปลอดภัย และด้านสภาพจิตใจโดยการให้คำปรึกษาทางจิตวิทยาด้วย
นายจุติ กล่าวต่อว่า สำหรับเรื่องคดีความนั้น ขอให้ทุกฝ่ายให้ความเป็นธรรมตามกระบวนการทางกฎหมาย แต่สังคมมีความกังวลเรื่องการใช้อำนาจหรือการช่วยเหลือผู้ต้องหา อาจมีการข่มขู่คุกคามเกิดขึ้นได้ ตนจึงจอให้สังคมมีความเข้าใจเจ้าหน้าที่ผู้ปฏิบัติงานทุกคน ซึ่งเราทุกคนมีหน้าที่ดูแลปกป้องเด็กให้เหมือนลูกหลานของเราเอง และมั่นใจว่าเจ้าหน้าที่จะดำเนินการช่วยเหลือตามกระบวนการยุติธรรมอย่างเสมอภาค
นายจุติ กล่าวเพิ่มเติมว่า ทั้งนี้ นางสุภัชชา สุทธิพล อธิบดีกรมกิจการเด็กและเยาวชน ได้ส่งเจ้าหน้าที่บ้านพักเด็กและครอบครัวจังหวัดมุกดาหาร ร่วมกับทีม one home พม. จังหวัดมุกดาหาร เข้าช่วยเหลือและให้การคุ้มครองเด็กตามพระราชบัญญัติคุ้มครองเด็ก พ.ศ. 2546 อย่างใกล้ชิดมาตั้งแต่ต้นแล้ว ซึ่งจากการพูดคุย เด็กทั้ง 2 คนมีการคลายความวิตกกังวลได้ในระดับหนึ่ง ผู้ปกครองมีความเข้าใจ และร่วมดูแลเด็กอย่างดี พร้อมทั้งมีการจัดหาที่พักปลอดภัยให้กับเด็กตามความประสงค์ โดยให้เด็กทั้ง 2 คน ไปอยู่ที่บ้านพักเด็กและครอบครัวจังหวัดมุกดาหารเป็นการชั่วคราว หรือที่อื่น แล้วแต่ความสมัครใจของเด็กและของทุกฝ่ายร่วมกัน ทั้งนี้ หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและดำเนินการช่วยเหลืออย่างเต็มที่

ที่มา : https://www.thaigov.go.th/news/contents/details/30666
