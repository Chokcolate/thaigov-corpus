รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามการจัดระเบียบเรือโดยสารในคลองแสนแสบของกรมเจ้าท่า เพื่อป้องกันการแพร่ระบาดของโรคติดเชื้อไวรัส COVID-19 ณ ท่าเรือประตูน้

วันพฤหัสบดีที่ 7 พฤษภาคม 2563
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามการจัดระเบียบเรือโดยสารในคลองแสนแสบของกรมเจ้าท่า เพื่อป้องกันการแพร่ระบาดของโรคติดเชื้อไวรัส COVID-19 ณ ท่าเรือประตูน้
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามการจัดระเบียบเรือโดยสารในคลองแสนแสบของกรมเจ้าท่า เพื่อป้องกันการแพร่ระบาดของโรคติดเชื้อไวรัส COVID-19 ในวันที่ 7 พฤษภาคม 2563
โดยมี นายวิทยา ยาม่วง อธิบดีกรมเจ้าท่า นายเชาวลิต เมธยะประภาส เจ้าของบริษัทครอบครัวขนส่ง (2020) จำกัด (ผู้ประกอบการเรือโดยสารในคลองแสนแสบ) ให้การต้อนรับ ณ ท่าเรือประตูน้ำ ซอยราชดำริ 1 (ฝั่งเขตปทุมวัน)
นายอธิรัฐ รัตนเศรษฐ กล่าวว่า จากการลงพื้นที่พบว่า การมาใช้บริการเรือโดยสารในคลองแสนแสบก่อนช่วงสถานการณ์การแพร่ระบาดของโรค จากเดิมมีผู้มาใช้บริการจำนวนประมาณ 50,000 คนต่อวัน ในช่วงล็อคดาวน์ลดลงประมาณ 5,000 คนต่อวัน และภายหลังคลายล็อคดาวน์ มีผู้มาใช้บริการประมาณ 10,000 คนต่อวัน ซึ่งบริเวณท่าเรือทั้ง 28 ท่าเรือ ได้ดำเนินการตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด ได้แก่ การตั้งจุดคัดกรองผู้มาใช้บริการ ซึ่งจะต้องผ่านการตรวจวัดอุณหภูมิ และล้างมือด้วยเจลแอลกอฮอล์ก่อนลงเรือทุกคน การเว้นระยะห่างระหว่างกัน (Social Distancing) 1-2 เมตร โดยจะต้องยืนรอเรือตามจุดเครื่องหมายที่กำหนดไว้ เว้นระยะห่างการนั่งในเรือ สวมใส่หน้ากากอนามัยทั้งก่อนขึ้น-ลงเรือตลอดการเดินทาง และจัดเจ้าหน้าที่ให้คำแนะนำแก่ผู้มาใช้บริการ นอกจากนี้ ได้สั่งการเพิ่มเติมให้กรมเจ้าท่าดำเนินการตามมาตรการ ดังนี้
1. ปรับความถี่การให้บริการเรือในช่วงเวลาเร่งด่วน เป็น 3 – 5 นาทีต่อลำ โดยแบ่งเป็นช่วงเช้า ตั้งแต่เวลา 06.30 – 09.00 น. และช่วงเย็น ตั้งแต่เวลา 16.00 – 19.00 น. จากเดิมให้บริการ จำนวน 40 ลำ เพิ่มเป็น จำนวน 60 ลำ
2. เพิ่มจุดเครื่องหมายเว้นระยะห่างการยืนบนเรือให้ชัดเจน ให้เป็นไปตามมาตรการ Social Distancing ระยะไม่น้อยกว่า 1 เมตร
3. จัดเจ้าหน้าที่เพิ่มเติมในชั่วโมงเร่งด่วน เพื่ออำนวยความสะดวกแก่ผู้มาใช้บริการ และให้คำแนะนำในการขึ้น-ลงเรือ
4. จัดให้มีกล้องวงจรปิด เพื่อตรวจตราความปลอดภัยแก่ผู้มาใช้บริการ
ทั้งนี้ ขอความร่วมมือผู้มาใช้บริการให้ปฏิบัติตามคำแนะนำของเจ้าหน้าที่อย่างเคร่งครัด และให้เจ้าหน้าที่ทุกคนปฏิบัติงานอย่างเต็มความสามารถ

ที่มา : https://www.thaigov.go.th/news/contents/details/30424
