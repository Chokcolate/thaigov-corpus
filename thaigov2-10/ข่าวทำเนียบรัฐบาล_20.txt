รัฐบาลไทย-ข่าวทำเนียบรัฐบาล-ปลัดฯ กษ.แนะเกษตรกรทั่วประเทศปรับปรุงบัญชีและขึ้นทะเบียนเกษตรได้ที่ผู้ใหญ่บ้าน เกษตรกรอาสาหมู่บ้าน ธ.ก.ส. เริ่มจ่ายเยียวยา 15 พ.ค.นี้ ปลัด พม. ช่วยผู้พิการถือบัตรผู้พิการไม่จำเป็นต้องมีบัตรสวัสดิการแห่งรัฐ

วันพุธที่ 6 พฤษภาคม 2563
พิมพ์
ปลัดฯ กษ.แนะเกษตรกรทั่วประเทศปรับปรุงบัญชีและขึ้นทะเบียนเกษตรได้ที่ผู้ใหญ่บ้าน เกษตรกรอาสาหมู่บ้าน ธ.ก.ส. เริ่มจ่ายเยียวยา 15 พ.ค.นี้ ปลัด พม. ช่วยผู้พิการถือบัตรผู้พิการไม่จำเป็นต้องมีบัตรสวัสดิการแห่งรัฐ
ปลัดฯ กษ.แนะเกษตรกรทั่วประเทศปรับปรุงบัญชีและขึ้นทะเบียนเกษตรได้ที่ผู้ใหญ่บ้าน เกษตรกรอาสาหมู่บ้าน ธ.ก.ส. เริ่มจ่ายเยียวยา 15 พ.ค.นี้ ปลัด พม. ช่วยผู้พิการถือบัตรผู้พิการไม่จำเป็นต้องมีบัตรสวัสดิการแห่งรัฐ
วันนี้ (6 พ.ค.63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายอนันต์ สุวรรณรัตน์ ปลัดกระทรวงเกษตรและสกรณ์ และนายปรเมธี วิมลศิริ  ปลัดกระทรวงการพัฒนาสังคมและความมั่นคงของมนุษย์ ร่วมชี้แจงมาตรการช่วยเหลือเกษตรกรและผู้เปราะบางทางสังคมและผู้พิการจากการแพร่ระบาดของโรคติดเชื้อไวรัสโคโรนา 2019 (โควิด-19) สรุปสาระสำคัญ ดังนี้
ปลัดกระทรวงเกษตรและสหกรณ์ กล่าวถึงมติคณะรัฐมนตรีเมื่อวันที่ 28 เมษายน 2563 เห็นชอบตามคณะกรรมการกลั่นกรองการใช้จ่ายเงินกู้ ให้ดำเนินมาตรการช่วยเหลือเยียวยาเกษตรกรที่ได้รับผลกระทบจากการแพร่ระบาดของเชื้อไวรัสโคโรน่า 2019  ซึ่งกระทรวงเกษตรและสหกรณ์ได้รวบรวมข้อมูลการขึ้นทะเบียนของเกษตรกรจากหน่วยงานต่าง ๆ ทั้งภายในกระทรวงเกษตรและสหกรณ์  กระทรวงอุตสาหกรรม  กระทรวงการคลัง ซึ่งมี  7 หน่วยงาน ดังนี้  กรมส่งเสริมการเกษตร  กรมประมงปศุสัตว์  กรมประมง กรมหม่อนไหม การยางแห่งประเทศไทย   สํานักงานอ้อยและน้ำตาล และยาสูบของกระทรวงการคลังที่ขึ้นทะเบียนเกษตรกรผู้ปลูกยาสูบ   โดยสํานักงานเศรษฐกิจการเกษตร ในฐานะนายทะเบียนเกษตรกรได้รวบรวมทั้ง  7 ฐานข้อมูล ตรวจสอบความซ้ำซ้อน แล้วจะส่งจำนวนเกษตรกร 8.3  ล้านคนให้กับกระทวงการคลังเพื่อตรวจสอบการช่วยเหลือความซ้ำซ้อนในการช่วยเหลือกับมาตรการ อื่นๆ เช่น  เราไม่ทิ้งกัน สวัสดิการข้าราชการบำนาญ ระบบประกันสังคม  เมื่อผ่านการตอบสอบจากกระทรวงการคลังตรวจสอบแล้ว จะส่งต่อให้ ธ.ก.ส. เผยแพร่ผ่านเว็บไซต์ และวางแผนการโอนเงินให้กับเกษตรกรชุดนี้ โดยเกษตรกรที่มีบัญชีเงินฝากเดิมกับธ.ก.ส.ได้หรือสามารถแจ้งบัญชีเงินฝากที่มีอยู่กับธนาคารใดก็ได้
ปลัดกระทรวงเกษตรและสหกรณ์ กล่าวย้ำถึง กลุ่มเกษตรกรที่ยังไม่ปรับปรุงบัญชีและเกษตรกรที่ยังไม่ขึ้นทะเบียนเกษตรกร ให้รีบมาปรับปรุงบัญชีและขอขึ้นทะเบียนกับ 7 หน่วยงานข้างต้นได้ถึงวันที่ 15  พฤษภาคม 2563 ส่วนเกษตรกรที่เหลือประมาณล้านกว่ารายที่จะต้องขึ้นทะเบียนใหม่นี้ สามารถขึ้นทะเบียน โดยยื่นแบบ ทบก. กับผู้นำท้องถิ่นกับอาสาสมัครเกษตรหมู่บ้าน เพื่อรวบรวมให้กับเจ้าหน้าที่ส่งให้เกษตรกรอำเภอ และสามารถและสามารถมอบอำนาจ โดยเจ้าหน้าที่จะไปตรวจสอบและให้ผู้นำหมู่บ้านหรือผู้นำท้องถิ่นรับรองการทำการเกษตรเข้ามา  สำหรับเกษตรกรที่ขึ้นทะเบียนมีการปรับปรุงทะเบียนแล้วในปี 62/63  สามารถตรวจสอบข้อมูลที่หมู่บ้าน เว็บไซต์ของ 7 หน่วยงานและเว็บไซต์ของ ธ.ก.ส.  ได้ โดยจะมีการจ่ายเงินช่วยเหลือให้แก่ครัวเรือนเกษตรกรที่ขึ้นทะเบียนเกษตรกรกับหน่วยงานของรัฐ รายละ 5,000 บาท เป็นระยะเวลา 3 เดือน พ.ค.-ก.ค.  63 โดยธกส. จะเริ่มทยอยจ่ายเงิน 15  พ.ค. นี้  โดยโอนเงินเข้าบัญชีเกษตรกรโดยตรง ทั้งนี้  รัฐมนตรีว่าการกระทรวงเกษตรและสหกรณ์ยังได้กำชับให้เจ้าหน้าให้บริการพี่น้องเกษตรกรในการขึ้นทะเบียนใหม่ และปรับปรุงทะเบียนที่ค้างอยู่ที่ยังโดยไม่มีวันหยุด ให้บริการทุกคนสามารถเข้าบริการได้ถึงวันที่ 15 พ.ค. นี้
ปลัดกระทรวงเกษตรและสหกรณ์ชี้แจงถึงกลุ่มเกษตรกรที่รับจ้างกรีดยางและได้ขึ้นทะเบียนกับการยาง ฯ สามารถได้รับความช่วยเหลือ ตามฐานข้อมูลทะเบียนเกษตรกรทั้ง 7 หน่วยงาน  สำหรับเกษตรกรที่มีสมาชิกครัวเรือนประกอบอาชีพอื่น ๆ  ขณะนี้สามารถยื่นอุทธรณ์ได้ โดยทะเบียนเกษตรกรที่ส่งให้กระทรวงการคลังเป็นไปตามรายชื่อผู้ขึ้นทะเบียน เฉพาะชื่อหัวหน้าครัวเรือนที่ขึ้นทะเบียน
ปลัดกระทรวงการพัฒนาสังคมและความมั่นคงของมนุษย์ กล่าวชี้แจงในภารกิจการดูแลกลุ่มของผู้เปราะบางในสังคมเด็กในครอบครัวที่ยากจน ผู้พิการ ผู้สูงอายุ คนเร่ร่อนไร้บ้าน หรือคนที่ประสบปัญหาเฉพาะหน้าทางสังคมที่ไม่มีที่พึ่งกระทรวงได้เคยมานำเรียน ที่ ศบค.ในช่วงเริ่มต้นว่าได้ดำเนินการอะไรไปบ้าง วิธีการเหล่านั้นได้เดินหน้าแล้ว เช่นมาตรการของการลดภาระทางการเงินของกลุ่มคนที่กระทรวงได้ดูแล การลดค่าเช่าที่อยู่อาศัยของผู้มีรายได้น้อยของการเคหะแห่งชาติ  ค่าผ่อนที่อยู่อาศัยของบ้านมั่นคงของสถาบันพัฒนาองค์กรชุมชน ลดหนี้ กองทุนกู้ยืมต่าง ๆ ที่กระทรวงดูแลทั้งของผู้สูงอายุ ผู้พิการ ส่วนคนที่มีความจำเป็นเดือดร้อนในช่วงนี้ต้องนำของมาจำนำ โรงรับจำนำของรัฐมีมาตรการดอกเบี้ยถูกเป็นพิเศษ คือ 0.125 และยืดอายุในการจำนำ ขยายตั๋วจำนำให้ เพื่อไม่ต้องรีบหาเงินมาผ่อนในช่วงนี้ มาตรการลดภาระทางด้านการเงินเหล่านี้ดำเนินการแล้ว เรื่องของการดูแลสวัสดิการกลุ่มต่าง ๆ มีความหลากหลายในทุกกลุ่ม วันนี้จะนำเรียนถึงมาตรการใหม่ ๆ ที่เพิ่งดำเนินการ กลุ่มคนพิการ จะได้รับเบี้ยรายเดือนที่ท่านเคยได้รับอยู่ปกติเดือนละ 800 บาท ยังคงจ่ายอยู่ และครม. มีมติเห็นชอบในส่วนของผู้พิการที่มีบัตรสวัสดิการของรัฐผู้พิการที่อายุต่ำกว่า 18 ปี จะได้รับเพิ่มเป็น 1,000 บาท เริ่มต้นในเดือนตุลาคม 2563 ในระหว่างนี้หากเดือดร้อนกองทุนคนพิการก็จะช่วยเหลือบรรเทาความเดือดร้อนของผู้พิการทั้ง 2 ล้านคน คนละ 1,000 บาท จ่าย 1 ครั้ง ครม. มีมติเห็นชอบแล้ว อยู่ระหว่างกระทรวงประสานกับกระทรวงการคลังเพื่อที่จะจ่ายในระบบ เข้าบัญชีที่ท่านได้รับอยู่ทุกเดือน คาดว่าจะได้รับภายในเดือนนี้ กลุ่มของเด็ก เด็กที่เคยอยู่ที่ศูนย์ดูแลต่าง ๆ ทาง พม. มีชื่ออยู่จะนำนมผงไปให้ที่บ้าน ได้จัดสรรเงินกองทุนคุ้มครองเด็ก และมีการรับบริจาค ขณะนี้ผู้ปกครองบางส่วนกำลังจะเริ่มกลับไปทำงานแล้วศูนย์เด็กอ่อนบางศูนย์ยังไม่เปิด อาจทำให้เกิดความเดือดร้อน ทางกระทรวงกำลังทำเรื่องของระเบียบวิธีปฏิบัติร่วมกับกระทรวงสาธารณสุข เพื่อเป็นแนวทางให้นำไปปฏิบัติ แล้วจะกลับมาเปิดศูนย์ได้ เรื่องของความเดือดร้อนของคนซึ่งอาจจะรายได้ลดลง เดือดร้อนในเรื่องของอาหาร สิ่งของอุปโภคบริโภค ความเป็นอยู่ในชีวิตประจำวัน ทางกระทรวงมีศูนย์รับเรื่องการร้องทุกข์ ปัญหาทางสังคมหมายเลข  1300 ปัญหาที่เกี่ยวกับความเดือดร้อนในเรื่องของอาหารความเป็นอยู่ กระทรวงกำลังเริ่มดำเนินการในโครงการหนึ่ง ซึ่งเป็นการดูแลคนโดยใช้ชุมชนเป็นฐาน ร่วมกับชุมชนดูแลชุมชน เรียกว่า โครงการสำรวจพบจบที่ชุมชน ในกรุงเทพฯ มีชุมชนที่กระทรวงดูแลใกล้ชิดทำงานกันมาอยู่ประมาณ 286 ชุมชน เป็นชุมชนเล็กๆ แออัด ที่ยังไม่เข้มแข็งมากนัก ทาง พม. ได้ลงไปสำรวจความต้องการของชุมชนว่ามีความขาดแคลนเรื่องใด พบว่า 230 ชุมชน อยากได้รับการสนับสนุนเรื่องของอาหาร วันนี้เราก็เริ่มจัดตั้งในรูปแบบต่าง ๆ ทั้งครัวกลางที่จะทำอาหารให้มารับได้ มี food bank มารับวัตถุดิบไปทำอาหารที่บ้านได้ เป็นไปตามความต้องการของชุมชน เข้าถึงคนที่ต้องการเรื่องนี้โดยตรงในรูปแบบที่เหมาะสม พม. ได้ประสานกับทางกทม. ดูแลชุมชนที่ลงทะเบียนกับทางกทม. ประมาณ 2,000 ชุมชน ดูแลในรูปแบบที่คล้าย ๆ กัน เพื่อบรรเทาความเดือดร้อนประชาชนชุมชนนอกเขตกรุงเทพปริมณฑลก็จะมีการกระจายผลออกไป ต่างจังหวัดทางท่านผู้ว่าฯ ร่วมกับทาง พม. ของจังหวัด ก็ทำในลักษณะคล้าย ๆ กัน เรื่องของการดำเนินการ กระทรวงทำงานเครือข่ายร่วมกับกระทรวงอื่น ๆ ทั้งภาคเอกชนและมูลนิธิองค์กรต่าง ๆ ที่ต้องการเข้ามาช่วยเหลือประชาชนที่เดือดร้อน คนไร้บ้าน เร่ร่อน เช่น มูลนิธิพัฒนาที่อยู่อาศัย มูลนิธิกระจกเงา สลัม 4 ภาค สถานการณ์ในช่วงนี้ดีขึ้นจากในช่วงก่อน ตอนนี้จะเห็นว่าสถานการณ์ก็เริ่มเบาลงมีคนที่กลับบ้านต่างจังหวัดได้ หรือว่าจุดแจกอาหารในที่ต่าง ๆ ที่ร่วมกับกทม. มีเยอะขึ้น มีภาคเอกชน และอื่น ๆ เข้ามาช่วยกระทรวงทำให้เราทำงานนี้ได้ อยากเชิญชวนทุกท่านร่วมกันเข้ามาดูแลในสังคม ทางเว็บไซต์ donation.m-society.go.th หรือหมายเลข 1300 ต่างจังหวัดติดต่อได้ที่สำนักงานของกระทรวงการพัฒนาสังคมและความมั่นคงของมนุษย์ทั่วประเทศ
นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ ยังกล่าวถึงกรณีเงินกองทุนช่วยเหลือผู้พิการ คนละ 1,000 บาท จำนวน 2 ล้านคน ต้องเป็นผู้พิการที่ได้ลงทะเบียนกับทางกระทรวงฯ ซึ่งครอบคลุมความพิการทุกประเภท โดยไม่จำเป็นต้องมีบัตรสวัสดิการแห่งรัฐ นอกจากนี้ คณะรัฐมนตรียังมี มติเพิ่มเงินช่วยเหลือผู้พิการจาก800 บาท เป็น 1,000 บาท โดยต้องเป็นผู้พิการที่จัดอยู่ในกลุ่มที่มีบัตรสวัสดิการแห่งรัฐ เป็นผู้พิการที่มีรายได้น้อย และกลุ่มผู้พิการที่มีอายุไม่เกิน 18 ปี ซึ่งจะได้รับเงินช่วยเหลือในเดือนตุลาคม นี้
กรณีคนไร้บ้านนั้น ช่วงการแพร่ระบาดของโรคโควิด-19  พม. ได้ชักชวนให้กลุ่มคนไร้บ้านเข้ามาอยู่ในสถานที่ที่รัฐจัดเตรียมไว้ให้พบว่า มีผู้ประสงค์เข้ามาอยู่เพิ่มมากขึ้น ทั้งในพื้นที่กรุงเทพมหานคร จำนวน 200 คน และในพื้นที่ต่างจังหวัด จำนวน 400-500 คน กรณีผู้ประสงค์ที่สะดวกอยู่อย่างอิสระ ก็ได้แจกหน้ากากอนามัย เจลแอลกอฮอล์ อาหารพร้อมให้ความรู้ในการดูแลความปลอดภัยทั้งตัวบุคคลเองรวมถึงบุคคลอื่นด้วย
ปลัด พม. ยังยืนยันว่า ไม่พบผู้สูงอายุที่อยู่ภายใต้ความดูแลติดเชื้อโควิด-19 ซึ่งผู้สูงอายุจัดอยู่ในกลุ่มของผู้ที่เปราะบาง จำเป็นต้องดูแลทั้งผู้สูงอายุรวมถึงผู้ที่ให้ความดูแลใกล้ชิดกับผู้สูงอายุด้วย โดยจัดทำคู่มือวิธีการปฏิบัติเผยแพร่เพื่อให้ปฏิบัติตามอย่างเข้มงวด เพื่อให้เกิดความปลอดภัยจากโรคโควิด-19
ในตอนท้าย นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์กล่าวเพิ่มเติมว่าสถานการณ์และปัญหาในขณะนี้มีความหลากหลายและต้องการต่างๆ ซึ่งพยายามดูแลช่วยเหลือ ทุกปัญหาสามารถปรึกษาได้ โดยหน่วยงานที่เกี่ยวข้องจะช่วยเหลือในด้านต่างๆ  เพื่อให้ทุกคนอยู่รอดและเดินหน้าต่อไปด้วยกันได้
..................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30382
