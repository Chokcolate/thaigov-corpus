รัฐบาลไทย-ข่าวทำเนียบรัฐบาล-รมว.สธ. ลงพื้นที่เตรียมพร้อมเปิดห้างให้ปลอดภัยจากโควิด 19 [กระทรวงสาธารณสุข]

วันพฤหัสบดีที่ 14 พฤษภาคม 2563
รมว.สธ. ลงพื้นที่เตรียมพร้อมเปิดห้างให้ปลอดภัยจากโควิด 19 [กระทรวงสาธารณสุข]
“อนุทิน” ลงพื้นที่เตรียมพร้อมเปิดห้างให้ปลอดภัยจากโควิด 19
รองนายกรัฐมนตรีลงพื้นที่เตรียมความพร้อม แจงแนวปฏิบัติเปิดห้างอย่างไรให้ปลอดภัยจากโควิด 19 เข้มมาตรการสาธารณสุข ใส่หน้ากากอนามัย รักษาระยะห่าง ให้ห้างสรรพสินค้าทุกแห่งประเมินมาตรการป้องกันโรคของตนเองผ่านแพลทฟอร์ม Thai Stop COVID ประชาชนเข้าถึงตรวจสอบได้
วันนี้ (14 พฤษภาคม 2563) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยแพทย์หญิงพรรณพิมล วิปุลากร อธิบดีกรมอนามัย ลงพื้นที่ดูมาตรการความพร้อมแนวปฏิบัติป้องกันการระบาดโรคโควิด 19 ก่อนเปิดกิจการประเภทห้างสรรพสินค้า ที่ศูนย์การค้าพารากอน และศูนย์การค้าเซ็นทรัลเวิลด์ กรุงเทพมหานคร และให้สัมภาษณ์ว่า ประเทศไทยสามารถควบคุมสถานการณ์โรคโควิด 19 ไว้ได้ในระดับหนึ่ง แสดงให้เห็นถึงความร่วมมือของประชาชนและทุกภาคส่วน ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 จึงได้กำหนดมาตรการผ่อนปรน ให้เป็นมาตรฐานกลางของแต่ละกิจการและกิจกรรม โดยคำนึงถึงปัจจัยด้านสาธารณสุขเป็นหลัก และปัจจัยด้านสังคมเศรษฐกิจ ซึ่งมีการทยอยผ่อนปรนเป็นระยะ ในระยะแรกอนุญาตให้เปิดดำเนินการใน 6 ประเภท และเตรียมผ่อนปรนในกิจกรรมและกิจการเพิ่มเติม
นายอนุทินกล่าวต่อว่า ในส่วนของศูนย์การค้าและดีพาร์ทเมนต์สโตร์ ซึ่งเป็นภาคบริการที่จะต้องมีความพร้อมก่อนเปิดกิจการ เพื่อป้องกันและลดความเสี่ยงต่อการแพร่กระจายเชื้อ เนื่องจากมีคนจำนวนมากมาทำกิจกรรมร่วมกัน การติดต่อสัมผัสใกล้ชิดกัน ทั้งการใช้บริการ การอุปโภค บริโภค รวมทั้งเป็นแหล่งจับจ่ายสินค้าของนักท่องเที่ยว ได้มอบให้กรมอนามัยตรวจ แนะนำ เพื่อการเฝ้าระวังและป้องกันโรคโควิด 19 เก็บตัวอย่างตรวจวิเคราะห์ด้านอนามัยสิ่งแวดล้อม และประเมินตนเองผ่านแพลทฟอร์ม Thai Stop COVID สร้างความมั่นใจในมาตรการป้องกันโรค เช่น จัดจุดคัดกรองบริเวณทางเข้า การเว้นระยะห่างระหว่างบุคคล การสวมหน้ากาก จัดจุดล้างมือด้วยสบู่หรือแอลกอฮอล์เจล ไม่จัดกิจกรรมส่งเสริมการขายในช่วงนี้ พร้อมเปิดบริการเมื่อได้รับการผ่อนปรน กระตุ้นเศรษฐกิจและสังคมดำเนินต่อไปได้ และอยู่บนพื้นฐานความปลอดภัยของทุกคน
“การป้องกันการแพร่ระบาดโรคโควิด 19 ระลอกสอง ต้องอาศัยความร่วมมือจากประชาชน ภาคเอกชนต้องปฏิบัติตามมาตรการควบคุมป้องกันโรค ให้พร้อมเข้าสู่การผ่อนปรนเพื่อฟื้นฟูเศรษฐกิจ ปรับพฤติกรรมการใช้ชีวิตวิถีใหม่ (New Normal) เราจะผ่านวิกฤติไปด้วยกัน” นายอนุทินกล่าว
ด้านแพทย์หญิงพรรณพิมล วิปุลากร อธิบดีกรมอนามัย กล่าวว่า กรมอนามัยได้ลงพื้นที่ตรวจแนะนำเพื่อการเฝ้าระวัง ป้องกันการติดเชื้อไวรัสโคโรนา 2019 ในพื้นที่ศูนย์การค้า และเก็บตัวอย่างเพื่อตรวจวิเคราะห์ด้านอนามัยสิ่งแวดล้อม อาทิ การตรวจวัดคุณภาพอากาศภายในอาคาร การเก็บตัวอย่างน้ำ ระบบน้ำประปา อาหาร มือผู้สัมผัสอาหาร พร้อมทั้งให้คำปรึกษาด้านวิชาการ รวมทั้งให้ศูนย์การค้าสยามพารากอน และศูนย์การค้าเซ็นทรัลเวิลด์ ประเมินตนเองเกี่ยวกับมาตรการป้องกันควบคุมการแพร่เชื้อ ผ่านแพลทฟอร์ม “Thai Stop COVID” เพื่อให้ประชาชนตรวจสอบได้
************************** 14 พฤษภาคม 2563
***************************************

ที่มา : https://www.thaigov.go.th/news/contents/details/30853
