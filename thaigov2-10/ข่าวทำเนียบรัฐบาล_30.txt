รัฐบาลไทย-ข่าวทำเนียบรัฐบาล-นายกรัฐมนตรีติดตามผลการดำเนินงานด้านการปราบปราม ยึดทรัพย์สินเครือข่ายการค้ายาเสพติดทั่วประเทศ จำนวนทั้งสิ้น 39 เครือข่าย จำนวนทรัพย์สินมูลค่าประมาณ 106.8 ล้านบาท

วันศุกร์ที่ 8 พฤษภาคม 2563
พิมพ์
นายกรัฐมนตรีติดตามผลการดำเนินงานด้านการปราบปราม ยึดทรัพย์สินเครือข่ายการค้ายาเสพติดทั่วประเทศ จำนวนทั้งสิ้น 39 เครือข่าย จำนวนทรัพย์สินมูลค่าประมาณ 106.8 ล้านบาท
นายกรัฐมนตรีติดตามผลการดำเนินงานด้านการปราบปราม ยึดทรัพย์สินเครือข่ายการค้ายาเสพติดรายสำคัญในพื้นที่ต่าง ๆ ทั่วประเทศ จำนวนทั้งสิ้น 39 เครือข่าย จำนวนทรัพย์สินมูลค่าประมาณ 106.8 ล้านบาท
วันนี้ (8 พ.ค. 63) เวลา 09.30 น. ณ สำนักงานคณะกรรมการป้องกันและปราบปรามยาเสพติด กรุงเทพฯ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานติดตามผลการดำเนินงานด้านการปราบปราม ยึดทรัพย์ ตัดวงจรยาเสพติด โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม  พร้อมด้วยนายดิสทัต โหตระกิตย์ เลขาธิการนายกรัฐมนตรี  นายอุทัย สินมา รองอธิบดีอัยการ สำนักงานคดียาเสพติด รักษาการอธิบดีอัยการ สำนักงานคดีแรงงานภาค 3  พล.ต.อ.สุชาติ ธีระสวัสดิ์ รองผู้บัญชาการตำรวจแห่งชาติ  นายนิยม  เติมศรีสุข เลขาธิการ ป.ป.ส. และศาสตราจารย์นฤมล ภิญโญสินวัฒน์  โฆษกประจำสำนักนายกรัฐมนตรี ร่วมรับฟังผลดำเนินงานด้านการปราบปรามในครั้งนี้
โอกาสนี้ นายกรัฐมนตรีกล่าวมอบนโยบายการปราบปรามยาเสพติดว่า รัฐบาลกำหนดให้การปราบปรามยาเสพ ติดเป็นนโยบายเร่งด่วนและวาระแห่งชาติ  ใช้แนวคิดใหม่ในการทำงานโดยเชื่อมโยงแผนงาน โครงการ งบประมาณ  บุคลากร จากหน่วยงานต่างๆให้เกิดการบูรณาการอย่างแท้จริง ทำให้ประสบผลงานในระยะที่ 1 ภายในระยะเวลา 3 เดือน ได้อย่างรวดเร็วเป็นรูปธรรม
นายกรัฐมนตรีย้ำทุกหน่วยต้องเข้มงวดทุกเส้นทางการเข้า-ออกประเทศ หลังพบว่า การผลิตเป็นการนำเข้าจากต่างประเทศ จึงต้องเน้นปราบปรามยาเสพติดและการทำผิดกฎหมายตั้งแต่ต้นทาง คือ แหล่งผลิต  กลางทางและปลายทาง คือ ภายในประเทศที่ใช้เป็นพื้นที่กระจายไปสู่ผู้ค้ารายย่อย  ด้วยการพัฒนาเครื่องมือแอปพลิเคชันติดตามผู้กระทำผิดกฎหมาย เพื่อให้สามารถจับกุมทั้งผู้ค้ารายใหญ่และรายย่อย รวมถึงต้องเน้นการแก้ปัญหายาเสพติดในพื้นที่ภาคใต้ ซึ่งมีการแพร่ระบาดขยายไปยังเพื่อนบ้านด้วย  ซึ่งการปฏิบัติการยึดทรัพย์สินเครือข่ายการค้ายาเสพติด โดยเฉพาะเครือข่ายผู้ค้ายาเสพติดรายสำคัญ เป็นไปตามนโยบายของนายกรัฐมนตรี ที่เน้นแนวทางการสืบสวนขยายผลไปให้ถึงผู้สั่งการในระดับที่สูงขึ้นไป และใช้มาตรการยึดทรัพย์สินที่ได้จากการค้ายาเสพติดให้เด็ดขาดจริงจัง
ในตอนท้ายนายกรัฐมนตรียังกล่าวให้กำลังใจการปฏิบัติงานของเจ้าหน้าที่ ปฏิบัติงานด้วยความระมัดระวัง มีการทำงานเชิงรุกและแผนเผชิญเหตุ ซึ่งบ้านเมืองเราจะสงบสุขได้ ก็ต้องอาศัยกระบวนการยุติธรรมเป็นที่พึ่ง
ทั้งนี้ ศูนย์ปฏิบัติการยึดทรัพย์สินเครือข่ายยาเสพติด  สั่งตั้งตามคำสั่งศูนย์อำนวยการป้องกันและปราบปรามยาเสพติดแห่งชาติ ที่ 5/2563  วันที่ 21 กุมภาพันธ์ 2563  โดยบูรณาการร่วมกันของ   8 หน่วยงาน ได้แก่ สำนักงานอัยการสูงสุด สำนักงานตำรวจแห่งชาติ กระทรวงมหาดไทย สำนักงานป้องกันและปราบปรามการฟอกเงิน (ปปง.) กองทัพบก หน่วยบัญชาการสงครามพิเศษ กรมสรรพากรมีเลขาธิการ ป.ป.ส. เป็นประธาน/ผู้อำนวยการศูนย์ปฏิบัติการฯ  กำหนดนโยบายและอำนวยการปราบปรามและยึดทรัพย์สินเครือข่ายการค้ายาเสพติด โดยใช้กฎหมายว่าด้วยยาเสพติดและกฎหมายอื่นที่เกี่ยวข้อง เช่น กฎหมายฟอกเงินหรือประมวลรัษฎากร เพื่อทำลายโครงสร้างการค้ายาเสพติด  ภายใต้ยุทธการ “พิทักษ์ไทย ยึดทรัพย์ตัดวงจรยาเสพติด ครั้งที่ 1/63” ตรวจยึดทรัพย์สินจาก 39 เครือข่าย รวม 2,932 รายการ มูลค่ากว่า 106.8 ล้านบาท จากปฏิบัติการที่ผ่านมา
......
กลุ่มประชาสัมพันธ์และเผยแพร่  สำนักโฆษก

ที่มา : https://www.thaigov.go.th/news/contents/details/30490
