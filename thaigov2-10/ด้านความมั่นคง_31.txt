รัฐบาลไทย-มท.1 สั่งการจังหวัดที่ได้รับเสียหายจากพายุฤดูร้อน เร่งเข้าช่วยเหลือประชาชนให้ทันต่อสถานการณ์

วันจันทร์ที่ 11 พฤษภาคม 2563
พิมพ์
มท.1 สั่งการจังหวัดที่ได้รับเสียหายจากพายุฤดูร้อน เร่งเข้าช่วยเหลือประชาชนให้ทันต่อสถานการณ์
มท.1 สั่งการจังหวัดที่ได้รับเสียหายจากพายุฤดูร้อน เร่งเข้าช่วยเหลือประชาชนให้ทันต่อสถานการณ์
เมื่อวันที่ 11 พ.ค. 63 พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะผู้บัญชาการป้องกันและบรรเทาสาธารณภัยแห่งชาติ เปิดเผยว่า ตามที่กรมอุตุนิยมวิทยาแจ้งว่าจะเกิดพายุฤดูร้อนในวันที่ 10-13 พ.ค 63 และ กอปภ.กลาง ได้แจ้งประสานจังหวัดและศูนย์ปภ.เขตในพื้นที่เสี่ยงภัยเฝ้าระวังและเตรียมพร้อมรับมือพายุฤดูร้อน เพื่อดูแลประชาชนแล้วนั้น
ในขณะนี้ปรากฏว่า พายุฤดูร้อนได้สร้างความเสียหายให้กับบ้านเรือน ประชาชนและพื้นที่การเกษตรในบางพื้นที่ จึงได้สั่งการให้หน่วยงานที่เกี่ยวข้องเร่งให้ความช่วยเหลือประชาชนให้ต่อสถานการณ์ เพื่อบรรเทาความเดือดร้อนของประชาชนโดยเร็วที่สุด
พลเอก อนุพงษ์ เผ่าจินดา กล่าวเพิ่มเติมว่า ได้เน้นย้ำให้จังหวัดติดตามสภาพอากาศ และแนวโน้มสถานการณ์ภัย ตลอด 24 ชั่วโมง พร้อมระดมสรรพกำลังเจ้าหน้าที่และเครื่องจักรกลสาธารณภัยให้พร้อมปฏิบัติการเผชิญเหตุและช่วยเหลือผู้ประสบภัยทันที อีกทั้งแจ้งเตือนประชาชนติดตามพยากรณ์อากาศ และปฏิบัติตามประกาศเตือนภัยอย่างเคร่งครัด รวมทั้งให้ตรวจสอบบ้านเรือนและสิ่งปลูกสร้างให้อยู่ในสภาพมั่นคงแข็งแรง ห้ามหลบพายุบริเวณใต้ต้นไม้ ป้ายโฆษณา หรือสิ่งปลูกสร้างที่ไม่มั่นคงแข็งแรงเพื่อป้องกันอันตรายจากการถูกล้มทับ ไม่อยู่ในที่โล่งแจ้งขณะเกิดพายุฝนฟ้าคะนอง เพราะอาจถูกฟ้าผ่าได้ ส่วนเกษตรกรให้จัดทำที่ค้ำยันต้นไม้หรือที่กำบัง เพื่อป้องกันพืชผลทางการเกษตรได้รับความเสียหาย
ทั้งนี้ ประชาชนที่ได้รับความเดือดร้อนจากสถานการณ์ภัยสามารถติดต่อได้ทางสายด่วนนิรภัย 1784 ตลอด 24 ชั่วโมง เพื่อประสานให้การช่วยเหลือโดยด่วนต่อไป

ที่มา : https://www.thaigov.go.th/news/contents/details/30649
