รัฐบาลไทย-ข่าวทำเนียบรัฐบาล-นายกรัฐมนตรีย้ำแผนฟื้นฟู บริษัท การบินไทย จำกัด (มหาชน) ต้องควบคู่กับการปรับโครงสร้างองค์กรและความร่วมมือพนักงานทุกภาคส่วน

วันอังคารที่ 5 พฤษภาคม 2563
พิมพ์
นายกรัฐมนตรีย้ำแผนฟื้นฟู บริษัท การบินไทย จำกัด (มหาชน) ต้องควบคู่กับการปรับโครงสร้างองค์กรและความร่วมมือพนักงานทุกภาคส่วน
นายกรัฐมนตรีย้ำแผนฟื้นฟู บริษัท การบินไทย จำกัด (มหาชน) ต้องควบคู่กับการปรับโครงสร้างองค์กรและความร่วมมือพนักงานทุกภาคส่วน
วันนี้ (5 พ.ค.63) เวลา 12.15 น. ณ โถงบัญชาการ ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงหลังการประชุมคณะรัฐมนตรี ถึงเหตุผลและความจำเป็นในการฟื้นฟู บริษัท การบินไทย จำกัด (มหาชน) ซึ่งเป็นหน้าที่ของกระทรวงคมนาคม และคณะกรรมการนโยบายรัฐวิสาหกิจ (คนร.) เพราะเป็นรัฐวิสาหกิจที่ต้องฟื้นฟูอยู่แล้ว
นายกรัฐมนตรีได้กล่าวถึงเหตุผลและความจำเป็นในการฟื้นฟูบริษัท การบินไทย จำกัด (มหาชน) ซึ่งเป็นรัฐวิสาหกิจที่มีภารกิจเกี่ยวข้องกับการบิน เพื่อไม่ให้ธุรกิจได้รับผลกระทบไปมากกว่านี้ ซึ่งต้องอาศัยความร่วมมือทุกภาคส่วนขององค์การ ทั้งคณะกรรมการ ผู้บริหาร ลูกจ้าง พนักงานรวมถึงสหภาพแรงงานต้องปฏิบัติตามแผนการฟื้นฟู ทั้งการปรับโครงสร้างบุคลากร ลดรายจ่ายในส่วนที่เกินความจำเป็น รวมถึงการนำเงินกู้ไปใช้จ่ายต้องเป็นไปอย่างรอบคอบ เหมาะสม คำนึงถึงกฎเกณฑ์ตามกฎหมายด้วย  ย้ำว่าบริษัท การบินไทย จำกัด (มหาชน) ยังมีความสามารถและโอกาสสามารถดำเนินทางธุรกิจต่อไปได้ ทั้งการบริการอาหาร (Catering) การขายตั๋วโดยสาร ซึ่งจะนำแผนฟื้นฟูหารือในที่ประชุมคณะรัฐมนตรีต่อไป
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30330
