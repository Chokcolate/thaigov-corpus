รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 4 พฤษภาคม 2563

วันจันทร์ที่ 4 พฤษภาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 4 พฤษภาคม 2563
สถานการณ์ผู้ติดเชื้อไวรัสโคโรนา 2019 ในประเทศไทยรายงานวันนี้ มีผู้ป่วยกลับบ้านได้ถึงร้อยละ 91.73 ของผู้ป่วยทั้งหมด (กลับบ้าน 1 ราย รวมกลับบ้านสะสม 2,740 ราย) ทำให้ขณะนี้เหลือผู้ป่วยที่ยังรักษาอยู่ในโรงพยาบาล 193 ราย หรือคิดเป็นร้อยละ 6.46 ของผู้
รายงานข่าวกรณีโรคติดเชื้อไวรัสโคโรนา 2019(COVID-19)
ประจำวันที่ 4 พฤษภาคม 2563
สถานการณ์ผู้ติดเชื้อไวรัสโคโรนา 2019 ในประเทศไทยรายงานวันนี้ มีผู้ป่วยกลับบ้านได้ถึงร้อยละ 91.73 ของผู้ป่วยทั้งหมด (กลับบ้าน 1 ราย รวมกลับบ้านสะสม 2,740 ราย) ทำให้ขณะนี้เหลือผู้ป่วยที่ยังรักษาอยู่ในโรงพยาบาล 193 ราย หรือคิดเป็นร้อยละ 6.46 ของผู้ป่วยทั้งหมด ผู้ป่วยรายใหม่ 18 ราย ผู้เสียชีวิตรวม 54 ราย ทำให้มีผู้ป่วยสะสมทั้งสิ้น 2,987 ราย
จำนวนผู้ป่วยรายใหม่รายงานวันนี้ 18 ราย (ลำดับที่ 2,970 - 2,987) พบจากศูนย์กักกันผู้ต้องกักของสำนักงานตรวจคนเข้าเมือง อ.สะเดา จ.สงขลา ทุกรายเป็นชาวต่างด้าว อายุระหว่าง 10-22 ปี เป็นเพศหญิง 17 ราย และเพศชาย 1 ราย ไม่มีรายงานผู้เสียชีวิต
ผู้ติดเชื้อรายใหม่วันนี้ ทุกรายมาจากการค้นหาเชิงรุกแบบมีเป้าหมายในกลุ่มผู้ลักลอบเข้าเมือง ซึ่งกระทรวงสาธารณสุข ได้ร่วมกับสำนักงานตรวจคนเข้าเมือง และหน่วยงานที่เกี่ยวข้องเปิดโรงพยาบาลสนามเพื่อดูแลรักษาบุคคลกลุ่มนี้โดยเฉพาะเพื่อป้องกันการแพร่ระบาดของโรคในพื้นที่ โดยมีระบบบริหารจัดการที่เป็นไปตามหลักมนุษยธรรม ขอให้ประชาชนมั่นใจว่าการกักกันแรงงานต่างด้าวที่ลักลอบเข้าเมืองและพบผู้ติดเชื้อ จะไม่กระทบต่อคนไทย ในส่วนของเจ้าหน้าที่ ทั้งฝ่ายปกครอง แพทย์ พยาบาล จะได้รับการตรวจหาเชื้อเป็นระยะ หากมีอาการป่วยจะได้รับการรักษาทันที
ส่วนผลการติดตามค้นหาผู้ติดเชื้อเชิงรุกในชุมชน จ.ยะลา จำนวน 40 ราย ที่เป็นข่าว ศูนย์วิทยาศาสตร์การแพทย์ จ.สงขลา ได้ทำการตรวจเชื้ออีกครั้ง ซึ่งผลทางห้องปฏิบัติการตรวจไม่พบเชื้อ อย่างไรก็ตามทั้ง 40 ราย ขณะนี้อยู่ในโรงพยาบาลเพื่อเฝ้าสังเกตอาการต่อเนื่อง และเก็บตัวอย่างเพื่อส่งตรวจหาเชื้อที่ส่วนกลางอีกครั้ง ขอยืนยันว่ากระทรวงสาธารณสุขได้ทำการควบคุมเฝ้าระวังป้องกันไม่ให้มีการแพร่ระบาดของโรค และไม่มีการปกปิดข้อมูลผู้ป่วยแต่อย่างใด
จากภาพที่เผยแพร่ในสื่อสังคมออนไลน์ มีคนจำนวนมากเบียดเสียดกันแย่งซื้อเครื่องดื่มแอลกอฮอล์ ภายหลังที่รัฐบาลมีการผ่อนปรนมาตรการและอนุญาตให้ร้านค้าสามารถจำหน่ายเครื่องดื่มแอลกอฮอล์ แบบซื้อกลับ โดยห้ามบริโภคในร้าน ตั้งแต่วันที่ 3 พฤษภาคม 2563 เป็นต้นไป แสดงให้เห็นว่าประชาชนเริ่มหย่อนมาตรการไม่คำนึงถึงการเว้นระยะห่าง (Social Distancing) ซึ่งมีความเสี่ยงต่อการติดเชื้อโควิด19 หากในช่วงเวลานั้นมีผู้ป่วยเพียง 1 คน
อาจทำให้มีผู้ติดเชื้อจากการสัมผัสใกล้ชิดตามมาเป็นจำนวนมาก
ขอให้ประชาชนคำนึงถึงสุขภาพเป็นสำคัญ งดการรวมกลุ่มสังสรรค์ หรือตั้งวงดื่มสุรา ให้เว้นระยะห่าง 1-2 เมตร สวมหน้ากากอนามัย หน้ากากผ้าทุกครั้งที่อยู่ร่วมกับผู้อื่น ล้างมือบ่อยๆ หากรับประทานอาหารร่วมกันขอให้ใช้ช้อนกลางส่วนตัว หรือแยกสำรับอาหาร ป้องกันการติดและสัมผัสเชื้อรวมถึงการเกิดผู้ป่วยรายใหม่ ซึ่งสถานการณ์ภาพรวมผู้ป่วยของประเทศไทยจะไปในทิศทางใดปัจจัยสำคัญอยู่ที่ความร่วมมือของประชาชนทุกคน
กระทรวงสาธารณสุข ได้ร่วมกับกระทรวงดิจิทัลเพื่อเศรษฐกิจและสังคม สำนักงานกองทุนสนับสนุนการส่งเสริมสุขภาพ (สสส.) และศูนย์ Fake News จัดทำแบบสอบถามออนไลน์ เรื่องการจัดการกับข่าวสารและข้อมูลที่เกี่ยวข้องจากสื่อออนไลน์ในช่วงสถานการณ์การแพร่ระบาดของโรคโควิด 19 เพื่อนำเอาผลสำรวจไปปรับปรุงและพัฒนาแนวทางแก้ไขนโยบายเพื่อแก้ปัญหา โดยขอความร่วมมือประชาชน เข้าไปทำแบบสอบถามได้ที่ https://forms.gle/Y9zhyoJnctq5Ev4j6  หรือแสกนได้จาก QR Code
****************************** 4 พฤษภาคม 2563

ที่มา : https://www.thaigov.go.th/news/contents/details/30274
