รัฐบาลไทย-ข่าวทำเนียบรัฐบาล-“พาณิชย์” เผยคนไทยแห่ยื่นจดสิทธิบัตร-อนุสิทธิบัตรคุ้มครองสิ่งประดิษฐ์ต้านโควิด-19 พุ่ง [กระทรวงพาณิชย์]

วันพฤหัสบดีที่ 7 พฤษภาคม 2563
พิมพ์
“พาณิชย์” เผยคนไทยแห่ยื่นจดสิทธิบัตร-อนุสิทธิบัตรคุ้มครองสิ่งประดิษฐ์ต้านโควิด-19 พุ่ง [กระทรวงพาณิชย์]
“พาณิชย์” เผยคนไทยแห่ยื่นจดสิทธิบัตร-อนุสิทธิบัตรคุ้มครองสิ่งประดิษฐ์ต้านโควิด-19 พุ่ง
“พาณิชย์”เผยคนไทยและหน่วยงานในประเทศ แห่จดทะเบียนสิทธิบัตรและอนุสิทธิบัตร เพื่อขอรับความคุ้มครองนวัตกรรมต้านโควิด-19 กันอย่างล้นหลาม ล่าสุดมีมากถึง 51 คำขอ เตรียมดำเนินการตรวจสอบตามกระบวนการต่อไป พร้อมแนะให้ยื่นจดทะเบียนผ่านทางออนไลน์ เพื่อความสะดวกรวดเร็ว
​
นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ เปิดเผยว่า ขณะนี้ มีคนไทยและหน่วยงานต่างๆ ในประเทศ ได้ยื่นขอรับความคุ้มครองสิทธิบัตรและอนุสิทธิบัตรที่เกี่ยวข้องกับโควิด-19 จำนวน 51 คำขอ โดยแบ่งออกเป็น 4 กลุ่มหลักๆ ได้แก่ 1.อุปกรณ์ป้องกันการแพร่เชื้อ เช่น หน้ากากอนามัย อุปกรณ์ป้องกันละอองฝอย (Face Shield) เป็นต้น จำนวน 26 คำขอ 2.เครื่องมือและอุปกรณ์ฆ่าเชื้อ เช่น ตู้อบฆ่าเชื้อ อุโมงค์หรืออุปกรณ์พ่นยาฆ่าเชื้อ เป็นต้น จำนวน 18 คำขอ 3.สาร น้ำยา หรือเจลฆ่าเชื้อ จำนวน 4 คำขอ 4.สิ่งประดิษฐ์ที่ช่วยป้องกันการติดเชื้อโรค เช่น หุ่นยนต์ขนส่งอาหารในโรงพยาบาล เป็นต้น จำนวน 3 คำขอ
“หลังจากเกิดการแพร่ระบาดของโรคโควิด19 ได้มีนักคิด นักประดิษฐ์ไทย รวมถึงหนว่ยงานต่างๆ ได้ยื่นจดทะเบียนขอรับความคุ้มครองสิ่งประดิษฐ์หรือนวัตกรรมต้านโรคโควิด-19 เพิ่มขึ้นเป็นอย่างมาก ซึ่งได้มอบกรมทรัพย์สินทางปัญญาดำเนินการตรวจสอบคำขอเหล่านี้ตามกระบวนการต่อไปแล้ว”
​นายวีรศักดิ์กล่าวว่า กระทรวงพาณิชย์พร้อมสนับสนุนให้คนไทยยื่นจดทะเบียนเพื่อขอรับความคุ้มครองทรัพย์สินทางปัญญา โดยสามารถขอรับความคุ้มครองผ่านระบบออนไลน์ของกรมทรัพย์สินทางปัญญา เช่น ระบบการจดทะเบียนทรัพย์สินทางปัญญาออนไลน์ (e-Filing) ระบบการชำระค่าธรรมเนียมอิเล็กทรอนิกส์ (e-Payment) เพื่ออำนวยความสะดวกในการจดทะเบียนให้เป็นไปอย่างรวดเร็ว มีประสิทธิภาพ และสอดคล้องกับสถานการณ์ ซึ่งนอกจากจะเป็นการปกป้องคุ้มครองความคิดของเจ้าของสิทธิแล้ว ยังเป็นการส่งเสริมให้เกิดการสร้างสรรค์และต่อยอดนวัตกรรมใหม่ๆ เพื่อแก้ปัญหาที่เกิดขึ้นในสังคมได้อีกด้วย
สำหรับผู้ที่ประสงค์จะยื่นจดทะเบียนทรัพย์สินทางปัญญา สามารถค้นหารายละเอียดได้ที่เว็บไซต์ www.ipthailand.go.th หรือติดต่อขอรับคำปรึกษาและบริการต่างๆ จากศูนย์ให้คำปรึกษาด้านทรัพย์สินทางปัญญาและนวัตกรรม (IP IDE Center) ได้ที่ https://forms.gle/aebdVUKDSCW7FvS1A และหมายเลขโทรศัพท์ 02 547 5026 ในวันและเวลาราชการ
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/30460
