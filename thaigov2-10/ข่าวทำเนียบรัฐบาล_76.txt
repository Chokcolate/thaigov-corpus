รัฐบาลไทย-ข่าวทำเนียบรัฐบาล-พลเอก ประวิตรฯ สั่งเร่งติดตามแก้ปัญหาน้ำประปาในพื้นที่บางส่วนของภาคตะวันออกเฉียงเหนือ ขุ่น มีกลิ่น กำชับต้องมีน้ำกิน น้ำใช้ เพียงพอจนถึงปลายเดือนมิถุนายน นี้

วันจันทร์ที่ 18 พฤษภาคม 2563
พิมพ์
พลเอก ประวิตรฯ สั่งเร่งติดตามแก้ปัญหาน้ำประปาในพื้นที่บางส่วนของภาคตะวันออกเฉียงเหนือ ขุ่น มีกลิ่น กำชับต้องมีน้ำกิน น้ำใช้ เพียงพอจนถึงปลายเดือนมิถุนายน นี้
พลเอก ประวิตรฯ สั่งเร่งติดตามแก้ปัญหาน้ำประปาในพื้นที่บางส่วนของภาคตะวันออกเฉียงเหนือ ขุ่น มีกลิ่น กำชับต้องมีน้ำกิน น้ำใช้ เพียงพอจนถึงปลายเดือนมิถุนายน นี้
วันนี้ (18 พฤษภาคม 63) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรีเป็นประธานการประชุมคณะอนุกรรมการอำนวยการด้านการบริหารจัดการทรัพยากรน้ำ ครั้งที่ 2/2563 ร่วมกับหน่วยงานที่เกี่ยวข้อง สรุป ดังนี้
ที่ประชุมได้รับทราบสรุปผลการบริหารจัดการทรัพยากรน้ำฤดูแล้งปี 2562/63 เกี่ยวกับการประเมินปริมาณน้ำต้นทุนและคาดการณ์ ชี้เป้า พื้นที่เฝ้าระวังเสี่ยงขาดแคลนน้ำ แผนและผลการเพาะปลูกพืชฤดูแล้งปี 2562/63 และมาตรการการแก้ไขปัญหา สรุปสถานการณ์ภัยแล้งและการช่วยเหลือตามมติคณะรัฐมนตรี รวมถึงการติดตามความคืบหน้าสถานการณ์น้ำ คาดการณ์น้ำฝน น้ำในแหล่งน้ำ น้ำหลากและดินโคลนถล่ม ด้วย
นอกจากนี้ ที่ประชุมยังได้เห็นชอบในหลักการการวางแผนการจัดสรรน้ำและการเพาะปลูกฤดูฝน ปี 2563 โดยให้หน่วยงานปรับปริมาณการใช้น้ำให้สอดคล้องกับปริมาณน้ำต้นทุน เตรียมการบริหารจัดการน้ำเพื่อรองรับในฤดูฝน ปี 2563 โดยให้จัดทำแผนปฏิบัติการและรายงานผลการดำเนินงานให้คณะอนุกรรมการฯ ทราบ เพื่อนำเสนอคณะกรรมการทรัพยากรน้ำแห่งชาติและคณะรัฐมนตรี ต่อไป
ทั้งนี้ ประธานได้กำชับให้คณะอนุกรรมการฯ เร่งติดตามความคืบหน้าแผนงานอย่างต่อเนื่อง รวมทั้งสั่งการให้หน่วยงานที่เกี่ยวข้องทั้ง สทนช. องค์กรปกครองส่วนท้องถิ่น เร่งแก้ไขปัญหาผลกระทบที่เกิดกับประชาชนในพื้นที่ จากสภาวะน้ำในพื้นที่ภาคตะวันออกเฉียงเหนือมีลักษณะขุ่นและมีกลิ่น รวมทั้งภาคอื่นๆ ด้วย ขณะเดียวกันให้มีการประชาสัมพันธ์สิ่งที่ได้ดำเนินการไปแล้วให้ประชาชนได้รับทราบ เมื่อปรับเข้าสู่ชีวิตวิถีใหม่ New Normal เน้นการพัฒนาตนเอง ด้วยให้ภาคราชการร่วมมือกับภาคเอกชนทำให้เกิดการพัฒนา เพราะน้ำเป็นทรัพยากรสำคัญของประเทศ ทุกฝ่ายต้องร่วมกันบริหารจัดการ เพื่อกระจายน้ำให้ประชาชนมีใช้เพื่ออุปโภคบริโภค รวมทั้งบรรลุเป้าหมายในการแก้ไขปัญหาให้กับพี่น้องประชาชนได้ด้วย
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/31017
