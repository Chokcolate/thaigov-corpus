รัฐบาลไทย-ข่าวทำเนียบรัฐบาล-ธ.ก.ส. เตือนระวังอย่าหลงเชื่อ SMS หลอกลวงโอนเงิน [กระทรวงการคลัง]

วันอาทิตย์ที่ 17 พฤษภาคม 2563
ธ.ก.ส. เตือนระวังอย่าหลงเชื่อ SMS หลอกลวงโอนเงิน [กระทรวงการคลัง]
ธ.ก.ส. เตือนระวังอย่าหลงเชื่อ SMS หลอกลวงโอนเงิน
ธ.ก.ส. เตือนเกษตรกรลูกค้าและประชาชนทั่วไป ระวังมิจฉาชีพส่ง SMS แอบอ้าง ธ.ก.ส. แจ้งการโอนเงินผิดและระบุบัญชีให้โอนเงินคืน ขอหมายเลขบัตรประชาชน ขอเลขที่บัญชีเงินฝาก ขอรหัส OTP หรือรหัสบัตร ATM ย้ำ! ธนาคารไม่มีนโยบายส่ง SMS ให้กระทำการดังกล่าว โปรดอย่าหลงเชื่อโอนเงิน หรือให้ข้อมูลอื่นใดเป็นอันขาด
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า สืบเนื่องจาก ในเดือน พ.ค. ธนาคารมีการจ่ายเงินตามมาตรการต่าง ๆ มากมาย เช่น การจ่ายเงินเยียวยาเราไม่ทิ้งกัน การจ่ายเงินเยียวยาเกษตรกร 15,000 บาท เดือนละ 5,000 บาท 3 เดือน การจ่ายเงินเบี้ยยังชีพผู้สูงอายุ การจ่ายเงิน อสม. และการจ่ายเงินประกันรายได้ปาล์มน้ำมัน ซึ่งอาจเป็นช่องทางให้มิจฉาชีพใช้เหตุดังกล่าวหลอกลวง แอบอ้าง เพื่อหาประโยชน์ให้ตนเอง ด้วยการส่ง SMS แจ้งการโอนเงินผิดบัญชีแล้วระบุบัญชีให้เกษตรกรลูกค้าและประชาชนทั่วไปโอนเงินคืน การจัดส่ง SMS ขอหมายเลขบัตรประชาชน ขอเลขที่บัญชีเงินฝาก ขอรหัส OTP หรือแม้กระทั่งการขอรหัสบัตร ATM ซึ่ง ธ.ก.ส.ขอ ย้ำ! ว่าธนาคารไม่มีนโยบายส่ง SMS ให้กระทำการดังกล่าวและขอให้เกษตรกรลูกค้าและประชาชนทั่วไป อย่าหลงเชื่อโอนเงินหรือให้ข้อมูลอื่นใดเด็ดขาด
หากพบเห็นการกระทำความผิดในลักษณะดังกล่าว โปรดเก็บข้อมูล วิธีการหลอกหลวง แจ้งมายังธนาคาร หรือ โทรศัพท์สอบถามพนักงานธนาคารที่ท่านคุ้นเคย หรือแจ้งข้อมูลให้กับ Call Center 02 555 0555 ได้ตลอด 24 ชั่วโมง เพี่อธนาคารจะดําเนินการเอาผิด ตามขั้นตอนทางกฎหมายต่อไป

ที่มา : https://www.thaigov.go.th/news/contents/details/31007
