รัฐบาลไทย-ข่าวทำเนียบรัฐบาล-วธ. จับมือ พม. และสธ. เปิดศูนย์รับเรื่องร้องทุกข์ ปชช. เดือดร้อนจากโควิด-๑๙  พร้อมให้คำปรึกษาสุขภาพจิต-ตอบคำถามมาตรการช่วยเหลือฯ ผ่านสายด่วนวัฒนธรรม ๑๗๖๕

วันพุธที่ 6 พฤษภาคม 2563
วธ. จับมือ พม. และสธ. เปิดศูนย์รับเรื่องร้องทุกข์ ปชช. เดือดร้อนจากโควิด-๑๙  พร้อมให้คำปรึกษาสุขภาพจิต-ตอบคำถามมาตรการช่วยเหลือฯ ผ่านสายด่วนวัฒนธรรม ๑๗๖๕
วธ. จับมือ พม. และสธ. เปิดศูนย์รับเรื่องร้องทุกข์ ปชช. เดือดร้อนจากโควิด-๑๙
พร้อมให้คำปรึกษาสุขภาพจิต-ตอบคำถามมาตรการช่วยเหลือฯ ผ่านสายด่วนวัฒนธรรม ๑๗๖๕
วธ. จับมือ พม. และสธ. เปิดศูนย์รับเรื่องร้องทุกข์ ปชช. เดือดร้อนจากโควิด-19
พร้อมให้คำปรึกษาสุขภาพจิต-ตอบคำถามมาตรการช่วยเหลือฯ ผ่านสายด่วนวัฒนธรรม ๑๗๖๕
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา ๒๐๑๙ (COVID-19) ส่งผลกระทบต่อการดำเนินชีวิตของประชาชนทั่วโลก ซึ่งในส่วนของประเทศไทย รัฐบาลได้มีข้อสั่งการและออกมาตรการต่างๆ ในการป้องกันการแพร่ระบาดของโรคติดเชื้อโคโรนา ๒๐๑๙ (COVID-19) โดยให้มีการบูรณาการความร่วมมือกับทุกภาคส่วนในการคัดกรอง เฝ้าระวัง ป้องกัน และควบคุมโรคอย่างเข้มข้น และขอให้ประชาชนให้ความร่วมมือและปฏิบัติตามคำแนะนำต่างๆ เพื่อความปลอดภัยทั้งตนเองและผู้อื่น ทั้งนี้ จากข้อสั่งการและมาตรการดังกล่าวทำให้ธุรกิจและร้านค้าบางส่วนต้องหยุดกิจการ ส่งผลให้เกิดปัญหาการว่างงาน ประชาชนขาดรายได้และขาดอาชีพ ทำให้เศรษฐกิจของประเทศต้องหยุดชะงัก และประชาชนได้รับผลกระทบในด้านเศรษฐกิจและสังคม
นายอิทธิพล กล่าวว่า ดังนั้น เพื่อเป็นการบรรเทาความเดือดร้อนและเพิ่มช่องทางในการอำนวยความสะดวกให้แก่ประชาชนที่ได้รับผลกระทบจากเหตุการณ์การแพร่ระบาดของโรคติดเชื้อโคโรนา ๒๐๑๙ (COVID-19) ในการผ่านพ้นวิกฤตนี้ไปด้วยกัน กระทรวงวัฒนธรรม (วธ.) จึงบูรณาการความร่วมมือกับกระทรวงพัฒนาสังคมและความมั่นคงของมนุษย์ (พม.) เปิดศูนย์ปฏิบัติการรับเรื่องร้องเรียน ร้องทุกข์ของประชาชนเกี่ยวกับผลกระทบจากสถานการณ์ของโรคติดเชื้อไวรัสโคโรนา ๒๐๑๙ (COVID-19) ผ่านสายด่วนวัฒนธรรม ๑๗๖๕ เพื่อรองรับสายด่วนศูนย์ช่วยเหลือสังคม ๑๓๐๐ ของกระทรวงพัฒนาสังคมและความมั่นคงของมนุษย์อีกช่องทางหนึ่ง โดยให้ข้อมูลและคำปรึกษาเบื้องต้นเกี่ยวกับมาตรการความช่วยเหลือสังคมในช่วงสถานการณ์การแพร่ระบาดของโรคติดเชื้อโคโรนา ๒๐๑๙ (COVID-19) อาทิ มาตรการช่วยเหลือเพื่อบรรเทาความเดือดร้อนของประชาชนของกระทรวงพัฒนาสังคมและความมั่นคงของมนุษย์ ได้แก่ โครงการเราไม่ทิ้งกัน มาตรการช่วยเหลือผู้สูงอายุ มาตรการช่วยเหลือผู้พิการ มาตรการช่วยเหลือของการเคหะแห่งชาติ และมาตรการช่วยเหลือของสถานธนานุเคราะห์
นอกจากนี้ กระทรวงวัฒนธรรม ยังบูรณาการร่วมกับกรมสุขภาพจิต กระทรวงสาธารณสุข (สธ.) เปิดสายด่วนวัฒนธรรม ๑๗๖๕ เพื่อรองรับการให้บริการสายด่วนสุขภาพจิต ๑๓๒๓ รับเรื่องร้องทุกข์ และให้คำปรึกษาปัญหาสุขภาพจิตของประชาชนที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา ๒๐๑๙ (COVID-19) โดยกระทรวงวัฒนธรรมจะนำข้อร้องเรียน ร้องทุกข์ หรือปัญหาเร่งด่วนส่งต่อหน่วยงานที่เกี่ยวข้องเพื่อแก้ไขปัญหาโดยด่วนต่อไป
ทั้งนี้ ประชาชนที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา ๒๐๑๙ (COVID-19) สามารถร้องเรียน ร้องทุกข์ และขอคำปรึกษาในการขอความช่วยเหลือตามมาตรการของรัฐบาลและหน่วยงานต่างๆ ผ่านสายด่วนศูนย์ช่วยเหลือสังคม ๑๓๐๐ ของกระทรวงพัฒนาสังคมและความมั่นคงของมนุษย์หรือสายด่วนสุขภาพจิต ๑๓๒๓ กรมสุขภาพจิต กระทรวงสาธารณสุข หรือสายด่วนวัฒนธรรม ๑๗๖๕ โดยกระทรวงวัฒนธรรมจะจัดเจ้าหน้าที่ปฏิบัติงานประจำศูนย์ปฏิบัติการ ตลอด ๒๔ ชั่วโมง ตั้งแต่บัดนี้เป็นต้นไป
------------------------------

ที่มา : https://www.thaigov.go.th/news/contents/details/30389
