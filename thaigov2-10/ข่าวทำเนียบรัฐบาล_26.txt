รัฐบาลไทย-ข่าวทำเนียบรัฐบาล-ที่ประชุม คกก. นโยบายการเปลี่ยนแปลงสภาพภูมิอากาศแห่งชาติ รับทราบการเข้าร่วม NDC Partnership ของไทย พร้อมพิจารณา (ร่าง) NDC ฉบับปรับปรุง

วันพฤหัสบดีที่ 7 พฤษภาคม 2563
พิมพ์
ที่ประชุม คกก. นโยบายการเปลี่ยนแปลงสภาพภูมิอากาศแห่งชาติ รับทราบการเข้าร่วม NDC Partnership ของไทย พร้อมพิจารณา (ร่าง) NDC ฉบับปรับปรุง
ที่ประชุมคณะกรรมการนโยบายการเปลี่ยนแปลงสภาพภูมิอากาศแห่งชาติ รับทราบการเข้าร่วม NDC Partnership ของไทย พร้อมพิจารณา (ร่าง) NDC ฉบับปรับปรุง
วันนี้ (7 พ.ค. 63) ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายการเปลี่ยนแปลงสภาพภูมิอากาศแห่งชาติ ครั้งที่ 1/2563 ผ่านระบบ Video Conference ณ ห้องประชุม 401 อาคารสำนักงานนโยบายและแผนทรัพยากรแห่งชาติและสิ่งแวดล้อม (สผ.) สรุปประเด็นดังนี้
ที่ประชุมมีมติรับทราบความก้าวหน้าการเข้าร่วม Nationally Determined Contribution Partnership (NDC Partnership) ของประเทศไทย หลังคณะรัฐมนตรีมีมติเห็นชอบเมื่อวันที่ 17 ธ.ค. 62 โดยประเทศไทยได้ยื่นหนังสือแสดงความจำนงต่อ NDC Partnership’s Co-Chairs และได้รับการตอบรับอย่างเป็นทางการเมื่อวันที่ 22 ม.ค. 63 ทั้งนี้ สำนักงานนโยบายและแผนทรัพยากรธรรมชาติและสิ่งแวดล้อมจะบูรณาการร่วมกับสำนักงานสภาพัฒนาการเศรษฐกิจและสังคมแห่งชาติ ทำหน้าที่เป็นหน่วยประสานงานหลัก (Focal Point) ในการขับเคลื่อนการดำเนินงานของ NDC ต่อไป
นอกจากนี้ ที่ประชุมยังได้เห็นชอบต่อ (ร่าง) NDC ฉบับปรับปรุง (Updated NDC) ของประเทศไทย ซึ่งประกอบด้วย การลดก๊าซเรือนกระจก (Mitigation) การปรับตัวต่อผลกระทบจากการเปลี่ยนแปลงสภาพภูมิอากาศ (Adaption) ความต้องการการได้รับการสนับสนุน (Support needs) โดยแบ่งออกเป็น 4 ประเด็นหลัก ได้แก่ ด้านการดำเนินการ (Policy Implementation) ด้านการพัฒนาและเทคโนโลยีเกี่ยวข้องกับการลดก๊าซเรือนกระจกและการปรับตัว (Technology Development and Transfer) ด้านเครื่องมือและกลไกสนับสนุนการดำเนินการ (Mechanisms and Instruments) และด้านระบบการติดตามประเมินและข้อมูลด้านการเปลี่ยนแปลงสภาพภูมิอากาศ (Climate Information and M&E Systems) โดยประธานมอบหมายให้ฝ่ายเลขาฯ รวบรวมประเด็นข้อเสนอจากกรรมการผู้ทรงคุณวุฒิ ปรับปรุง แก้ไข เพิ่มเติมสถานการณ์การแพร่ระบาดของเชื้อไวรัสโคโรนา 2010 (โควิด-19) เพื่อนำเสนอต่อคณะรัฐมนตรีเพื่อพิจารณาเห็นชอบ ก่อนจัดส่งไปยังสำนักเลขาธิการอนุสัญญาสหประชาชาติว่าด้วยการเปลี่ยนแปลงสภาพภูมิอากาศ ต่อไป
...............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30440
