รัฐบาลไทย-ข่าวทำเนียบรัฐบาล-วศ. (อว.) ร่วมมือเครือข่ายประชุมหารือความคืบหน้างานทดสอบผลิตภัณฑ์ต้าน COVID-19

วันอังคารที่ 12 พฤษภาคม 2563
วศ. (อว.) ร่วมมือเครือข่ายประชุมหารือความคืบหน้างานทดสอบผลิตภัณฑ์ต้าน COVID-19
วศ. (อว.) ร่วมมือเครือข่ายประชุมหารือความคืบหน้างานทดสอบผลิตภัณฑ์ต้าน COVID-19
เมื่อวันที่ 21 เมษายน 2563 นางสาวนิสากร จึงเจริญธรรม อธิบดีกรมวิทยาศาสตร์บริการ พร้อมด้วยทีมนักวิทยาศาสตร์ ได้เข้าร่วมประชุมหารือ เรื่องการพัฒนา PPE. Coverall Lavel 4 แบบ Disposable ร่วมกับ นายสมคิด รัตนประภาพร นายกสมาคมอุตสาหกรรมเส้นใยประดิษฐ์ไทย ดร.ชาญชัย สิริเกษมเลิศ ผู้อำนวยการสถาบันพัฒนาอุตสาหกรรมสิ่งทอ และผู้แทนจากกรมวิทยาศาสตร์การแพทย์ ผู้แทนคณะวิศวกรรมศาสตร์ มหาลัยจุฬาฯ ผู้แทนมหาลัยมหิดล ผู้แทนสมาคม Non Woven ผู้แทนสภาอุตสาหกรรม ผู้แทนบริษัทเทยิน ผู้แทนบริษัท ปตท. ผู้แทนบริษัทบูติกบิวตี้ และผู้ประกอบการที่เกี่ยวข้อง ณ สถาบันสิ่งทอ กรุงเทพฯ
จากการประชุมดังกล่าว วศ (อว.) ได้นำเสนอมาตรฐานการทดสอบชุด Coverall และห้องปฏิบัติการในประเทศไทยที่สามารถตรวจสอบตามมาตรฐานได้ ในด้านของภาคเอกชนได้กล่าวถึงศักยภาพของอุตสาหกรรมที่เกี่ยวข้องในการผลิตชุดที่ทำจากผ้าสปันบอนด์ภายในประเทศ และเน้นการพัฒนาในรายละเอียดที่เป็นจุดสำคัญต่อความปลอดภัยของบุคลากรทางการแพทย์ โดยกรมวิทยาศาสตร์บริการจะเป็นผู้รวบรวมมาตรฐานการทดสอบและจัดทำฐานข้อมูลทางวิชาการเพื่อใช้ในการพัฒนาในครั้งนี้ โดยมีเป้าหมายในการจัดทำ Spec ของชุด PPE Coverall ให้เสร็จสมบูรณ์ภายในวันที่ 11 พฤษภาคม 2563 หลังจากนั้นจะขยายสู่ภาคการผลิต เพื่อจัดจำหน่ายให้กับกระทรวงสาธารณสุขและองค์การเภสัชกรรมต่อไป
ทั้งนี้ ในช่วงพัฒนางานวิจัยดังกล่าว วศ (อว.) สนับสนุนค่าใช้จ่ายในการทดสอบทั้งหมด โดยร่วมมือกับคณะวิศวกรรมศาสตร์ และเภสัชศาสตร์ มหาลัยจุฬาฯ ที่ให้บริการทดสอบโดยไม่คิดค่าใช้จ่ายเช่นกัน
ข้อมูลข่าวโดย : กรมวิทยาศาสตร์บริการ (วศ.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/30721
