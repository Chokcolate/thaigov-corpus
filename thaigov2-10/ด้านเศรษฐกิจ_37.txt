รัฐบาลไทย-ข่าวทำเนียบรัฐบาล-ออมสิน จัดแคมเปญออมเงินระยะสั้น “สลากออมสินดิจิทัล 1 ปี” หน่วยละ 20 บาท

วันพฤหัสบดีที่ 14 พฤษภาคม 2563
พิมพ์
ออมสิน จัดแคมเปญออมเงินระยะสั้น “สลากออมสินดิจิทัล 1 ปี” หน่วยละ 20 บาท
ออมสิน จัดแคมเปญออมเงินระยะสั้น “สลากออมสินดิจิทัล 1 ปี” หน่วยละ 20 บาท ตอบโจทย์ New Normal ..เปิด MyMo ฝากได้เลย ลุ้นถูกเลขสลากรางวัลที่ 1 จำนวน 3 ล้านบาท ถึง 12 ครั้ง พร้อมลุ้นรับรถยนต์โตโยต้าและของรางวัลพิเศษ รวม 20 รางวัล ได้อีกด้วย
ธนาคารออมสิน ส่งเสริมการออมต่อเนื่อง ด้วยสลากออมสินดิจิทัล 1 ปี งวดที่ 3 เปิดรับฝากผ่าน Mobile Banking “MyMo” เท่านั้น อายุสลาก 1 ปี หน่วยละ 20 บาท ร่วมลุ้นรางวัลเลขสลากทุกวันที่ 16 ของเดือน เงินรางวัลสูงสุด 3 ล้านบาท รวม 12 ครั้ง ดอกเบี้ยและเงินรางวัลได้รับยกเว้นภาษี
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า ธนาคารออมสินในฐานะสถาบันการเงินของรัฐที่มุ่งมั่นทำหน้าที่ส่งเสริมการออม และนำเสนอรูปแบบที่หลากหลาย เพื่อสนับสนุนภาคการออมอย่างยั่งยืน โดยล่าสุดนี้ได้ปรับปรุงและพัฒนาผลิตภัณฑ์ที่จูงใจให้เริ่มต้นออมเงินในจำนวนเงินที่น้อยค่อยๆ เก็บออม และมีผลตอบแทนที่น่าสนใจ โดยมุ่งหวังให้ประชาชนรายย่อย วัยเริ่มต้นทำงาน ได้สร้างความคุ้นเคยกับการออมเงิน ด้วยการฝากสลากออมสินดิจิทัล 1 ปี (สลากดิจิทัล : Digital Salak on MyMo) ซึ่งถือเป็นงวดที่ 3 แล้ว โดยใช้ Mobile Banking ของธนาคารออมสิน หรือ MyMo เครื่องมือฝากเงินในยุคดิจิทัล ตอบโจทย์กระแส New Normal ในช่วงที่ยังต้องเฝ้าระวังสถานการณ์เชื้อไวรัสโคโรนา COVID-19 โดยธนาคารฯ ได้เปิดวงเงินรับฝากสำหรับงวดนี้จำนวน 25,000 ล้านบาท
สลากออมสินดิจิทัล 1 ปี อายุสลาก 1 ปี เปิดรับฝากหน่วยละ 20 บาท ผลตอบแทน 0.10 %ต่อปี ทั้งนี้แนะนำให้ฝาก 200,000 บาท เมื่อครบ 1 ปี จะได้ผลตอบแทนขั้นต่ำ 0.70% ต่อปี ยังไม่รวมผลตอบแทนเงินรางวัลเลขสลาก ซึ่งยังสูงกว่าเงินฝากประจำ 1 ปี ทั้งนี้ ผู้ฝากมีสิทธิ์ลุ้นถูกรางวัลจากการออกรางวัลเลขสลากทุกวันที่ 16 ของเดือน จำนวน 12 ครั้ง ตลอดระยะเวลาการฝาก โดยมีรางวัลสูงสุด รางวัลที่ 1 มูลค่าเงินรางวัลกว่า 3 ล้านบาท จำนวน 1 รางวัล รางวัลที่ 2 มูลค่าเงินรางวัล 100,000 บาท จำนวน 1 รางวัล รางวัลที่ 3 – 5 และรางวัลเลขท้าย 4 ตัว (กำหนดงวดและหมวดอักษรเฉพาะรางวัลที่ 1 และ รางวัลที่ 2) โดยการออกรางวัลนี้จะมีการถ่ายทอดสดผ่านทางสื่อออนไลน์สถานีวิทยุโทรทัศน์แห่งประเทศไทย Facebook : LIVE NBT2HD ซึ่งดอกเบี้ยและเงินรางวัลจะได้รับการยกเว้นภาษีด้วย
นอกจากนี้ ธนาคารฯ ยังได้จัดกิจกรรมส่งเสริมการตลาดเพิ่มเติม “สลากดิจิทัล 1 ปี มีเฮ” สำหรับผู้ที่ฝากระหว่างวันที่ 17 เมษายน – 15 ธันวาคม 2563 ลุ้น 20 รางวัลมูลค่ารวมกว่า 3 ล้านบาท ได้แก่ รถยนต์ TOYOTA CHR รุ่น 1.8 Mid จำนวน 1 รางวัล, รถยนต์ TOYOTA Yaris รุ่น ATIV Mid จำนวน 2 รางวัล, โทรศัพท์ iPhone 11 Pro (256 GB) จำนวน 6 รางวัล, iPad Pro 11 นิ้ว (256 GB) จำนวน 9 รางวัล และ ทองคำแท่ง หนัก 5 บาท จำนวน 2 รางวัล โดยกำหนดออกรางวัลชิงโชคนี้จำนวน 3 ครั้ง คือ ครั้งที่ 1 ออกรางวัลวันที่ 16 กรกฎาคม 2563 ครั้งที่ 2 วันที่ 16 ตุลาคม 2563 และ ครั้งที่ 3 วันที่ 16 มกราคม 2564
“ผู้รักการออมและชื่นชอบการเสี่ยงโชคไม่ควรพลาด เพราะเงินฝากสลากออมสินพิเศษ 1 ปี รุ่นนี้ คำนึงถึงผู้ฝากที่ชอบการฝากระยะสั้นและยังได้ลุ้นถูกรางวัลเลขสลากทุกเดือน ฝากครบ 1 ปี ได้รับเงินต้นคืนทั้งจำนวน พร้อมผลตอบแทนที่ได้ไม่ต้องเสียภาษีอีกด้วย เหมาะสำหรับผู้ที่ชอบผลตอบแทนและเสี่ยงโชคไปพร้อมกัน ซึ่งธนาคารฯ ต้องการเน้นเงินฝากสำหรับผู้เริ่มต้นในการออม ฝากขั้นต่ำเพียง 200 บาทเท่านั้น” ผู้อำนวยการธนาคารออมสิน กล่าวในที่สุด.
https://www.gsb.or.th/news-events/press-releases/2563/May/salak.aspx

ที่มา : https://www.thaigov.go.th/news/contents/details/30812
