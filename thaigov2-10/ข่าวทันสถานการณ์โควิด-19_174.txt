รัฐบาลไทย-ข่าวทำเนียบรัฐบาล-กรมควบคุมโรค เผยไทยเฝ้าระวังและติดตามรอยโรคผิวหนังบริเวณนิ้วเท้าที่พบในผู้ป่วยโรคโควิด-19 ในต่างประเทศ [กระทรวงสาธารณสุข]

วันอาทิตย์ที่ 10 พฤษภาคม 2563
พิมพ์
กรมควบคุมโรค เผยไทยเฝ้าระวังและติดตามรอยโรคผิวหนังบริเวณนิ้วเท้าที่พบในผู้ป่วยโรคโควิด-19 ในต่างประเทศ [กระทรวงสาธารณสุข]
กรมควบคุมโรค เผยไทยเฝ้าระวังและติดตามรอยโรคผิวหนังบริเวณนิ้วเท้าที่พบในผู้ป่วยโรคโควิด-19 ในต่างประเทศ
กรมควบคุมโรค กระทรวงสาธารณสุข  เผยประเทศไทยเฝ้าระวังและติดตามรอยโรคผิวหนังบริเวณนิ้วเท้าที่มีลักษณะเป็นตุ่มบวมแดงเข้มจนถึงม่วงที่พบในต่างประเทศ และอาจเกี่ยวข้องกับโรคโควิด-19 ซึ่งกรณีดังกล่าวเป็นการตั้งข้อสังเกตในเบื้องต้นและยังไม่มีหลักฐานเชิงประจักษ์ที่ยืนยันว่าเป็นอาการแสดงที่เฉพาะเจาะจงของผู้ป่วยโรคโควิด-19 แต่อย่างใด
วันนี้ (10 พฤษภาคม 2563) นายแพทย์พรชัย จิระชนากุล นายแพทย์ทรงคุณวุฒิ กรมควบคุมโรค กล่าวถึงกรณีที่มีรายงายข่าวในต่างประเทศว่าพบรอยโรคผิวหนังบริเวณนิ้วเท้าที่มีลักษณะเป็นตุ่มบวมแดงเข้มจนถึงม่วงในผู้ป่วยโรคโควิด-19 บางราย และอาจเป็นอาการแสดงของโรคโควิด-19 นั้น กรมควบคุมโรค ขอให้ข้อมูลว่าจากการตรวจสอบในเบื้องต้นพบว่า รายงานดังกล่าวเป็นการให้ข้อสังเกตในเบื้องต้นและยังไม่มีหลักฐานเชิงประจักษ์ยืนยันว่ารอยโรคที่ผิวหนังดังกล่าวเป็นอาการแสดงที่บ่งชี้ว่าผู้ป่วย ป่วยเป็นโรคโควิด-19 เท่านั้น ยังคงต้องอาศัยประวัติและอาการอื่นๆ ของผู้ป่วยมาพิจารณาร่วมด้วย ซึ่งข้อสังเกตที่พบอาการแสดงดังกล่าวในต่างประเทศ อาจเกี่ยวข้องกับการที่มีรายงานว่าผู้ป่วยโควิด-19 มีความผิดปกติที่หลอดเลือดร่วมด้วย
อย่างไรก็ตาม โรคโควิด-19 เป็นโรคติดต่อที่เกิดจากเชื้อไวรัสชนิดหนึ่ง ซึ่งปัจจุบันได้มีการรายงานการพบความผิดปกติทางผิวหนังได้หลายรูปแบบ เช่น ผิวหนังมีผื่นแดง จุดเลือดออก ผื่นบวมแดงคล้ายโรคลมพิษ ตุ่มน้ำคล้ายโรคสุกใส และการอักเสบของผิวหนังที่เกิดจากการหดและขยายตัวของหลอดเลือด รวมถึงอาจมีอาการทางผิวหนังจากสาเหตุอื่นๆ ได้ เช่น ผื่นแพ้ยาหรือผลข้างเคียงการใช้ยาบางชนิดในการรักษา ซึ่งอาจจะส่งผลให้ผิวหนังมีลักษณะคล้ำขึ้นได้ เป็นต้น
นายแพทย์พรชัย กล่าวอีกว่า สำหรับลักษณะรอยโรคผิวหนังบริเวณนิ้วเท้าที่เป็นตุ่มบวมแดงเข้มจนถึงม่วงนั้น  จากการดูแลรักษาผู้ป่วยโรคโควิด-19 ของสถาบันบำราศนราดูร กรมควบคุมโรค  นับจนถึงปัจจุบันนี้ ยังไม่พบผู้ป่วยที่มีลักษณะอาการแสดงดังกล่าว แต่ได้มีการเฝ้าระวังและสังเกตอาการแสดงของผู้ป่วยทุกรายมาอย่างต่อเนื่อง  ทั้งนี้ หากประชาชนมีอาการผิดปกติทางผิวหนัง ร่วมกับอาการไข้ ไอ เจ็บคอ หรืออาการทางระบบทางเดินหายใจอื่นๆ ควรรีบมาพบแพทย์ เพื่อรับการตรวจวินิจฉัยที่ถูกต้องและได้รับการรักษาที่เหมาะสม ต่อไป
********************************
ข้อมูลจาก: สถาบันบำราศนราดูร กรมควบคุมโรค
วันที่ 10 พฤษภาคม 2563

ที่มา : https://www.thaigov.go.th/news/contents/details/30623
