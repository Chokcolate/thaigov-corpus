รัฐบาลไทย-ข่าวทำเนียบรัฐบาล-กรมการท่องเที่ยวทยอยจ่ายหลักประกันส่วนที่เกินจากกฎกระทรวงกำหนด คืนบริษัททัวร์แล้ว กว่า 18 ล้านบาท [กระทรวงการท่องเที่ยวเเละกีฬา]

วันเสาร์ที่ 16 พฤษภาคม 2563
กรมการท่องเที่ยวทยอยจ่ายหลักประกันส่วนที่เกินจากกฎกระทรวงกำหนด คืนบริษัททัวร์แล้ว กว่า 18 ล้านบาท [กระทรวงการท่องเที่ยวเเละกีฬา]
กรมการท่องเที่ยวทยอยจ่ายหลักประกันส่วนที่เกินจากกฎกระทรวงกำหนด คืนบริษัททัวร์แล้ว กว่า 18 ล้านบาท
ตามประกาศราชกิจจานุเบกษาเมื่อวันที่ 7 พฤษภาคม 2563 ได้ประกาศกฎกระทรวงกำหนดจำนวนเงินหลักประกันการประกอบธุรกิจนำเที่ยว พ.ศ. 2563 โดยกรมการท่องเที่ยวได้ดำเนินการแจ้งให้ผู้ประกอบธุรกิจนำเที่ยวยื่นคำขอคืนหลักประกันของผู้ประกอบธุรกิจนำเที่ยว ตามมาตรการเยียวยาผู้ได้รับผลกระทบจาก COVID-19 ของกระทรวงการท่องเที่ยวและกีฬา ซึ่งเปิดให้ลงทะเบียนล่วงหน้าได้ตั้งแต่วันที่ 28 เมษายน 2563 ที่ผ่านมา ณ สำนักงานทะเบียนธุรกิจนำเที่ยวและมัคคุเทศก์ทั้ง 6 สาขา ซึ่งครอบคลุมธุรกิจนำเที่ยวทุกจังหวัดทั่วประเทศ และผ่านทางไปรษณีย์ลงทะเบียนด้วยนั้น
กรมการท่องเที่ยวเปิดเผยความคืบหน้าเกี่ยวกับมาตรการดังกล่าวว่า ตั้งแต่วันที่ 28 เมษายน -15 พฤษภาคม 2563 มีผู้ประกอบธุรกิจนำเที่ยวที่มายื่นคำขอคืนเงินหลักประกัน และได้รับเงินหลักประกัน ส่วนที่เกินจากกฎกระทรวงกำหนด เพื่อนำไปใช้จ่ายและบรรเทาความเดือดร้อนแล้ว จำนวน 304 ราย คิดเป็นจำนวนเงินรวมทั้งสิ้น 18,620,000 บาท และจะทยอยจ่ายคืนโดยเร็วต่อไป
ทั้งนี้กรมการท่องเที่ยวได้เพิ่มเวลาให้บริการของสำนักงานทะเบียนธุรกิจนำเที่ยวและมัคคุเทศก์ทั่วประเทศ 6 สาขา เฉพาะกรณีคืนเงินหลักประกันการประกอบธุรกิจนำเที่ยว โดยให้บริการทุกวัน ไม่เว้นวันหยุดราชการและวันหยุดนักขัตฤกษ์ ตั้งแต่เวลา 08.30-16.30 น. ยกเว้นสาขากรุงเทพมหานคร จะปิดทำการทุกวันอาทิตย์ โดยผู้ประกอบธุรกิจนำเที่ยวสามารถยื่นขอคืนเงินหลักประกันได้ที่สาขา โดยไม่มีกำหนดหมดเขต
สอบถามข้อมูลเพิ่มเติมได้ที่หมายเลขโทรศัพท์ 09 6406 7359 หรือ 09 6339 5425 และติดตามข้อมูลข่าวสารได้ที่เฟซบุ๊กแฟนเพจ กรมการท่องเที่ยว Department of Tourism

ที่มา : https://www.thaigov.go.th/news/contents/details/30938
