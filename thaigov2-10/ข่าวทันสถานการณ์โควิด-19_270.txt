รัฐบาลไทย-ข่าวทำเนียบรัฐบาล-กรมควบคุมโรค เผยไทยยังไม่มีผลยืนยันว่าพบเชื้อก่อโรคโควิด 19 ในน้ำอสุจิ แนะปชช. ควรใส่ถุงยางอนามัยทุกครั้งที่มีเพศสัมพันธ์ [กระทรวงสาธารณสุข]

วันพฤหัสบดีที่ 14 พฤษภาคม 2563
กรมควบคุมโรค เผยไทยยังไม่มีผลยืนยันว่าพบเชื้อก่อโรคโควิด 19 ในน้ำอสุจิ แนะปชช. ควรใส่ถุงยางอนามัยทุกครั้งที่มีเพศสัมพันธ์ [กระทรวงสาธารณสุข]
กรมควบคุมโรค เผยไทยยังไม่มีผลยืนยันว่าพบเชื้อก่อโรคโควิด 19 ในน้ำอสุจิ แนะปชช. ควรใส่ถุงยางอนามัยทุกครั้งที่มีเพศสัมพันธ์
กรมควบคุมโรค กระทรวงสาธารณสุข เผยกรณีผลการศึกษาในประเทศจีน ที่พบเชื้อไวรัสก่อโรคโควิด 19 ในน้ำอสุจิของผู้ชาย รวมทั้งผู้ป่วยฟื้นตัวจากการรักษาหายแล้ว ซึ่งข้อมูลดังกล่าวยังมีความไม่ชัดเจนของผลการวิจัยว่าสามารถติดต่อทางเพศสัมพันธ์ได้ ส่วนในประเทศไทยยังไม่มีผลยืนยันว่าพบเชื้อโควิด 19 ในน้ำอสุจิ แนะประชาชนควรใส่ถุงยางอนามัยทุกครั้งที่มีเพศสัมพันธ์ สำหรับคนที่หายป่วยจากโควิด 19 ควรงดมีเพศสัมพันธ์สักระยะหนึ่ง
วันนี้ (13 พฤษภาคม 2563) นายแพทย์วีรวัฒน์ มโนสุทธิ  นายแพทย์ทรงคุณวุฒิ กรมควบคุมโรค กล่าวถึงกรณีผลการศึกษาในประเทศจีน ที่พบไวรัสที่เป็นสาเหตุของโควิด 19 ในน้ำอสุจิของผู้ชายที่มีการติดเชื้อดังกล่าว รวมทั้งผู้ป่วยฟื้นตัวจากการรักษาหายแล้ว นั้น กรมควบคุมโรค ขอให้ข้อมูลว่า จากข้อมูลในเบื้องต้นพบว่าผลการศึกษาของประเทศจีนดังกล่าว ยังมีความไม่ชัดเจนของผลการวิจัยว่าสามารถติดต่อทางเพศสัมพันธ์ได้ ข้อมูลนี้เป็นการศึกษาเบื้องต้นโดยใช้ตัวอย่างขนาดเล็ก ซึ่งต้องศึกษาข้อมูลให้มากขึ้นกว่านี้ อีกทั้งไม่ได้บอกว่าเป็นเชื้อไวรัสที่มีชีวิตอยู่ (viable virus) หรือไม่  ขณะเดียวกันการศึกษาจากแหล่งข้อมูลอื่น ก็ยังไม่พบเชื้อก่อโรคโควิด 19 ในน้ำอสุจิด้วย และที่ผ่านมาไวรัสสายพันธุ์อื่นในกลุ่มโคโรนาก็ไม่มีรายงานว่าเป็นโรคติดต่อทางเพศสัมพันธ์ ส่วนในประเทศไทยยังไม่มีผลยืนยันว่าพบเชื้อโควิด 19 ในน้ำอสุจิ รวมถึงการติดโรคผ่านทางน้ำอสุจิ
ทั้งนี้ เพื่อเป็นการป้องกันการติดเชื้อเอชไอวีและโรคติดต่อทางเพศสัมพันธ์ หากต้องการมีเพศสัมพันธ์ช่วงการแพร่ระบาดของโควิด 19 แนะนำให้ใส่ถุงยางอนามัยทุกครั้งที่มีเพศสัมพันธ์ และเมื่อพิจารณาถึงโอกาสการแพร่กระจายเชื้อตามปกติที่ผ่านทางฝอยละอองและการสัมผัสของเชื้อนี้ในคนที่เพิ่งหายป่วยจากโควิด 19 ควรหลีกเลี่ยงการมีเพศสัมพันธ์และการสัมผัสใกล้ชิดกันเป็นเวลา 30 วันนับจากที่เริ่มแสดงอาการ เนื่องจากจะมีความเสี่ยงจากการกอดหรือจูบได้ หรือใส่ถุงยาง
นายแพทย์วีรวัฒน์ กล่าวอีกว่า สำหรับเชื้อก่อโรคโควิด 19 มีช่องทางติดต่อหลักคือ ฝอยละอองจากการไอ จาม หรือการสัมผัสใกล้ชิดกับผู้ป่วยโดยตรง แต่สามารถป้องกันตัวเองและป้องกันไม่ให้เชื้อก่อโรคโควิด 19 แพร่กระจายสู่คนอื่นได้ คือ 1.ล้างมือบ่อยๆ เป็นเวลา 20 วินาทีด้วยสบู่และน้ำหรือเจลล้างมือที่มีส่วนผสมของแอลกอฮอล์ 70%  2.หลีกเลี่ยงการพบปะใกล้ชิด (รักษาระยะห่าง 1-2 เมตร) โดยเฉพาะกับคนที่มีอาการป่วย  3.หากรู้สึกไม่สบาย ควรอยู่บ้านและกักตัวเองให้ห่างจากคนอื่นในบ้าน และ 4.ใส่หน้ากากผ้าหรือหน้ากากอนามัยทุกครั้งที่ออกจากบ้านหรืออยู่ในที่ชุมชน นอกจากนี้ ทั้งการติดเชื้อเอชไอวีและการติดเชื้อโควิด 19 ต้องไม่มีการตีตราและเลือกปฏิบัติ หากเราเรียนรู้วิธีการอยู่ร่วมกันอย่างถูกวิธี ก็สามารถใช้ชีวิตได้อย่างปลอดภัย และใช้ชีวิตร่วมกันในสังคมได้  สามารถสอบถามข้อมูลเพิ่มเติมได้ที่สายด่วนกรมควบคุมโรค โทร.1422
*************************
ข้อมูลจาก : กองโรคเอดส์และโรคติดต่อทางเพศสัมพันธ์ กรมควบคุมโรค
วันที่ 13 พฤษภาคม 2563

ที่มา : https://www.thaigov.go.th/news/contents/details/30851
