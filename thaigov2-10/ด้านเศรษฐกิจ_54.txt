รัฐบาลไทย-ข่าวทำเนียบรัฐบาล-ธ.ก.ส. ประกาศรับสมัครบุคคลดำรงตำแหน่ง “ผู้จัดการ”

วันอาทิตย์ที่ 17 พฤษภาคม 2563
พิมพ์
ธ.ก.ส. ประกาศรับสมัครบุคคลดำรงตำแหน่ง “ผู้จัดการ”
ธ.ก.ส. ประกาศรับสมัครบุคคลเพื่อคัดเลือกเข้าดำรงตำแหน่ง “ผู้จัดการ” โดยมีคุณสมบัติตามประกาศของคณะกรรมการสรรหาฯผู้สนใจสามารถติดต่อขอรับใบสมัครได้ตั้งแต่บัดนี้เป็นต้นไปและยื่นใบสมัครได้ตั้งแต่บัดนี้ถึง 12 มิถุนายน 2563
ธ.ก.ส. ประกาศรับสมัครบุคคลเพื่อคัดเลือกเข้าดำรงตำแหน่ง “ผู้จัดการ” โดยมีคุณสมบัติตามประกาศของคณะกรรมการสรรหาฯผู้สนใจสามารถติดต่อขอรับใบสมัครได้ตั้งแต่บัดนี้เป็นต้นไปและยื่นใบสมัครได้ตั้งแต่บัดนี้ถึง 12 มิถุนายน 2563 สอบถามรายละเอียดเพิ่มเติมได้ที่กลุ่มงานสรรหาและคัดเลือก ฝ่ายทรัพยากรมนุษย์ ชั้น 16 ธ.ก.ส. สำนักงานใหญ่ บางเขน กรุงเทพฯหรือโทร. 0-2558-6555 ต่อ 8330 หรือ 8335
ธนาคารเพื่อการเกษตรและสหกรณ์การเกษตร (ธ.ก.ส.) ประกาศรับสมัครบุคคลเพื่อคัดเลือกเข้าดำรงตำแหน่งผู้จัดการ ธ.ก.ส.สำหรับคุณสมบัติทั่วไปของผู้สมัคร  ต้องมีสัญชาติไทยมีอายุไม่เกิน 58 ปีบริบูรณ์ ในวันยื่นใบสมัครมีสุขภาพสมบูรณ์แข็งแรง ไม่เป็นโรคติดต่อร้ายแรง คุณวุฒิการศึกษา ไม่ต่ำกว่าระดับปริญญาตรีและไม่มีลักษณะต้องห้ามตามประกาศคณะกรรมการสรรหาผู้จัดการ ธ.ก.ส. ในส่วนของคุณสมบัติเฉพาะต้องมีความรอบรู้และประสบการณ์ในการบริหารจัดการขององค์กรขนาดใหญ่ เป็นหรือเคยเป็นผู้บริหารจากส่วนราชการ รัฐวิสาหกิจ หรือหน่วยงานอื่นใดของรัฐ ต้องดำรงตำแหน่งไม่ต่ำกว่ารองผู้บริหารสูงสุดขององค์กรหรือเป็นหรือเคยเป็นผู้บริหารจากหน่วยงานภาคเอกชน ต้องดำรงตำแหน่งไม่ต่ำกว่ารองผู้บริหารสูงสุดขององค์กร ที่มีรายได้ไม่น้อยกว่า 15,000 ล้านบาทต่อปี  หรือเคยบริหารกิจการที่มีสินทรัพย์ไม่น้อยกว่า 200,000 ล้านบาท
นอกจากนี้ ต้องมีความรู้ความสามารถ ด้านเศรษฐกิจ การเงิน การธนาคาร การเกษตร การสหกรณ์ กฎหมาย มีวิสัยทัศน์ทางด้านการเงินการธนาคาร เศรษฐกิจ และเศรษฐกิจชุมชน มีความรอบรู้ ความสามารถสูงในการตัดสินใจ การสั่งการ การแก้ปัญหา และการประยุกต์ใช้เทคโนโลยีสารสนเทศรวมทั้งพัฒนาและนำองค์กรไปในทิศทางและเป้าหมายตามนโยบายที่ได้รับมอบหมายจากภาครัฐมีภาวะความเป็นผู้นำสูง มีความสามารถในการบริหารจัดการที่ดี และมีคุณธรรมจริยธรรม ซื่อสัตย์ สุจริตมีความสามารถในการใช้ภาษาอังกฤษ หรือภาษาต่างประเทศอื่นๆ เพื่อการฟัง พูด อ่าน เขียน และติดต่อสื่อสารได้
สำหรับผู้ที่สนใจสามารถติดต่อขอรับแบบฟอร์มใบสมัครได้ที่กลุ่มงานสรรหาและคัดเลือก ฝ่ายทรัพยากรมนุษย์ ชั้น 16 ธ.ก.ส. สำนักงานใหญ่ บางเขน เลขที่ 2346 ถนนพหลโยธิน แขวงเสนานิคม เขตจตุจักร กรุงเทพฯ ระหว่างเวลา 8.30 - 16.30 น. ในวันและเวลาราชการตั้งแต่บัดนี้เป็นต้นไปหรือดาวน์โหลดได้ที่www.baac.or.thและยื่นใบสมัครพร้อมหลักฐานด้วยตนเองหรือมอบให้ตัวแทนที่มีหนังสือมอบอำนาจเป็นผู้จัดส่งเอกสารแทน ตามสถานที่ข้างต้นได้ตั้งแต่บัดนี้ ถึงวันที่ 12มิถุนายน 2563สอบถามรายละเอียดเพิ่มเติมได้ที่หมายเลขโทรศัพท์ 0-2558-6555 ต่อ 8330 หรือ 8335

ที่มา : https://www.thaigov.go.th/news/contents/details/31000
