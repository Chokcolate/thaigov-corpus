รัฐบาลไทย-ข่าวทำเนียบรัฐบาล-โฆษก ศบค. ยืนยันยังไม่กำหนดจำนวนของผู้เข้าใช้บริการภายในห้างสรรพสินค้าที่จะเปิดบริการวันที่ 17 พ.ค. นี้ แต่ขอให้ลงทะเบียนผ่านแอปพลิเคชันทั้งก่อนเข้าและหลังการใช้บริการกิจกรรม/กิจกา

วันศุกร์ที่ 15 พฤษภาคม 2563
โฆษก ศบค. ยืนยันยังไม่กำหนดจำนวนของผู้เข้าใช้บริการภายในห้างสรรพสินค้าที่จะเปิดบริการวันที่ 17 พ.ค. นี้ แต่ขอให้ลงทะเบียนผ่านแอปพลิเคชันทั้งก่อนเข้าและหลังการใช้บริการกิจกรรม/กิจกา
โฆษก ศบค. ยืนยันยังไม่กำหนดจำนวนของผู้เข้าใช้บริการภายในห้างสรรพสินค้าที่จะเปิดบริการวันที่ 17 พ.ค. นี้ แต่ขอให้ลงทะเบียนผ่านแอปพลิเคชันทั้งก่อนเข้าและหลังการใช้บริการกิจกรรม/กิจการต่างๆ
วันนี้ (15 พ.ค. 63) เวลา 12.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเซียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงกรณีการใช้มาตรการเว้นระยะห่าง (Social Distancing) บนรถสาธารณะ เช่น รถไฟฟ้า โดยการเว้นที่นั่ง แต่เมื่อผู้คนกลับมาสัญจรก็ปรากฏภาพการยืนแออัดในขบวนรถนั้น โดยเน้นย้ำมาตรการควบคุมหลัก 5 ข้อ ซึ่งส่วนบุคคลที่ควรปฏิบัติตาม 3 มาตรการแรกอย่างเคร่งครัด คือ การล้างมือ การสวมใส่หน้ากาก การเว้นระยะห่างทั้งนี้ ฝากสื่อมวลชน เน้นประชาสัมพันธ์เพื่อให้ผู้ประกอบการได้ปฏิบัติตาม 5 มาตรการควบคุมหลักเช่นกัน โดยรถไฟฟ้าควรจัดทำมาตรการเพิ่มเติมเพื่อป้องกันการแพร่ระบาดของเชื้อไวรัสโควิด-19 รวมถึงประชาชนต้องสวมใส่หน้ากากอนามัยเมื่อต้องใกล้ชิดกับผู้อื่นและไม่พูดคุยกันในขบวนรถ ลดการแพร่กระจายของละอองฝอย ซึ่งถือเป็นความร่วมมือร่วมกันระหว่างผู้ประกอบการและผู้ใช้บริการ  อย่างไรก็ตาม การผ่อนปรนมาตรการพร้อมกับความเสี่ยงจึงขอความร่วมมือให้ประชาชนทุกคนอยู่บ้าน เพื่อลดการแพร่กระจายของเชื้อไวรัสโควิด-19 หากจำเป็นต้องออกนอกบ้าน ขอให้ป้องกันตนเองด้วย ทั้งนี้ การผ่อนปรนมาตรการระยะที่ 2 จะเริ่มวันที่ 17 พ.ค. 63 นี้โดยจะมีการประกาศในราชกิจจานุเบกษาเพื่อความชัดเจน
โฆษก ศบค. ชี้แจงข้อห่วงใยเกี่ยวกับการจัดการเลือกตั้งซ่อม ส.ส. เขต 4 จังหวัดลำปาง ตามที่ประกาศราชกิจจานุเบกษานั้น โฆษก ศบค. เผยว่า ที่ประชุม ศบค. มีมติเห็นชอบหลักการ 4 ข้อ ได้แก่ 1) ใช้สถานศึกษาเป็นหน่วยเลือกตั้งได้ 2) สามารถจัดกิจกรรมที่มีการรวมคนได้ 3) การผ่อนผันเวลา เนื่องจากช่วงเวลาปิดหีบนับคะแนนอาจเกินช่วงเวลาเคอร์ฟิว 4) สามารถเดินทางข้ามจังหวัดเพื่อไปใช้สิทธิเลือกตั้งได้  สำหรับการกลับไปใช้กฎหมายปกตินั้น เป็นนโยบายที่มอบให้คณะที่ปรึกษาทางด้านกฎหมายไปศึกษาเพิ่มเติม รวมทั้งพระราชกำหนดฉุกเฉินด้วย เพื่อนำมาเสนอให้กับ ศบค. ในช่วงถัดไป
โอกาสนี้ โฆษก ศบค. ตอบกรณีการผ่อนปรนให้เปิดห้างสรรพสินค้า จะมีมาตรการเพิ่มเติมรวมถึงการจำกัดจำนวนผู้เข้าใช้บริการด้วยหรือไม่นั้น ได้ชี้แจงว่า ยังไม่มีการกำหนดจำนวนของผู้เข้าใช้บริการภายในห้างสรรพสินค้า แต่เมื่อเปิดให้บริการกิจกรรม/กิจการต่างๆ แล้ว จะต้องมีการลงทะเบียนผู้เข้ารับบริการผ่านแอปพลิเคชันทั้งก่อนเข้าใช้บริการและหลังการใช้บริการ เพื่อให้ทราบถึงจำนวนความหนาแน่นของผู้ที่กำลังเข้าใช้บริการอยู่ในขณะนั้น รวมทั้งยังสามารถติดตามข้อมูลบุคคลได้อีกด้วย ทั้งนี้ ย้ำว่ากิจกรรม/กิจการต่างๆ จะต้องปฏิบัติตามมาตรการหลัก 5 ข้อที่ได้มีการกำหนดขึ้นมาอย่างเคร่งครัดด้วย
สำหรับความคืบหน้าหลักสูตรการศึกษาออนไลน์นั้น พลเอกประยุทธ์ จันทร์โอชา นายกรัฐมนตรี ได้มอบหมายให้รัฐมนตรีว่าการกระทรวงศึกษาธิการเป็นผู้ดูแล ขณะเดียวกันสพฐ. ยังดำเนินการต่อเนื่องเพื่อเปิดให้มีการสอบในระดับมัธยมศึกษาปีที่ 1 และ 4 ในวันที่ 6 - 7 มิถุนายน นี้
ในตอนท้าย โฆษก ศบค. กล่าวว่า ความสำเร็จเกิดขึ้นได้จากทุกคน คาดหวังว่าจำนวนตัวเลขของผู้ติดเชื้อจะต้องดีขึ้นในขณะที่กำลังเดินต่อไปข้างหน้าเพื่อเข้าสู่ระยะต่อไป รวมถึงการดำเนินชีวิต ความปกติใหม่ ทั้งนี้ ต้องขอความร่วมมือจากทุกคนให้ได้ร้อยละ 90-100 เพื่อก้าวต่อไปข้างหน้าด้วยกันพร้อมกับเศรษฐกิจที่ดีขึ้นด้วย
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30913
