รัฐบาลไทย-ข่าวทำเนียบรัฐบาล- ธ.ก.ส. เร่งสอบทานผู้ยื่นทบทวนสิทธิ์ มาตรการเราไม่ทิ้งกัน [กระทรวงการคลัง]

วันพุธที่ 6 พฤษภาคม 2563
ธ.ก.ส. เร่งสอบทานผู้ยื่นทบทวนสิทธิ์ มาตรการเราไม่ทิ้งกัน [กระทรวงการคลัง]
ธ.ก.ส. เร่งสอบทานผู้ยื่นทบทวนสิทธิ์ มาตรการเราไม่ทิ้งกัน
ธ.ก.ส. ระดมกำลังพนักงานทั่วประเทศ ออกปฏิบัติหน้าที่ผู้พิทักษ์สิทธิ์ในพื้นที่ไม่เว้นวันหยุดราชการ เพื่อเร่งทบทวนสิทธิ์ให้กับผู้ประกอบอาชีพอิสระที่ได้รับผลกระทบจาก COVID-19 ตามมาตรการเราไม่ทิ้งกัน ของกระทรวงการคลัง โดยกำหนดจุดนัดหมายในพื้นที่เพื่ออำนวยความสะดวกแก่ผู้ลงทะเบียน และง่ายต่อการสอบทาน พร้อมยึดหลักการบริหารจัดการตามหลัก Social Distancing คาดตรวจสอบข้อมูลแล้วเสร็จภายใน 17 พ.ค.นี้
นายกษาปณ์ เงินรวง รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผย ภายหลังการร่วมลงพื้นที่พร้อมกับพนักงาน ธ.ก.ส. ที่ปฏิบัติหน้าที่ผู้พิทักษ์สิทธิ์ ณ วัดหนองจอก เขตมีนบุรี และสาขาบางเขน ว่า ธ.ก.ส. ให้ความสำคัญกับการขับเคลื่อนนโยบายต่าง ๆ ของรัฐบาล เพื่อช่วยบรรเทาความเดือดร้อนให้กับประชาชนที่ได้รับผลกระทบจากสถานการณ์การแพร่ระบาดของเชื้อไวรัสโคโรน่า (COVID-19) อย่างเต็มที่ ซึ่งในส่วนของภารกิจผู้พิทักษ์ที่ ธ.ก.ส.ได้รับมอบหมายจากกระทรวงการคลัง ให้ดำเนินการตรวจสอบข้อมูลของผู้ยื่นทบทวนสิทธิ์ตามมาตรการเราไม่ทิ้งกัน เพื่อขอรับเงินเยียวยา 5,000 บาท เป็นระยะเวลา 3 เดือน โดยการไปพบตัวผู้ลงทะเบียนเพื่อถ่ายรูปบุคคล หลักฐานการประกอบอาชีพ และบัตรประชาชน ผ่าน APP ผู้พิทักษ์ เพื่อเป็นหลักฐานในการพิจารณาช่วยเหลือต่อไป
ทั้งนี้ ธ.ก.ส. ได้รับยอดให้สอบทานสิทธิ์ 2 ครั้ง รวมจำนวน 54,819 ราย และได้ดำเนินการยืนยันตัวตนผู้ขอทบทวนไปแล้วกว่า 83% และล่าสุดได้รับตัวเลขเพื่อร่วมตรวจสอบสิทธิ์เพิ่มอีก 36,841 ราย รวมจำนวน 91,660 ราย ซึ่ง ธ.ก.ส.จะเร่งตรวจสอบข้อมูลทั้งหมด โดยมอบหมายให้พนักงานที่ปฏิบัติหน้าที่ผู้พิทักษ์สิทธิ์ทั่วประเทศกว่า 8,000 ราย ออกไปตรวจสอบข้อมูลถึงในพื้นที่ โดยไม่เว้นวันหยุดราชการ พร้อมกำหนดจุดนัดหมายที่สามารถอำนวยความสะดวกทั้งผู้ขอทบทวนสิทธิ์ และการสอบทานของเจ้าหน้าที่ ควบคู่การยึดหลักการบริหารจัดการตามมาตรการเว้นระยะห่างทางสังคม (Social Distancing) โดยคาดหมายว่าจะดำเนินการสอบทานสิทธิ์ดังกล่าวให้แล้วเสร็จภายใน 17 พฤษภาคม 2563 หรือเร็วที่สุดตามที่สำนักงานเศรษฐกิจการคลังกำหนด นายกษาปณ์กล่าว

ที่มา : https://www.thaigov.go.th/news/contents/details/30397
