รัฐบาลไทย-ข่าวทำเนียบรัฐบาล- กรมบัญชีกลางห่วงใย ผู้ปฏิบัติงานทุกประเภท กรณี COVID-19 อนุมัติให้ ปภ. และจังหวัดสามารถใช้จ่ายเงินทดรองราชการฯ ที่ได้รับการขยายฯวงเงินฯ เป็นค่าตอบแทนได้เป็นกรณีพิเศษ [กระทรวงการคลัง]

วันพฤหัสบดีที่ 7 พฤษภาคม 2563
กรมบัญชีกลางห่วงใย ผู้ปฏิบัติงานทุกประเภท กรณี COVID-19 อนุมัติให้ ปภ. และจังหวัดสามารถใช้จ่ายเงินทดรองราชการฯ ที่ได้รับการขยายฯวงเงินฯ เป็นค่าตอบแทนได้เป็นกรณีพิเศษ [กระทรวงการคลัง]
กรมบัญชีกลางห่วงใย ผู้ปฏิบัติงานทุกประเภท กรณี COVID-19 อนุมัติให้ ปภ. และจังหวัดสามารถใช้จ่ายเงินทดรองราชการฯ ที่ได้รับการขยายฯวงเงินฯ เป็นค่าตอบแทนได้เป็นกรณีพิเศษ
กรมบัญชีกลางห่วงใยและคำนึงถึงภารกิจอันสำคัญของหน่วยงานต่างๆ และทุกภาคส่วนของสังคมที่ร่วมปฏิบัติงานในสถานการณ์ COVID-19 โดยอนุมัติให้กรมป้องกันและบรรเทาสาธารณภัย (ปภ.) และจังหวัด สามารถใช้จ่ายเงินทดรองราชการในเชิงป้องกันหรือยับยั้งภัยพิบัติกรณีฉุกเฉิน กรณี COVID-19 ที่ได้รับการขยายวงเงินเป็นค่าตอบแทนให้แก่ผู้ปฏิบัติงานทุกประเภทได้เป็นกรณีพิเศษ เพื่อสร้างขวัญและกำลังใจในการปฏิบัติงานและสอดคล้องกับนโยบายของรัฐบาล มีผลตั้งแต่วันที่ 30 มีนาคม 2563 เป็นต้นไป
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยว่า ตามที่กรมบัญชีกลาง กระทรวงการคลัง ได้อนุมัติให้กรมป้องกันและบรรเทาสาธารณภัย (ปภ.) และจังหวัด ปฏิบัตินอกเหนือระเบียบฯ ข้อ 18 กรณีขยายวงเงินทดรองราชการในเชิงป้องกันหรือยับยั้งภัยพิบัติกรณีฉุกเฉิน จำนวน 50,000,000 บาท ในพื้นที่กรุงเทพมหานครและพื้นที่จังหวัด ทั้ง 76 จังหวัด เพื่อเป็นค่าใช้จ่ายในการป้องกันหรือยับยั้งภัยพิบัติกรณีฉุกเฉินเฉพาะสถานการณ์โรคติดเชื้อไวรัสโคโรนา 2019 (COVID-19) ได้ เป็นกรณีพิเศษ ซึ่งเมื่อวันที่ 5 พฤษภาคม 2563 กระทรวงมหาดไทย ได้มีหนังสือขอยกเว้นการปฏิบัติตามระเบียบฯ โดยกรมบัญชีกลางได้เห็นถึงความสำคัญของหน่วยงานต่าง ๆ และทุกภาคส่วนของสังคมที่ร่วมกันปฏิบัติงานในสถานการณ์ COVID-19 จึงอนุมัติให้ ปภ. และจังหวัดยกเว้นการปฏิบัติตามระเบียบฯ ให้สามารถใช้จ่ายเงินทดรองราชการในเชิงป้องกันหรือยับยั้งภัยพิบัติกรณีฉุกเฉิน กรณี COVID-19 ที่ได้รับการขยายวงเงินจากกรมบัญชีกลางเป็นค่าตอบแทนให้แก่ผู้ปฏิบัติงานทุกประเภทที่ได้รับมอบหมายหรือได้รับคำสั่งให้ออกปฏิบัติงานป้องกันหรือยับยั้งภัยพิบัติ ค่าใช้จ่ายในการดูแลด้านการดำรงชีพของผู้ได้รับผลกระทบ รวมทั้งค่าใช้จ่ายอื่นที่เกี่ยวข้องกับการป้องกันหรือยับยั้งภัยพิบัติดังกล่าวได้เป็นกรณีพิเศษ โดยให้มีผลตั้งแต่วันที่ 30 มีนาคม 2563 เป็นต้นไป ตามที่ขอทำความตกลง
“การอนุมัติให้สามารถใช้จ่ายเงินทดรองฯ กรณี COVID-19 ที่ได้รับการขยายวงเงินจากกรมบัญชีกลางเป็นค่าตอบแทนแก่ผู้ปฏิบัติงานดังกล่าว เพื่อให้การป้องกันและยับยั้งภัยพิบัติกรณีฉุกเฉินดังกล่าวเป็นไปอย่างรวดเร็ว ทั่วถึง และสอดคล้องกับนโยบายของรัฐบาล ทั้งนี้ กรมบัญชีกลาง ขอร่วมเป็นกำลังใจให้ทุกท่านในสถานการณ์การแพร่ระบาดของ COVID-19 และเชื่อมั่นว่า เราจะผ่านวิกฤตินี้ไปด้วยกัน” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/30453
