รัฐบาลไทย-ข่าวทำเนียบรัฐบาล-พม. จับมือ กทม. โอนพื้นที่ โครงการเคหะชุมชนฉลองกรุง ให้ กทม. ดูแล

วันศุกร์ที่ 15 พฤษภาคม 2563
พม. จับมือ กทม. โอนพื้นที่ โครงการเคหะชุมชนฉลองกรุง ให้ กทม. ดูแล
พม. จับมือ กทม. โอนพื้นที่ โครงการเคหะชุมชนฉลองกรุง ให้ กทม. ดูแล
เมื่อวันที่ 14 พ.ค. 63 เวลา 14.30 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า วันนี้ ตัวแทนของการเคหะแห่งชาติ (กคช.) ตัวแทนกรุงเทพมหานคร โดยสำนักงานเขตหนอกจอก และตัวแทนชาวชุมชนโครงการเคหะชุมชนฉลองกรุง เขตหนองจอก ได้มาร่วมประชุมลงบันทึกความเข้าใจร่วมกันในการโอนพื้นที่สาธารณะประโยชน์ของโครงการเคหะชุมชนฉลองกรุง ให้กับ กทม. ดูแลเป็นผลสำเร็จแล้ว ซึ่งปัญหาการโอนพื้นที่ดังกล่าวมีมาเป็นระยะเวลายาวนาน จนเมื่อตนได้ลงพื้นที่ไปพบกับชาวชุมชน เมื่อปลายเดือนเมษายนที่ผ่านมา โดยขอให้ทุกฝ่ายได้พูดคุยทำความเข้าใจกัน
นายจุติ กล่าวเพิ่มเติมว่า สำหรับพื้นที่สาธารณะประโยชน์ที่จะทำการโอนให้กับ กทม. ดูแลต่อไปนั้น เป็นพื้นที่ 5 แปลง ที่อยู่ในโครงการเคหะชุมชนฉลองกรุง จำนวน 6 ชุมชน ซึ่งต่อไป กทม. จะเข้ามาพิจารณาจัดสรรงบประมาณ เพื่อนำมาปรับปรุงพื้นที่ สร้างอาคาร และจัดการให้เป็นประโยชน์ต่อพี่น้องประชาชนในชุมชนต่อไป ด้านประธานชุมชนที่มาเป็นตัวแทนชาวชุมชนในวันนี้ ได้แสดงความพึงพอใจเป็นอย่างมาก เพราะก่อนหน้านี้ได้มีการร้องเรียนไปยัง กทม. และยังมีปัญหาติดขัด วันนี้จึงถือว่าเป็นวันที่รอคอย สามารถทำให้ข้อตกลงได้ข้อยุติและประสบความสำเร็จไปได้ด้วยดี

ที่มา : https://www.thaigov.go.th/news/contents/details/30875
