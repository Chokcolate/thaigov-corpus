รัฐบาลไทย-ข่าวทำเนียบรัฐบาล-ก.คลัง เผยช่องทางรับเรื่องร้องเรียนผ่านสาขาของ ธ.กรุงไทย ธ.ออมสิน หรือ ธกส. ในระหว่างวันที่ 18-29 พฤษภาคม 2563 [กระทรวงการคลัง]

วันอาทิตย์ที่ 17 พฤษภาคม 2563
ก.คลัง เผยช่องทางรับเรื่องร้องเรียนผ่านสาขาของ ธ.กรุงไทย ธ.ออมสิน หรือ ธกส. ในระหว่างวันที่ 18-29 พฤษภาคม 2563 [กระทรวงการคลัง]
ก.คลัง เผยช่องทางรับเรื่องร้องเรียนผ่านสาขาของ ธ.กรุงไทย ธ.ออมสิน หรือ ธกส. ในระหว่างวันที่ 18-29 พฤษภาคม 2563
ขอแนะนำ 4 กลุ่มหลักไม่จำเป็นต้องเดินทางไปร้องเรียนด้วยตนเอง
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลังเปิดเผยถึงการเปิดช่องทางรับเรื่องร้องเรียนผ่านสาขาของธนาคารกรุงไทย ธนาคารออมสิน หรือธนาคารเพื่อการเกษตรและสหกรณ์ ในระหว่างวันที่ 18-29 พฤษภาคม 2563 โดยขอแนะนำว่าเพื่อเป็นการอำนวยความสะดวก ประหยัดเวลาและค่าใช้จ่ายในการเดินทางและลดโอกาสในการแพร่ระบาดของเชื้อ Covid-19 ผู้ที่ประสงค์จะร้องเรียนใน 4 กลุ่มต่อไปนี้ ไม่จำเป็นต้องเดินทางไปร้องเรียนด้วยตนเอง เนื่องจากกระทรวงการคลังได้ดำเนินการแก้ไขให้เรียบร้อยแล้วและเป็นการดำเนินการให้กับทุกคนไม่ใช่เฉพาะผู้ที่มาร้องเรียนเท่านั้น ประกอบด้วย
1. กลุ่มผู้ที่ได้รับสิทธิ แต่ชื่อบัญชีไม่ตรงกับชื่อและนามสกุลที่ลงทะเบียนไว้ ทำให้กระทรวงการคลังไม่สามารถโอนเงินให้ได้จำนวนประมาณ 1 ล้านราย ในส่วนของกลุ่มนี้ผู้ลงทะเบียนได้มีการแก้ไขเรียบร้อยแล้วและกำหนดจะโอนเงินเยียวยาในวันอังคารที่ 19 พฤษภาคม 2563 จำนวน 5.9 แสนราย ในส่วนที่ยังคงเหลืออีก 4.3 แสนราย โปรดดำเนินการผูกพร้อมเพย์ด้วยเลขบัตรประจำตัวประชาชนโดยเร็ว ซึ่งจะเป็นช่องทางที่สะดวกที่สุดโดยไม่ต้องดำเนินการอะไรเพิ่มเติมอีก กระทรวงการคลังจะมีการตรวจสอบและโอนเงินให้ใหม่เป็นประจำทุกสัปดาห์
2. กลุ่มผู้ที่ลงทะเบียนไม่สำเร็จ เนื่องจากข้อมูลบัตรประชาชนไม่ถูกต้องจำนวน 1.7 ล้านราย กระทรวงการคลังอยู่ระหว่างพิจารณาแนวทางการเยียวยาที่เหมาะสม
3. กลุ่มที่ได้รับแจ้งเมื่อวันพฤหัสบดีที่ 14 พฤษภาคม 2563 ว่าไม่ได้รับสิทธิเนื่องจากมีชื่อปรากฏอยู่ในฐานข้อมูลหัวหน้าครัวเรือนเกษตรของกระทรวงเกษตรและสหกรณ์ แต่ปัจจุบันไม่ได้เป็นหัวหน้าครัวเรือนเกษตรแล้ว กระทรวงการคลังได้ตรวจสอบคัดกรองกับฐานข้อมูลชุดล่าสุดของกระทรวงเกษตรและสหกรณ์เรียบร้อยแล้วสำหรับผู้ผ่านเกณฑ์จะได้รับเงินเยียวยาในวันพุธที่ 20 พฤษภาคม 2563โดยสามารถตรวจสอบสถานะได้ที่ www. เราไม่ทิ้งกัน .com ปุ่มสีเทา “ตรวจสอบสถานะ”
4. กลุ่มที่ยังไม่เคยลงทะเบียนรับสิทธิตามมาตรการเยียวยา 5,000 บาท ขณะนี้ไม่สามารถลงทะเบียนเพิ่มเติมให้ได้ เนื่องจากได้ปิดรับการลงทะเบียนสำหรับมาตรการนี้แล้วตั้งแต่วันที่ 22 เมษายน 2563 ดังนั้น ขอให้ติดตามมาตรการเยียวยาอื่นของรัฐที่จะออกมาเพิ่มเติมในอนาคต
โฆษกกระทรวงการคลังได้กล่าวในตอนท้ายว่า สำหรับประชาชนในต่างจังหวัดสามารถร้องเรียนการช่วยเหลือเยียวยาที่เกี่ยวข้องกับสถานการณ์Covid-19 รวมถึงมาตรการเยียวยา 5,000 บาทได้ที่ศูนย์ดำรงธรรมกระทรวงมหาดไทยทุกจังหวัด อีกช่องทางหนึ่งด้วย
Call Center ธนาคารกรุงไทย จำกัด (มหาชน) โทร. 02-111-1144
สำนักงานเศรษฐกิจการคลัง โทร. 0 2273 9020 ต่อ 3421, 3422, 3423, 3424, 3425, 3427, 3429, 3430, 3572
(ในวันและเวลาราชการ)

ที่มา : https://www.thaigov.go.th/news/contents/details/30998
