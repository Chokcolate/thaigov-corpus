รัฐบาลไทย-ข่าวทำเนียบรัฐบาล-กรมการขนส่งทางบกเลื่อนการให้บริการด้านใบอนุญาตขับรถและผู้ประจำรถตั้งแต่วันที่ 7 พฤษภาคม 2563 ออกไปจนกว่าจะมีการประกาศยกเลิกสถานการณ์ฉุกเฉิน หรือมีประกาศเป็นอย่างอื่น

วันพฤหัสบดีที่ 7 พฤษภาคม 2563
กรมการขนส่งทางบกเลื่อนการให้บริการด้านใบอนุญาตขับรถและผู้ประจำรถตั้งแต่วันที่ 7 พฤษภาคม 2563 ออกไปจนกว่าจะมีการประกาศยกเลิกสถานการณ์ฉุกเฉิน หรือมีประกาศเป็นอย่างอื่น
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) ห่วงใยถึงความปลอดภัยของประชาชน และตระหนักถึงสถานการณ์การแพร่ระบาดของโรคติดเชื้อไวรัส COVID-19 ในปัจจุบัน
ซึ่งการติดตามประเมินสถานการณ์จากสำนักงานขนส่งทุกจังหวัด หลังจากที่มีประกาศผ่อนคลายการดำเนินการด้านใบอนุญาตขับรถบางกระบวนงานก่อนหน้านี้ พบว่าการเตรียมการในหลายพื้นที่ยังมีโอกาสเสี่ยงต่อการติดต่อสัมผัสโรค และบางจังหวัดยังไม่อนุญาตให้ผ่อนคลายมาตรการด้านใบอนุญาตขับรถ จึงเกรงว่าประชาชนบางส่วนจะเดินทางข้ามจังหวัดเพื่อไปดำเนินการใบอนุญาตขับรถในจังหวัดใกล้เคียง ประกอบกับพระราชกำหนดการบริหารสถานการณ์ฉุกเฉิน พ.ศ. 2548 ฉบับที่ 5 มาตรา 9 ได้กำหนดข้อห้ามการใช้อาคารสถานที่เพื่อจัดการเรียนการสอน การสอบ การฝึกอบรมที่มีผู้เข้าร่วมเป็นจำนวนมากในลักษณะที่มีโอกาสติดต่อสัมผัสกันได้ง่าย และให้ประชาชนงดหรือชะลอการเดินทางข้ามเขตพื้นที่จังหวัดเว้นแต่มีความจำเป็น ขบ. จึงขอ “เลื่อนการเปิดให้บริการด้านใบอนุญาตขับรถและผู้ประจำรถตั้งแต่วันที่ 7 พฤษภาคม 2563 ออกไปจนกว่าจะมีการประกาศยกเลิกสถานการณ์ฉุกเฉิน หรือมีประกาศเป็นอย่างอื่น” เพื่อให้การดำเนินการด้านใบอนุญาตขับรถและผู้ประจำรถสอดคล้องกับประกาศสถานการณ์ฉุกเฉินและข้อกำหนดดังกล่าว รวมทั้งยับยั้งการแพร่ระบาดของโรคติดเชื้อไวรัส COVID-19 ไปสู่พื้นที่อื่น และป้องกันไม่ให้โรคกลับมาแพร่ระบาดใหม่
สำหรับผู้ที่ใบอนุญาตขับรถสิ้นอายุตั้งแต่วันที่ 2 มกราคม 2563 จนถึงวันที่มีประกาศยกเลิกสถานการณ์ฉุกเฉินหรือมีประกาศเป็นอย่างอื่นนั้น ขบ. ได้ประสานงานกับสำนักงานตำรวจแห่งชาติ และสำนักงานคณะกรรมการกำกับและส่งเสริมประกันภัย (คปภ.) โดยสำนักงานตำรวจแห่งชาติได้ผ่อนผันการบังคับใช้กฎหมาย และให้ถือว่าใบอนุญาตขับรถที่สิ้นอายุตั้งแต่วันที่ 2 มกราคม 2563 ยังสามารถใช้ขับรถได้ในช่วงที่มีประกาศสถานการณ์ฉุกเฉิน ส่วน คปภ. ได้ยืนยันข้อมูลกรณีผู้ขับขี่รถที่มีใบอนุญาตขับรถตรงตามประเภท แม้จะสิ้นอายุแล้ว เมื่อเกิดอุบัติขึ้นในระหว่างระยะเวลาการเอาประกันภัย กรมธรรม์ประกันภัยรถยนต์ยังคงให้ความคุ้มครองครบถ้วน โดยประชาชนที่ทำรายการจองคิวดำเนินการด้านใบอนุญาตขับรถไว้แล้วจะได้รับสิทธิในการดำเนินการตามลำดับคิวเดิมที่จองไว้ เมื่อเริ่มเปิดดำเนินการด้านใบอนุญาตขับรถ โดยเจ้าหน้าที่จะแจ้งข้อมูลให้ผู้จองคิวทราบโดยตรง ควบคู่กับการสื่อสารผ่านทุกช่องทางการสื่อสารของ ขบ. ทั้งนี้ ขบ. จะพิจารณากระบวนงานและขั้นตอนด้านใบอนุญาตขับรถ เพื่อกำหนดมาตรการที่มีความเหมาะสมและปลอดภัยสำหรับประชาชน เพื่อไม่ให้การติดต่อราชการที่สำนักงานขนส่งมีความเสี่ยงต่อการแพร่ระบาดของโรคติดเชื้อไวรัส COVID-19

ที่มา : https://www.thaigov.go.th/news/contents/details/30430
