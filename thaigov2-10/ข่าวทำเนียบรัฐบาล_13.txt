รัฐบาลไทย-ข่าวทำเนียบรัฐบาล-คำถวายพระพรชัยมงคลพระบาทสมเด็จพระเจ้าอยู่หัว  เนื่องในวันฉัตรมงคล วันที่ 4 พฤษภาคม พุทธศักราช 2563  พลเอก ประยุทธ์ จันทร์โอชา นายกรัฐมนตรี ผู้กราบบังคมทูล

วันจันทร์ที่ 4 พฤษภาคม 2563
พิมพ์
คำถวายพระพรชัยมงคลพระบาทสมเด็จพระเจ้าอยู่หัว  เนื่องในวันฉัตรมงคล วันที่ 4 พฤษภาคม พุทธศักราช 2563  พลเอก ประยุทธ์ จันทร์โอชา นายกรัฐมนตรี ผู้กราบบังคมทูล
คำถวายพระพรชัยมงคลพระบาทสมเด็จพระเจ้าอยู่หัว เนื่องในวันฉัตรมงคล วันที่ 4 พฤษภาคม พุทธศักราช 2563  พลเอก ประยุทธ์ จันทร์โอชา นายกรัฐมนตรี ผู้กราบบังคมทูล
ขอเดชะฝ่าละอองธุลีพระบาท ปกเกล้าปกกระหม่อม
ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี ในนามของคณะรัฐมนตรี คู่สมรส และพสกนิกรชาวไทยทุกหมู่เหล่า มีความโสมนัสเป็นล้นพ้น ที่ได้มาร่วมกันแสดงความจงรักภักดี และถวายพระพรชัยมงคล เนื่องในอภิลักขิตสมัย วันฉัตรมงคล ที่เวียนมาบรรจบครบรอบในวันนี้
นับแต่ใต้ฝ่าละอองธุลีพระบาท เสด็จเถลิงถวัลยราชสมบัติ เป็นพระมหากษัตริย์แห่งพระมหาจักรีบรมราชวงศ์ ปวงข้าพระพุทธเจ้าต่างประจักษ์ในพระมหากรุณาธิคุณ แห่งใต้ฝ่าละอองธุลีพระบาท ที่ทรงครองแผ่นดินเพื่อประโยชน์ของประเทศ และความผาสุกของปวงประชาราษฎร์ สมดั่งพระปฐมบรมราชโองการ ที่ได้พระราชทานอารักขาแก่พสกนิกรทุกหมู่เหล่า ด้วยพระราชปณิธานที่มั่นคง แน่วแน่ ที่จะสร้างความสมัครสมานสามัคคีให้เกิดขึ้นในหมู่ราษฎร เพื่อให้ความสามัคคีนั้นเป็นกำลังในการส่งเสริมและพัฒนาประเทศชาติ น้ำพระราชหฤทัยที่เปี่ยมล้นด้วยพระเมตตา ทรงห่วงใยในความทุกข์ร้อนของปวงประชา และพระราชทานความช่วยเหลือ เอื้ออาทรเสมอมา อีกทั้งพระบรมราโชวาทที่พระราชทานเป็นแนวทางแก่พสกนิกร ได้นำมาซึ่งกำลังใจและก่อให้เกิดสติปัญญา ที่ก้าวผ่านพ้นวิกฤติการณ์ต่าง ๆ พระมหากรุณาธิคุณอันหาที่สุดมิได้นี้ จักตราตรึงอยู่ในจิตใจของปวงข้าพระพุทธเจ้าตลอดไป
ในโอกาสมหามงคลนี้ ข้าพระพุทธเจ้าทั้งหลาย ขอพระราชทานถวายพระพรชัยมงคล ขออัญเชิญพลานุภาพแห่งคุณพระศรีรัตนตรัย และอำนาจสิ่งศักดิ์สิทธิ์ทั้งหลายในสากลโลก โปรดดลบันดาลประทานพร ให้ใต้ฝ่าละอองธุลีพระบาททรงพระเจริญพระชนมายุยิ่งยืนนาน ทรงพระเกษมสำราญ พระบารมีแผ่ไพศาลไปทั่วทิศานุทิศ สถิตเป็นมิ่งขวัญร่มเกล้าของเหล่าพสกนิกร ตราบกาลนิรันดร
ด้วยเกล้าด้วยกระหม่อม ขอเดชะ

ที่มา : https://www.thaigov.go.th/news/contents/details/30289
