รัฐบาลไทย-ข่าวทำเนียบรัฐบาล-นายกรัฐมนตรีเผยไทย “การ์ดตกไม่ได้เลยโดยเด็ดขาด” แม้ตัวเลขผู้ติดเชื้อมีจำนวนลดลงเหลือตัวเลขหลักเดียว

วันอังคารที่ 5 พฤษภาคม 2563
พิมพ์
นายกรัฐมนตรีเผยไทย “การ์ดตกไม่ได้เลยโดยเด็ดขาด” แม้ตัวเลขผู้ติดเชื้อมีจำนวนลดลงเหลือตัวเลขหลักเดียว
นายกรัฐมนตรีเผยประเทศไทย “การ์ดตกไม่ได้เลยโดยเด็ดขาด” แม้ตัวเลขผู้ติดเชื้อมีจำนวนลดลงเหลือตัวเลขหลักเดียว
วันนี้ (5 พ.ค.63) เวลา 12.15 น. ณ โถงบัญชาการ ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงหลังการประชุมคณะรัฐมนตรี จำนวนตัวเลขผู้ป่วยติดเชื้อไวรัสโควิด-19 ไทย ในช่วงที่ผ่านมาเหลือเพียงหลักเดียว ฝากสื่อสิ่งพิมพ์ ออนไลน์ ช่วยสร้างความเข้าใจแก่ประชาชน โดยย้ำการ์ดตกไม่ได้เลยโดยเด็ดขาด
นายกรัฐมนตรีสั่งการให้ตรวจสอบและแก้ไข กรณีรถไฟฟ้าบีทีเอสขัดข้อง ทำให้เกิดภาพความแออัดของประชาชนในสถานีรถไฟฟ้า เพราะเป็นช่วงเร่งด่วน มีการสัญจรของประชาชนจำนวนมาก ต้องมีแผนงานมาตรการแก้ไข
นายกรัฐมนตรียังย้ำว่า ในช่วงวันหยุดที่ผ่านมาได้พบปะพูดคุยกับภาคธุรกิจ ขนาดกลางและขนาดเล็ก ตรวจเยี่ยมเจ้าหน้าที่ปฏิบัติงานตามด่าน จุดตรวจ ขอบคุณรองนายกรัฐมนตรีและรัฐมนตรีที่ลงพื้นที่ ตรวจเยี่ยมจุดตรวจตามพื้นที่ต่าง ๆ เช่นเดียวกัน
ทั้งนี้ นายกรัฐมนตรีได้กล่าวขอบคุณภาคธุรกิจที่ได้ตอบรับครบทั้ง 20 ราย ซึ่งมีแผนการดูแลลูกจ้าง พนักงาน แรงงานของกลุ่มห่วงโซ่อุตสาหกรรมของตน พร้อมยังได้เสนอแผนงานเพื่อร่วมมือกับรัฐบาลในการช่วยเหลือ ฟื้นฟู ประชาชนกลุ่มต่างๆทั้งเกษตรกรและกลุ่มอาชีพอื่นๆ รวมทั้งในแผนการพัฒนาในแต่ละจังหวัดตามศักยภาพของภาคธุรกิจด้วย  ซึ่งภาครัฐโดยกระทรวงต่างๆ ก็ได้มีการดำเนินมาตรการเยียวยาต่างๆ แล้ว  เช่น กระทรวงการคลัง กระทรวงแรงงาน กระทรวงมหาดไทย กระทรวงอุตสาหกรรม กระทรวงการท่องเที่ยวและกีฬา จากการบริหารงบประมาณจาก พ.ร.ก. กู้เงิน ซึ่งแต่ละมาตรการแม้ผ่านการเห็นชอบของคณะรัฐมนตรียังจะมีการตรวจสอบเพิ่มเติมให้สอดคล้องกับสถานการณ์ อาทิ การเข้าถึง Soft Loan  เนื่องจากการคาดการสถานการณ์เศรษฐกิจที่ได้รับผลกระทบ อาจต้องใช้เวลาฟื้นฟูมากกว่า 3 เดือน เป็น 6 - 9 เดือน จึงจำเป็นต้องมีมาตรการไว้รองรับ ควบคู่กับการดำเนินชีวิตตามวิถีชีวิตปกติแบบใหม่ หรือ New Normal ที่ให้ความสำคัญกับสุขภาพ จึงต้องมีการวางแผน เพราะการแก้ปัญหาต้องใช้ทั้งเวลาและงบประมาณ รวมทั้งต้องคำนึงถึงข้อกฎหมายด้วย
นายกรัฐมนตรีแนะนำให้ประชาชน สามารถแจ้งความเดือดร้อนผ่านช่องทางที่เหมาะสม เช่น การร้องเรียนผ่านสำนักนายกรัฐมนตรี  โดยนายกรัฐมนตรีจะนำเข้าสู่การประชุมคณะรัฐมนตรี เพื่อหาทางแก้ไข พร้อมขอให้ประชาชนอดทน ทั้งนี้รัฐบาลจะดูแลอย่างเต็มที่ เพื่อผ่านช่วงเวลานี้ไปด้วยกัน
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30328
