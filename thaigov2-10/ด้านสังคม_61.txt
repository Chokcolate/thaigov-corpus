รัฐบาลไทย-ข่าวทำเนียบรัฐบาล-สุขภาพดีสู้โควิด-19 กับ 5 อาหารนวัตกรรม ในยาม WORK FROM HOME

วันพฤหัสบดีที่ 14 พฤษภาคม 2563
สุขภาพดีสู้โควิด-19 กับ 5 อาหารนวัตกรรม ในยาม WORK FROM HOME
สุขภาพดีสู้โควิด-19 กับ 5 อาหารนวัตกรรม ในยาม WORK FROM HOME
สวทช. รวบรวมตัวอย่าง ‘งานวิจัยกินได้ มีประโยชน์’ ซึ่งเกิดจากการวิจัยพัฒนา หรือร่วมสนับสนุนผู้ประกอบการ เป็นอาหารทางเลือกเพื่อสุขภาพในยามต้องอยู่บ้าน หยุดเชื้อ เพื่อชาติ หรือทำงาน Work from Home
1.‘SAVA’ ฟลาวมันสำปะหลังไร้กลูเตน
1% ของประชากรโลก หรือประมาณ 600 - 700 ล้านคน คือจำนวนของผู้ป่วยโรคเซลิแอค (Celiac Disease) ซึ่งเป็นโรคแพ้ภูมิตัวเองจากสารต่อต้านกลูเตน ไบโอเทค สวทช. ร่วมกับสถาบันค้นคว้าและพัฒนาผลิตผลทางการเกษตรและอุตสาหกรรมเกษตร (KAPI) มหาวิทยาลัยเกษตรศาสตร์ พัฒนา ‘กระบวนการผลิตฟลาวมันสำปะหลังในระดับอุตสาหกรรม’ โดยถ่ายทอดเทคโนโลยีให้กับ บริษัท ชอไชยวัฒน์ อุตสาหกรรม จำกัด สำหรับทำแป้งอเนกประสงค์ปราศจากกลูเตนเจ้าแรกในประเทศไทย ซึ่งแป้งมีปริมาณไฟเบอร์และสารอาหารที่เหมาะสม นำมาทำเบเกอรี่ได้หลากหลาย อาทิ คุกกี้ ชูครีม ชิฟฟอน แพนเค้ก เค้กกล้วยหอม มัฟฟิน ครัมเบิ้ล วาฟเฟิล บราวนี่ ชีสเค้ก โคนไอศกรีม เป็นต้น ซึ่งสูตรผลิตภัณฑ์ต่างๆ ได้รับการสนับสนุนจาก ITAP สวทช.
ติดต่อได้ที่ >>  Facebook : Sava Flour - แป้งกลูเตนฟรีสำหรับผลิตภัณฑ์เบเกอรี่ (https://www.facebook.com/savaflour/)
2. ‘GUMMY V’ ขนมผสมผักสำหรับเด็ก
‘รับประทานผักน้อย ไม่ใช่ปัญหาอีกต่อไป’ บริษัท เชียงใหม่ไบโอเวกกี้ฯ ได้ริเริ่มพัฒนา ‘GUMMY V’ ขนมผสมผัก ภายใต้การช่วยเหลือของ ITAP สวทช. โดยผลิตภัณฑ์เลือกใช้เยลลี่ กัมมี่เป็นส่วนผสมหลัก พร้อมใส่ผัก 5 ชนิด 5 สี ประกอบด้วยสีเหลืองจากฟักทองญี่ปุ่น สีแดงของมะเขือเทศ สีส้มของแครอท สีม่วงจากบีทรูท และสีเขียวจากเซเลอรี่ ซึ่งมีสารอาหารเบต้าแคโรทีน ไลโคปีนสูง ช่วยเสริมสร้างระบบประสาทและสมอง ที่สำคัญคือผลิตภัณฑ์ใส่ชิ้นผักจริง (ไม่ใช่สารสกัดจากผัก) ในรูปแบบผงผสมในเยลลี่ รวมทั้งเพิ่มสารที่ให้วิตามินซี ใส่น้ำตาลน้อยที่สุด ช่วยให้เด็กได้รับสารอาหารที่เป็นประโยชน์กับร่างกาย โดยปริมาณที่แนะนำในการบริโภค คือ 6 - 8 ชิ้นต่อวัน
ติดต่อได้ที่ >> LINE@ : @bioveggie หรือ Facebook : Bioveggie (https://www.facebook.com/Bioveggie/)
3. Juice Ball เจลบอลน้ำผลไม้
อร่อยได้ สนุกด้วย กับ ‘ลูกบอลดื่มได้’ ผลิตภัณฑ์ใหม่สุดสร้างสรรค์ที่พัฒนาโดย บริษัท ซี.โอ.สวนสระแก้ว จำกัด ร่วมกับ ดร.วิชชา ตรีสุวรรณ จากสถาบันค้นคว้าและพัฒนาผลิตภัณฑ์อาหาร มหาวิทยาลัยเกษตรศาสตร์ โดยได้รับการช่วยเหลือสนับสนุนจากหน่วยงานภาครัฐทั้ง สวทช. และ สกว. โดย Juice Ball เป็นผลิตภัณฑ์น้ำผลไม้สด 100% บรรจุอยู่ในเจลบอลที่ผลิตจากสารสกัดจากสาหร่าย เปลือกเจล บอลมีความบาง เมื่อรับประทาน สารสกัดสาหร่ายที่เคลือบอยู่จะแตกออกให้ได้สัมผัสรสชาติของน้ำผลไม้ที่สดใหม่ซึ่งผ่านการคัดสรรคุณภาพมาอย่างดี ขณะนี้มีน้ำผลไม้ 3 รสชาติ คือ น้ำมะม่วง มะละกอ และมะพร้าว สามารถเก็บรักษาในตู้เย็นได้นานถึง 3 เดือน โดยไม่ต้องใส่สารกันบูดหรือวัตถุกันเสีย
ติดต่อได้ที่ >> LINE@ : @sskfruit หรือ 083-4236535
4. ไส้กรอกไขมันต่ำ อร่อยได้ไม่อ้วน
เอาใจคนอยากสุขภาพดีที่ชื่นชอบไส้กรอก เอ็มเทค สวทช. จับมือกับศูนย์วิจัยและพัฒนาเครือเบทาโกร พัฒนา ‘ไส้กรอกไขมันต่ำ’ มีส่วนประกอบที่เป็นไฟเบอร์ หรือใยอาหารจากพืชมาใช้ทดแทนไขมันสัตว์ ซึ่งนอกจากมีปริมาณไขมันน้อยกว่า 4% (ไส้กรอกดั้งเดิมมีไขมัน 20-30%) แล้ว ยังให้พลังงานต่ำและมีปริมาณคอเลสเตอรอลต่ำอีกด้วย ที่สำคัญคือยังให้เนื้อสัมผัสและรสชาติของไส้กรอกไม่แตกต่างจากสูตรดั้งเดิม ทั้งนี้ไส้กรอกไขมันต่ำได้มีการต่อยอดสู่ผลิตภัณฑ์อื่นๆ แล้วถึง 7 ผลิตภัณฑ์ โดยมีวางจำหน่ายแล้วที่ซูเปอร์มาร์เก็ตชั้นนำทั่วประเทศ
ติดต่อได้ที่ >> เบทาโกร ช็อป (http://www.betagro.com/food/th/shop) หรือ เบทาโกร - tops.co.th‎ (https://www.tops.co.th/th/shop-by-brands/betagro)
5. ข้าวไรซ์เบอร์รี่ ข้าวโภชนาการสูง
ข้าวเป็นอาหารหลักในแทบทุกมื้อ เพื่อให้ข้าวที่ทานแล้วดีต่อสุขภาพ ไบโอเทค สวทช. ร่วมกับศูนย์วิทยาศาสตร์ข้าว มหาวิทยาลัยเกษตรศาสตร์ วิทยาเขตกำแพงแสน พัฒนา ‘พันธุ์ข้าวไรซ์เบอรี่’ ข้าวเจ้าพันธุ์ใหม่ที่มีคุณสมบัติด้านโภชนาการสูง คือ มีสารต้านอนุมูลอิสระสูง ได้แก่ เบต้าแคโรทีน แกมมาโอไรซานอล วิตามินอี แทนนิน สังกะสี โฟเลต มีสรรพคุณช่วยบำรุงร่างกาย ช่วยลดริ้วรอยและชะลอความแก่ ลดความเสี่ยงต่อการเกิดโรคร้ายแรงต่างๆ เช่น โรคมะเร็ง โรคเบาหวาน โรคหัวใจและหลอดเลือด โรคความดันโลหิตสูง และโรคสมองเสื่อมได้ นอกจากนี้ข้าวยังมีดัชนีน้ำตาลต่ำ-ปานกลาง หรือย่อยสลายให้น้ำตาลช้า ช่วยควบคุมน้ำตาลและควบคุมน้ำหนักได้ เหมาะกับผู้ป่วยโรคเบาหวานและโรคอ้วน
ติดต่อได้ที่ >> Facebook : ศูนย์วิทยาศาสตร์ข้าว (https://www.facebook.com/Rice.sci.center/) หรือ โทร 034-355-192
ข้อมูลข่าวโดย : สำนักงานพัฒนาวิทยาศาสตร์และเทคโนโลยีแห่งชาติ (สวทช.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/30867
