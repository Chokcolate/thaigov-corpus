รัฐบาลไทย-ข่าวทำเนียบรัฐบาล-โฆษก ศบค. เผยคณะกรรมการ ศบค. พร้อมรับฟังข้อร้องเรียน ข้อเสนอแนะจากกลุ่มกิจการ/กิจกรรม สำหรับการผ่อนปรนมาตรการระยะที่ 2

วันอังคารที่ 12 พฤษภาคม 2563
โฆษก ศบค. เผยคณะกรรมการ ศบค. พร้อมรับฟังข้อร้องเรียน ข้อเสนอแนะจากกลุ่มกิจการ/กิจกรรม สำหรับการผ่อนปรนมาตรการระยะที่ 2
โฆษก ศบค. เผยคณะกรรมการ ศบค. พร้อมรับฟังข้อร้องเรียน ข้อเสนอแนะจากกลุ่มกิจการ/กิจกรรม สำหรับการผ่อนปรนมาตรการระยะที่ 2
วันนี้ (12 พ.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเซียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค.ชี้แจงการผ่อนปรนมาตรการระยะที่ 2 ในการถ่ายทำรายการโทรทัศน์ ว่ายังไม่ได้เป็นข้อยุติ สำหรับการแถลงวานนี้ถึงการอนุญาตให้รวมกลุ่มถ่ายทำรายการได้ไม่เกิน 5 คน นั้น ยังเป็นเพียงร่างข้อเสนอเท่านั้น คณะกรรมการ ศบค. พร้อมรับฟังข้อร้องเรียน ข้อเสนอแนะ จากกลุ่มกิจการ/กิจกรรมเหล่านี้ โดยสามารถเสนอผ่านที่จุดรับเรื่องสำนักงานปลัดสำนักนายกรัฐมนตรี
นอกจากนี้ โฆษก ศบค.ยังกล่าวถึงการประเมินสถานการณ์การระบาดรอบ 2 หลังการผ่อนปรนมาตรการและประชาชนเริ่มกลับมาใช้ชีวิตตามปกตินั้น โดยชี้แจงว่า  ศบค. ได้มีการประชุมปรึกษาอย่างต่อเนื่อง โดยยึดหลักสาธารณสุขเป็นตัวนำควบคู่ไปกับภาคเอกชนและภาครัฐที่ดูในเรื่องของเศรษฐกิจและสังคม เป็นเรื่องที่ละเอียดอ่อนของชุดข้อมูลต่าง ๆ ยืนยันว่าจะทำให้ดีที่สุด และเมื่อทั้งภาครัฐและเอกชนได้ร่วมกันออกมาตรการต่าง ๆ ออกมาแล้ว สิ่งสำคัญที่จะขาดไม่ได้คือความร่วมมือจากส่วนของภาคประชาชน หากมีความร่วมมืออย่างดี ผลในเชิงบวกก็จะเกิดขึ้นตาม
………………………..
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30695
