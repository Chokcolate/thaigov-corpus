รัฐบาลไทย-ข่าวทำเนียบรัฐบาล-กระทรวงกลาโหมไทย รับมอบอุปกรณ์และเครื่องมือทางการแพทย์จากกระทรวงกลาโหมจีน ช่วยไทยสู้ COVID-19 [กระทรวงกลาโหม]

วันอังคารที่ 12 พฤษภาคม 2563
พิมพ์
กระทรวงกลาโหมไทย รับมอบอุปกรณ์และเครื่องมือทางการแพทย์จากกระทรวงกลาโหมจีน ช่วยไทยสู้ COVID-19 [กระทรวงกลาโหม]
กระทรวงกลาโหมไทย รับมอบอุปกรณ์และเครื่องมือทางการแพทย์จากกระทรวงกลาโหมจีน ช่วยไทยสู้ COVID-19!! "จีนไทยใช่อื่นไกล พี่น้องกัน"
เช้าวันนี้ (อังคาร ที่ 12 พ.ค. 63) พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม เป็นผู้แทนรัฐมนตรีว่าการกระทรวงกลาโหม รับมอบอุปกรณ์และเครื่องมือทางการแพทย์ รวมถึงสิ่งของเพื่อช่วยเหลือผู้ที่ได้รับผลกระทบจากโรคติดเชื้อไวรัสโคโรนา 2019 (COVID-19) จาก นาย Yang Xin (หยาง ซิน) อุปทูตสาธารณรัฐประชาชนจีน ณ ท่าอากาศยานทหาร 2 กองบิน 6 (ดอนเมือง)
สืบเนื่องจากในปัจุบัน การระบาดของเชื้อไวรัส COVID-19 ได้ส่งผลกระทบอย่างรุนแรงต่อชีวิต และความเป็นอยู่ของมวลมนุษยชาติ รวมถึงภาคเศรษฐกิจในทั่วโลก ซึ่งถือเป็นภัยคุกคามที่ยิ่งใหญ่ที่จะต้องร่วมมือกันควบคุมการแพร่ระบาด ทั้งนี้ เป็นการมอบอุปกรณ์ เครื่องมือแพทย์ และสิ่งของ อาทิ เครื่องช่วยหายใจแบบไม่เข้าไปในร่างกาย จำนวน 6 เครื่อง, เครื่องวัดคลื่นไฟฟ้าหัวใจ จำนวน 10 เครื่อง, เครื่องควบคุมการให้สารละลายทางหลอกเลือดดำ จำนวน 30 เครื่อง, เครื่องวัดอุณภูมิที่ศรีษะแบบอินฟาเรด จำนวน 100 เครื่อง, ชุดตรวจโควิด-19 แบบPCR จำนวน 6,000 ชุด, หน้ากากทางการแพทย์ชนิดใช้ครั้งเดียว จำนวน 100,000 ชิ้น, หน้ากากทางการแพทย์สำหรับผ่าตัด จำนวน 15,000 ชิ้น, แว่นป้องกันทางการแพทย์ จำนวน 10,500 คู่, ชุดสวมป้องกันทางการแพทย์ จำนวน 7,000 ชุด, ถุงมือมือป้องกันเคมี ชีวะ และนิวเคลียร์ จำนวน 120 กล่อง ฯลฯ รวมทั้งหมดมูลค่าที่ 6 ล้านหยวน หรือ 30 ล้านบาท ซึ่งจะเป็นประโยชน์ในการช่วยเหลือผู้ป่วยติดเชื้อ ตลอดจนใช้ป้องกันให้เกิดความปลอดภัยในการปฏิบัติงานของบุคลากรทางการแพทย์ในประเทศไทยอีกด้วย
โดยการมอบความช่วยเหลือของกระทรวงกลาโหมสาธารณรัฐประชาชนจีนให้กับประเทศไทยในครั้งนี้ สะท้อนให้เห็นถึงมิตรภาพ ดังคำกล่าวที่ว่า “จีนไทยใช่อื่นไกล พี่น้องกัน” ซึ่งถือว่าประชาชนของทั้งสองประเทศนี้ จะไม่สามารถแยกออกจากกันได้ ความสัมพันธ์ไทย-จีนจะยั่งยืนตลอดไป และจะผ่านพ้นห้วงเวลานี้ไปได้อย่างแน่นอน

ที่มา : https://www.thaigov.go.th/news/contents/details/30675
