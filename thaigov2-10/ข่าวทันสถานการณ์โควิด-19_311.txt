รัฐบาลไทย-ข่าวทำเนียบรัฐบาล-DSI ดำเนินคดีฉ้อโกงประชาชนแอบอ้าง สำนักงานสลากกินแบ่งรัฐบาลล๊อกเลขสลาก ซ้ำเติมประชาชนช่วง COVID-19 [กระทรวงยุติธรรม]

วันเสาร์ที่ 16 พฤษภาคม 2563
พิมพ์
DSI ดำเนินคดีฉ้อโกงประชาชนแอบอ้าง สำนักงานสลากกินแบ่งรัฐบาลล๊อกเลขสลาก ซ้ำเติมประชาชนช่วง COVID-19 [กระทรวงยุติธรรม]
DSI ดำเนินคดีฉ้อโกงประชาชนแอบอ้าง สำนักงานสลากกินแบ่งรัฐบาลล๊อกเลขสลาก ซ้ำเติมประชาชนช่วง COVID-19
วันนี้ (วันศุกร์ที่ 15 พฤษภาคม 2563) กรมสอบสวนคดีพิเศษ โดย พันตำรวจโท ปกรณ์ สุชีวกุล รองอธิบดีกรมสอบสวนคดีพิเศษ ร่วมกับ พันตำรวจเอก บุญส่ง จันทรีศรี ผู้อำนวยการสำนักงานสลากกินแบ่งรัฐบาล แถลงผลการตรวจค้นและจับกุมผู้ต้องหาตามหมายจับศาลอาญา ในคดีพิเศษที่ 62/2562 กรณีสำนักงานสลากกินแบ่งรัฐบาล ร้องขอให้กรมสอบสวนคดีพิเศษสืบสวนสอบสวนเพื่อดำเนินคดีกับกลุ่มขบวนการที่แอบอ้างสำนักงานสลากกินแบ่งรัฐบาลหลอกลวงประชาชน
กรณีดังกล่าวสืบเนื่องจากสำนักงานสลากกินแบ่งรัฐบาลได้เคยมีหนังสือร้องขอให้กรมสอบสวนคดีพิเศษสืบสวนสอบสวนเพื่อดำเนินคดีกับกลุ่มขบวนการที่แอบอ้างสำนักงานสลากกินแบ่งรัฐบาล ไปหลอกลวงประชาชนว่ามีเลขที่จะออกรางวัลสลากกินแบ่งรัฐบาลล่วงหน้า โดยมีการสร้างเอกสาร ให้ประชาชนหลงเชื่อว่าเป็นเอกสารของสำนักงานสลากกินแบ่งรัฐบาล และระบุเลขที่อ้างว่าจะออกรางวัลประกอบการหลอกลวง จนประชาชนหลงเชื่อจ่ายเงินค่าซื้อเลขดังกล่าวให้กลุ่มคนร้าย และมีผู้ได้รับความเสียหายจำนวนมาก กระจายตัวทั่วประเทศ ซึ่งกรมสอบสวนคดีพิเศษมีการดำเนินคดีกับผู้กระทำผิดในช่วงระหว่างปี      พ.ศ. 2555 - 2557 และสามารถทลายเครือข่ายผู้กระทำความผิดมาแล้ว 3 เครือข่าย รวมผู้ต้องหาจำนวน 7 ราย แต่ก็ยังมีกลุ่มเครือข่ายอื่น ๆ ลักลอบกระทำผิดอยู่
จนภายหลังกรมสอบสวนคดีพิเศษได้บูรณาการข้อมูลกับสำนักงานสลากกินแบ่งรัฐบาล พบกลุ่มเครือข่ายใหม่ที่เชื่อมโยงกับกลุ่มเดิมที่ดำเนินคดีไปแล้ว จึงขยายผลและรับเป็นคดีพิเศษที่ 62/2562 พบพฤติการณ์ว่าผู้ต้องหาจะจัดทำเอกสารที่เป็นรูปแบบหนังสือของสำนักงานสลากกินแบ่งรัฐบาล ระบุชื่อ พันตำรวจเอก บุญส่ง จันทรีศรี ผู้อำนวยการสำนักงานสลากกินแบ่งรัฐบาล เป็นผู้ออกหนังสือ มีเนื้อหาว่าสามารถล็อกเลขรางวัลการออกสลากกินแบ่งรัฐบาลได้ จากนั้นจะส่งจดหมายหลอกลวงไปยังประชาชนทั่วประเทศ พร้อมทั้งระบุหมายเลขเบอร์โทรศัพท์ติดต่อกลับ เมื่อผู้เสียหายหลงเชื่อคำกล่าวอ้าง จะติดต่อมายังผู้ต้องหา และผู้ต้องหาจะแสดงตนเป็นพันตำรวจเอก บุญส่ง ฯ และให้ผู้เสียหายโอนเงินไปเข้าบัญชีที่ผู้ต้องหาแจ้งไว้ และแจ้งหมายเลขรางวัลที่หลอกลวงว่าล็อกได้ให้กับผู้เสียหายทราบเพื่อไปซื้อสลากกินแบ่งรัฐบาล แต่ไม่ถูกรางวัลตามที่กล่าวอ้าง พนักงานสอบสวนคดีพิเศษจึงเสนอขอออกหมายจับ และศาลอาญาได้อนุมัติให้ออกหมายจับในข้อหาฉ้อโกงประชาชน
ต่อมา เมื่อวันที่ 14 พฤษภาคม 2563 พันตำรวจโท ปกรณ์ สุชีวกุล รองอธิบดีกรมสอบสวนคดีพิเศษ พันตำรวจโท เชน กาญจนาปัจจ์ ผู้อำนวยการกองปฏิบัติการพิเศษ พันตำรวจตรี สุทศธวรรศ  อารีย์รัตนะนคร ผู้เชี่ยวชาญเฉพาะด้านคดีพิเศษ พร้อมคณะพนักงานสอบสวนคดีพิเศษ ได้สนธิกำลังร่วมกับเจ้าหน้าที่กองบังคับการปราบปราม ภายใต้การอำนวยการของ พลตำรวจตรี จิรภพ ภูริเดช ผู้บังคับการกองปราบปราม เจ้าหน้าที่ ป.ป.ส.ภาค 2 และเจ้าหน้าที่จากสถาบันนิติวิทยาศาสตร์ ได้มีการจับกุมตัวผู้ต้องหาตามหมายจับศาลอาญา ซึ่งพบว่าเป็นเจ้าหน้าที่ในหน่วยงานของรัฐ สังกัดองค์การบริหารส่วนตำบลกองดิน จังหวัดระยอง รวมทั้งตรวจค้นบ้านพักผู้ต้องหาและเครือข่ายพร้อมกันจำนวน 4 จุด พบหลักฐานสำคัญหนังสือคือ รูปแบบหนังสือของสำนักงานสลากกินแบ่งรัฐบาล ระบุชื่อ พันตำรวจเอก บุญส่ง จันทรีศรี ผู้อำนวยการสำนักงานสลากกินแบ่งรัฐบาลเป็นผู้ออกหนังสือ และหลักฐานอื่น ๆ อีกจำนวนมาก ซึ่งทำให้ประชาชนทั่วประเทศได้รับความเสียหาย รวมมูลค่าประมาณ 20 ล้านบาท โดยนำตัวผู้ต้องหาพร้อมของกลาง ส่งพนักงานสอบสวนคดีพิเศษดำเนินคดี
กรณีดังกล่าว เป็นความสำเร็จที่เกิดการปฏิบัติหน้าที่ร่วมกันระหว่างหน่วยงานของรัฐ จนสามารถจับกุมกลุ่มเครือข่ายที่หลอกลวงประชาชนมาดำเนินคดีได้ กรมสอบสวนคดีพิเศษขอแจ้งเตือนไปยังประชาชนว่าอย่าได้หลงเชื่อกลุ่มบุคคลที่มีพฤติการณ์ในลักษณะเดียวกัน ซึ่งขณะนี้กรมสอบสวนคดีพิเศษกำลังสืบสวนขยายผลเพื่อปราบปรามจับกุมเครือข่ายกระทำความผิดในเรื่องนี้อย่างจริงจัง เพื่อไม่ให้ซ้ำเติมพี่น้องประชาชน โดยเฉพาะห้วงเวลานี้ที่ได้รับความเดือดร้อนและได้รับผลกระทบจากสถานการณ์โควิด-19 ทั้งนี้ หากมีเบาะแสเรื่องดังกล่าว สามารถแจ้งให้กรมสอบสวนคดีพิเศษทราบ ทางสายด่วน โทร.1202 โทร.ฟรีทั่วประเทศ หรือส่งจดหมายมายังกรมสอบสวนคดีพิเศษ เลขที่ 128 ถนนแจ้งวัฒนะ แขวงทุ่งสองห้อง เขตหลักสี่ กรุงเทพมหานคร 10210 กรมสอบสวนคดีพิเศษจะดำเนินการสืบสวนและเก็บรักษาข้อมูลเกี่ยวกับผู้แจ้งเบาะแสเป็นความลับ

ที่มา : https://www.thaigov.go.th/news/contents/details/30967
