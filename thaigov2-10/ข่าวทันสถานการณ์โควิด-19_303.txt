รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงปารีส อำนวยความสะดวกให้แก่ไทยที่เดินทางกลับประเทศไทย โดยเที่ยวบินพิเศษของสายการบินไทย [กระทรวงการต่างประเทศ]

วันเสาร์ที่ 16 พฤษภาคม 2563
สถานเอกอัครราชทูต ณ กรุงปารีส อำนวยความสะดวกให้แก่ไทยที่เดินทางกลับประเทศไทย โดยเที่ยวบินพิเศษของสายการบินไทย [กระทรวงการต่างประเทศ]
สถานเอกอัครราชทูต ณ กรุงปารีส อำนวยความสะดวกให้แก่ไทยที่เดินทางกลับประเทศไทย โดยเที่ยวบินพิเศษของสายการบินไทย
เมื่อวันที่ 14 พฤษภาคม 2563 นายศรัณย์ เจริญสุวรรณ เอกอัครราชทูต ณ กรุงปารีส พร้อมด้วยข้าราชการสถานเอกอัครราชทูตฯ ได้เดินทางไปยัง ท่าอากาศยาน Charles de Gaulle กรุงปารีส เพื่ออำนวยความสะดวกให้คนไทยจำนวน 38 คนเดินทางกลับประเทศไทย ประกอบด้วยคนไทยจากกรุงปารีส จำนวน 2 คน คนไทยจากประเทศแอลจีเรีย ซึ่งเป็นพนักงานบริษัท Danieli ที่ลงทุนในแอลจีเรีย จำนวน 19 คน และคนไทยซึ่งเป็นพนักงานและนักศึกษาที่พำนักอยู่ในประเทศโมร็อกโก จำนวน 17 คน โดยคณะได้เดินทางกลับประเทศไทยโดยเที่ยวบินพิเศษของสายการบินไทย เที่ยวบินที่ TG933 ซึ่งได้รับอนุมัติจากศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.)ให้นำผู้โดยสารคนไทยเดินทางเข้าประเทศไทยได้ตามโควตา โดยเครื่องบินได้ออกจากท่าอากาศยานนานาชาติกรุงปารีส เมื่อเวลา 21.20 น. และมีกำหนดถึงท่าอากาศยานสุวรรณภูมิ ในวันที่ 15 พฤษภาคม 2563 เวลา 13.35 น.
เอกอัครราชทูตฯ ได้เข้าไปในบริเวณที่พักผู้โดยสารเพื่อรอการเปลี่ยนเที่ยวบินนานาชาติ (Transit area) เพื่อกล่าวทักทายและให้กำลังใจผู้โดยสาร ซึ่งเดินทางมาเปลี่ยนเครื่องจากประเทศแอลจีเรียและโมร็อกโกโดยเครื่องบินเช่าเหมาลำจากประเทศต้นทาง เพื่อมาต่อเที่ยวบินกลับประเทศไทย โดยสถานเอกอัครราชทูตฯ ได้ประสานกับบริษัทการบินไทย จำกัด (มหาชน) กรุงปารีส เพื่ออำนวยความสะดวกในการนำผู้โดยสารที่มาเปลี่ยนเครื่องกลับประเทศไทยดังกล่าว
ในการนี้ สถานเอกอัครราชทูตฯ ขอขอบคุณกระทรวงการต่างประเทศ โดยเฉพาะอย่างยิ่งกรมการกงสุล สถานเอกอัครราชทูต ณ กรุงราบัต บริษัทการบินไทย จำกัด (มหาชน) และหน่วยงานไทยที่เกี่ยวข้องทุกหน่วยงาน ที่สนับสนุนในการปฏิบัติภารกิจครั้งนี้ ซึ่งทำให้สามารถส่งกลับคนไทยกลับประเทศได้สำเร็จลุล่วงด้วยดี

ที่มา : https://www.thaigov.go.th/news/contents/details/30957
