รัฐบาลไทย-ข่าวทำเนียบรัฐบาล-เทคโนโลยีมาตรวิทยาสนับสนุนเครื่องมือทางการแพทย์ต้านโควิด-19

วันอาทิตย์ที่ 7 มิถุนายน 2563
เทคโนโลยีมาตรวิทยาสนับสนุนเครื่องมือทางการแพทย์ต้านโควิด-19
เทคโนโลยีมาตรวิทยาสนับสนุนเครื่องมือทางการแพทย์ต้านโควิด-19
เนื่องจากปัจจุบันได้เกิดการแพร่ระบาดของเชื้อไวรัสโคโรนา 2019 (COVID-19) ทำให้มีผู้ที่ติดเชื้อไปทั่วโลก ซึ่งนอกจากผู้ป่วยติดเชื้อที่เข้ารับการรักษาตามโรงพยาบาลแล้ว ยังมีกลุ่มเสี่ยงที่เป็นบุคลากรทางการแพทย์ พยาบาล ตลอดจนเจ้าหน้าที่ในโรงพยาบาล ที่มีความเสี่ยงติดเชื้อที่เกิดจากการรักษาพยาบาลผู้ป่วยได้เช่นกัน
เมื่อวันที่ 12 พฤษภาคม 2563 สถาบันมาตรวิทยาแห่งชาติ (มว.) ในฐานะที่เป็นหน่วยงานของรัฐ ภายใต้กระทรวงการอุดมศึกษา วิทยาศาสตร์ วิจัยและนวัตกรรม (อว.) มีความตระหนักอย่างยิ่งถึงปัญหาดังกล่าว จึงได้ร่วมมือกับโรงพยาบาลธรรมศาสตร์เฉลิมพระเกียรติ ในการประดิษฐ์อุปกรณ์ด้วยเทคโนโลยีมาตรวิทยาที่ได้ทำการวัดอย่างแม่นยำในห้องปฏิบัติการของสถาบันที่มีการยอมรับในระดับสากล เพื่อช่วยสนับสนุนทางการแพทย์จำนวน 3 รายการ ซึ่งประกอบไปด้วย รายการที่ 1 เครื่องฆ่าเชื้อในห้องผู้ป่วยโรงพยาบาลภาคสนาม มี 2 แบบด้วยกัน ทั้งแบบธรรมดาที่ประกอบด้วยหลอดยูวีซีรอบตัวในแนวตั้ง สำหรับฉายฆ่าเชื้อในห้อง และแบบมีปีกที่สามารถกางได้ ประกอบด้วยหลอดยูวีซีวางเป็นแนวตั้ง 4 หลอด และแนวนอน 4 หลอด ซึ่งเป็นเครื่องฆ่าเชื้อที่ใช้ในห้องภาคสนามที่กว้างขึ้น แต่จะใช้ในพื้นที่เจาะจง เฉพาะจุด เช่นบริเวณเตียงผู้ป่วย เป็นต้น รายการที่ 2 เครื่องฆ่าเชื้อในรถพยาบาล จำนวน 2 เครื่อง เป็นการนำแนวคิดในการนำแสงยูวีซีมาใช้ฆ่าเชื้อ เพื่อให้เกิดความมั่นใจว่าในรถพยาบาลมีความปลอดภัย ซึ่งอุปกรณ์ดังกล่าวได้รับการทดสอบแล้วว่ามีความเข้มของแสงเหมาะสมกับขนาดในรถพยาบาล ทำให้สามารถฆ่าเชื้อได้อย่างทั่วถึง อีกทั้งยังสามารถนำไปปรับใช้กับห้องอื่น ๆ ได้ เช่นในห้องน้ำ หรือห้องพยาบาลที่เป็นห้องขนาดเล็กได้อีกด้วย และรายการที่ 3 เครื่องฆ่าเชื้อด้วยรังสียูวีซี ที่ดัดแปลงมาจากไมโครเวฟที่ใช้แล้ว จำนวน 15 เครื่อง มีการนำหลอดไฟฆ่าเชื้อโรค (Germicidal Lamp) มาใช้กับอุปกรณ์ชิ้นนี้ ซึ่งอุปกรณ์ทั้งหมดนี้ ได้มีการทดสอบความปลอดภัยด้านไฟฟ้า ตามมาตรฐานสากล
ในโอกาสนี้ นายอนุสรณ์  ทนหมื่นไวย รองผู้อำนวยการ และ ร.ท.อุทัย นรนิ่ม ผู้ช่วยผู้อำนวยการ พร้อมด้วยผู้บริหาร นักมาตรวิทยา และพนักงาน ได้ร่วมกันส่งมอบอุปกรณ์ในการป้องกันบุคลากรทางการแพทย์จากโรคติดเชื้อไวรัสโคโรนา 2019 (COVID-19) ด้วยเทคโนโลยีมาตรวิทยา ดังกล่าว ให้กับ รศ.นพ.พฤหัส ต่ออุดม ผู้อำนวยการ โรงพยาบาลธรรมศาสตร์เฉลิมพระเกียรติ และผศ.นพ.ปรีดิ์ นิมมานนิตย์ ผู้ช่วยรองผู้อำนวยการ ฝ่ายการคลัง โรงพยาบาลธรรมศาสตร์เฉลิมพระเกียรติ ซึ่งทำให้บุคลากรทางการแพทย์เกิดความเชื่อถือในเครื่องมือทางการแพทย์และมีความปลอดภัยในการปฏิบัติงานตรงตามวัตถุประสงค์ที่ทั้ง 2 หน่วยงานร่วมมือกัน รวมทั้งยังเป็นกำลังส่วนหนึ่งในการบรรเทาผลกระทบจากโควิด-19 และช่วยลดความเสี่ยงในการติดเชื้อของบุคลากรทางการแพทย์ที่เป็นกำลังสำคัญในการต่อสู้แก้ปัญหาในขณะนี้ ณ บริเวณโถง ชั้น 1 อาคาร ม.ร.ว. สุวพรรณ สนิทวงศ์ โรงพยาบาลธรรมศาสตร์เฉลิมพระเกียรติ อ.คลองหลวง จ.ปทุมธานี
ข้อมูลข่าวโดย : สถาบันมาตรวิทยาแห่งชาติ (มว.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/32033
