รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพขอความร่วมมือผู้ใช้บริการสแกนคิวอาร์โค้ดบนรถโดยสารทุกครั้ง เพื่อเก็บประวัติการเดินทาง

วันพฤหัสบดีที่ 11 มิถุนายน 2563
องค์การขนส่งมวลชนกรุงเทพขอความร่วมมือผู้ใช้บริการสแกนคิวอาร์โค้ดบนรถโดยสารทุกครั้ง เพื่อเก็บประวัติการเดินทาง
องค์การขนส่งมวลชนกรุงเทพ (ขสมก.) กระทรวงคมนาคม พร้อมยกระดับความสะดวก ปลอดภัยของผู้ใช้บริการ โดยเฉพาะอย่างยิ่งในช่วงสถานการณ์การแพร่ระบาดของโรคติดเชื้อไวรัส COVID-19 โดยได้นำคิวอาร์โค้ด (QR Code) แอปพลิเคชันไทยชนะมาติดตั้งในรถโดยสาร ขสมก. ทุกคัน
พร้อมขอความร่วมมือผู้ใช้บริการให้ทำการสแกนคิวอาร์โค้ดเช็กอินเมื่อขึ้นใช้บริการ และเช็กเอาท์ก่อนลงจากรถโดยสารทุกครั้ง เพื่อเก็บบันทึกข้อมูลการเดินทางเพิ่มความรวดเร็วในการสืบสวนโรคของแพทย์ กรณีมีการติดเชื้อไวรัส COVID-19
นายสุระชัย เอี่ยมวชิรสกุล ผู้อำนวยการองค์การขนส่งมวลชนกรุงเทพ เปิดเผยว่า ขสมก. สนองนโยบายศูนย์บริหารสถานการณ์การแพร่ระบาดของโรคติดเชื้อไวรัส COVID-19 หรือ ศบค. ที่ต้องการติดตามผลและควบคุมการแพร่ระบาดของโรคติดเชื้อไวรัส COVID-19 โดยขอความร่วมมือทุกภาคส่วนทั้งหน่วยงานภาครัฐและเอกชน ในการนำคิวอาร์โค้ด (QR Code) แอปพลิเคชันไทยชนะมาติดตั้ง ณ สถานที่ทำการ รวมถึงบนรถโดยสารสาธารณะ เพื่อเก็บบันทึกประวัติการเดินทาง และเพิ่มความรวดเร็วในการสืบสวนโรคของแพทย์ กรณีที่มีผู้ติดเชื้อไวรัส COVID-19 โดย ขสมก. ได้นำคิวอาร์โค้ดดังกล่าวทยอยติดตั้งภายในรถโดยสารให้ครบทุกคัน บริเวณด้านหน้า ช่วงกลางรถ ช่วงหลังรถและหลังเบาะที่นั่ง จึงขอความร่วมมือจากผู้ใช้บริการสแกนคิวอาร์โค้ดเช็กอิน เมื่อขึ้นใช้บริการและเช็กเอาท์ก่อนลงจากรถโดยสารทุกครั้ง ตั้งแต่วันที่ 11 มิถุนายน 2563 เป็นต้นไป ในส่วนของสำนักงานใหญ่ และสำนักงานเขตการเดินรถ ขสมก. ได้นำคิวอาร์โค้ดแอปพลิเคชันไทยชนะมาติดตั้ง พร้อมกำชับให้พนักงานและบุคคลภายนอก ทำการสแกนคิวอาร์โค้ดเช็กอินเมื่อเข้าพื้นที่และเช็กเอาท์ก่อนออกจากพื้นที่ทุกครั้ง โดยเริ่มปฏิบัติตั้งแต่กลางเดือนพฤษภาคมที่ผ่านมา ทั้งนี้ เพื่อความปลอดภัย ลดความเสี่ยงของพนักงานและประชาชนในการติดเชื้อไวรัส COVID-19
ต้องการทราบรายละเอียดเพิ่มเติมเกี่ยวกับการใช้บริการ สอบถามเส้นทางรถเมล์ หรือแนะนำบริการได้ที่ www.bmta.co.th, facebook bmta@bmta.co.th หรือศูนย์ Call Center 1348 ทุกวัน ตั้งแต่เวลา 06.00 - 20.00 น.

ที่มา : https://www.thaigov.go.th/news/contents/details/32220
