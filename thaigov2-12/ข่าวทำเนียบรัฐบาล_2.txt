รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ ตรวจสถานการณ์ผักตบชวา และวัชพืชสะสม พื้นที่ลุ่มน้ำภาคกลาง สั่งการให้เร่งกำจัดก่อนน้ำหลากปีนี้

วันจันทร์ที่ 8 มิถุนายน 2563
พิมพ์
รอง นรม.พล.อ.ประวิตรฯ ตรวจสถานการณ์ผักตบชวา และวัชพืชสะสม พื้นที่ลุ่มน้ำภาคกลาง สั่งการให้เร่งกำจัดก่อนน้ำหลากปีนี้
รอง นรม.พล.อ.ประวิตรฯ ตรวจสถานการณ์ผักตบชวาและวัชพืชสะสมพื้นที่ลุ่มน้ำภาคกลาง สั่งการให้เร่งกำจัดก่อนน้ำหลากปีนี้
วันนี้ (8 มิถุนายน 2563) เวลา 09.00 น. ณ ห้องรับรอง กองการบิน ศูนย์การเคลื่อนย้ายกองทัพบก พลเอก ประวิตร วงษ์สุวรรณ รองนายกรัฐมนตรี รับฟังบรรยายสรุปสถานการณ์ผักตบชวาและวัชพืชในลุ่มน้ำภาคกลาง ทั้งนี้ จากการสำรวจโดยใช้ข้อมูลภาพถ่ายดาวเทียมของ GISTDA เมื่อวันที่ 11 พฤษภาคม 2563 พบว่ามีการสะสมของผักตบชวาและวัชพืช จำนวน 128 จุด 19 จังหวัด ในแม่น้ำสายหลัก จำนวน 47 จุด ได้แก่ แม่น้ำเจ้าพระยา 2 จุด แม่น้ำน้อย 15 จุด แม่น้ำท่าจีน 23 จุด แม่น้ำป่าสัก 1 จุด และแม่น้ำลพบุรี 6 จุด รวมปริมาณผักตบชวาในแม่น้ำสายหลักทั้งสิ้นจำนวน 165,360 ตัน ซึ่งหน่วยงานหลัก 4 หน่วยงานที่รับผิดชอบในแต่ละพื้นที่ที่มีการสะสมของผักตบชวาและวัชพืช ได้แก่ กรมโยธาธิการและผังเมือง กรมชลประทาน กรมเจ้าท่า และกรมส่งเสริมการปกครองท้องถิ่น ได้ดำเนินการเก็บผักตบชวาและวัชพืชแล้ว คิดเป็นร้อยละ 96 ของจำนวนผักตบชวาและวัชพืช
ภายหลังรับฟังบรรยายสรุป รองนายกรัฐมนตรีกล่าวว่า ปัญหาผักตบชวาและวัชพืชในแม่น้ำของประเทศ เป็นปัญหาที่รัฐบาลให้ความสำคัญในการแก้ไขและได้ติดตามผลการดำเนินงานมาอย่างต่อเนื่อง เพื่อช่วยแก้ไขปัญหาความเดือดร้อนให้กับพี่น้องประชาชนที่ใช้เส้นทางน้ำในการคมนาคมขนส่งเป็นประจำ พร้อมทั้งเตรียมความพร้อมในการรับมือกับปัญหาน้ำหลากในช่วงฤดูฝน โดยรองนายกรัฐมนตรีได้เน้นย้ำให้หน่วยงานที่เกี่ยวข้อง โดยเฉพาะกรมส่งเสริมการปกครองท้องถิ่นจัดเก็บผักตบชวาและวัชพืชในคลองซอย รวมถึงตามลำคลองแม่น้ำสาขาเล็ก ๆ ในพื้นที่ เพื่อกำจัดผักตบชวาและวัชพืช ไม่ให้ไหลลงมาสู่แม่น้ำสายหลัก และกำชับให้ส่วนท้องถิ่นสร้างความร่วมมือกับประชาชนในพื้นที่ให้ประชาชนเข้ามามีส่วนร่วมในการกำจัดผักตบชวาและวัชพืช โดยให้สนับสนุนงบประมาณ และจ่ายค่าตอบแทนเพื่อสร้างแรงจูงใจและเป็นการกำจัดผักตบชวาและวัชพืชอย่างยั่งยืน
จากนั้น รองนายกรัฐมนตรีพร้อมคณะได้เดินทางโดยเฮลิคอปเตอร์บินสำรวจสถานการณ์ผักตบชวาและวัชพืชในพื้นที่ลุ่มน้ำภาคกลางตอนล่าง ได้แก่ คลองหกวา คลองสอง คลองสาม คลองรังสิตประยูรศักดิ์ และในแม่น้ำเจ้าพระยา แม่น้ำน้อย บริเวณประตูระบายน้ำผักไห่และแม่น้ำท่าจีน บริเวณประตูระบายน้ำโพธิ์พระยา จังหวัดสุพรรณบุรี เรื่อยมาจนถึงบริเวณหน้าวัดบางช้างเหนือ จังหวัดนครปฐม
ภายหลังการบินสำรวจฯ รองนายกรัฐมนตรีกล่าวว่า จากการบินสำรวจพบว่ายังมีหลายจุดที่มีผักตบชวาสะสมอยู่ปริมาณมาก โดยได้กําชับให้ทุกหน่วยเร่งดําเนินการกําจัดผักตบชวาให้ทันก่อนที่น้ำเหนือจะไหลหลากลงมาเพื่อไม่ให้กีดขวางทางน้ำไหล ซึ่งการกำจัดผักตบชวาให้หมดเป็นเรื่องยาก แต่ถ้าหากหน่วยงานที่เกี่ยวข้องทุกหน่วยงานร่วมมือกันอย่างจริงจัง ประชาชนที่อยู่ริมน้ำทุกหลังคาเรือนช่วยกันดูแลความสะอาดหน้าบ้านของตนเองอย่างสม่ำเสมอ เชื่อว่าปัญหาผักตบชวาก็จะหมดไปจากแม่น้ำลำคลองและเกิดความยั่งยืนต่อไป
รองนายกรัฐมนตรีได้สั่งการให้กรมชลประทาน เร่งดำเนินการบริเวณคลองหกวา คลองสอง คลองสาม ซึ่งพบว่ายังมีผักตบชวาสะสมอยู่ ให้แล้วเสร็จโดยเร็ว และให้กรมเจ้าท่าเร่งดำเนินการบริเวณแม่น้ำเจ้าพระยา เชื่อมต่อแม่น้ำน้อย ไปจนถึงประตูระบายน้ำผักไห่ ซึ่งยังพบว่ามีผักตบชวาสะสมเป็นจุด ๆ จำนวนมากให้แล้วเสร็จภายในระยะเวลาที่กำหนด และสั่งการให้กรมโยธาธิการและผังเมือง เร่งดำเนินการบริเวณแม่น้ำท่าจีน เขตอำเภอบางปลาม้า อำเภอบางเลน และอำเภอสามพราน ซึ่งพบว่ามีผักตบชวาสะสมเป็นจุด ๆ ในช่วงบริเวณที่แม่น้ำคับแคบและคดเคี้ยว
สำหรับการบินสำรวจในวันนี้ รองนายกรัฐมนตรีกล่าวว่าเป็นประโยชน์อย่างยิ่งในการแก้ไขปัญหาฯ ให้กับพี่น้องประชาชน โดยรัฐบาลได้สั่งการให้เร่งดำเนินการแก้ไขปัญหาเพื่อให้แม่น้ำปลอดผักตบชวาและวัชพืช ทำให้การคมนาคมขนส่งทางน้ำสะดวกสบาย ช่วยแก้ไขปัญหาน้ำท่วม และช่วยทำให้ประชาชนริมน้ำมีวิถีความเป็นอยู่ที่ดีขึ้นต่อไป
----------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32048
