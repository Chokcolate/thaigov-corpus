รัฐบาลไทย-ข่าวทำเนียบรัฐบาล-แอปไทยชนะ เปิดให้สาวกไอโฟนดาวน์โหลดแล้ว

วันศุกร์ที่ 12 มิถุนายน 2563
แอปไทยชนะ เปิดให้สาวกไอโฟนดาวน์โหลดแล้ว
แอปไทยชนะ เปิดให้สาวกไอโฟนดาวน์โหลดแล้ว
ศบค. เปิดให้ผู้ใช้ iOS ดาวน์โหลดแอปไทยชนะได้แล้ว ด้านกระทรวงดิจิทัลฯ ย้ำประชาชนมั่นใจนโยบายด้านรักษาความเป็นส่วนตัวและคุ้มครองข้อมูลส่วนบุคคล ชี้แอปฯ นี้เป็นเครื่องมือแก้ปัญหาการลืมเช็คเอาท์ได้เกือบ 100% เพิ่มความแม่นยำและรวดเร็วในการระบุจำนวนผู้เสี่ยงสัมผัสกรณีพบผู้ติดเชื้อโควิด-19 รายใหม่ในประเทศ ป้องกันการแพร่ระบาดระลอกที่ 2
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) มีนโยบายผลักดัน การจัดทำ“ไทยชนะ” เพื่อเป็นเครื่องมือในการป้องกันและลดความเสี่ยงในการแพร่กระจายโรค โดยได้กำชับเรื่องนโยบายด้านรักษาความเป็นส่วนตัวและคุ้มครองข้อมูลส่วนบุคคลอย่างเคร่งครัด ทั้งนี้ แม้ปัจจุบันประเทศไทยจะไม่พบรายงานผู้ติดเชื้อโควิด-19 ในประเทศไทยมาระยะหนึ่งแล้ว แต่ยังต้องระวังไม่ให้เกิดสถานการณ์แพร่ระบาดระลอกที่ 2 ซึ่งการทำงานของแพลตฟอร์มไทยชนะ และแอปไทยชนะ ได้รับการพัฒนาขึ้นมาช่วยในเรื่องนี้
ผศ.(พิเศษ) นพ.พลวรรธน์ วิทูรกลชิต ผู้ตรวจราชการกระทรวงดิจิทัลเพื่อเศรษฐกิจและสังคม (ดีอีเอส) ในฐานะรองหัวหน้าศูนย์ปฏิบัติการด้านข้อมูลมาตรการแก้ไขปัญหาโรคติดเชื้อไวรัสโคโรนา 2019 และเจ้าหน้าที่ศูนย์ปฏิบัติการด้านการสื่อสาร โทรคมนาคม และสื่อสังคมออนไลน์ ศูนย์บริหารสถานการณ์ โควิด-19 (ศบค.) กล่าวว่า ขณะนี้แอปไทยชนะ พร้อมให้ดาวน์โหลดสำหรับผู้ใช้มือถือระบบ iOS แล้ว โดยดาวน์โหลดผ่าน App Store ทั้งนี้ เน้นย้ำว่าเป็นแอปจริงที่รัฐบาลให้มีการพัฒนาขึ้นเพื่อเป็นเครื่องมือสำคัญในการควบคุมโรคระบาดโควิด-19 ใช้ชื่อ "Thaichana - ไทยชนะ" ผู้พัฒนา คือ "Krungthai Bank PCL."
หลังจากดาวน์โหลดจะลงทะเบียนเลขหมายโทรศัพท์ที่ใช้งาน แอปไทยชนะจะขออนุญาตในการเข้าถึงข้อมูลที่จำเป็นในการควบคุมโรค เพื่อใช้เป็นเครื่องมือป้องกันและลดความเสี่ยงในการแพร่กระจายโรค ได้แก่ ตำแหน่ง (Location) ในการเช็คอิน, กล้อง (Camera) เอสแกนคิวอาร์โค้ดร้านค้า และการใช้ข้อมูล (Cellular Data)
ส่วนการขออนุญาตเปิดตำแหน่ง (Location) สำหรับค้นหาร้านค้าใกล้ตัว เพื่อทราบระยะทางแบบประมาณการ ส่วนการเปิด Cellular Data ก็เป็นเหมือนเปิดการใช้งาน data ให้สามารถเชื่อมต่ออินเทอร์เน็ต ในลักษณะเดียวกับที่มือถือระบบแอนดรอยด์ ต้องเปิดการใช้ข้อมูลเวลาเล่นอินเทอร์เน็ต
“ยืนยันว่าแอปพลิเคชั่นไทยชนะ ไม่ได้เข้าถึงที่เก็บข้อมูล หรือละเมิดสิทธิส่วนบุคคล รวมไปถึงไม่มีการส่งข้อมูลพิกัด Location ของผู้ใช้งานออกไปแต่อย่างใด ขณะที่ในส่วนของความปลอดภัยในเรื่องป้องกันข้อมูลรั่วไหลของแอป และมาตรฐานความปลอดภัยที่แอปมือถือต้องทำ (Certification Pinning) ซึ่งเป็นวิธีการทางเทคนิคที่ป้องกันการดักจับหรือดักเอาข้อมูล” นพ.พลวรรธน์กล่าว
ทั้งนี้ หลังจากมีแอปไทยชนะสำหรับทั้งมือถือระบบแอนดรอยด์ และระบบ iOS แล้ว เชื่อว่าจะช่วยลดปัญหาการลืมเช็คเอาท์ได้ดียิ่งขึ้น เพราะที่ผ่านมาจากข้อมูลการใช้งานแอปไทยชนะบนแอนดรอยด์ พบว่ามีสัดส่วนการเช็คเอาท์ราว 90% เมื่อเทียบกับการใช้งานผ่านเว็บไซต์ไทยชนะ ที่มียอดเช็คเอาท์ประมาณครึ่งหนึ่งของการเช็คอิน ดังนั้นจึงเป็นข้อพิสูจน์แล้วว่า การพัฒนาแอปไทยชนะเพื่อแก้ปัญหาเช็คเอาท์มาถูกทางแล้ว
นพ.พลวรรธน์ กล่าวว่า ที่ผ่านมา ได้มีการจัดทำสถานการณ์จำลองโดยใช้ข้อมูลจริงจากเบอร์โทรศัพท์เพียง 1 เลขหมายของอาสาสมัครที่เช็คอิน/เช็คเอาท์ผ่านไทยชนะแค่ 1 วัน พบว่ามีจำนวนคนที่จะเป็นผู้เสี่ยงจากการสัมผัส ถ้ามีการถูกเรียกมาสอบสวนโรค ตามมาตรฐานกรมควบคุมโรคถึงมากกว่า 500 คน ดังนั้นอยากย้ำให้เห็นความสำคัญของการเช็คเอาท์ทุกครั้งจากสถานที่ๆ เข้าไปใช้บริการ เพราะจะช่วยให้สามารถระบุจำนวนผู้เสี่ยงสัมผัสในสถานที่ดังกล่าวได้อย่างรวดเร็ว และจำกัดวงกลุ่มเสี่ยงให้แคบลง ลดโอกาสและความเสี่ยงสำหรับการแพร่ระบาดระลอกที่ 2
*****************

ที่มา : https://www.thaigov.go.th/news/contents/details/32279
