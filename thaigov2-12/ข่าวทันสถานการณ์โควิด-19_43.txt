รัฐบาลไทย-ข่าวทำเนียบรัฐบาล-ก.แรงงาน อ้าแขนช่วยเพิ่มทักษะฝีมือนวดแผนไทยมัคคุเทศก์ เร่งฟื้นตัวธุรกิจหลังโควิดคลี่คลาย [กระทรวงเเรงงาน]

วันพุธที่ 10 มิถุนายน 2563
ก.แรงงาน อ้าแขนช่วยเพิ่มทักษะฝีมือนวดแผนไทยมัคคุเทศก์ เร่งฟื้นตัวธุรกิจหลังโควิดคลี่คลาย [กระทรวงเเรงงาน]
ก.แรงงาน อ้าแขนช่วยเพิ่มทักษะฝีมือนวดแผนไทยมัคคุเทศก์ เร่งฟื้นตัวธุรกิจหลังโควิดคลี่คลาย
ผู้ช่วยรัฐมนตรีประจำกระทรวงแรงงานร่วมหารือกับสมาคมนวดแผนไทยและสมาคมมัคคุเทศก์ รับฟังสภาพปัญหาพัฒนาทักษะฝีมือ Up Skill/Re Skill ทักษะด้านภาษา การทำอุปกรณ์สำหรับการนวดแผนไทย ให้ตรงความต้องการของตลาดแรงงาน ให้กิจการกลับมาฟื้นตัวโดยเร็ว ภายหลังโควิดเริ่มคลี่คลาย
เมื่อวันที่ 10 มิถุนายน 2563 ดร.ดวงฤทธิ์ เบ็ญจาธิกุล ชัยรุ่งเรือง ผู้ช่วยรัฐมนตรีประจำกระทรวงแรงงาน เป็นประธานการประชุมหารือร่วมกับสมาคมนวดแผนไทยและสมาคมมัคคุเทศก์ในโอกาสขอเข้าพบเพื่อหารือในประเด็นเกี่ยวกับภาวะเศรษฐกิจและผลกระทบจากการแพร่ระบาดของเชื้อไวรัสโคโรน่า 2019 โดยมี นางเธียรรัตน์ นะวะมะวัฒน์ รองปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน และเจ้าหน้าที่หน่วยงานในสังกัดกระทรวงแรงงานที่เกี่ยวข้องเข้าร่วมในครั้งนี้ด้วย ณ ห้องประชุมมิตรไมตรี 2 ชั้น 5 อาคารกระทรวงแรงงาน โดยผู้ช่วยรัฐมนตรีประจำกระทรวงแรงงาน กล่าวว่า ในวันนี้สมาคมนวดแผนไทยและสมาคมมัคคุเทศก์ได้มาหารือกระทรวงแรงงาน เพื่อที่จะทำงานร่วมกันโดยเฉพาะในเรื่องการพัฒนาฝีมือแรงงานโดยจะ Up Skill/Re Skill ให้ตรงกับความต้องการของตลาดแรงงานในปัจจุบัน เบื้องต้นจะเป็นความร่วมมือในการฝึกอบรมเพิ่มศักยภาพด้านการนวด อาทิ นวดตอกเส้น นวดประคบสมุนไพรและวิธีการทำลูกประคบ นวดแก้อาการ กดจุดฝ่าเท้า และนวดหินร้อน เป็นต้น นอกจากนี้ ได้หารือถึงการพัฒนาทักษะด้านภาษา เช่น ภาษาจีน ภาษาญี่ปุ่น ภาษาเกาหลี เป็นต้น ซึ่งสิ่งเหล่านี้สอดคล้องกับนโยบายของรัฐมนตรีว่าการกระทรวงแรงงาน ในการร่วมมือกับภาคเอกชนในการพัฒนาทักษะฝีมือแรงงานให้ตรงตามความต้องการของผู้ประกอบการในปัจจุบัน เช่น การสร้างแบรนด์ทางธุรกิจ การสร้างsmart farmer การสร้าง Smart SMEs ซึ่งเป็นหลักสูตรที่สามารถขายได้จริงตามที่ตลาดต้องการ
ดร.ดวงฤทธิ์ ยังกล่าวถึงความต้องการของสมาคมในการจัดตั้งศูนย์ทดสอบมาตรฐานฝีมือแรงงานด้านการนวดแผนไทย ซึ่งสามารถดำเนินการได้หากผ่านการรับรองจากกรมพัฒนาฝีมือแรงงาน
————————————————
กองเผยแพร่และประชาสัมพันธ์
ชนินทร เพ็ชรทับ – ข่าว
ชาญชัย ชาวหนองเพียร – ภาพ
10 มิถุนายน 2563

ที่มา : https://www.thaigov.go.th/news/contents/details/32181
