รัฐบาลไทย-ข่าวทำเนียบรัฐบาล-รมว.พม. ยืนยันของบริจาคถึงมือกลุ่มเป้าหมายเดือดร้อนจากโรคโควิด-19 อย่างแน่นอน

วันศุกร์ที่ 12 มิถุนายน 2563
รมว.พม. ยืนยันของบริจาคถึงมือกลุ่มเป้าหมายเดือดร้อนจากโรคโควิด-19 อย่างแน่นอน
รมว.พม. ยืนยันของบริจาคถึงมือกลุ่มเป้าหมายเดือดร้อนจากโรคโควิด-19 อย่างแน่นอน
วันนี้ (12 มิ.ย. 63) เวลา 14.30 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) รับมอบสิ่งของบริจาคจากองค์กรภาคส่วนต่างๆ รวมทั้งภาคประชาชน ได้แก่ 1. บริษัทซีพีแรม จำกัด (สำนักงานใหญ่) โดย นายปิยโชค ปิยางสุ รองกรรมการผู้จัดการ บริษัทซีพีแรม จำกัด บริจาคข้าวกล่องพร้อมรับประทาน จำนวน 5,120 กล่อง อาหารว่าง จำนวน 5,500 ชิ้น 2. บริษัท แอ๊บบอต ลาบอแรตอรีส (ประเทศไทย) จำกัด โดยนายอทิตยา คาปัวร์ กรรมการผู้จัดการ กลุ่มธุรกิจประเทศไทยและอินโดจีน บริจาคผลิตภัณฑ์อาหารเสริม Ensure Vanilla ขนาด 150 กรัม จำนวน 267 ลัง รวม 4,000 กล่อง และ 3. ชมรม ปรม. สถาบันพระปกเกล้า โดย พลอากาศเอก วีรวิท คงศักดิ์ ประธานชมรมฯ บริจาคชุดเครื่องอุปโภคและบริโภค จำนวน 200 ชุด เพื่อนำไปจัดทำถุงยังชีพสำหรับส่งมอบให้กับกลุ่มเป้าหมายและประชาชนที่เดือดร้อนจากการแพร่ระบาดของโรคติดเชื้อไวรัสโคโรนา 2019 (โควิด-19) ภายใต้โครงการ พม. ห่วงใย สู้ภัยโควิด ของศูนย์รับบริจาคกระทรวงการพัฒนาสังคมและความมั่นคงของมนุษย์ (พม.)
นายจุติ กล่าวว่า สำหรับเดือนมิถุนายนนี้ นับเป็นเดือนที่ 3 ของการปิดประเทศ หรือ Lock Down เพื่อป้องกันการแพร่ระบาดของโรคโควิด-19 และเชื่อว่าจะส่งผลกระทบมากขึ้นเรื่อยๆ โดยเฉพาะต่อประชาชนกลุ่มเป้าหมายและผู้มีรายได้น้อย ขณะนี้ กระทรวง พม. ได้ลงพื้นที่สำรวจและค้นหาพี่น้องประชาชนที่มีความยากลำบากทั้งในพื้นที่ กทม. รวมทั้งต่างจังหวัดทั่วประเทศ โดยพัฒนาสังคมและความมั่นคงของมนุษย์จังหวัด (พมจ.) โดยในแต่ละวันมีการนำเสนอข่าวตามสื่อออนไลน์ พบว่ามีประชาชนกำลังประสบความยากลำบากมากกว่า 200 ราย ทั้งนี้  กระทรวง พม. จึงได้นำสิ่งของบริจาคต่างๆ ไปมอบให้กับครอบครัวที่ยากลำบากจริงๆ โดยกระจายไปอย่างทั่วถึง รวมทั้งครอบครัวแหว่งกลางและครอบครัวแม่เลี้ยงเดี่ยวที่กำลังเดือดร้อนในขณะนี้ อีกทั้งการมอบอาหารคุณภาพให้กับผู้สูงอายุเพื่อสุขภาพที่ดี อย่างไรก็ตาม ผู้บริจาคสามารถลงพื้นที่ร่วมกับกระทรวง พม. เพื่อตรวจสอบว่าสิ่งของบริจาคจะส่งมอบถึงมือประชาชนกลุ่มเป้าหมายอย่างแน่นอน
นายจุติ กล่าวเพิ่มเติมว่า ในนามของรัฐบาล ตนต้องขอขอบคุณผู้ที่มาบริจาคทุกท่าน เราได้เห็นน้ำใจของคนไทยที่ไม่ทิ้งกันและมีความห่วงใยช่วยเหลือกันในยามวิกฤติ ถ้าทุกคนช่วยเหลือกัน ย่อมก่อให้เกิดผลสำเร็จที่จะทำให้คนไทยทุกคนสามารถก้าวข้ามวิกฤตินี้ไปได้

ที่มา : https://www.thaigov.go.th/news/contents/details/32278
