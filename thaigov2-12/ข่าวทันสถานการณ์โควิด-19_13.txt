รัฐบาลไทย-ข่าวทำเนียบรัฐบาล-นายกรัฐมนตรีเชิญชวนคนไทยร่วมใส่ผ้าไทยในชีวิตประจำวัน เพื่อฟื้นฟูเศรษฐกิจฐานราก พร้อมประชาสัมพันธ์ 6 นวัตกรรมสู้โควิด-19 สนับสนุนการทำงานของบุคลากรทางการแพทย์

วันอังคารที่ 9 มิถุนายน 2563
พิมพ์
นายกรัฐมนตรีเชิญชวนคนไทยร่วมใส่ผ้าไทยในชีวิตประจำวัน เพื่อฟื้นฟูเศรษฐกิจฐานราก พร้อมประชาสัมพันธ์ 6 นวัตกรรมสู้โควิด-19 สนับสนุนการทำงานของบุคลากรทางการแพทย์
นายกรัฐมนตรีเชิญชวนคนไทยร่วมใส่ผ้าไทยในชีวิตประจำวัน เพื่อฟื้นฟูเศรษฐกิจฐานราก พร้อมประชาสัมพันธ์ 6 นวัตกรรมสู้โควิด-19 สนับสนุนการทำงานของบุคลากรทางการแพทย์
วันนี้ (9 มิ.ย. 63) เวลา 8.30 น. ณ โถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ร่วมประชาสัมพันธ์โครงการ “สืบสาน อนุรักษ์ศิลป์ผ้าถิ่นไทย ดำรงไว้ในแผ่นดิน” โดยกระทรวงมหาดไทย พร้อมรับมอบ 6 นวัตกรรมทางการแพทย์จากการไฟฟ้าฝ่ายผลิตแห่งประเทศไทย กระทรวงพลังงาน สรุปสาระสำคัญ ดังนี้
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นำอธิบดีกรมการพัฒนาชุมชน สภาสมาคมสตรีแห่งชาติฯ และคณะ ประชาสัมพันธ์ โครงการ “สืบสาน อนุรักษ์ศิลป์ผ้าถิ่นไทย ดำรงไว้ในแผ่นดิน” รณรงค์การสวมใส่ผ้าไทยในชีวิตประจำวัน หลังได้จัดทำบันทึกข้อตกลงความร่วมมือ (MOU)  76 จังหวัด ร่วมกับหน่วยงานที่เกี่ยวข้อง เพื่อสร้างรายได้แก่ประชาชนผู้ประกอบอาชีพทอผ้ากว่าปีละ 105,000 ล้านบาท  ช่วยกระจายรายได้ ฟื้นฟูเศรษฐกิจฐานรากให้ยั่งยืน ลดความเหลื่อมล้ำ โดยปัจจุบันมีการขยายช่องทางจัดจำหน่ายสินค้าในแพลตฟอร์มต่างๆ  อาทิ Shopee   Facebook Live และ OTOP Today เป็นต้น  โอกาสนี้ นายกรัฐมนตรีแสดงความสนใจและชื่นชม ผ้าไหมแพรวาและกระเป๋าที่ทอจากเตยปาหนัน ผ้าไหม พร้อมแนะนำเพิ่มทางเลือกในการวางขายสินค้า โดยใช้ช่องทางออนไลน์ เพื่อขยายตลาดของสินค้า OTOP ไทยให้กว้างขวางเป็นที่รู้จักมากยิ่งขึ้น
จากนั้น นายสนธิรัตน์ สนธิจิรวงศ์ รัฐมนตรีว่าการกระทรวงพลังงาน และผู้บริหารการไฟฟ้าฝ่ายผลิตแห่งประเทศไทย ( กฟผ.) จัดแสดง “นวัตกรรม กฝผ. สู้ภัย โควิด-19”  พร้อมมอบ 6 นวัตกรรมทางการแพทย์ เพื่อช่วยป้องกันและลดความเสี่ยงให้กับบุคลากรทางการแพทย์ในช่วงการแพร่ระบาดของเชื้อไวรัสโควิด-19  ได้แก่ ฉากกั้นอะคริลิคป้องกันเชื้อ ตู้เก็บสิ่งส่งตรวจระบบความดันลบ ตู้เก็บสิ่งส่งตรวจระบบความดันบวก เตียงเคลื่อนย้ายผู้ป่วยระบบความดันลบ (Isolate chamber) หน้ากากความดันบวกชนิดพกพา (Mobile PAPR Protective Mask) และเสากดแอลกอฮอล์เจลแบบเท้าเหยียบ เพื่อส่งมอบแก่โรงพยาบาลต่าง ๆ ทั่วประเทศ โดยนายกรัฐมนตรี กล่าวชื่นชมนวัตกรรมไทย ที่มีส่วนช่วยสนับสนุนการทำงานของบุคลากรทางการแพทย์และยังเป็นประโยชน์ด้านวิจัยและการพัฒนาของไทยในระยะยาวด้วย
.....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32090
