รัฐบาลไทย-ข่าวทำเนียบรัฐบาล-รมว.ยุติธรรม เตรียมผลักดันแนวคิดการสร้างนิคมอุตสาหกรรมราชทัณฑ์ สร้างอาชีพให้ผู้พ้นโทษมีงานทำ

วันจันทร์ที่ 8 มิถุนายน 2563
รมว.ยุติธรรม เตรียมผลักดันแนวคิดการสร้างนิคมอุตสาหกรรมราชทัณฑ์ สร้างอาชีพให้ผู้พ้นโทษมีงานทำ
รมว.ยุติธรรม เตรียมผลักดันแนวคิดการสร้างนิคมอุตสาหกรรมราชทัณฑ์ สร้างอาชีพให้ผู้พ้นโทษมีงานทำ
ในวันศุกร์ที่ ๕ มิถุนายน ๒๕๖๓ เวลา ๑๐.๐๐ น. ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมคณะกรรมการขับเคลื่อนงานสิทธิมนุษยชนของประเทศไทย ครั้งที่ ๑/๒๕๖๓ โดยมี ศาตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ พร้อมด้วย คณะกรรมการผู้ทรงคุณวุฒิจากหน่วยงานที่เกี่ยวข้อง อาทิ กระทรวงกลาโหม กระทรวงการต่างประเทศ กระทรวงการพัฒนาสังคมและความมั่นคงของมนุษย์ ฯลฯ เข้าร่วมประชุม
นายสมศักดิ์ฯ กล่าวว่า ในด้านสิทธิมนุษยชนของผู้ต้องขังตนให้ความสำคัญกับการลดความแออัดของผู้ต้องขังในเรือนจำ ทั้งกระบวนการนำอุปกรณ์อิเล็กทรอนิกส์ติดตามตัว (Electronic Monitoring : EM) หรือกำไล EM มาใช้กับผู้ต้องขัง การเร่งทำเรือนนอน ๒ ชั้น เพื่อลดความแออัดเวลานอน  ซึ่งบางเรือนจำเริ่มลงมือทำแล้ว ที่นอนผู้ต้องขังต่อคนนั้นประมาณ ๑.๒ ตารางเมตร อากาศต้องถ่ายเท ถูกสุขลักษณะเป็นสำคัญ และกำลังประสานกระทรวงการคลังให้ลดภาษีกับบริษัทที่รับผู้ต้องขังที่พ้นโทษเข้าทำงาน
"ตนเตรียมผลักดันแนวคิดการสร้างนิคมอุตสาหกรรมราชทัณฑ์ เพื่อสร้างงาน สร้างอาชีพให้ผู้พ้นโทษสามารถประกอบอาชีพเลี้ยงตนเองและครอบครัวในทางที่ถูกต้อง" รมว.ยุติธรรม กล่าว
นอกจากนี้ ตนได้ฝากถึงคณะกรรมการชุดนี้ว่า ในส่วนของประเด็นนักเรียนหญิงชั้นมัธยมศึกษาปีที่ ๒ และ ๔ ถูกครูและรุ่นพี่​ รวม ๗ คน ข่มขืนที่จังหวัดมุกดาหาร น่าจะเป็นกรณีศึกษาเพื่อให้มีกระบวนการนำคนผิดมาลงโทษให้ได้โดยเร็ว รวมถึงการประชาสัมพันธ์สร้างการตระหนักรู้ เพื่อเป็นการหยุดยั้งไม่ให้คนคิดจะกระทำความผิดในลักษณะดังกล่าวอีก

ที่มา : https://www.thaigov.go.th/news/contents/details/32057
