รัฐบาลไทย-ข่าวทำเนียบรัฐบาล-ศบค. แถลง ผู้ป่วยใหม่ 7 รายเดินทางมาจากต่างประเทศ เข้า State Quarantine ระบุเมื่อสถานการณ์คลี่คลายดีขึ้น ก็สามารถเข้าสู่การผ่อนคลายมาตรการระยะ 4 ได้

วันจันทร์ที่ 8 มิถุนายน 2563
พิมพ์
ศบค. แถลง ผู้ป่วยใหม่ 7 รายเดินทางมาจากต่างประเทศ เข้า State Quarantine ระบุเมื่อสถานการณ์คลี่คลายดีขึ้น ก็สามารถเข้าสู่การผ่อนคลายมาตรการระยะ 4 ได้
ศบค. แถลง ผู้ป่วยใหม่ 7 รายเดินทางมาจากต่างประเทศ และเข้า State Quarantine ระบุเมื่อสถานการณ์คลี่คลายดีขึ้น ก็สามารถเข้าสู่การผ่อนคลายมาตรการระยะ 4 ได้  ย้ำขอให้ทุกคนร่วมมือกัน
วันนี้ (8 มิถุนายน 2563) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์ประจำวันและมาตรการในการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) สรุปสาระสำคัญ ดังนี้
1. สถานการณ์ผู้ติดเชื้อไวรัสโคโรนา 2019 (โควิด-19) ในไทย
สถานการณ์ผู้ติดเชื้อไวรัสโคโรนา 2019 (โควิด-19) ในประเทศไทยมีผู้ป่วยรายใหม่ 7 ราย ผู้ป่วยยืนยันสะสม 3,119 ราย อยู่ในสถานที่เฝ้าระวังที่รัฐจัดให้ 182 ราย ผู้ที่หายป่วยแล้ว 2,973 ราย  ผู้เสียชีวิตยังคงที่ 58 ราย รวมแล้วกรุงเทพฯ และนนทบุรียังคงมีผู้ป่วยสูงสุด 1,743 ราย ภาคใต้ 743 ราย ภาคกลาง 427 ราย ภาคตะวันออกเฉียงเหนือ 111 ราย ภาคเหนือ 95 ราย ทั้งนี้ ผู้ป่วยใหม่ 7 ราย เป็นผู้ที่เดินทางมาจากต่างประเทศและเข้า State Quarantine โดยมาจากประเทศปากีสถาน 2 ราย UAE 4 ราย และสหรัฐอเมริกา 1 ราย สำหรับการจัดอันดับประเทศต้นทางที่คนไทยเดินทางกลับมา 3 ประเทศ ได้แก่ ประเทศปากีสถาน มีคนไทยกลับมาสะสม 196 ราย ผู้ป่วยยืนยัน 14 ราย UAE คนไทยกลับมาสะสม 761 ราย ผู้ป่วยยืนยัน 19 รายและสหรัฐอเมริกา คนไทยกลับมาสะสม 2,052 ราย ผู้ป่วยยืนยัน 9 ราย ทั้งนี้ ขอขอบคุณ 9 จังหวัด ได้แก่ สงขลา สตูล กรุงเทพฯ ปัตตานี ยะลา ชลบุรี นราธิวาส กระบี่ สมุทรปราการ ที่ทำให้คนไทยได้กลับมาอยู่ใกล้บ้านและมีพื้นที่ให้มีการกักตัวด้วย
โฆษก ศบค. กล่าวถึงสถานการณ์ผู้ป่วยยืนยันตามปัจจัยเสี่ยง 5 อันดับ ได้แก่ 1. ผู้ที่เดินทางมาจากต่างประเทศและเข้า State Quarantine 2. สัมผัสใกล้ชิดกับผู้ป่วยยืนยันรายก่อนหน้านี้ 3. ไปสถานที่ชุมชน เช่น ตลาดนัด 4. อาชีพเสี่ยง เช่น ทำงานในสถานที่แออัด 5. การค้นหาผู้ป่วยเชิงรุก/ผู้ติดเชื้อในชุมชน ส่วนใหญ่จะเกิดขึ้นในสัปดาห์ที่ 20 (10-16 พ.ค.) โดยปัจจุบันสัปดาห์ที่ 24 (7 -13 มิ.ย.)  สถานการณ์เริ่มคลี่คลาย ซึ่งทุกคนต้องเฝ้าระวัง ขณะนี้การติดเชื้อจากนอกประเทศของไทยยังมีอยู่มาก นอกจากนี้ จำนวนผู้ป่วยยืนยัน 2 สัปดาห์ล่าสุดมาจากผู้ที่เดินทางมาจากต่างประเทศ และเข้าสถานกักกันของรัฐ 77 ราย การสัมผัสใกล้ชิดกับผู้ป่วยยืนยันรายก่อนหน้านี้มีปัจจัยเสี่ยงมากที่สุดถึง 1,191 ราย อาชีพเสี่ยง เช่น ทำงานในสถานที่แออัด 284 ราย สนามมวย 274 ราย คนไทยเดินทางกลับจากต่างประเทศ 269 ราย สถานบันเทิง 227 ราย ด้านจำนวนตัวอย่างที่ได้รับการตรวจ COVID-19 ตั้งแต่เริ่มเปิดบริการตรวจ ถึง 5 มิถุนายน 2563 มีจำนวนการตรวจสะสม 468,175 ตัวอย่าง ทั้งของภาครัฐและเอกชนร่วมกัน ถ้าสถานการณ์เริ่มคลี่คลายไปในทางที่ดีขึ้นก็สามารถเข้าสู่ระยะที่ 4 ได้ โดยทุกคนต้องช่วยกัน
2. สถานการณ์ผู้ติดเชื้อไวรัสโคโรนา 2019 (โควิด -19) ของโลก
สถานการณ์ผู้ติดเชื้อไวรัสโคโรนา 2019 (โควิด-19) ของโลก พบผู้ติดเชื้อยืนยันสะสมอยู่ที่ 7,086,476 ราย จำนวนผู้ป่วยเพิ่มขึ้น 111,755 ราย รวมจำนวนผู้เสียชีวิตอยู่ที่ 406,126 ราย สหรัฐอเมริกายังคงมีผู้ป่วยยืนยันสะสมเป็นอันดับที่ 1 ของโลก ปัจจุบันไทยอยู่อันดับที่ 81 ของโลก สำหรับประเด็นที่น่าสนใจในต่างประเทศ ได้แก่ เกาหลีใต้ พบกลุ่มก้อนใหม่ของการแพร่ระบาดของโควิด-19 อีกอย่างน้อย 3 กลุ่มคือ กลุ่มผู้ทำกิจกรรมในโบสถ์ กลุ่มบริษัทขายสินค้าตามบ้าน และกลุ่มโรงยิมปิงปอง ทำให้ยอดผู้ติดเชื้อของเกาหลีใต้สูงขึ้นกว่า 50 รายต่อเนื่องกันสองวัน ก่อนจะลดลงมาเป็น 38 รายในวันนี้ ซึ่ง 33 รายเป็นการติดเชื้อภายในประเทศ สำหรับอินเดียกำลังเผชิญกับวิกฤติโควิด-19 อย่างหนัก พบผู้ติดเชื้อใหม่ในช่วง 24 ชั่วโมงที่ผ่านมาสูงถึง 9,887 ราย ทำให้ยอดสะสมผู้ติดเชื้อพุ่งขึ้นมาอยู่ที่ 236,657 ราย โดยมุมไบ มีผู้ติดเชื้อโควิดมากที่สุดในประเทศ ตามโรงพยาบาลต่าง ๆ กำลังจะรองรับจำนวนผู้ป่วยไม่ไหว ขณะที่บราซิลมีผู้เสียชีวิตด้วยโรคโควิด-19 ในช่วง 24 ชั่วโมงล่าสุด เพิ่มอีก 1,005 ศพ ทำให้จำนวนผู้เสียชีวิตขึ้นมาอยู่ที่ 35,026 ศพ และพบผู้ติดเชื้อรายใหม่ภายในวันเดียว 30,830 ราย ส่งผลให้ยอดสะสมผู้ติดเชื้อในบราซิลเพิ่มขึ้นมาเป็น 645,711 ราย
3. การดำเนินการตามมาตรการ
มาตรการนำคนไทยกลับจากต่างประเทศ
วันนี้ เวลา 06.20 น. จะมีคนไทยเดินทางกลับมาจากโอมาน 214 คน เวลา 13.05 น. จากไต้หวัน 99 คน และเวลา 21.45 น. จากสหรัฐอเมริกา 191 คน ในวันพรุ่งนี้ (9 มิถุนายน 63) เวลา 07.05 น. จะมีผู้เดินทางกลับจากอียิปต์ 200 คน เวลา 12.10 น. จากภูฏาน 1 คน เวลา 15.40 น. จากญี่ปุ่น 124 คน เวลา 21.45 น. จากเกาหลีใต้ 116 คน และเวลา 23.55 น. จากจีน 37 คน โดยแผนเที่ยวบินนำคนไทยที่ตกค้างกลับไทยในวันที่ 10 มิถุนายน มี 4 เที่ยวบิน ได้แก่ สหรัฐอเมริกา รัสเซีย เนเธอร์แลนด์ และฮ่องกง วันที่ 11 มิถุนายน 2 เที่ยวบิน ได้แก่ อินโดนีเซีย และไต้หวัน วันที่ 12 มิถุนายน 3 เที่ยวบิน ได้แก่ ซาอุดิอาระเบีย ฟิลิปปินส์ และสิงคโปร์ วันที่ 13 มิถุนายน 3 เที่ยวบิน ได้แก่ อินเดีย สหรัฐอาหรับเอมิเรสต์ และเกาหลีใต้ วันที่ 14 มิถุนายน 2 เที่ยวบิน ได้แก่ ออสเตรเลีย และเนเธอร์แลนด์ และวันที่ 15 มิถุนายน 2 เที่ยวบิน ได้แก่ สหราชอาณาจักร และอินเดีย
รายงานผู้เดินทางกลับเข้าประเทศผ่านจุดผ่านแดนทางบก มีผู้เดินทางจากมาเลเซีย 171 คน สปป.ลาว 21 คน และกัมพูชา 5 คน รวม 197 คน โดยจำนวนผู้ที่เดินทางเข้าประเทศทางอากาศและด่านชายแดนสะสมรวม 34,965 ราย รายงานข้อมูลสถานการณ์ผู้เดินทางเข้าประเทศที่ต้องกักกันตัวในที่กักกันของรัฐจัดให้ (State Quarantine และ Local Quarantine) ตั้งแต่ 3 เมษายน – 7 มิถุนายน มีผู้เข้ากักกันสะสม 34,965 ราย ผู้กลับบ้านสะสม 25,101 ราย ผู้เข้ากักกันปัจจุบัน 9,864 ราย ทำให้พบผู้ติดเชื้อในสถานกักกันที่รัฐจัดให้ 182 ราย
รายงานข้อมูลสรุปการใช้งาน www.ไทยชนะ.com ยอดสะสมตั้งแต่เริ่มโครงการมีร้านค้าลงทะเบียน 165,433 ร้าน ผู้ใช้งาน 23,516,649 คน เป็นผู้ใช้งานผ่านแพลตฟอร์มไทยชนะ 23,372,292 คน ผ่านแอปพลิเคชันไทยชนะ 144,357 คน และจำนวนการดาวน์โหลดแอปพลิเคชันไทยชนะ 220,347 คน รายงานการตรวจกิจการ/กิจกรรมที่ได้รับการผ่อนคลายด้านการดำเนินชีวิต วันที่ 7 มิถุนายน 2563 ได้ทำการตรวจทั้งหมด 20,703 แห่ง พบว่าปฏิบัติตามมาตรการ 20,692 ปฏิบัติไม่ครบ 11 แห่ง คิดเป็นร้อยละ 0.05 และไม่พบผู้ไม่ปฏิบัติตามมาตรการ
-------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32051
