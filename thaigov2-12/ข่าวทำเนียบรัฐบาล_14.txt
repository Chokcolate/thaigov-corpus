รัฐบาลไทย-ข่าวทำเนียบรัฐบาล-โฆษก ศบค. เผย พบผู้ป่วยรายใหม่ 4 ราย จาก State Quarantine ไม่พบผู้ติดเชื้อภายในประเทศติดต่อกัน 16 วัน

วันพุธที่ 10 มิถุนายน 2563
โฆษก ศบค. เผย พบผู้ป่วยรายใหม่ 4 ราย จาก State Quarantine ไม่พบผู้ติดเชื้อภายในประเทศติดต่อกัน 16 วัน
โฆษก ศบค. เผย พบผู้ป่วยรายใหม่ 4 ราย จาก State Quarantine ไม่พบผู้ติดเชื้อภายในประเทศติดต่อกัน 16 วัน
วันนี้ (10 มิถุนายน 2563) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์ประจำวันและมาตรการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) สรุปสาระสำคัญ ดังนี้
1. สถานการณ์ผู้ติดเชื้อไวรัสโคโรนา 2019 (โควิด-19) ในไทย
สถานการณ์ผู้ติดเชื้อไวรัสโคโรนา 2019 (โควิด-19) ในไทย พบผู้ป่วยรายใหม่ 4 ราย ผู้ป่วยยืนยันสะสม 3,125 ราย อยู่ในสถานที่เฝ้าระวังที่รัฐจัดให้ 188 ราย ผู้ที่หายป่วยแล้วเพิ่มขึ้นอีก 8 ราย รวมเป็น  2,981 ราย  ผู้เสียชีวิตยังคงที่ 58 ราย โดยผู้ป่วยใหม่ 4 ราย เดินทางมาจากต่างประเทศและเข้า State Quarantine จากสาธารณรัฐมาดากัสการ์ 1 ราย เป็นชายไทย อายุ 44 ปี  ปากีสถาน 1 ราย เป็นหญิงไทย อายุ 34 ปี  และประเทศอินเดีย 2 ราย เป็นหญิงไทย อายุ 35 ปี   ผู้ป่วยที่มีประวัติติดเชื้อจากต่างประเทศ ณ วันที่ 10 มิ.ย. 2563 มีจำนวน 188 ราย จากผู้ป่วยทั้งหมด 3,125 ราย
2. สถานการณ์ผู้ติดเชื้อไวรัสโคโรนา 2019 (โควิด -19) ของโลก
สถานการณ์ผู้ติดเชื้อไวรัสโคโรนา 2019 (โควิด -19) ของโลกว่า พบผู้ติดเชื้อยืนยันสะสมอยู่ที่ 7,318,124 ราย อาการหนัก 54,000 กว่าราย (0.7%)  หายป่วยแล้ว 3,600,000  กว่าราย คิดร้อยละ 49.2 เสียชีวิต 413,648 ราย ราวร้อยละ 5.7  โดยประเทศสหรัฐอเมริกายังเป็นประเทศที่มีผู้ติดเชื้อยืนยันสะสมมากที่สุด 2,000,000 กว่าราย และเสียชีวิตมากที่สุดอยู่ที่ 140,000 กว่าราย รองลงมาคือบราซิล และรัสเซีย ตามลำดับ ขณะที่ประเทศไทยเลื่อนลงจากลำดับที่  85 ของโลก
3. การดำเนินการตามมาตรการ
รายงานการนำคนไทยกลับจากต่างประเทศ วันนี้ เวลา 12.25 น. จะมีคนไทยเดินทางกลับมาจากเนเธอร์แลนด์ 82 คน เวลา 16.30 น. จากฮ่องกง 115 คน เวลา 20.00 จากรัสเซีย 78 คน และเวลา 23.10 น. จากสหรัฐอเมริกา 224 คน ในวันพรุ่งนี้ (11 พฤษภาคม 63) เวลา 17.050 น. จะมีผู้เดินทางกลับจากไต้หวัน 130 คน เวลา 13.05 น. จากไต้หวัน 50 คน เวลา 17.45 จากไต้หวัน 120 คน และเวลา 16.15 น. จากอินโดนีเซีย 197 คน  ทำให้ตั้งแต่ 3 เมษายน – 9 มิถุนายน  ผู้เดินทางเข้าประเทศที่ต้องกักกันตัวในที่กักกันของรัฐจัดให้ (State Quarantine  และ Local Quarantine) มียอดคัดกรองสะสม 36,478 ราย เพิ่มขึ้นวานนี้ 744 ราย กลับบ้านได้แล้วสะสม 26,331 ราย และพบเชื้อจากสถานกักกันที่รัฐจัดให้สะสม 188 ราย รักษาหายแล้ว 98 ราย
------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32155
