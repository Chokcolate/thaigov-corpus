รัฐบาลไทย-ข่าวทำเนียบรัฐบาล- สานพลังช่วยเหลือชุมชนทั่วประเทศ : มอบอาหารกล่องบรรเทาความเดือดร้อนผู้ได้รับผลกระทบจากสถานการณ์ COVID–19 เริ่ม 15 มิถุนายน 2563 เป็นต้นไป [กระทรวงการคลัง]

วันพุธที่ 10 มิถุนายน 2563
พิมพ์
สานพลังช่วยเหลือชุมชนทั่วประเทศ : มอบอาหารกล่องบรรเทาความเดือดร้อนผู้ได้รับผลกระทบจากสถานการณ์ COVID–19 เริ่ม 15 มิถุนายน 2563 เป็นต้นไป [กระทรวงการคลัง]
กรมธนารักษ์จับมือกับบริษัท ธนารักษ์พัฒนาสินทรัพย์ จำกัด (ธพส.) และธนาคารอาคารสงเคราะห์ (ธอส.) ร่วมแบ่งปันน้ำใจมอบอาหารกล่องแจกจ่ายช่วยเหลือชาวบ้านในชุมชนผู้ที่ได้รับความเดือดร้อนจากสถานการณ์การแพร่ระบาดของเชื้อไวรัส COVID–19 ทั่วประเทศ
กรมธนารักษ์ดำเนินตามนโยบายของนายสมคิด จาตุศรีพิทักษ์ รองนายกรัฐมนตรี ดร.อุตตม สาวนายน รัฐมนตรีว่าการกระทรวงการคลัง และนายสันติ พร้อมพัฒน์ รัฐมนตรีช่วยว่าการกระทรวงการคลัง โดยจับมือกับบริษัท ธนารักษ์พัฒนาสินทรัพย์ จำกัด (ธพส.) และธนาคารอาคารสงเคราะห์ (ธอส.) ร่วมแบ่งปันน้ำใจมอบอาหารกล่องแจกจ่ายช่วยเหลือชาวบ้านในชุมชนผู้ที่ได้รับความเดือดร้อนจากสถานการณ์การแพร่ระบาดของเชื้อไวรัส COVID–19 ทั่วประเทศ
วันนี้ (10 มิถุนายน 2563) ณ กรมธนารักษ์ นายยุทธนา หยิมการุณ อธิบดีกรมธนารักษ์ เปิดเผยว่า ตั้งแต่ 15 มิถุนายน 2563 นี้เป็นต้นไป กรมธนารักษ์ได้ดำเนินการตามนโยบายของรัฐบาลและกระทรวงการคลังในการช่วยเหลือบรรเทาความเดือดร้อนของผู้ที่ได้รับผลกระทบที่เกิดขึ้นจากการแพร่ระบาดของเชื้อไวรัส COVID-19 โดยร่วมมือกับ บริษัท ธนารักษ์พัฒนาสินทรัพย์ จำกัด (ธพส.) และธนาคารอาคารสงเคราะห์ (ธอส.) จัดอาหารกล่องแจกจ่ายให้กับผู้ที่ได้รับความเดือดร้อนจากวิกฤตการณ์ในครั้งนี้ทั่วประเทศ และให้สำนักงานธนารักษ์พื้นที่ในแต่ละจังหวัดจัดอาหารกล่องแจกจ่ายเพื่อบรรเทาความเดือดร้อนของคนในชุมชน รวมทั้งยังเป็นการสร้างและกระจายรายได้ให้แก่ผู้ประกอบการในท้องถิ่นอีกทางหนึ่งด้วย
อธิบดีกรมธนารักษ์ กล่าวต่อว่า จากการแพร่ระบาดของเชื้อไวรัส COVID-19 ทำให้ประชาชนได้รับความเดือดร้อนทั้งในด้านเศรษฐกิจ และสังคม กรมธนารักษ์จึงได้ดำเนินการช่วยเหลือผู้ที่เดือดร้อน และกลุ่มผู้เช่าที่ราชพัสดุที่ได้รับจากผลกระทบที่เกิดขึ้นมาโดยตลอด ซึ่งได้มอบสิ่งของ อาทิ อาหารกลางวัน น้ำดื่ม และแอลกอฮอลล์ 75% (สำหรับทำความสะอาด) ตั้งแต่วันที่ 9 เมษายน ถึงวันที่ 15 พฤษภาคม 2563 เป็นระยะเวลาต่อเนื่อง 37 วัน รวมมอบสิ่งของทั้งสิ้น 27,675 ชุด นอกจากนี้ ยังได้มอบข้าวสาร อาหารแห้ง ให้กับชุมชนที่เป็นผู้เช่าที่ราชพัสดุที่ได้รับผลกระทบจากสถานการณ์ดังกล่าว จำนวน 11 ชุมชน 1,733 ครัวเรือน รวมทั้งการมอบตู้ปันสุข ภายใต้กิจกรรม “ธนารักษ์ปันสุข” สำหรับแบ่งปันข้าวสาร อาหารแห้ง สิ่งของจำเป็นสำหรับใช้ในชีวิตประจำวันให้กับประชาชนจำนวน 6 แห่ง ได้แก่ บริเวณหน้าพิพิธภัณฑ์เหรียญกษาปณานุรักษ์ บริเวณหน้าโรงกษาปณ์ รังสิต และบริเวณชุมชนผู้เช่าที่ราชพัสดุ จำนวน 4 ชุมชน ทั้งนี้ การมอบอาหารกล่องเพื่อบรรเทาความเดือดร้อนในครั้งนี้ ก็เพื่อเป็นการแบ่งเบาภาระและเสริมสภาพคล่องทางด้านเศรษฐกิจครัวเรือนของประชาชนให้สามารถดำเนินวิถีชีวิตประจำวันต่อไป และช่วยสร้างรายได้ให้ผู้ประกอบการในชุมชนด้วยมาตรการการช่วยเหลือของกรมธนารักษ์ที่สอดคล้องกับนโยบายของรัฐบาลในการช่วยเหลือประชาชน
และนอกจากการมอบอาหารบรรเทาความเดือดร้อนผู้ได้รับผลกระทบจากสถานการณ์ในครั้งนี้แล้ว โครงการเปลี่ยนชุมชนเป็นห้องประชุมในที่ราชพัสดุ เพื่อขับเคลื่อนเศรษฐกิจชุมชนและส่งเสริมการท่องเที่ยวท้องถิ่น ซึ่งได้ร่วมมือกับสำนักงานกองทุนหมู่บ้านและชุมชนเมืองแห่งชาติ ได้ดำเนินโครงการมาอย่างต่อเนื่อง และเมื่อสถานการณ์การแพร่ระบาดของเชื้อไวรัส COVID-19 คลี่คลายลงบ้างแล้ว กรมธนารักษ์จะนำที่ราชพัสดุมาพัฒนาเป็นสถานที่สำหรับประชุมและเป็นตลาดแห่งใหม่ให้กับประชาชนในท้องถิ่นเพิ่มเติม และขยายวันการจัดตลาดในชุมชนเพิ่มขึ้นด้วย โดยมุ่งหวังให้ผู้ประกอบการในพื้นที่มีช่องทางนำสินค้าหรือผลิตภัณฑ์ชุมชนที่มีคุณภาพมาจัดจำหน่ายในราคาย่อมเยา รวมถึงสนับสนุนทำให้ชุมชนเป็นแหล่งท่องเที่ยว และพัฒนาผลิตภัณฑ์ให้มีมูลค่าเพิ่มสูงขึ้น สามารถสร้างรายได้ให้กับชุมชนอย่างยั่งยืนอีกด้วย อธิบดีกรมธนารักษ์กล่าวในที่สุด

ที่มา : https://www.thaigov.go.th/news/contents/details/32151
