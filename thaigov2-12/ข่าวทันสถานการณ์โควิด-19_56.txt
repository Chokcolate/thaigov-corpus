รัฐบาลไทย-ข่าวทำเนียบรัฐบาล-เคาะ ตำแหน่งงาน part-time เดือนมิถุนายน กว่า 5,000 อัตรา รองรับความต้องการของประชาชน [กระทรวงแรงงาน]

วันศุกร์ที่ 12 มิถุนายน 2563
พิมพ์
เคาะ ตำแหน่งงาน part-time เดือนมิถุนายน กว่า 5,000 อัตรา รองรับความต้องการของประชาชน [กระทรวงแรงงาน]
กรมการจัดหางาน เคาะตำแหน่งงานว่าง part-time ในเดือนมิถุนายน 2563 กว่า 5,000 อัตรา ขณะนี้ ต้องการแรงงานด้านการผลิต มากที่สุด
นายสุชาติ พรชัยวิเศษกุล อธิบดีกรมการจัดหางาน  เปิดเผยว่า   สถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ส่งผลให้มีการเลิกจ้าง และการปิดกิจการของสถานประกอบการต่างๆ   รวมถึงได้ทำให้รูปแบบการจ้างงาน เปลี่ยนแปลงไป  ซึ่งถึงแม้สถานการณ์การแพร่ระบาดภายในประเทศจะเบาบางลง แต่กรมการจัดหางานไม่ได้นิ่งนอนใจ ยังคงเดินหน้าเร่งรัดหามาตรการเพื่อมุ่งให้คนไทยทุกคนมีงานทำในทุกพื้นที่  มีการจ้างงานให้มากที่สุด ในทุกกลุ่มเป้าหมาย อาทิ นักเรียน/นักศึกษา  บัณฑิตจบใหม่  ผู้พิการ ผู้สูงอายุ  ทั้งในช่วงนี้ไปจนถึงช่วงฟื้นฟูเศรษฐกิจ
“กรมการจัดหางาน ได้รับแจ้งงาน part-time ที่ต้องการ ในขณะนี้คือ 1. แรงงานด้านการผลิต  จำนวน 716 อัตรา 2. เจ้าหน้าที่สำนักงานอื่น ๆ จำนวน 696 อัตรา 3. แรงงานในด้านการผลิตต่าง ๆ , แรงงานทั่วไป จำนวน 596 อัตรา  4.พนักงานบริการลูกค้า จำนวน 289 อัตรา 5.พนักงานจัดส่งสินค้าอื่น ๆ จำนวน 215 อัตรา 6.พนักงานขายสินค้า  (ประจำร้าน) , พนักงานขายของหน้าร้าน จำนวน 145 อัตรา 7.พนักงานขาย  และผู้นำเสนอสินค้าอื่น ๆ จำนวน 141 อัตรา  8.พนักงานบริการอื่น ๆ จำนวน 126 อัตรา 9. ช่างอัญมณีและช่างประดิษฐ์เครื่องประดับอื่น ๆ จำนวน 109 อัตรา และ 10.พนักงานขับรถยนต์ จำนวน 101 อัตรา  รวมทั้งสิ้น 4,396 อัตรา
ผู้ที่ต้องการมีงานทำในแบบ Part-time สามารถสมัครงานได้ในช่องทาง ดังนี้ 1. สมัครงานด้วยตนเอง ณ อาคาร 3 ชั้น หน้ากระทรวงแรงงาน หรือ ณ สำนักงานจัดหางานจังหวัดทุกจังหวัดทั่วประเทศ 2. สมัครงานด้วยตนเองผ่านเว็บไซต์ http://smartjob.doe.go.th นอกจากนี้ประชาชนที่สนใจจะดูตำแหน่งงานว่าง Part-time ยังสามารถติดตามได้ที่ Facebook Fanpage :“เสิร์ฟงานด่วน” ซึ่งจะเป็นอีกช่องทางหนึ่งที่จะทำให้ผู้ต้องการมีงานทำได้มีโอกาสค้นหาตำแหน่งงานว่างพาร์ทไทม์ได้สะดวกยิ่งขึ้น หรือ สอบถามข้อมูลเพิ่มเติมได้ที่สายด่วนกระทรวงแรงงานโทร. 1506 กด 2 กรมการจัดหางาน”  นายสุชาติ พรชัยวิเศษกุล อธิบดีกรมการจัดหางาน  กล่าว

ที่มา : https://www.thaigov.go.th/news/contents/details/32237
