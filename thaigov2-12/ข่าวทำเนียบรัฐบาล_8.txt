รัฐบาลไทย-ข่าวทำเนียบรัฐบาล-นายกรัฐมนตรีระบุแผนฟื้นฟูกิจการ ขสมก. เน้นประโยชน์ที่ประชาชนจะได้รับ สั่งการให้ปรับปรุงระบบจ่ายเงินเยียวยาให้มีความถูกต้องและรวดเร็วมากขึ้น

วันอังคารที่ 9 มิถุนายน 2563
นายกรัฐมนตรีระบุแผนฟื้นฟูกิจการ ขสมก. เน้นประโยชน์ที่ประชาชนจะได้รับ สั่งการให้ปรับปรุงระบบจ่ายเงินเยียวยาให้มีความถูกต้องและรวดเร็วมากขึ้น
นายกรัฐมนตรีระบุแผนฟื้นฟูกิจการ ขสมก. เน้นประโยชน์ที่ประชาชนจะได้รับ สั่งการให้ปรับปรุงระบบจ่ายเงินเยียวยาให้มีความถูกต้องและรวดเร็วมากขึ้น
วันนี้ (9 มิถุนายน 2563) ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรีเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมกล่าวก่อนการประชุมคณะรัฐมนตรีถึงผลการประชุมคณะกรรมการนโยบายรัฐวิสาหกิจ (คนร.) เรื่อง แผนฟื้นฟูกิจการองค์การขนส่งมวลชนกรุงเทพ (ขสมก.) ว่า ต้องเน้นประโยชน์ที่ประชาชนจะได้รับ และการเชื่อมต่อระบบคมนาคมซึ่งทุกระบบต้องเชื่อมต่อกันแบบโครงข่าย รวมถึงการดูแลลูกจ้างของ ขสมก. ทั้งนี้ ต้องพิจารณาแผนการเงินอย่างละเอียดก่อนนำเสนอให้คณะรัฐมนตรีพิจารณา เพื่อให้ ขสมก. เดินหน้าต่อไปได้อย่างยั่งยืน
ในส่วนเรื่องของการบริหารจัดการน้ำ นายกรัฐมนตรี ขอให้ทุกฝ่ายมีส่วนร่วมในการดำเนินการ ไม่ว่าจะเป็นประชาชน เจ้าของที่ดิน และเกษตรกร ขอให้หน่วยงานที่เกี่ยวข้องพิจารณาวางระบบท่อแบบปิด เพื่อความยั่งยืนของการใช้น้ำในระยะยาว สำหรับกรุงเทพมหานครขอให้เตรียมการรับสถานการณ์น้ำท่วมขัง รวมถึงกำหนดแผนป้องกันเพื่อจะดำเนินการแก้ไขให้ได้ตรงจุด และขอให้สำนักทรัพยากรน้ำแห่งชาติ (สทนช.) จัดทำฐานข้อมูลรวบรวมแหล่งเก็บน้ำที่ดำเนินการไปแล้วว่ามีศักยภาพแค่ไหน สามารถกับเก็บน้ำได้จำนวนเท่าไหร่
นายกรัฐมนตรีกล่าวถึงการจ่ายเงินเยียวยาช่วยเหลือเกษตรกรที่ล่าช้านั้น เพราะมีหน่วยงานที่เกี่ยวข้องหลายหน่วยงาน ควรจะมีปรับปรุงรูปแบบการดำเนินการให้รัดกุมและเป็นระบบ เพื่อที่จะสามารถทำให้จ่ายเงินฯ    ได้รวดเร็วขึ้น และขอให้ทุกหน่วยงานเร่งรัดการทำงาน กำกับการปฎิบัติหน้าที่ตามสายการบังคับบัญชา เพื่อให้การดำเนินงานช่วยเหลือประชาชนมีประสิทธิผลมากยิ่งขึ้น รวมทั้งต้องรับฟังปัญหาจากประชาชนด้วย ทั้งนี้ ข้าราชการและนักการเมืองต้องทำงานร่วมกันเพื่อประชาชน และเพื่อประโยชน์ต่อประเทศชาติ
ส่วนการจัดที่ทำกินให้ประชาชนเป็นนโยบายเร่งด่วนของรัฐบาล เพื่อต้องการให้ประชาชนมีที่ดินทำกิน แต่ปัญหาคือที่ดินที่มีการจัดสรรไปนั้น ไม่เหมาะต่อการเกษตร ขอให้พิจารณาว่าในทางกฎหมาย สามารถให้ประชาชนสามารถทำกิจการอื่นได้หรือไม่ โดยเฉพาะในพื้นที่เศรษฐกิจพิเศษขอให้เน้นการจ้างแรงงานไทย ส่วนเรื่องเกษตร BCG ขอให้กำหนดแผนปฎิบัติการให้ชัดเจน เน้นการจ้างคนจบใหม่ สร้าง start up ให้กับคนรุ่นใหม่
นายกรัฐมนตรีกล่าวต่อไปถึง งบฟื้นฟู 4 แสนล้านบาทว่า ทุกคนต่างให้ความสนใจ ขอให้พิจารณาอย่างรอบคอบในการใช้งบฟื้นฟูดังกล่าว เน้นย้ำให้การใช้งบประมาณเป็นไปอย่างโปร่งใส สามารถตรวจสอบได้ เน้นการกระตุ้นการบริโภค ทำให้เกิดการจ้างงาน รวมถึงกระตุ้นการท่องเที่ยว และส่งเสริมเศรษฐกิจฐานรากช่วย SMEs ให้เข้าถึงแหล่งเงินทุนได้สะดวกยิ่งขึ้น พร้อมกับให้เร่งการใช้จ่ายงบประมาณ เบิกจ่ายให้ทันเวลาที่กำหนด ให้เกิดประโยชน์สูงสุด

ที่มา : https://www.thaigov.go.th/news/contents/details/32108
