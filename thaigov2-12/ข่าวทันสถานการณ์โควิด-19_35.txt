รัฐบาลไทย-ข่าวทำเนียบรัฐบาล-ก.แรงงาน รับข้อเรียกร้องช่วยบรรเทาผลกระทบจากโควิด-19 แก่สหภาพแรงงานรังสิต [กระทรวงแรงงาน]

วันพุธที่ 10 มิถุนายน 2563
พิมพ์
ก.แรงงาน รับข้อเรียกร้องช่วยบรรเทาผลกระทบจากโควิด-19 แก่สหภาพแรงงานรังสิต [กระทรวงแรงงาน]
ก.แรงงาน รับข้อเรียกร้องช่วยบรรเทาผลกระทบจากโควิด-19 แก่สหภาพแรงงานรังสิต
กระทรวงแรงงาน หารือร่วมกับสถาบันแรงงานและเศรษฐกิจที่เป็นธรรม เกี่ยวกับการเร่งรัดสั่งจ่ายสิทธิประโยชน์ประกันสังคมแก่ผู้ประกันตนมาตรา 33 เพื่อนำไปสู่การดำเนินการและวางนโยบายช่วยเหลือผู้ประกันตนที่ได้รับผลกระทบจากสถานการณ์โควิด-19 ในระยะยาว
วันที่ 9 มิถุนายน 2563 เวลา 12.00 น. ดร.ดวงฤทธิ์ เบ็ญจาธิกุล ชัยรุ่งเรือง ผู้ช่วยรัฐมนตรีประจำกระทรวงแรงงาน พร้อมด้วย นางเธียรรัตน์ นะวะมะวัฒน์ รองปลัดกระทรวงแรงงาน ให้การต้อนรับผู้แทนจากสถาบันแรงงานและเศรษฐกิจที่เป็นธรรม ในโอกาสเข้ายื่นหนังสือต่อผู้ช่วยรัฐมนตรีประจำกระทรวงแรงงาน เรื่อง การเร่งรัดสั่งจ่ายสิทธิประโยชน์ประกันสังคมแก่ผู้ประกันตนมาตรา 33 และให้หน่วยงานที่เกี่ยวข้องเร่งออกมาตรการบรรเทาความเดือดร้อนของผู้ประกันตนร่วมกับภาคธุรกิจในระยะยาว ณ ห้องประชุมคณะกรรมการแรงงานสัมพันธ์ ชั้น 1 อาคารกระทรวงแรงงาน
ผู้แทนจากสถาบันแรงงานและเศรษฐกิจที่เป็นธรรม กล่าวว่า สำนักงานประกันสังคมควรเร่งรัดให้สั่งจ่ายสิทธิประโยชน์ประกันสังคมแก่ผู้ประกันตนมาตรา 33 และให้หน่วยงานที่เกี่ยวข้องเร่งออกมาตรการบรรเทาความเดือดร้อนของผู้ประกันตนร่วมกับภาคธุรกิจในระยะยาว โดยได้รวบรวมความเห็นขององค์กรภาคประชาสังคมด้านแรงงาน นักวิชาการที่เกี่ยวข้อง และผู้ประกันตนมาตรา 33 และจัดทำเป็นข้อเสนอต่อเลขาธิการสำนักงานประกันสังคม และคณะกรรมการบอร์ดประกันสังคม เช่น ให้ขยายการช่วยเหลือเยียวยาในการจัดส่งเงินสมทบผู้ประกันตนในอัตราร้อยละ 1 จากเดิมออกไปอีก จนกว่าภาพรวมของเศรษฐกิจจะฟื้นตัวขึ้น และให้ครอบคลุมแรงงานทุกภาคส่วน ทั้งแรงงานที่ยังอยู่นอกระบบประกันสังคม ในภาคเกษตร ผู้มีอาชีพอิสระ ผู้ที่เป็นนายจ้างตัวเอง และแรงงานข้ามชาติ โดยไม่เลือกปฏิบัติว่ามีสัญชาติใด รวมถึงให้ยกเลิกกฎกระทรวงการได้รับประโยชน์ทดแทนในกรณีว่างงานเนื่องจากมีเหตุสุดวิสัยอันเกิดจากการระบาดของโรคติดต่ออันตรายตามกฎหมายว่าด้วยโรคติดต่อ พ.ศ.2563 ให้มีระบบรับฟังความคิดเห็นและระบบประกันความเสี่ยงให้แก่ลูกจ้าง เป็นต้น
ดร.ดวงฤทธิ์ กล่าวว่า สำหรับข้อเสนอตามที่สถาบันแรงงานและเศรษฐกิจที่เป็นธรรมได้นำเสนอมาทั้งหมด จะได้นำเรียนรัฐมนตรีว่าการกระทรวงแรงงาน เพื่อพิจารณาดำเนินการและวางนโยบายช่วยเหลือผู้ประกันตนมาตรา 33 ที่ได้รับผลกระทบจากสถานการณ์โควิด-19 ในส่วนที่เกี่ยวข้องต่อไป
———————————————————————-
กองเผยแพร่และประชาสัมพันธ์
9 มิถุนายน 2563

ที่มา : https://www.thaigov.go.th/news/contents/details/32161
