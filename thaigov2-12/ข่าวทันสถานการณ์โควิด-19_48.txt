รัฐบาลไทย-ข่าวทำเนียบรัฐบาล-ก.แรงงาน ปรับการฝึกเน้นออนไลน์ รับเทรนด์ New Normal อบรมเจ้าหน้าที่ฝึกออนไลน์ ขยายผลพัฒนาทักษะแรงงาน [กระทรวงเเรงงาน]

วันพฤหัสบดีที่ 11 มิถุนายน 2563
ก.แรงงาน ปรับการฝึกเน้นออนไลน์ รับเทรนด์ New Normal อบรมเจ้าหน้าที่ฝึกออนไลน์ ขยายผลพัฒนาทักษะแรงงาน [กระทรวงเเรงงาน]
ก.แรงงาน ปรับการฝึกเน้นออนไลน์ รับเทรนด์ New Normal
นายธวัช เบญจาทิกุล อธิบดีกรมพัฒนาฝีมือแรงงาน (กพร.) กระทรวงแรงงาน เปิดเผยว่า หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน มีนโยบายให้กระทรวงแรงงานพัฒนาการให้บริการเพื่ออำนวยความสะดวกแก่กำลังแรงงานและประชาชนที่มาใช้บริการ ประกอบกับสถานการณ์การแพร่ระบาดของเชื้อโควิด-19 ทำให้ระยะเวลาที่ผ่านมากิจกรรมหลายอย่าง รวมถึงภารกิจการฝึกอบรมทักษะฝีมือต้องหยุดชะงักลง กพร. จึงพัฒนารูปแบบการจัดการฝึกอบรมแบบออนไลน์ผ่านเครือข่ายอินเทอร์เน็ต รองรับวิถีชีวิตใหม่ (New Normal) ที่ยังต้องเว้นระยะห่างระหว่างบุคคล เพื่อนำไปใช้กับการฝึกทักษะอาชีพในสาขาที่เหมาะสม อาทิ ภาษาต่างประเทศ สาขาที่เกี่ยวกับการใช้งานโปรแกรมคอมพิวเตอร์ หรือการฝึกอบรมภาคทฤษฎีก่อนลงมือปฏิบัติจริง เป็นต้น และเพื่อให้เจ้าหน้าที่มีความรู้ความเข้าใจและสามารถจัดการฝึกอบรมแบบออนไลน์ผ่านเครือข่ายอินเทอร์เน็ตได้อย่างมีประสิทธิภาพ  กพร. จึงจัดทำหลักสูตรผู้จัดการฝึกอบรมผ่านเครือข่ายอินเทอร์เน็ต ด้วย Application Zoom Meeting ขึ้น
นายธวัช กล่าวต่อไปว่า หลักสูตรนี้เป็นหลักสูตรพัฒนาเจ้าหน้าที่ของกพร. เพื่อทำหน้าที่ผู้จัดการฝึกอบรมแบบออนไลน์ผ่านเครือข่ายอินเทอร์เน็ตจะใช้ระยะเวลาการฝึกอบรม 18 ชั่วโมง ฝึกอบรมทั้งภาคทฤษฎีและปฏิบัติภายใต้หัวข้อ หลักการใช้งาน Application Zoom Meeting การติดตั้งอุปกรณ์ และใช้เครื่องมือได้อย่างถูกต้อง การออกแบบและควบคุมห้องฝึกอบรม การประสานงานระหว่างวิทยากร กับผู้เข้ารับการฝึกอบรมอย่างมีประสิทธิภาพ โดยมีผู้เข้าอบรมประกอบด้วยเจ้าหน้าที่กพร.ทั่วประเทศ รวม 96 คน ฝึกอบรมระหว่างวันที่ 8 มิถุนายน- 1 กรกฎาคม 2563
“สถานการณ์การแพร่ระบาดของโรคโควิด-19 ส่งผลให้การพัฒนาทักษะฝีมือแรงงานต้องปรับปรุงรูปแบบการฝึกให้สอดคล้องกับมาตรการป้องกันการแพร่เชื้อและรองรับรูปแบบวิถีชีวิตใหม่ การดำเนินการในครั้งนี้จึงเป็นต้นแบบของการพัฒนารูปแบบการฝึกอบรมให้ทันสมัย สอดคล้องกับสถานการณ์จริงที่เกิดขึ้นในปัจจุบัน บุคลากรของกพร. ที่ได้รับการพัฒนา สามารถนำความรู้ที่ได้รับไปใช้ในการจัดการฝึกอบรมให้แก่แรงงานในพื้นที่ได้อย่างมีประสิทธิภาพ” อธิบดี  กพร. กล่าว

ที่มา : https://www.thaigov.go.th/news/contents/details/32217
