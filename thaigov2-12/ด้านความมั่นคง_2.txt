รัฐบาลไทย-ข่าวทำเนียบรัฐบาล-วศ.อว. พัฒนาคุณภาพห้องปฏิบัติการด้านการทดสอบคุณค่าทางโภชนะอาหารสัตว์ ให้ได้ผลการทดสอบเป็นไปตามมาตรฐานสากล

วันอาทิตย์ที่ 7 มิถุนายน 2563
วศ.อว. พัฒนาคุณภาพห้องปฏิบัติการด้านการทดสอบคุณค่าทางโภชนะอาหารสัตว์ ให้ได้ผลการทดสอบเป็นไปตามมาตรฐานสากล
วศ.อว. พัฒนาคุณภาพห้องปฏิบัติการด้านการทดสอบคุณค่าทางโภชนะอาหารสัตว์ ให้ได้ผลการทดสอบเป็นไปตามมาตรฐานสากล
เมื่อวันที่ 12 พฤษภาคม2563 กรมวิทยาศาสตร์บริการ โดยกองความสามารถห้องปฏิบัติการและรับรองผลิตภัณฑ์ ได้จัดกิจกรรมทดสอบความชำนาญห้องปฏิบัติการ (proficiency testing, PT) โดยได้ดำเนินการจัดส่งตัวอย่างอาหารสัตว์ ให้แก่ห้องปฏิบัติการที่สมัครเข้าร่วมกิจกรรม จำนวน 69 ห้องปฏิบัติการ ประกอบด้วยห้องปฏิบัติการภายในประเทศ 67 หน่วยงาน และต่างประเทศ 2 หน่วยงาน เพื่อให้ห้องปฏิบัติการดำเนินการทดสอบผลการวัด ในรายการ Moisture, Protein, Soluble proteins in Potassium hydroxide solution, Crude fiber and Ash in Feeding stuffs (Soybean meal) และส่งผลกลับมายังกลุ่มทดสอบความชำนาญห้องปฏิบัติการ ของกรมวิทยาศาสตร์บริการ ภายในวันที่ 29 พฤษภาคม 2563 เพื่อประเมินผลทางสถิติเปรียบเทียบผลการวัดระหว่างห้องปฏิบัติการต่อไป
กากถั่วเหลือง (Soybean meal) เป็นวัตถุดิบอาหารสัตว์ที่นิยมใช้กันเป็นอย่างมากเพราะมีโปรตีนสูงที่สุดในบรรดาอาหารสัตว์ที่ได้จากพืช และผลิตได้ง่ายทั้งนี้ในกระบวนการผลิตยังได้น้ำมันถั่วเหลืองซึ่งเป็นอาหารของคนได้อีกด้วย กากถั่วเหลืองสามารถผลิตได้เป็นปริมาณมากในประเทศ และฟาร์มเลี้ยงสัตว์นั้นใช้กากถั่วเหลืองเลี้ยงสัตว์เป็นหลักเพราะราคาไม่สูงและให้โปรตีนสูงต่อความต้องการของสัตว์
ดังนั้นผู้เลี้ยงสัตว์และผู้ผลิตอาหารสัตว์ จึงควรให้ความสำคัญในการตรวจวิเคราะห์คุณค่าทางโภชนะทั้งวัตถุดิบที่นำมาเป็นอาหารสัตว์และผลิตเป็นอาหารสัตว์ การทดสอบคุณค่าทางโภชนะอาหารสัตว์ โดยทั่วไปจะใช้วิธีทดสอบแบบประมาณ (proxinmate analysis) โดยหลักการวิธีนี้จะแบ่งกลุ่มโภชนะออกเป็น 6 กลุ่ม คือ ความชื้น (Moisture) โปรตีน (Protein) ไขมันรวม (Crude fat) กากหรือเยื่อใยรวม (Crude fiber) เถ้า (Ash) และคาร์โบไฮเดรตที่ย่อยได้ง่าย (nitrogen free extract, NFE)
กรมวิทยาศาสตร์บริการ ได้สนับสนุนผู้ประกอบการที่ทำการทดสอบคุณภาพด้านอาหารและอาหารสัตว์ โดยจัดกิจกรรมทดสอบความชำนาญห้องปฏิบัติการ สาขาอาหารรายการ Moisture, Protein, Soluble proteins in Potassium hydroxide solution, Crude fiber and Ash in Feeding stuffs (Soybean meal) ประเมินสมรรถนะและพัฒนาคุณภาพห้องปฏิบัติการให้ได้ผลการทดสอบเป็นไปตามมาตรฐานสากล ถือเป็นการประกันคุณภาพผลการทดสอบอย่างหนึ่งของห้องปฏิบัติการทดสอบที่ได้รับการรับรองระบบคุณภาพตามมาตรฐาน ISO/IEC17025 เพื่อให้เกิดความน่าเชื่อถือในผลการทดสอบว่ามีความแม่นยำ ถูกต้อง รวมถึงเป็นที่ยอมรับทั้งหน่วยงานรัฐบาล และเอกชน ที่ส่งตัวอย่างมาทดสอบ
ข้อมูลข่าวโดย : กรมวิทยาศาสตร์บริการ (วศ.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/32034
