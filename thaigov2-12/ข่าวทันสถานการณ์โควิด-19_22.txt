รัฐบาลไทย-ข่าวทำเนียบรัฐบาล-นายกรัฐมนตรีเผยใช้งบฟื้นฟูเพื่อสานต่อเศรษฐกิจ รัดกุม โปร่งใส พร้อมเปิดให้ประชาชนมีส่วนร่วมในการตรวจสอบผ่านเว็บไซต์ ThaiMe

วันอังคารที่ 9 มิถุนายน 2563
พิมพ์
นายกรัฐมนตรีเผยใช้งบฟื้นฟูเพื่อสานต่อเศรษฐกิจ รัดกุม โปร่งใส พร้อมเปิดให้ประชาชนมีส่วนร่วมในการตรวจสอบผ่านเว็บไซต์ ThaiMe
นายกรัฐมนตรีเผยใช้งบฟื้นฟูเพื่อสานต่อเศรษฐกิจ รัดกุม โปร่งใส พร้อมเปิดให้ประชาชนมีส่วนร่วมในการตรวจสอบผ่านเว็บไซต์ ThaiMe
วันนี้ (9 มิ.ย.63) เวลา 12.30 น. ณ ตึกสันติไมตรี (หลังใน) ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผยถึง พ.ร.ก. การรักษาเสถียรภาพของระบบการเงินและความมั่นคงทางเศรษฐกิจของประเทศ พ.ศ. 2563 วงเงิน 4 แสนล้านบาทว่า ต้องดำเนินการอย่างโปรงใส รอบคอบ ตรวจสอบได้ เน้นต้องไม่ซ้ำซ้อนกับแผนงานตามงบประมาณปกติ
นายกรัฐมนตรีกล่าวเพิ่มเติมถึงเป้าหมายหลักของการงบประมาณ 4 แสนล้านบาท ว่า เพื่อกระตุ้นการบริโภค เสริมสภาพคล่องในภาคธุรกิจ โดยเฉพาะการบริโภค การท่องเที่ยว รวมถึงช่วยเหลือธุรกิจ SME กระตุ้นเศรษฐกิจฐานราก เศรษฐกิจในชุมชน และเพิ่มการจ้างงาน โดยเฉพาะช่วยเหลือบัณฑิตจบใหม่ที่ว่างงานด้วย  ซึ่งในระยะแรก รัฐบาลได้มีการออกมาตรต่าง ๆ การเงิน การคลัง และมาตรการด้านภาษี การลดค่าใช้จ่ายของผู้ประกอบกิจการและเกษตรกร รวมทั้งการใช้งบประมาณเพื่อให้เงินลงไปสู่ประชาชนทุกกลุ่ม
นายกรัฐมนตรียังย้ำถึงการใช้งบประมาณ 4 แสนล้านบาทว่า จะต้องไม่ซ้ำซ้อนกับโครงการลงทุนหรือแผนงานที่ใช้งบประมาณปกติ เป็นแผนงานระยะยาว ซึ่งรัฐบาลกำลังเดินหน้าตามงบประมาณประจำปี 63 และ 64  ทั้งนี้ ยืนยันว่าประชาชนสามารถมีส่วนร่วมในการเสนอโครงการเพื่อของบประมาณได้ โดยผ่านคณะกรรมการบริหารงานจังหวัดแบบบูรณาการ (ก.บ.จ.) ที่จะส่งต่อมายังคณะกรรมการกลั่นกรองฯ รวมถึงสามารถตรวจสอบข้อมูล งบประมาณ ความคืบหน้าของแต่ละโครงการได้ผ่านเว็บไซต์ ThaiMe โดยจะเร่งดำเนินการทั้งหมดตั้งแต่เดือนกรกฎาคมเป็นต้นไป
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32116
