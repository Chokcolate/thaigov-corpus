รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงเทลอาวีฟร่วมแรงร่วมใจส่งคนไทยกลับบ้าน [กระทรวงการต่างประเทศ]

วันอาทิตย์ที่ 7 มิถุนายน 2563
พิมพ์
สถานเอกอัครราชทูต ณ กรุงเทลอาวีฟร่วมแรงร่วมใจส่งคนไทยกลับบ้าน [กระทรวงการต่างประเทศ]
เอกอัครราชทูต ณ กรุงเทลอาวีฟ พร้อมด้วยอัครราชทูตที่ปรึกษาฝ่ายแรงงาน นำทีมข้าราชการและเจ้าหน้าที่สถานเอกอัครราชทูตฯ อำนวยความสะดวกและส่งคนไทยในอิสราเอลที่มีความจำเป็น เดินทางกลับประเทศไทยโดยเที่ยวบินพิเศษของสายการบิน El Al เที่ยวบินที่ LY 081
สถานเอกอัครราชทูต ณ กรุงเทลอาวีฟร่วมแรงร่วมใจส่งคนไทยกลับบ้าน
เมื่อวันที่ 6 มิถุนายน 2563 นางสาวพรรณนภา จันทรารมย์ เอกอัครราชทูต ณ กรุงเทลอาวีฟ พร้อมด้วยนายโชติวัฒน์ ธิสาร อัครราชทูตที่ปรึกษาฝ่ายแรงงาน นำทีมข้าราชการและเจ้าหน้าที่สถานเอกอัครราชทูตฯ และฝ่ายแรงงานร่วมกันอำนวยความสะดวกคนไทย 103 คน ซึ่งส่วนใหญ่เป็นแรงงานไทยในอิสราเอลที่มีความจำเป็นต้องเดินทางกลับประเทศไทย คนป่วย แรงงานที่หมดสัญญาจ้างงานหรือถูกเลิกจ้าง นักเรียน/นักศึกษา และนักท่องเที่ยวที่วีซ่าหมดอายุ เดินทางกลับประเทศไทยโดยเที่ยวบินพิเศษของสายการบิน El Al เที่ยวบินที่ LY 081 ออกจากท่าอากาศยานเบนกูเรียน กรุงเทลอาวีฟ เวลา 20.45 น. และถึงท่าอากาศยานสุวรรณภูมิในวันที่ 7 มิถุนายน 2563 เวลา 12.00 น.
ในโอกาสนี้ สถานเอกอัครราชทูตฯ ได้จัดแพทย์มาตรวจสุขภาพคนไทยที่มีปัญหาไม่สามารถหาหมอเพื่อขอรับใบ fit to fly รวมทั้งได้อำนวยความสะดวกเรื่องการกรอกเอกสารต่างๆ ที่เกี่ยวข้องกับการ check in และได้จัดอาหาร ขนมขบเคี้ยว เครื่องดื่ม หน้ากากอนามัย แอลกอฮอล์เจล ทิชชู่เปียกแจกผู้โดยสารทั้งหมด
นอกจากนี้ สถานเอกอัครราชทูตฯ ได้แจ้งย้ำให้ทุกคนทราบมาตรการกักตัว 14 วัน เมื่อเดินทางถึงประเทศไทย ซึ่งทุกคนยินดีปฏิบัติตาม
การจัดเที่ยวบินพิเศษครั้งนี้ สถานเอกอัครราชทูตฯ ได้รับความร่วมมือเป็นอย่างดีจากกระทรวงการต่างประเทศอิสราเอล สำนักงานประชากรและตรวจคนเข้าเมืองอิสราเอล (PIBA) และการท่าอากาศยานเบนกูเรียน
สถานเอกอัครราชทูตฯ ขอขอบคุณผู้บริหารกระทรวงการต่างประเทศ ผู้บริหารกรมการกงสุล และเจ้าหน้าที่ของหน่วยงานไทยและอิสราเอลที่เกี่ยวข้องทุกหน่วยงานที่ที่มีส่วนร่วมในการช่วยเหลือและอำนวยความสะดวกให้ภารกิจการส่งคนไทยไฟลท์แรกจากกรุงเทลอาวีฟในครั้งนี้ลุล่วงด้วยดี

ที่มา : https://www.thaigov.go.th/news/contents/details/32027
