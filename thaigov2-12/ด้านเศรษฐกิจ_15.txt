รัฐบาลไทย-ข่าวทำเนียบรัฐบาล-“สคร. ชี้แจงการจ่ายโบนัสและการจัดสรรกำไรสุทธิของรัฐวิสาหกิจ”

วันอังคารที่ 9 มิถุนายน 2563
พิมพ์
“สคร. ชี้แจงการจ่ายโบนัสและการจัดสรรกำไรสุทธิของรัฐวิสาหกิจ”
จากกรณีที่มีข่าวว่ากระทรวงการคลังหนุนการงดจ่ายโบนัสพนักงานรัฐวิสาหกิจทุกแห่งในปี 2563 และให้นำส่งคลังเป็นรายได้รัฐบาล
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า จากกรณีที่มีข่าวว่า กระทรวงการคลังหนุนการงดจ่ายโบนัสพนักงานรัฐวิสาหกิจทุกแห่งในปี 2563 และให้นำส่งคลังเป็นรายได้รัฐบาล รวมทั้งให้บริษัท ท่าอากาศยานไทย จำกัด (มหาชน) บริษัท ปตท. จำกัด (มหาชน) และธนาคารกรุงไทย จำกัด (มหาชน) จ่ายเงินปันผลเพิ่มเติมให้กระทรวงการคลัง เพื่อนำไปฟื้นฟูเศรษฐกิจหลังโควิด-19 คลี่คลาย และจะมีการหารือเรื่องในการประชุมคณะกรรมการนโยบายรัฐวิสาหกิจ (คนร.) นั้น ขอชี้แจงว่า กระทรวงการคลังไม่มีนโยบายในเรื่องดังกล่าวและจะไม่มีการนำเสนอให้ คนร. พิจารณาแต่อย่างใด
สำหรับการจ่ายโบนัสพนักงานรัฐวิสาหกิจเป็นเรื่องภายในองค์กรที่คณะกรรมการรัฐวิสาหกิจจะพิจารณาตามผลประกอบการและเชื่อมโยงกับคะแนนประเมินผลการดำเนินงานประจำปีของรัฐวิสาหกิจ รวมทั้งจะต้องเป็นไปตามกฎหมายที่เกี่ยวข้องต่างๆ ทั้งนี้การจัดเก็บรายได้แผ่นดินจากรัฐวิสาหกิจในปี 2563 จะยังคงยึดเป้าหมายตามที่กำหนดไว้ในเอกสารงบประมาณรายรับ ประจำปีงบประมาณ 2563 เช่นเดิม

ที่มา : https://www.thaigov.go.th/news/contents/details/32102
