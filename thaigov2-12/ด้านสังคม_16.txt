รัฐบาลไทย-ข่าวทำเนียบรัฐบาล-พม. เร่งช่วยเด็กชายวัย 5 เดือน หลังแม่ถูกจับยาเสพติด ที่ จ.สงขลา

วันอังคารที่ 9 มิถุนายน 2563
พม. เร่งช่วยเด็กชายวัย 5 เดือน หลังแม่ถูกจับยาเสพติด ที่ จ.สงขลา
พม. เร่งช่วยเด็กชายวัย 5 เดือน หลังแม่ถูกจับยาเสพติด ที่ จ.สงขลา
วันนี้ (9 มิ.ย.63) เวลา 11.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางสาวสราญภัทร อนุมัติราชกิจ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ (พม.) เปิดเผยว่า จากกรณีแก๊งวัยรุ่นเปิดห้องเพื่อเสพยาเสพติด ที่ จ.สงขลา โดยพบหญิงสาว 4 คน อายุ 23-26 ปี ซึ่งมีหญิงสาว 1 ราย กำลังตั้งครรภ์ 8 เดือน และหญิงสาวอีก 1 ราย ได้อุ้มลูกชายวัย 5 เดือน ไว้บนตักระหว่างเสพยา ซึ่งพ่อของเด็กถูกต้องโทษในเรือนจำ และแม่ของเด็กถูกคุมตัวไปดำเนินคดีตามกฎหมาย ทั้งนี้ กระทรวง พม. โดยพัฒนาสังคมและความมั่นคงของมนุษย์จังหวัดสงขลา (พมจ.สงขลา) และบ้านพักเด็กและครอบครัวจังหวัดสงขลา ได้ลงพื้นที่เยี่ยมครอบครัวของเด็กชายวัย  5 เดือน เพื่อประเมินทางสังคมและตรวจสอบข้อเท็จจริง พร้อมให้ความช่วยเหลือต่างๆ โดยมอบเครื่องอุปโภคบริโภคที่จำเป็น นมผง และผ้าอ้อมสำเร็จรูป รวมทั้งมอบเงินสงเคราะห์เด็กในครอบครัวยากจน เพื่อบรรเทาความเดือดร้อนในเบื้องต้น อีกทั้งประสานความร่วมมือกับหน่วยงานที่เกี่ยวข้องในพื้นที่ เพื่อวางแนวทางความช่วยเหลือในระยะยาวต่อไป และติดตามสภาพความเป็นอยู่ของเด็กอย่างต่อเนื่องเพื่อให้ความช่วยเหลือในระยะยาวต่อไป
นางสาวสราญภัทร กล่าวเพิ่มเติมว่า สำหรับกรณีดังกล่าว นับเป็นปัญหาสังคม ซึ่งกระทรวง พม. โดยกรมกิจการเด็กและเยาวชน (ดย.) จะต้องบูรณาการความร่วมมือร่วมกับหน่วยงานที่เกี่ยวข้องทุกภาคส่วน เพื่อหาแนวทางป้องกันและแก้ไขปัญหาให้เป็นรูปธรรมยิ่งขึ้น ทั้งนี้ หากประชาชนพบเห็น หรือประสบปัญหาทางสังคม สามารถแจ้งขอความช่วยเหลือมาที่ศูนย์ช่วยเหลือสังคม สายด่วน พม. โทร. 1300 บริการฟรีตลอด 24 ชม. ซึ่งกระทรวง พม. พร้อมช่วยเหลืออย่างเต็มที่

ที่มา : https://www.thaigov.go.th/news/contents/details/32128
