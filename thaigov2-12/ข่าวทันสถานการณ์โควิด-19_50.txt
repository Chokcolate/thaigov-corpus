รัฐบาลไทย-ข่าวทำเนียบรัฐบาล-บางจากฯ จับมือกรุงไทยพัฒนานวัตกรรมระบบชำระเงิน-สะสมแต้ม ผ่านเครื่อง Mobile Android EDC รับวิถี New Normal รายแรกในไทย [กระทรวงการคลัง]

วันพฤหัสบดีที่ 11 มิถุนายน 2563
พิมพ์
บางจากฯ จับมือกรุงไทยพัฒนานวัตกรรมระบบชำระเงิน-สะสมแต้ม ผ่านเครื่อง Mobile Android EDC รับวิถี New Normal รายแรกในไทย [กระทรวงการคลัง]
บางจากฯ ร่วมกับธนาคารกรุงไทย พัฒนานวัตกรรมระบบชำระเงินค่าน้ำมัน สินค้า และบริการต่าง ๆ พร้อมสะสมแต้ม ผ่านเครื่อง Mobile Android EDC รายแรกในประเทศไทย เพียงลูกค้าเข้ารับบริการที่สถานีน้ำมันบางจาก สามารถแตะบัตรชำระเงินได้ทันทีขณะนั่งอยู่ภายในรถยนต์
บางจากฯร่วมกับธนาคารกรุงไทย พัฒนานวัตกรรมระบบชำระเงินค่าน้ำมัน  สินค้า และบริการต่าง ๆ พร้อมสะสมแต้ม ผ่านเครื่อง Mobile Android  EDC รายแรกในประเทศไทย  เพียงลูกค้าเข้ารับบริการที่สถานีน้ำมันบางจาก สามารถแตะบัตรชำระเงินได้ทันทีขณะนั่งอยู่ภายในรถยนต์ ใช้เวลาไม่เกิน 1 นาที สะดวก รวดเร็ว และปลอดภัย บริการรับทั้ง บัตรเดบิต เครดิต และ พร้อมเพย์ QR  Code จาก Application ทุกธนาคาร พร้อมติดตั้งครบทุกสถานีภายในปีนี้
นายชัยวัฒน์ โควาวิสารัช ประธานเจ้าหน้าที่บริหารและกรรมการผู้จัดการใหญ่ บริษัท บางจาก คอร์ปอเรชั่น จำกัด (มหาชน) กล่าวว่า ตามที่บริษัท บางจากฯ ร่วมกับธนาคารกรุงไทย  เริ่มพัฒนานวัตกรรม และทดสอบระบบการชำระค่าสินค้าและบริการแบบอิเล็กทรอนิกส์ (Bangchak Digital Payment) ในสถานีบริการน้ำมันบางจาก ในคอนเซ็ปต์ In-CAR Fast & Trust Experiences เมื่อเดือนเมษายนที่ผ่านมา โดยเริ่มนำร่องให้บริการใน 2 สาขาแรก คือ สาขาสุขุมวิท 62 และสาขาศรีนครินทร์ 1 และปัจจุบันได้ขยายผลครอบคลุมถึงการสะสมคะแนนของสมาชิกบัตรบางจากได้แล้ว ซึ่งนับเป็นรายแรกในประเทศไทยที่สามารถให้บริการครบวงจรในการรับชำระเงินค่าน้ำมัน สินค้าและบริการต่างๆ พร้อมสะสมแต้มในเวลาเดียวกัน ผ่านเครื่อง Mobile Android EDC ที่เชื่อมโยงกับระบบสมาชิกบางจาก ทำให้สามารถแสดงยอดการชำระ แจ้งจำนวนน้ำมันที่เติม พร้อมสะสมคะแนนสมาชิกไปพร้อมกัน โดยแสดงผลที่หน้าจอเครื่องให้เห็นได้ทันที โดยที่พนักงานหน้าลาน ไม่ต้องเดินไปมาระหว่างรถลูกค้าเพื่อนำบัตรสมาชิกของลูกค้าไปดำเนินการสะสมคะแนนที่ห้องปฏิบัติการกลาง เพิ่มความสะดวก รวดเร็ว ลดระยะเวลาในการรอรับบริการ ซึ่งกระบวนการชำระ จบได้ภายใน 1 นาที ต่อหน้าลูกค้า
รวมทั้งสร้างความมั่นใจและความปลอดภัยแก่ผู้บริโภคได้มากยิ่งขึ้น ลดความกังวลด้านข้อมูลบัตรถูกขโมย เพราะดำเนินการทำธุรกรรมต่อหน้าลูกค้าที่รับบริการในรถ อีกทั้งยังสอดคล้องกับวิถีชีวิตใหม่ New normal ช่วยลดการสัมผัสเงินสด ตอบรับยุค Digital & Cashless Society ในช่วงที่ประชาชนต่างป้องกันตัวเองจากการแพร่ระบาดของโรคติดเชื้อไวรัส COVD-19 และยังเป็นการส่งมอบประสบการณ์ “Greenovative Experience” ทั้งในด้านคุณภาพผลิตภัณฑ์และบริการสู่ลูกค้าบางจากฯ และการให้บริการของพนักงานหน้าลานที่ผ่านการอบรมความรู้เกี่ยวกับระบบและการใช้อุปกรณ์มาแล้วเป็นอย่างดี และนับเป็นการบริหารจัดการที่สอดคล้องกับนโยบาย Thailand 4.0 Economy และโครงการใช้บัตร หรือ กระเป๋าเงินอิเล็กทรอนิกส์ (National e-Payment) ของภาครัฐ
นายผยง ศรีวณิช กรรมการผู้จัดการใหญ่  ธนาคารกรุงไทย เปิดเผยว่า ธนาคารได้รับความไว้วางใจจากบริษัทบางจากฯ ในการให้พัฒนาโครงการ In-CAR Fast & Trust Experiences โดยการรับชำระเงินผ่านเครื่อง Mobile Android EDC ที่มีความทันสมัย สามารถชำระเงินได้อย่างรวดเร็ว ได้มาตรฐาน และปลอดภัย  เริ่มเปิดให้บริการที่สถานีบริการน้ำมันบางจาก สาขาสุขุมวิท 62 และสาขาศรีนครินทร์1 เป็นโครงการนำร่อง และจะติดตั้งครบทุกสถานีภายในปีนี้  โดยลูกค้าที่เข้ารับบริการเติมน้ำมันที่สถานีน้ำมันบางจาก สามารถนำบัตรแตะเพื่อชำระเงินได้ทันที ขณะนั่งอยู่ภายในรถยนต์  ซึ่งข้อมูลของหัวจ่ายจะเชื่อมกับเครื่อง Mobile Android EDC ยอดตัวเลขการชำระเงิน ชนิดและปริมาณน้ำมันจะแสดงโดยอัตโนมัติใช้เวลาในการทำรายการไม่เกิน 1 นาที ทำให้มีความสะดวก รวดเร็ว และปลอดภัยมาก ซึ่งเป็นการสนับสนุน เทคโนโลยี Contactless EMV4.0 รองรับบัตรเครดิต/บัตรเดบิต และการชำระเงินด้วย QR Code จาก Application ทุกธนาคาร รวมทั้งสามารถเข้าร่วมโครงการสะสมและแลกคะแนนผ่านบัตรสมาชิกบางจากได้อีกด้วย ธนาคารได้ตระหนักเห็นถึงความสำคัญ ในการช่วยให้ประชาชน ลดการจับเงินสดเพื่อหลีกเลี่ยงความเสี่ยงจากสัมผัสเชื้อไวรัสโควิด-19 ที่อาจแฝงอยู่บนเหรียญหรือธนบัตร เพื่อร่วมกันป้องกันและยับยั้งการแพร่ระบาดของโรคดังกล่าว
นอกจากนี้ ในอนาคตจะมีการเพิ่มช่องทางการรับชำระผ่าน บัตรฟลีทการ์ด และ e-Wallet  พร้อมทั้งธนาคารเตรียมพัฒนาระบบการชำระเงินผ่าน Krungthai Fast Pay (Payment Gateway) บนแอปพลิเคชั่นบางจากฯ ส่งผลให้ผู้ใช้บริการสถานีน้ำมันบางจาก มีความสะดวก คล่องตัว และตอบโจทย์ทุกกลุ่มลูกค้า
ธนาคารให้ความสำคัญกับการเปลี่ยนแปลงด้านเทคโนโลยีที่สนับสนุนแผนยุทธศาสตร์การพัฒนาโครงสร้างพื้นฐานระบบการชำระเงิน พร้อมด้วยบริการทางการเงินที่สอดคล้องกับการเปลี่ยนแปลงด้านดิจิทัล อีกทั้งยังสนับสนุนการลงทุนด้านพลังงานสิ่งแวดล้อม การให้บริการ Supply Chain Financing Program ทั้งในประเภท Oil และ Non Oil ที่จะช่วยเพิ่มประสิทธิภาพทางเงินทั้งเครือข่ายในการพัฒนาศักยภาพการแข่งขันให้กับธุรกิจอีกด้วย

ที่มา : https://www.thaigov.go.th/news/contents/details/32223
