รัฐบาลไทย-ข่าวทำเนียบรัฐบาล-นายกรัฐมนตรีหารือทางโทรศัพท์กับนายกรัฐมนตรีมาเลเซีย

วันพุธที่ 10 มิถุนายน 2563
พิมพ์
นายกรัฐมนตรีหารือทางโทรศัพท์กับนายกรัฐมนตรีมาเลเซีย
ต่างชื่นชมการรับมือกับโควิด-19 จนคลี่คลาย
วันนี้ (10 มิ.ย. 63) เวลา 15.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม หารือทางโทรศัพท์กับ ตัน ซรี ดาโตะ ฮาจี มุฮ์ยิดดิน บิน ฮาจี โมฮัมมัด ยัซซิน (H.E. Tan Sri Dato’ Haji Muhyiddin bin Haji Mohd. Yassin) นายกรัฐมนตรีมาเลเซีย ณ ห้องโดมทอง ชั้น 2 ตึกไทยคู่ฟ้า ทำเนียบรัฐบาล ซึ่งเป็นการหารือครั้งแรกระหว่างผู้นำทั้งสอง นับตั้งแต่นายกรัฐมนตรีมาเลเซียเข้ารับตำแหน่ง โดยศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีแสดงความยินดีแก่นายกรัฐมนตรีมาเลเซียในโอกาสเข้ารับตำแหน่ง และชื่นชมความสามารถของนายกรัฐมนตรีมาเลเซียในการบริหารประเทศภายใต้สถานการณ์โควิด-19 โดยเห็นได้จากการบังคับใช้มาตรการ Movement Control Order (MCO) ที่มีประสิทธิภาพทำให้ตัวเลขผู้ติดเชื้อของมาเลเซียลดลง พร้อมขอบคุณรัฐบาลมาเลเซียที่ช่วยดูแลคนไทย และอำนวยความสะดวกในการส่งคนไทยในประเทศมาเลเซียกลับประเทศ ซึ่งส่วนใหญ่เป็นแรงงานไทยที่เข้าไปทำงานในประเทศมาเลเซีย รวมทั้งไทยพร้อมสนับสนุนการส่งคนมาเลเซียกลับประเทศ ผ่านทางทุกช่องทาง นายกรัฐมนตรีมาเลเซียชื่นชมนายกรัฐมนตรีที่มีบทบาทนำในการดำเนินมาตรการรับมือกับโควิด-19 ได้เป็นอย่างดี เป็นที่ยอมรับเห็นได้จากจำนวนผู้ติดเชื้อที่ลดลงจนไม่มีผู้ติดเชื้อต่อเนื่อง รวมทั้งจำนวนผู้เสียชีวิต จนไทยได้รับการยอมรับจากทั่วโลก  และขอขอบคุณรัฐบาลไทยที่ดูแลชาวมาเลเซียที่ยังตกค้างอยู่ในประเทศไทย และอำนวยความสะดวกในการส่งชาวมาเลเซียกลับประเทศ ด้วย
ทั้งสองฝ่าย ยืนยันจะร่วมมือกันอย่างใกล้ชิด เพื่อรับมือกับการแพร่ระบาดของโควิด 19 ที่ส่งผลกระทบในวงกว้าง และในฐานะที่เป็นประเทศเพื่อบ้านที่มีชายแดนติดต่อกัน ซึ่งต้องร่วมมือกันเพื่อป้องกันการแพร่ระบาดตามแนวชายแดน รวมทั้งการดูแลแรงงานและการทยอยส่งกลับแรงงานอย่างปลอดภัยและปลอดจากการติดเชื้อ
ในโอกาสนี้ นายกรัฐมนตรีได้เชิญนายกรัฐมนตรีมาเลเซียเดินทางเยือนประเทศไทยในโอกาสที่เหมาะสม เพื่อส่งเสริมความสัมพันธ์ระหว่างกันในทุกด้านต่อไป

ที่มา : https://www.thaigov.go.th/news/contents/details/32184
