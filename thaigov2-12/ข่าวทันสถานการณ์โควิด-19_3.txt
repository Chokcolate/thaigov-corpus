รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงแคนเบอร์รา สถานกงสุลใหญ่ ณ นครซิดนีย์ ร่วมกับหน่วยงานที่เกี่ยวข้องของไทยและออสเตรเลียจัดเที่ยวบินพาณิชย์พิเศษของสายการบินไทย นำคนไทยในออสเตรเลียเดินทางกลับประเทศไทย [กระทรวงการต่างประเทศ]

วันอาทิตย์ที่ 7 มิถุนายน 2563
พิมพ์
สถานเอกอัครราชทูต ณ กรุงแคนเบอร์รา สถานกงสุลใหญ่ ณ นครซิดนีย์ ร่วมกับหน่วยงานที่เกี่ยวข้องของไทยและออสเตรเลียจัดเที่ยวบินพาณิชย์พิเศษของสายการบินไทย นำคนไทยในออสเตรเลียเดินทางกลับประเทศไทย [กระทรวงการต่างประเทศ]
สถานเอกอัครราชทูต ณ กรุงแคนเบอร์รา สถานกงสุลใหญ่ ณ นครซิดนีย์ ร่วมกับหน่วยงานที่เกี่ยวข้องของไทยและออสเตรเลียจัดเที่ยวบินพาณิชย์พิเศษของสายการบินไทย เที่ยวบินที่ TG 474 นำคนไทยในออสเตรเลียเดินทางกลับประเทศไทย
เมื่อวันที่ 6 มิถุนายน 2563 สถานเอกอัครราชทูต ณ กรุงแคนเบอร์รา และสถานกงสุลใหญ่ ณ นครซิดนีย์ สถานกงสุลใหญ่กิตติมศักดิ์ ณ นครเมลเบิร์น และนครบริสเบน ร่วมกับหน่วยงานทีมประเทศไทยในออสเตรเลีย และหน่วยงานที่เกี่ยวข้องของไทยและออสเตรเลียได้จัดเที่ยวบินพาณิชย์พิเศษของสายการบินไทย เที่ยวบินที่ TG 474 นำคนไทยในออสเตรเลียจำนวน 290 คนเดินทางกลับประเทศไทย โดยรับผู้โดยสารจากนครบริสเบนและนครเมลเบิร์น โดยเที่ยวบินดังกล่าวออกจากนครเมลเบิร์นเมื่อเวลา 12.05 น.และมีกำหนดถึงกรุงเทพฯ ในวันที่ 6 มิ.ย. 63 เวลาประมาณ 18.45 น. (ตามเวลาประเทศไทย)
การจัดเที่ยวบินพิเศษ TG 474 นี้เป็นไปตามแนวทางจัดการเคลื่อนย้ายคนไทยในต่างประเทศกลับประเทศไทยของศูนย์บริหารสถานการณ์โควิด-19 รวมถึงมาตรการสาธารณสุขเพื่อป้องกัน/ควบคุมโรค และมาตรการจำกัดการเดินทางของรัฐบาลไทยและออสเตรเลีย โดยผู้โดยสารที่เดินทางกลับประเทศไทยกับเที่ยวบินพิเศษนี้เป็นบุคคลสัญชาติไทยที่มีความจำเป็นเร่งด่วน อาทิ ผู้สูงอายุ เด็กและเยาวชน ผู้ที่ประสบปัญหาด้านสุขภาพ และผู้ที่ถือวีซ่าออสเตรเลียประเภทท่องเที่ยว (visitor) หรือวีซ่าชั่วคราวประเภทอื่นๆ ที่หมดอายุแล้วหรือใกล้หมดอายุและไม่สามารถต่ออายุได้อีก
การดำเนินการในครั้งนี้เป็นไปตามนโยบายของรัฐบาลไทยที่ให้ความสำคัญกับการดูแลสวัสดิภาพของคนไทยในต่างประเทศโดยเฉพาะอย่างยิ่งในภาวะการแพร่ระบาดของโรคโควิด-19 โดยให้ความสำคัญกับการนำคนไทยที่ตกค้างในต่างแดนและประสบปัญหาต่างๆ ให้สามารถเดินทางกลับประเทศไทยได้อย่างปลอดภัย
สำหรับคนไทยในออสเตรเลียที่ยังคงประสงค์จะกลับประเทศไทย สถานเอกอัครราชทูตฯ และสถานกงสุลใหญ่ฯ จะหารือกับหน่วยงานที่เกี่ยวข้องของไทยและออสเตรเลียเพื่อหาแนวทางช่วยเหลือและจะแจ้งความคืบหน้าให้ทราบต่อไป
ในกรณีฉุกเฉินโปรดติดต่อสถานเอกอัครราขทูตฯ ที่ หมายเลขโทรศัพท์สายด่วน 0402 735 642 หรือ 0429 597 191 หรือ Line ID: CBRCONSULAR
และสถานกงสุลใหญ่ฯ ที่หมายเลขโทรศัพท์ (02) 9241 2542-3 สายด่วน 0411 424 303
LINE ID: thaiconsulatesydney

ที่มา : https://www.thaigov.go.th/news/contents/details/32028
