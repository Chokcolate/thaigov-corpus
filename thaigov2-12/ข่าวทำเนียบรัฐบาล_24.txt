รัฐบาลไทย-ข่าวทำเนียบรัฐบาล-นรม. ประธานในพิธีลงนาม MOU ความร่วมมือระหว่าง ก.คมนาคมกับก.เกษตรและสหกรณ์ ส่งเสริมการใช้ยางพาราในหน่วยงานภาครัฐ เพิ่มมูลค่าทางเศรษฐกิจ

วันศุกร์ที่ 12 มิถุนายน 2563
พิมพ์
นรม. ประธานในพิธีลงนาม MOU ความร่วมมือระหว่าง ก.คมนาคมกับก.เกษตรและสหกรณ์ ส่งเสริมการใช้ยางพาราในหน่วยงานภาครัฐ เพิ่มมูลค่าทางเศรษฐกิจ
นรม. ประธานในพิธีลงนาม MOU ความร่วมมือระหว่าง ก.คมนาคมกับก.เกษตรและสหกรณ์ ส่งเสริมการใช้ยางพาราในหน่วยงานภาครัฐ เพิ่มมูลค่าทางเศรษฐกิจ
วันนี้ (12 มิ.ย. 63) เวลา 13.30 น. ณ ตึกสันติไมตรี  (หลังใน)  ทำเนียบรัฐบาล  พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีลงนามบันทึกข้อตกลงความร่วมมือด้านอุปกรณ์การจราจรและอำนวยความปลอดภัยทางถนนที่ผลิตจากยางพารา  ระหว่างนายศักดิ์สยาม ชิดชอบ  รัฐมนตรีว่าการกระทรวงคมนาคมและ นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์  เพื่อนำไปใช้ประโยชน์ในหน่วยงานภาครัฐระหว่างกระทรวงคมนาคมและกระทรวงเกษตรและสหกรณ์  มุ่งยกระดับความปลอดภัยบนท้องถนนของประชาชน เพิ่มรายได้ให้แก่เกษตรกรชาวสวนยางพารา ตามนโยบายของรัฐบาล  โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ร่วมในพิธีด้วย
โอกาสนี้  นายกรัฐมนตรีแสดงความชื่นชมการบูรณาการความร่วมมือระหว่างกระทรวงคมนาคม  และกระทรวงเกษตรและสหกรณ์  รวมทั้งมหาวิทยาลัยสงขลานครินทร์ สถาบันวิจัยวิทยาศาสตร์และเทคโนโลยีแห่งประเทศไทย สหกรณ์กองทุนสวนยาง และวิศวกรรมสถานแห่งประเทศไทยในพระบรมราชูปถัมภ์ ที่ร่วมวิจัยและพัฒนาอุปกรณ์เพื่อความปลอดภัยทางถนนและยางพารา ศึกษาแนวทางการปรับปรุงเส้นทางคมนาคมเพื่อลดการบาดเจ็บสาหัสและการเสียชีวิตจากอุบัติเหตุบนท้องถนน ตามนโยบายของรัฐบาลที่มีความห่วงใยผู้ขับขี่ใช้รถใช้ถนน ขณะเดียวกัน ยังสามารถช่วยเหลือเกษตรกรชาวสวนยางที่ประสบปัญหาราคายางตกต่ำ จึงได้มุ่งเน้นให้ใช้น้ำยางพาราเป็นวัสดุในการปรับปรุง ก่อสร้างเส้นทางคมนาคม ช่วยสร้างความมั่นคงสร้างรายได้ สร้างความยั่งยืนให้แก่เกษตรกรชาวสวนยางโดยตรง ทั้งยังต่อยอดองค์ความรู้ในการเพิ่มมูลค่าผลผลิต ช่วยสร้างรายได้ให้กับเกษตรกรถึงร้อยละ 70 ตลอดห่วงโซ่การผลิต การแปรรูป เป็นการยกระดับรายได้และคุณภาพชีวิตความเป็นอยู่ของเกษตรกรชาวสวนยางให้ดีขึ้น
นายกรัฐมนตรียังย้ำถึงความร่วมมือร่วมใจว่า เป็นสิ่งสำคัญ รัฐบาลที่เข้ามาบริหารประเทศต้องทำหน้าที่รอเริ่มแนวคิดและนโยบาย มีมุมมองวิสัยทัศน์โลกในอนาคต โดยเฉพาะหลังจากวิกฤติโควิด-19 โลกจะมีการเปลี่ยนแปลงอย่างมาก ทั้งตลาดการค้าการลงทุน ทุกคนต้องเดินหน้าไปสู่โลกยุคใหม่และต้องเดินหน้าต่อไปเพื่อความยั่งยืนของเกษตรกรไทยทุกคน
…………………………………
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32262
