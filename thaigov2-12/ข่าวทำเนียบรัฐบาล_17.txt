รัฐบาลไทย-ข่าวทำเนียบรัฐบาล-ไทย-คอซอวอพร้อมเป็นศูนย์กลางการค้าการลงทุน หวังเพิ่มมูลค่าการค้าระหว่างกันให้มากขึ้น

วันพุธที่ 10 มิถุนายน 2563
พิมพ์
ไทย-คอซอวอพร้อมเป็นศูนย์กลางการค้าการลงทุน หวังเพิ่มมูลค่าการค้าระหว่างกันให้มากขึ้น
ไทย-คอซอวอพร้อมเป็นศูนย์กลางการค้าการลงทุน หวังเพิ่มมูลค่าการค้าระหว่างกันให้มากขึ้น
วันนี้ (10 มิถุนายน 2563) เวลา 13.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายมุฮัมมัด บราชโชริ (H.E. Mr. Muhamet Brajshori) เอกอัครราชทูตสาธารณรัฐคอซอวอประจำประเทศไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสรับเข้าตำแหน่งใหม่ สรุปสาระสำคัญดังนี้
นายกรัฐมนตรีกล่าวต้อนรับ รู้สึกยินดีที่ได้ทราบว่า ไทยเป็นประเทศแรกที่เอกอัครราชทูตฯ ได้รับมอบหมายให้มาประจำการ และเลือกเปิดสถานเอกอัครราชทูตสาธารณรัฐคอซอวอในประเทศไทย เป็นแห่งแรกในอาเซียน และแห่งที่สองในเอเชีย นายกรัฐมนตรีเชื่อมั่นว่าจะมีส่วนช่วยให้ความร่วมมือระหว่างทั้งสองประเทศ และภูมิภาคพัฒนาและใกล้ชิดมากยิ่งขึ้น
โอกาสนี้ นายกรัฐมนตรียังได้กล่าวชื่นชมการดำเนินนโยบาย “Digital Kosovo” และ “Interfaith Kosovo Initiative” ซึ่งประสบความสำเร็จเป็นอย่างมาก โดยไทยสนใจที่จะแลกเปลี่ยน เรียนรู้ประสบการณ์ในเรื่องนี้จากคอซอวอ
ด้านเอกอัครราชทูตฯ กล่าวรู้สึกยินดีที่ได้มาประจำการที่ประเทศไทยเป็นประเทศแรก พร้อมทำหน้าที่เพื่อส่งเสริมความสัมพันธ์อันดีระหว่างกันในทุกมิติ ทั้งนี้ ประธานาธิบดีคอซอวอได้ฝากความปรารถนาดีมายังนายกรัฐมนตรีและประเทศไทย พร้อมหวังว่าจะได้เยือนไทยในเร็วนี้
โดยเอกอัครราชทูตฯ กล่าว คอซอวอสามารถเป็นตลาดการค้าและการลงทุนสำหรับไทย รวมทั้งเป็นช่องทาง/ฐานกระจายสินค้าไทยเข้าสู่ประเทศใกล้เคียงได้ ซึ่งคอซอวอมองไทยว่าเป็นศูนย์กลางการค้าในอาเซียน เช่นกัน
ทั้งสองฝ่ายยินดีที่ไทยและคอซอวอมีความสัมพันธ์ที่ราบรื่นตลอด 7 ปีนับตั้งแต่การสถาปนาความสัมพันธ์ทางการทูตระหว่างกัน และมีพลวัตที่เพิ่มขึ้นในช่วงหลายปีหลังนี้ โดยเฉพาะการแลกเปลี่ยนการเยือนในระดับสูง และการจัดทำความตกลงต่าง ๆ ซึ่งจะเป็นพื้นฐานสำคัญของการขยายความร่วมมือระหว่างกันต่อไป ทั้งนี้ ทั้งสองประเทศยินดีที่จะส่งเสริมและแลกเปลี่ยนความร่วมมือในสาขาที่ต่างมีศักยภาพ โดยเฉพาะด้านการค้า การลงทุน การท่องเที่ยว การติดต่อระดับประชาชน เป็นต้น
โอกาสนี้ ทั้งสองฝ่ายยังได้หารือเกี่ยวกับสถานการณ์การแพร่ระบาดของโรคติดเชื้อไวรัสโคโรนา (COVID-19) ซึ่งนายกรัฐมนตรีกล่าวชื่นชมรัฐบาลคอซอวอที่มีมาตรการรับมือที่มีประสิทธิภาพ ทำให้การแพร่ระบาดอยู่ในวงจำกัด โดยไทยพร้อมร่วมมือและแลกเปลี่ยนประสบการณ์ด้านสาธารณสุข รวมทั้งด้านการวิจัยและพัฒนาวัคซีน
***********************

ที่มา : https://www.thaigov.go.th/news/contents/details/32169
