รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 8 มิถุนายน 2563

วันจันทร์ที่ 8 มิถุนายน 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 8 มิถุนายน 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 7 ราย เป็นคนไทยที่เดินทางกลับจากต่างประเทศและเข้ารับการเฝ้าระวังในสถานที่รัฐจัดให้ (สหรัฐอาหรับเอมิเรตส์ 4 ราย, ปากีสถาน 2 ราย, สหรัฐอเมริกา 1 ราย) มีผู้ป่วยกลับบ้านได้
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 8 มิถุนายน 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 7 ราย เป็นคนไทยที่เดินทางกลับจากต่างประเทศและเข้ารับการเฝ้าระวังในสถานที่รัฐจัดให้ (สหรัฐอาหรับเอมิเรตส์ 4 ราย, ปากีสถาน 2 ราย, สหรัฐอเมริกา 1 ราย) มีผู้ป่วยกลับบ้านได้ 1 ราย ยอดผู้ป่วยกลับบ้านสะสม 2,973 ราย หรือคิดเป็นร้อยละ 95.32 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 88 ราย หรือร้อยละ 2.82 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 58 ราย ผู้ป่วยสะสมทั้งสิ้น 3,119 ราย
สถานการณ์ผู้ติดเชื้อในประเทศไทยในช่วง 14 วัน ที่ผ่านมา พบผู้ติดเชื้อรายใหม่จำนวน 77 ราย ซึ่งทุกราย (100%) เป็นคนไทยที่เดินทางกลับจากต่างประเทศและตรวจพบขณะรับการกักตัวในสถานที่รัฐจัดให้ อย่างไรก็ตามการไม่มีรายงานผู้ติดเชื้อในประเทศไม่ได้สรุปว่าจะไม่มีผู้ติดเชื้อปะปนอยู่ในชุมชน เนื่องจากในระยะหลังมีการค้นพบผู้ที่ไม่แสดงอาการป่วย เช่น ไข้ ไอ เจ็บคอ อาการระบบทางเดินหายใจ เพิ่มมากขึ้น ดังนั้นการป้องกันตนเองยังเป็นสิ่งสำคัญและต้องปฏิบัติอย่างต่อเนื่อง ได้แก่ การสวมหน้ากากอนามัย/หน้ากากผ้า เว้นระยะห่าง หมั่นล้างมือ ไม่สวมเฟซชิลด์โดยไม่สวมหน้ากากอนามัย/หน้ากากผ้า หลีกเลี่ยงการนำมือมาสัมผัสใบหน้า ตา จมูก ปาก
นอกจากนี้ การรวมกลุ่ม หรือจัดกิจกรรมที่มีคนรวมตัวกันจำนวนมาก ยังมีความเสี่ยงที่อาจเกิดการแพร่เชื้อระหว่างกันได้ จึงขอความร่วมมือจากเจ้าของกิจการ ผู้ให้บริการอาคารสถานที่ พิจารณาความเหมาะสมของกิจกรรมที่จะจัดขึ้น เพื่อความปลอดภัยของทุกคน และปฏิบัติตามมาตรการหลัก 5 ข้อ เพื่อป้องกันการแพร่กระจายของเชื้อโควิด 19 อย่างเคร่งครัด  ได้แก่ 1. ทำความสะอาดพื้นที่ จุดที่มีผู้สัมผัสบ่อยๆ และกำจัดขยะมูลฝอยทุกวัน 2. ให้ผู้ประกอบการ พนักงานบริการ ผู้ใช้บริการสวมหน้ากากอนามัย/หน้ากากผ้า 3. จัดให้มีจุดบริการล้างมือด้วยสบู่/แอลกอฮอล์เจล/น้ำยาฆ่าเชื้อโรค 4. บริหารจัดการพื้นที่ให้เว้นระยะห่างระหว่างโต๊ะ/ที่นั่ง/การเดิน อย่างน้อย 1 เมตร 5. ควบคุมจำนวนผู้ใช้บริการไม่ให้แออัด
***************************
****************************** 8 มิถุนายน 2563

ที่มา : https://www.thaigov.go.th/news/contents/details/32063
