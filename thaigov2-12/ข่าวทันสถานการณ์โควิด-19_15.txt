รัฐบาลไทย-ข่าวทำเนียบรัฐบาล-การท่าเรือแห่งประเทศไทยกำหนดมาตรการเยียวยากลุ่มธุรกิจขนส่งทางน้ำและผู้เช่าทรัพย์สิน จากผลกระทบสถานการณ์การแพร่ระบาดของโรคติดเชื้อไวรัส COVID-19 [กระทรวงคมนาคม]

วันอังคารที่ 9 มิถุนายน 2563
พิมพ์
การท่าเรือแห่งประเทศไทยกำหนดมาตรการเยียวยากลุ่มธุรกิจขนส่งทางน้ำและผู้เช่าทรัพย์สิน จากผลกระทบสถานการณ์การแพร่ระบาดของโรคติดเชื้อไวรัส COVID-19 [กระทรวงคมนาคม]
การท่าเรือแห่งประเทศไทยกำหนดมาตรการเยียวยากลุ่มธุรกิจขนส่งทางน้ำและผู้เช่าทรัพย์สิน จากผลกระทบสถานการณ์การแพร่ระบาดของโรคติดเชื้อไวรัส COVID-19
เรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย กล่าวว่า จากสถานการณ์การแพร่ระบาดของโรคติดเชื้อไวรัส COVID-19 ก่อให้เกิดผลกระทบในวงกว้างหลายภาคส่วน การท่าเรือแห่งประเทศไทย (กทท.) ได้กำหนดมาตรการเยียวยา เพื่อช่วยเหลือและบรรเทาความเดือดร้อนแก่ผู้มีส่วนได้เสียของ กทท. และผู้ที่ได้รับผลกระทบจากสถานการณ์ดังกล่าว โดยแบ่งเป็น 5 กลุ่ม ประกอบด้วย กลุ่มผู้ประกอบการสายเดินเรือ ผู้เช่าทรัพย์สิน กทท. ผู้ใช้บริการที่ท่าเรือภูมิภาค บุคลากรทางการแพทย์ และกลุ่มร้านค้าใน กทท. เพื่อให้สามารถร่วมกันขับเคลื่อนเศรษฐกิจให้ดำเนินไปได้อย่างต่อเนื่อง ซึ่งมีรายละเอียดดังนี้
1. กลุ่มผู้ประกอบการสายการเดินเรือ กทท. ได้ปรับลดค่าธรรมเนียมพิเศษการใช้น้ำมันเชื้อเพลิงของการให้บริการตู้สินค้าและเรือลากจูง ทั้งที่ท่าเรือกรุงเทพและท่าเรือแหลมฉบัง ในอัตราปรับลดลงร้อยละ 5 จากอัตราที่ประกาศใช้อยู่ในปัจจุบัน โดยมีผลบังคับใช้ตั้งแต่วันที่ 1 พฤษภาคม - 30 มิถุนายน 2563 และขยายระยะเวลาผ่อนผันให้ชำระเงินตามใบแจ้งหนี้จากเดิมที่กำหนดไว้ 15 วัน เป็น 45 วัน โดยให้มีผลตั้งแต่ใบแจ้งหนี้ที่ลงวันที่ 15 เมษายน - 30 มิถุนายน 2563
2. ผู้เช่าทรัพย์สินที่เป็นคู่สัญญากับ กทท. กว่า 5,000 สัญญา ที่เป็นบุคคลธรรมดาและนิติบุคคล ยกเว้นหน่วยงานราชการ รัฐวิสาหกิจ หน่วยงานของรัฐ และบริษัทมหาชน จำกัด เป็นระยะเวลา 3 เดือน นับตั้งแต่เดือนพฤษภาคม 2563 เป็นต้นไป ประกอบด้วย การให้ความช่วยเหลือเยียวยาต่อกลุ่มผู้เช่าอาคารสำนักงาน อาคารพาณิชย์ และผู้เช่าประกอบธุรกิจ โดยเรียกเก็บค่าเช่าหรือค่าตอบแทนตามสัญญาแต่ละรายในอัตราร้อยละ 50 ของค่าเช่าหรือค่าตอบแทนแต่ละสัญญา และกลุ่มผู้เช่าที่อยู่อาศัย โดยงดเว้นการเรียกเก็บค่าเช่าหรือค่าตอบแทนตามสัญญาแต่ละราย และขยายเวลาการชำระค่าเช่า หรือค่าตอบแทนโดยไม่คิดค่าปรับ กรณีชำระล่าช้า ตลอดระยะเวลาการผ่อนผันไม่เกิน 1 เดือน ของแต่ละรอบการชำระค่าเช่าหรือค่าตอบแทนตามสัญญา รวมมูลค่าเยียวยาผู้เช่าทรัพย์สินของ กทท. ทั้งสิ้นกว่า 33 ล้านบาท
ทั้งนี้ กทท. ได้ดำเนินมาตรการช่วยเหลือผู้ประกอบการที่ขอใช้พื้นที่ของท่าเรือระนอง ท่าเรือพาณิชย์เชียงแสน และท่าเรือเชียงของ เฉพาะผู้ประกอบการที่ได้ทำสัญญาการใช้พื้นที่ฯ เท่านั้น โดยเรียกเก็บค่าธรรมเนียมการใช้พื้นที่ในอัตราร้อยละ 70 ของค่าธรรมเนียมการใช้พื้นที่เป็นระยะเวลา 6 เดือน และขยายระยะเวลาการชำระค่าธรรมเนียมฯ โดยไม่คิดค่าปรับกรณีชำระล่าช้า มีระยะเวลาผ่อนผันไม่เกิน 1 เดือนของแต่ละรอบการชำระค่าธรรมเนียม ตั้งแต่วันที่ 1 พฤษภาคม 2563 เป็นต้นไป

ที่มา : https://www.thaigov.go.th/news/contents/details/32103
