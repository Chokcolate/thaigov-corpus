รัฐบาลไทย-ข่าวทำเนียบรัฐบาล-กรมอนามัย ลงพื้นที่ สนามเทนนิส เยี่ยมชมมาตรการผ่อนปรน ป้องกัน โควิด 19 [กระทรวงสาธารณสุข]

วันจันทร์ที่ 8 มิถุนายน 2563
กรมอนามัย ลงพื้นที่ สนามเทนนิส เยี่ยมชมมาตรการผ่อนปรน ป้องกัน โควิด 19 [กระทรวงสาธารณสุข]
กรมอนามัย ลงพื้นที่ สนามเทนนิส เยี่ยมชมมาตรการผ่อนปรน ป้องกัน โควิด 19
วันนี้ (8 มิถุนายน 2563) แพทย์หญิงพรรณพิมล วิปุลากร อธิบดีกรมอนามัย เปิดเผยภายหลังการลงพื้นที่สมาคมเทนนิส ลอนเทนนิสสมาคมแห่งประเทศไทย อำเภอปากเกร็ด จังหวัดนนทบุรี ว่า สนามเทนนิส เป็นกิจการที่ได้รับการผ่อนปรนให้ใช้บริการได้ แต่เจ้าของกิจการ จำเป็นต้องปฏิบัติตามมาตรการที่กำหนดอย่างเคร่งครัด ดังนี้
1) จัดให้มีแบบลงทะเบียนก่อนเข้าและออกจากสถานที่ หรือลงทะเบียนผ่านแพลตฟอร์ม “ไทยชนะ” เพื่อประโยชน์ต่อการติดตามกรณีพบผู้ป่วยและผู้สัมผัสที่มาใช้บริการในสถานที่
2) กำหนดทางเข้าและออกที่ชัดเจน และจัดให้มีระบบการคัดกรองพนักงาน ผู้รับบริการ และนักกีฬา หากพบว่ามีไข้ ไอ จาม    มีน้ำมูก หรือมีอุณหภูมิร่างกายมากกว่าหรือเท่ากับ 37.5 องศาเซลเซียส ให้ไปพบแพทย์ทันที
3) จัดหาหน้ากากผ้าหรือหน้ากากอนามัยสำหรับพนักงานทุกคน
4) จำกัดจำนวนผู้รับบริการ และนักกีฬา ใช้ระบบนัดจองคิว ควบคุมระยะเวลาใช้บริการ และเว้นระยะห่าง 1 - 2 เมตร
5) ให้มีจุดล้างมือพร้อมสบู่ หรือเจลแอลกอฮอล์สำหรับบริการลูกค้า 6) ทำความสะอาดสถานที่ รวมถึงลูกเทนนิสก่อนและหลังใช้บริการทุกครั้ง ในส่วนให้บริการอาหารและเครื่องดื่ม ห้องน้ำ ให้ปฏิบัติตามข้อปฏิบัติของร้านอาหาร 7) ห้องที่มีการติดตั้งเครื่องปรับอากาศ ควรจัดให้มีระบบระบายอากาศที่ดี มีการไหลเวียนของอากาศภายในอาคารที่ได้มาตรฐาน
และ 8) ทำความสะอาดห้องอาบน้ำ ห้องสุขา โดยเน้นจุดที่เสี่ยงที่มีผู้สัมผัสมาก ด้วยน้ำยาทำความสะอาดโซเดียมไฮโปคลอไรท์ 0.1 เปอร์เซ็นต์ แล้วล้างด้วยน้ำให้สะอาดอย่างน้อยวันละ 2 ครั้ง
“สำหรับพนักงาน ต้องปฏิบัติตามข้อแนะนำคือ สวมหน้ากากอนามัยหรือหน้ากากผ้า ตลอดเวลาที่ให้บริการ หมั่นล้างมือด้วยสบู่และน้ำหรือเจลแอลกอฮอล์ หลังจากสัมผัสพื้นผิวต่าง ๆ และหลีกเลี่ยงการสัมผัสใบหน้า ตา ปาก จมูก โดยไม่จำเป็น เว้นระยะห่างระหว่างผู้รับบริการและนักกีฬา กับผู้ให้บริการอย่างน้อย    1 - 2 เมตร หากมีไข้ ไอ จาม มีน้ำมูก หรือเหนื่อยหอบ ให้หยุดปฏิบัติงาน และไปพบแพทย์ทันที สำหรับผู้รับบริการและนักกีฬา ควรจองคิวล่วงหน้าด้วยระบบออนไลน์หรือโทรศัพท์ ลงทะเบียนก่อนและหลังใช้บริการจากการสแกน QR Code บริเวณหน้าสถานที่ ในกรณีที่มีการทำกิจกรรมออกกำลังกายให้ถอด    หน้ากากผ้าหรือหน้ากากอนามัย ควรตรวจสอบความสะอาดความปลอดภัยของสถานที่และอุปกรณ์ เพื่อให้ใช้บริการได้อย่างปลอดภัย ไม่ให้บ้วนนำลายหรือเสมหะขณะออกกำลังกาย หลีกเลี่ยงการสัมผัสใบหน้าและสิ่งแวดล้อมโดยไม่จำเป็น ที่สำคัญต้องหมั่นล้างมือบ่อย ๆ เพื่อช่วยลดการแพร่กระจายของเชื้อโรคได้” อธิบดีกรมอนามัย กล่าว
***
ศูนย์สื่อสารสาธารณะ / 8 มิถุนายน 2563

ที่มา : https://www.thaigov.go.th/news/contents/details/32068
