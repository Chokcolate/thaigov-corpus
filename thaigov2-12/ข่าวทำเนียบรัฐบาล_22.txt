รัฐบาลไทย-ข่าวทำเนียบรัฐบาล-โฆษก ศบค. เผยผู้ติดเชื้อ 4 รายใหม่ เดินทางกลับจากต่างประเทศ ขณะที่ผู้ใช้บริการระบบไอโอเอสสามารถดาวน์โหลดแอปพลิเคชัน “ไทยชนะ” ได้แล้ววันนี้

วันศุกร์ที่ 12 มิถุนายน 2563
พิมพ์
โฆษก ศบค. เผยผู้ติดเชื้อ 4 รายใหม่ เดินทางกลับจากต่างประเทศ ขณะที่ผู้ใช้บริการระบบไอโอเอสสามารถดาวน์โหลดแอปพลิเคชัน “ไทยชนะ” ได้แล้ววันนี้
โฆษก ศบค. เผยผู้ติดเชื้อ 4 รายใหม่ เดินทางกลับจากต่างประเทศ ขณะที่ผู้ใช้บริการระบบไอโอเอสสามารถดาวน์โหลดแอปพลิเคชัน “ไทยชนะ” ได้แล้ววันนี้
วันนี้ (12 มิถุนายน 2563) เวลา 12.00 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์ประจำวันเผยผู้ป่วยใหม่ 4 ราย อยู่ในพื้นที่ State Quarantine ขณะที่จำนวนผู้ป่วยติดเชื้อในประเทศจะเป็น 0 ติดต่อกัน 18 วัน  ดังนี้
1. สถานการณ์ผู้ติดเชื้อไวรัสโคโรนา 2019 (โควิด-19) ในไทย
สถานการณ์ผู้ติดเชื้อไวรัสโคโรนา 2019 (โควิด-19) ในประเทศไทยมีผู้ป่วยใหม่ 4 ราย อยู่ในพื้นที่ State Quarantine รวมผู้ป่วยสะสม 3,129 ราย ผู้ที่หายป่วยแล้ว 2,987 ราย และยังรักษาตัวอยู่ในโรงพยาบาล 84 ราย  สำหรับผู้ป่วยใหม่ทั้ง 4 ราย เดินทางมาจากประเทศอินเดีย ผู้ป่วยรายที่ 1 เป็นหญิงไทย อายุ 39 ปี อาชีพแม่บ้าน ผู้ป่วยรายที่ 2-4 เป็นชายไทยอายุ 37 และ 53 ปี อาชีพรับจ้าง และหญิงไทย อายุ 44 ปี อาชีพพนักงานนวด โดยทุกรายไม่แสดงอาการ ส่งผลให้ตัวเลขสะสมของผู้ที่เดินทางกลับจากประเทศอินเดียรวม 2,445 ราย โดยมีผู้ป่วยยืนยัน 14 ราย หรือร้อยละ 5.21   ทั้งนี้ แม้ว่าจากรายงานจะไม่พบผู้ติดเชื้อในประเทศเข้าสู่วันที่ 18 แต่อย่างไรก็ตามมาตรการป้องกันต่าง ๆ ยังคงมีความจำเป็นที่จะต้องปฏิบัติกันอย่างต่อเนื่อง
2. สถานการณ์ผู้ติดเชื้อไวรัสโคโรนา 2019 (โควิด -19) ของโลก
สถานการณ์ผู้ติดเชื้อไวรัสโคโรนา 2019 (โควิด -19) ของโลก พบผู้ติดเชื้อยืนยันสะสมอยู่ที่ 7,596,987 ราย เพิ่มขึ้น 144,178 ราย หายป่วยแล้ว 3,841,493 ราย เสียชีวิต 423,844 ราย โดยสหรัฐอเมริกา บราซิล รัสเซีย อินเดีย และสหราชอาณาจักร ยังคงเป็นประเทศที่มีผู้ติดเชื้อยืนยันสะสมมากที่สุดในโลกตามลำดับ ขณะที่ประเทศไทยเลื่อนลงจากลำดับที่ 86 ของโลก สำหรับประเด็นที่น่าสนใจในต่างประเทศ ได้แก่ ในอินโดนีเซียผู้ขับขี่รถจักรยานยนตร์รับจ้างในกรุงจาการ์ตา สวมใส่แผ่นพลาสติกใสไว้ด้านหลัง เพื่อป้องกันความเสี่ยงของการติดเชื้อ ทำให้ไม่ต้องสัมผัสกับผู้โดยสารที่นั่งอยู่ด้านหลัง
โอกาสนี้ โฆษก ศบค. ยังตอบคำถามสื่อมวลชน ยืนยันแพลตฟอร์ม/แอปพลิเคชัน “ไทยชนะ” มีความจำเป็น เพราะเป็นระบบป้องกันและควบคุมการแพร่ระบาดของเชื้อไวรัสโควิด-19 นอกเหนือจากการป้องกันส่วนตัว เช่น การสวมใส่หน้ากากอนามัย การล้างมือ สำหรับผู้ใช้บริการระบบไอโอเอส สามารถดาวน์โหลดแอปพลิเคชัน “ไทยชนะ” ได้แล้ววันนี้

ที่มา : https://www.thaigov.go.th/news/contents/details/32255
