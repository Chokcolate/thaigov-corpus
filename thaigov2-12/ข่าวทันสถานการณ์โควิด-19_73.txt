รัฐบาลไทย-ข่าวทำเนียบรัฐบาล-บขส. เปิดเดินรถเส้นทางภาคเหนือเพิ่มอีก 8 เส้นทาง รวม 15 เส้นทาง ภาคอีสาน เปิดให้บริการ  22 เส้นทาง ภาคใต้ให้บริการทุกเส้นทางแล้ว 15 มิ.ย.นี้ [กระทรวงคมนาคม]

วันเสาร์ที่ 13 มิถุนายน 2563
พิมพ์
บขส. เปิดเดินรถเส้นทางภาคเหนือเพิ่มอีก 8 เส้นทาง รวม 15 เส้นทาง ภาคอีสาน เปิดให้บริการ  22 เส้นทาง ภาคใต้ให้บริการทุกเส้นทางแล้ว 15 มิ.ย.นี้ [กระทรวงคมนาคม]
บขส. เปิดเดินรถเส้นทางภาคเหนือเพิ่มอีก 8 เส้นทาง รวม 15 เส้นทาง ภาคอีสาน เปิดให้บริการ
22 เส้นทาง ภาคใต้ให้บริการทุกเส้นทางแล้ว 15 มิ.ย.นี้
15 มิ.ย.นี้ บขส. เปิดเดินรถเส้นทางภาคเหนือเพิ่มอีก 8 เส้นทาง รวม 15 เส้นทาง ภาคอีสาน เปิดให้บริการ 22 เส้นทาง ภาคใต้ให้บริการทุกเส้นทางแล้ว แนะผู้โดยสารจองตั๋วโดยสารล่วงหน้าผ่านระบบออนไลน์ สะดวก รวดเร็ว ลดความแออัดในการเข้าใช้สถานีขนส่งฯและป้องกันการแพร่ระบาดโควิด-19
บริษัท ขนส่ง จำกัด (บขส.) แจ้งว่า บขส. เตรียมเปิดเดินรถเส้นทางภาคเหนือเพิ่มอีก 8 เส้นทาง จากเดิมที่เปิดให้บริการแล้ว จำนวน 7 เส้นทาง รวม 15 เส้นทาง ในวันที่ 15 มิถุนายน 2563 หลังจากศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) หรือ ศบค.  มีมติผ่อนคลายมาตรการระยะที่ 4 และเตรียมยกเลิกการห้ามออกนอกเคหสถาน หรือยกเลิกเคอร์ฟิว โดยมีผลบังคับใช้วันที่ 15 มิถุนายน 2563 เพื่ออำนวยความสะดวกให้กับประชาชนที่มีความจำเป็นต้องเดินทาง
ส่วนภาคตะวันออกเฉียงเหนือและภาคตะวันออก เปิดให้บริการ จำนวน 22 เส้นทาง ยกเว้น 4 เส้นทาง ประกอบด้วย เส้นทาง 9907 กรุงเทพฯ (มอเตอร์เวย์) จันทบุรี , เส้นทาง 904 กรุงเทพฯ-สระบุรี , เส้นทาง 921 กรุงเทพฯ - องครักษ์ – อรัญประเทศ และเส้นทาง 825 ทอ สุวรรณภูมิ – หนองคาย ส่วนภาคใต้ เปิดให้บริการทุกเส้นทางแล้ว ผู้โดยสารสามารถสอบถามเส้นทางเดินรถที่ บขส. เปิดให้บริการ ได้ที่ Call Center 1490 เรียก บขส. ตลอด 24 ชั่วโมง และสามารถจองตั๋วออนไลน์ล่วงหน้า 7 วัน ผ่านเว็บไซต์ www.transport.co.th  หรือตัวแทนจำหน่ายตั๋ว www.busticket.in.th , www.pns-allthai.com , www.thaiticketmajor.com และเคาน์เตอร์เซอร์วิส 7-Eleven
สำหรับผู้โดยสารต่างชาติ สามารถเดินทางโดยรถโดยสารสาธารณะได้ตามปกติ แต่ต้องปฏิบัติตามมาตรการที่กระทรวงสาธารณสุข และ ศบค. กำหนดอย่างเคร่งครัด เช่นเดียวกับผู้โดยสารที่เดินทางข้ามเขตพื้นที่จังหวัด ต้องปฏิบัติตามมาตรการป้องกันโรคตามที่จังหวัดหรือคณะกรรมการโรคติดต่อจังหวัดกำหนด และต้อง Scan QR Code จากเว็บไซต์ http://www.xn--b3czh8ayeuf.com/ เพื่อ Check in /Check out หรือกรอกข้อมูลคำถามสุขภาพตามแบบ ต.8-คค ที่ระบุจุดเดินทางที่ออกและจุดหมายปลายทางที่เป็นประโยชน์ต่อการควบคุมโรคติดต่อ
ทั้งนี้ บขส. คำนึงถึงความปลอดภัยและสุขอนามัยของผู้โดยสาร พนักงาน โดยมีการดำเนินมาตรการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) อย่างเข้มงวด เช่น มีการตรวจวัดอุณหภูมิร่างกาย หากพบผู้ที่มีอุณหภูมิร่างกายสูงเกินกว่า 37.5 องศาเซลเซียส ห้ามเดินทางโดยเด็ดขาด จัดทำมาตรการเว้นระยะห่าง (Social Distancing) บนรถโดยสาร หากผู้โดยสารครบตามจำนวนที่กำหนด จะไม่รับผู้โดยสารรายใหม่เพิ่มโดยเด็ดขาด งดให้บริการอาหารเครื่องดื่มบนรถโดยสาร และไม่อนุญาตให้นำอาหารมารับประทานบนรถโดยสาร เพื่อป้องกันการติดต่อสัมผัส โดยจะให้รับประทานอาหารเฉพาะที่จุดพักรถเท่านั้น พนักงานประจำรถ พนักงานประจำสถานี และผู้ใช้บริการ ต้องสวมหน้ากากอนามัยตลอดเวลา เมื่อเข้าใช้บริการภายในสถานีขนส่งฯ และอยู่บนรถโดยสาร นอกจากนี้ได้ติดตั้งจุดบริการเจลล้างมือ และเพิ่มความถี่ทำความสะอาดภายในบริเวณสถานีขนส่งฯ เพื่อสร้างความมั่นใจในการเดินทางให้กับผู้โดยสารและป้องกันการแพร่ระบาดของเชื้อไวรัส โควิด-19
ติดตามข้อมูลข่าวสารได้ที่เว็บไซต์www.transport.co.th, Facebook Fanpage :  บขส. และ Line@บขส.
กองสื่อสารองค์กรและการตลาด
สำนักอำนวยการ
บริษัท ขนส่ง จำกัด

ที่มา : https://www.thaigov.go.th/news/contents/details/32296
