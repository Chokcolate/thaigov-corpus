รัฐบาลไทย-ข่าวทำเนียบรัฐบาล-นายกรัฐมนตรีกำชับจัดระเบียบชายหาด ใช้ประโยชน์หลากหลายและยึดป้องกันโควิด-19

วันอาทิตย์ที่ 7 มิถุนายน 2563
พิมพ์
นายกรัฐมนตรีกำชับจัดระเบียบชายหาด ใช้ประโยชน์หลากหลายและยึดป้องกันโควิด-19
นายกรัฐมนตรีกำชับจัดระเบียบชายหาด ใช้ประโยชน์หลากหลายและยึดป้องกันโควิด-19
ศาสตราจารย์นฤมล ภิญโญสินวัฒน์  โฆษกประจำสำนักนายกรัฐมนตรีเปิดเผยถึงพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการให้มีการจัดระเบียบชายหาดใหม่  และอำนวยความสะดวกให้พี่น้องประชาชนเลือกทำกิจกรรมได้ตามต้องการ แต่ต้องไม่เกิดความแออัดและปลอดภัยจากการแพร่หรือไปรับเชื้อโควิด-19  โดยจัดระเบียบพื้นที่ให้ชัดเจน มีโซนสำหรับประชาชนพักผ่อน  รับประทานอาหารให้มีร้านหรือสามารถขายอาหารได้  พร้อมจัดให้มีพื้นที่ว่างที่ประชาชนสามารถปูเสื่อ หรือนำเก้าอี้เล็กมาตั้ง เพื่อรับประทานอาหารกันเองในครอบครัว รวมทั้งพื้นที่สำหรับเล่นกีฬาชายหาด  กีฬาทางน้ำ ทางเรือ ทั้งหมดนี้ต้องเน้นถึงความปลอดภัย ไม่ให้รบกวนซึ่งกันและกัน  รวมทั้งจำกัดจำนวนผู้เข้ามาท่องเที่ยวในแต่ละพื้นที่ชายหาด ตั้งแต่บริเวณภายนอก  ควบคุมการจราจร หากพบเห็นว่าชายหาดบริเวณดังกล่าวดูคับแคบหรือหนาแน่นไป    ก็ให้พิจารณาใช้ชายหาดอื่นๆ ใกล้เคียงได้โดยต้องมีมาตรการเช่นเดียวกัน
นายกรัฐมนตรียังขอให้กระทรวงมหาดไทย การท่องเที่ยวฯ และองค์กรปกครองท้องถิ่น รวมถึงผู้ประกอบการช่วยกันดูแลบริหารจัดการขยะโดยรอบบริเวณดังกล่าวด้วย   ทั้งนี้ ยืนยันว่ารัฐบาลไม่ได้ห้ามการทำกิจกรรมใดๆ  แต่ฝากให้พ่อค้า แม่ค้า คนขายของเรียนรู้ ปรับตัว นำเสนอรูปแบบบริการตาม "ชีวิตวิถีใหม่" หรือ " New Normal" ด้วย
..............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32029
