รัฐบาลไทย-ข่าวทำเนียบรัฐบาล-นายกฯ ยืนยันยังไม่ปรับคณะรัฐมนตรี พร้อมยินดีไทยไม่พบผู้ป่วยติดเชื้อไวรัสโควิด-19 ในประเทศติดต่อกันมากกว่า 14 วันแล้ว

วันอังคารที่ 9 มิถุนายน 2563
พิมพ์
นายกฯ ยืนยันยังไม่ปรับคณะรัฐมนตรี พร้อมยินดีไทยไม่พบผู้ป่วยติดเชื้อไวรัสโควิด-19 ในประเทศติดต่อกันมากกว่า 14 วันแล้ว
นายกฯ ยืนยันยังไม่ปรับคณะรัฐมนตรี พร้อมยินดีไทยไม่พบผู้ป่วยติดเชื้อไวรัสโควิด-19 ในประเทศติดต่อกันมากกว่า 14 วันแล้ว
วันนี้ (9 มิ.ย.63) เวลา 12.30 น. ณ ตึกสันติไมตรี (หลังใน) ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณการปฏิบัติงานเพื่อป้องกันการแพร่ระบาดของเชื้อไวรัสโควิด-19 ได้อย่างมีประสิทธิภาพ ไทยไม่พบผู้ป่วยติดเชื้อยืนยันในประเทศมาเป็นระยะเวลา 14 วันแล้ว
นายกรัฐมนตรีเผยหลายจังหวัดเปิดให้มีการเดินทาง และเปิดให้บริการกิจการ/กิจกรรม เพิ่มเติม ตามการผ่อนคลายมาตรการระยะที่ 3  แต่ขอให้ยึดถือมาตรการทางสาธารณสุขอยู่เสมอ เพื่อนำไปสู่การผ่อนคลายมาตรการในระยะที่ 4 ได้ต่อไป ยืนยัน พ.ร.ก. ฉุกเฉินฯ นั้น ใช้เพื่อความสะดวกและความต่อเนื่องในการปฏิบัติงานของเจ้าหน้าที่เท่านั้น สำหรับแนวทางการเปิดรับนักท่องเที่ยวเพื่อฟื้นฟูการท่องเที่ยวไทยนั้น ต้องพิจารณาอย่างรอบคอบ สอดรับกับมาตรการสาธารณสุข โดยมาจากประเทศที่ไม่มีการแพร่ระบาดของเชื้อไวรัสโควิด-19  ไทยมีการท่องเที่ยวเชิงสุขภาพที่มีศักยภาพ สามารถสร้างรายได้จากการที่มีนักท่องเที่ยวเดินทางมารักษาพยาบาล ฟื้นฟูสุขภาพ อย่างไรก็ตามยังต้องพิจารณาอย่างรอบคอบเพื่อไม่ทับซ้อนกับการดูแลผู้ป่วยติดเชื้อไวรัสโควิด-19
พร้อมกันนี้ นายกรัฐมนตรีเผยถึงคณะกรรมการนโยบายรัฐวิสาหกิจ (คนร.) มีมติเห็นชอบแผนฟื้นฟูกิจการขององค์การขนส่งมวลชนกรุงเทพฯ (ขสมก.) เพื่อดูแลพนักงานและลูกจ้างขององค์กรไม่ให้ได้รับความเดือดร้อน ทั้งนี้ จะมีการปรับเปลี่ยนรถโดยสาร เส้นทางเดินรถ เพื่ออำนวยความสะดวกสบายให้แก่ประชาชน รวมถึงลดค่าโดยสารอีกด้วย โดยเตรียมเสนอคณะรัฐมนตรีให้ความเห็นชอบในลำดับต่อไป
นายกรัฐมนตรีกล่าวถึงการเตรียมการสำหรับการเพาะปลูกในฤดูกาลใหม่นี้ อาจทำได้ยากเนื่องจากปริมาณน้ำน้อง ไม่เพียงพอในการเพาะปลูก จึงสั่งการให้ไปดูแลแหล่งกักเก็บน้ำ ขุดเจาะบ่อน้ำบาดาล ปัจจุบันต้องทำการขุดเจาะความลึกระยะ 100 – 130 เมตร รวมถึงต้องคำนึงถึงการกักเก็บน้ำใต้ดินที่อาจมีการเจือปนของสารเคมี พร้อมทั้งฝากให้ประชาชนดูแลตนเองจากอากาศเปลี่ยนแปลงในช่วงฤดูฝนนี้
ในช่วงท้าย นายกรัฐมนตรีตอบข้อซักถามของสื่อมวลชนถึงสถานการณ์การเมืองว่า การปรับคณะกรรมการบริหารพรรค เป็นเรื่องภายในของแต่ละพรรค ไม่เกี่ยวข้องกับการปรับคณะรัฐมนตรีซึ่งเป็นอำนาจของนายกรัฐมนตรี ยืนยันว่ายังทำงานร่วมกับรองนายกรัฐมนตรีและรัฐมนตรีทุกคน
.................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32113
