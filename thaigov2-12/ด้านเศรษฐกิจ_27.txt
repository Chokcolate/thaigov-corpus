รัฐบาลไทย-ข่าวทำเนียบรัฐบาล-ก.เกษตรฯ ร่วมมือไปรษณีย์ไทย คิดอัตราค่าบริการ EMS ในราคาถูกเป็นพิเศษ กระตุ้นยอดขายเกษตรกร ขนส่งผลไม้ถึงมือผู้บริโภคได้ทั่วไทย

วันพุธที่ 10 มิถุนายน 2563
ก.เกษตรฯ ร่วมมือไปรษณีย์ไทย คิดอัตราค่าบริการ EMS ในราคาถูกเป็นพิเศษ กระตุ้นยอดขายเกษตรกร ขนส่งผลไม้ถึงมือผู้บริโภคได้ทั่วไทย
ก.เกษตรฯ ร่วมมือไปรษณีย์ไทย คิดอัตราค่าบริการ EMS ในราคาถูกเป็นพิเศษ กระตุ้นยอดขายเกษตรกร ขนส่งผลไม้ถึงมือผู้บริโภคได้ทั่วไทย
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยว่า ตามที่กระทรวงเกษตรและสหกรณ์ได้มีการตั้งคณะอนุกรรมการขับเคลื่อน E-Commerce เพื่อดำเนินการขับเคลื่อนในส่วนที่เกี่ยวข้องของกระทรวงเกษตรฯ และการพาณิชย์ ด้านเทคโนโลยีสมัยใหม่ ในการวางแผนและแก้ไขการพาณิชย์สินค้าเกษตร
ทั้งภายในประเทศและภายนอกประเทศอย่างมีประสิทธิภาพ รวมถึงดำเนินการบูรณาการระบบการพาณิชย์ด้าน E-Commerce สินค้าเกษตรระหว่างหน่วยงานที่เกี่ยวข้องทั้งภาครัฐและภาคเอกชน ให้สามารถตอบสนองพฤติกรรมการอุปโภค-บริโภคได้อย่างถูกต้องรวดเร็วนั้น คณะอนุกรรมการฯ ดังกล่าวนี้ จึงได้ดำเนินการขอความร่วมมือให้บริษัท ไปรษณีย์ไทย จำกัด (ปณท.) ให้การสนับสนุนการขนส่งด้วยบริการไปรษณีย์ด่วนพิเศษ (EMS) ในประเทศ เพื่อกระจายผลไม้ของสถาบันเกษตรกร
นายศตพล จันทร์ณรงค์ ประธานคณะอนุกรรมการขับเคลื่อนอีคอมเมิร์ซภายใต้คณะกรรมการขับเคลื่อนนโยบายเทคโนโลยีเกษตร 4.0 กล่าวเพิ่มเติมว่า เบื้องต้น ทาง ปณท. ได้ยินดีให้การสนับสนุนการดำเนินการดังกล่าวเป็นอย่างดี โดยกำหนดอัตราค่าบริการพิเศษสำหรับการจัดส่งผลไม้ของสถาบันเกษตรกร เพื่อเป็นการส่งเสริมและสนับสนุนเกษตรกรในสถานการณ์วิกฤตโควิด-19 ในอัตราค่าบริการ 8 บาท/กิโลกรัม ทั้งนี้ อัตราค่าบริการพิเศษสำหรับการจัดส่งน้ำหนักไม่เกิน 5 กิโลกรัม คิดอัตราเหมาจ่าย 30 บาท/กล่อง เพื่อเป็นการร่วมสนับสนุนและส่งเสริมให้เกษตรกรจำหน่ายสินค้าได้เพิ่มขึ้นในอัตราค่าขนส่งที่ถูกลงและสามารถตอบโจทย์ความต้องการของเกษตรกร รวมถึงการจัดส่งสินค้าประเภทผลไม้สามารถดำเนินการได้เหมาะสมกับสภาพการขนส่งของ ปณท. ตลอดจนเกษตรกรสามารถเลือกบรรจุภัณฑ์และมีวิธีการหุ้มห่อให้เหมาะสมกับผลไม้ที่จะจัดส่ง สำหรับเกษตรกรที่สนใจ ต้องประสานงานล่วงหน้าก่อนที่จะจัดส่ง โดยให้แจ้งรายละเอียดของสิ่งของที่จะจัดส่งเกษตรกรที่มีความพร้อมและความต้องการสถานที่ที่จะจัดส่ง เพื่อให้เจ้าหน้าที่อำนวยความสะดวกให้แก่เกษตรกรในการใช้บริการ ซึ่งจะเป็นการสร้างความพึงพอใจทั้งผู้ส่งและผู้สั่งซื้อได้

ที่มา : https://www.thaigov.go.th/news/contents/details/32159
