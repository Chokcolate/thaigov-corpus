รัฐบาลไทย-ข่าวทำเนียบรัฐบาล-สธ.เข้มคลินิกแพทย์แผนไทยต้องผ่านเกณฑ์

วันพุธที่ 10 มิถุนายน 2563
สธ.เข้มคลินิกแพทย์แผนไทยต้องผ่านเกณฑ์
กระทรวงสาธารณสุข ยืนยันการให้บริการของคลินิกการแพทย์แผนไทยและคลินิกการแพทย์แผนไทยประยุกต์ต้องได้รับอนุญาตจากกรมสนับสนุนบริการสุขภาพ และดำเนินการตามมาตรการป้องกันการแพร่ระบาดของโควิด 19 พร้อมสุ่มตรวจต่อเนื่อง เพื่อความปลอดภัยผู้รับบริการ ไม่แนะนำการบร
กระทรวงสาธารณสุข ยืนยันการให้บริการของคลินิกการแพทย์แผนไทยและคลินิกการแพทย์แผนไทยประยุกต์ต้องได้รับอนุญาตจากกรมสนับสนุนบริการสุขภาพ และดำเนินการตามมาตรการป้องกันการแพร่ระบาดของโควิด 19 พร้อมสุ่มตรวจต่อเนื่อง เพื่อความปลอดภัยผู้รับบริการ ไม่แนะนำการบริการนอกสถานที่
วันนี้ (10 มิถุนายน 2563) ที่ศูนย์ปฏิบัติการด้านข่าวโรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ กล่าวว่า กรมสนับสนุนบริการสุขภาพมีหน้าที่ควบคุมดูแลการให้บริการของสถานพยาบาล สถานประกอบการเพื่อสุขภาพ เช่น นวด และสปา ได้กำหนดแนวทางการปฏิบัติของคลินิกการแพทย์แผนไทยและคลินิกการแพทย์แผนไทยประยุกต์ ในการเฝ้าระวังการแพร่กระจาย และคัดกรองโรคไวรัสโคโรนา 2019 (โควิด-19) ตั้งแต่การเตรียมการให้เปิดบริการตามมาตรการผ่อนปรน โดยเข้มงวดการประเมินความพร้อม การปฏิบัติตามเกณฑ์มาตรฐานการให้บริการอย่างเคร่งครัด และมีการสุ่มตรวจอย่างต่อเนื่อง เพื่อให้ผู้รับบริการในสถานประกอบการได้รับบริการที่ปลอดภัย และไม่แนะนำให้ใช้บริการนอกสถานที่ เพราะอาจเสี่ยงต่อการแพร่ระบาดของโรคได้
ด้านทันตแพทย์อาคม ประดิษฐสุวรรณ รองอธิบดีกรมสนับสนุนบริการสุขภาพ กล่าวว่า สถานประกอบการ ผู้ให้บริการ และผู้รับบริการ ทั้ง 3 ส่วนนี้จะยึด 6 มาตรการหลักในการป้องกันการแพร่ระบาดของโควิด 19 ประกอบด้วย 1.คัดกรองวัดไข้ ทั้งในผู้ให้และผู้รับบริการ ร่วมกับการซักประวัติเสี่ยง 2.สวมหน้ากากผ้าหรือหน้ากากอนามัยตลอดเวลา และหากเป็นหัตถการที่ใกล้จุดสัมผัสเสี่ยง เช่น ใบหน้า ผู้ให้บริการต้องใส่เฟซชิลด์ ร่วมกับหน้ากากผ้าหรือหน้ากากอนามัย และไม่ใช้เวลานานเกินไปในการให้บริการ 3.จัดจุดล้างมือหรือเจลแอลกอฮอล์อย่างเพียงพอ 4.จัดระยะห่างระหว่างบุคคลอย่างน้อย 1-2 เมตร การให้บริการนวดทำได้เพียงห้องละ 1 คน ไม่สามารถใช้บริการรวมหลายคนในห้องเดียวกันได้เหมือนก่อน 5.ทำความสะอาดจุดสัมผัสเสี่ยง รวมทั้งอุปกรณ์ต่างๆ ในสถานบริการ และ 6.ต้องจองคิวล่วงหน้าเพื่อรับบริการไม่ให้มีการนั่งรอคิวเป็นจำนวนมาก และมีการสุ่มตรวจเป็นระยะ ต่อเนื่อง
*******************************  10 มิถุนายน 2563

ที่มา : https://www.thaigov.go.th/news/contents/details/32186
