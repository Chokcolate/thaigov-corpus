รัฐบาลไทย-ข่าวทำเนียบรัฐบาล-นายกรัฐมนตรีรับมอบหน้ากากอนามัย 500,000 ชิ้น จากบริษัทหัวเว่ยฯ พร้อมย้ำความร่วมมือผ่านเทคโนโลยีดิจิทัล-เครือข่าย 5G

วันศุกร์ที่ 12 มิถุนายน 2563
พิมพ์
นายกรัฐมนตรีรับมอบหน้ากากอนามัย 500,000 ชิ้น จากบริษัทหัวเว่ยฯ พร้อมย้ำความร่วมมือผ่านเทคโนโลยีดิจิทัล-เครือข่าย 5G
นายกรัฐมนตรีรับมอบหน้ากากอนามัย 500,000 ชิ้น จากบริษัทหัวเว่ยฯ พร้อมย้ำความร่วมมือผ่านเทคโนโลยีดิจิทัล-เครือข่าย 5G
วันนี้ (12 มิถุนายน 2563) เวลา 09.00 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม รับมอบหน้ากากอนามัย จำนวน 500,000 ชิ้น จากนายอาเบล เติ้ง (Abel Deng) ประธานกรรมการบริหาร บริษัทหัวเว่ย เทคโนโลยี่ (ประเทศไทย) โดยศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี กล่าวสรุปสาระสำคัญ ดังนี้
นายกรัฐมนตรีกล่าวขอบคุณบริษัทหัวเว่ยฯ ที่ได้ให้การสนับสนุนและมีส่วนร่วมในการแก้ไขปัญหาสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ซึ่งหน้ากากอนามัยที่ได้รับในวันนี้เป็นส่วนหนึ่งในการป้องกันการแพร่ระบาดและควบคุมโรค ยินดีที่บริษัท หัวเว่ยฯ จะให้ความร่วมมือกับไทยในการพัฒนาด้านการสื่อสารและโทรคมนาคม โดยเฉพาะการสร้างเครือข่าย 5G ซึ่งถือเป็นนโยบายที่รัฐบาลให้ความสำคัญ ไทยพร้อมพัฒนาศักยภาพเพื่อเป็นผู้นำด้านเทคโนโลยีดิจิทัลของภูมิภาค
ด้านนายอาเบล เติ้ง เป็นเกียรติและขอบคุณที่ได้มีโอกาสเข้าเยี่ยมคารวะอีกครั้ง ยืนยันที่จะให้ความร่วมมือในมิติต่าง ๆ อย่างต่อเนื่อง ซึ่งทางบริษัทหัวเว่ยฯ มีโครงการที่จะสนับสนุนไทยด้วยการใช้นวัตกรรมดิจิทัลและการสร้างเครือข่าย 5G อย่างเต็มรูปแบบในอนาคต เช่น การสร้างศูนย์ 5G Ecosystem Innovation Center และบริการ Cloud เพื่อช่วยฟื้นฟูเศรษฐกิจและสังคมไทย พร้อมทั้งชื่นชมการทำงานอย่างทุ่มเทของนายกรัฐมนตรี ซึ่งถือเป็นผู้นำที่ประสบความสำเร็จในการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) อย่างมีประสิทธิภาพ

ที่มา : https://www.thaigov.go.th/news/contents/details/32239
