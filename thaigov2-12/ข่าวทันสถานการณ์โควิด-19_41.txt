รัฐบาลไทย-ข่าวทำเนียบรัฐบาล-รมช.สธ. แนะออกกำลังกายสร้างวัคซีนธรรมชาติ ต้านโควิด 19 [กระทรวงสาธารณสุข]

วันพุธที่ 10 มิถุนายน 2563
รมช.สธ. แนะออกกำลังกายสร้างวัคซีนธรรมชาติ ต้านโควิด 19 [กระทรวงสาธารณสุข]
รมช.สธ. แนะออกกำลังกายสร้างวัคซีนธรรมชาติ ต้านโควิด 19
รัฐมนตรีช่วยว่าการกระทรวงสาธารณสุข แนะนำออกกำลังกายเป็นการสร้างวัคซีนธรรมชาติ ให้ร่างกายแข็งแรง ป้องกันทุกโรค ชวนประชาชนเข้าร่วมโครงการก้าวท้าใจ ซีซัน 2 เพิ่มประเภทกีฬา สามารถออกกำลังกาย
ที่บ้าน เก็บสะสมคะแนน ตั้งเป้าหมาย 1.4 ล้านคน เปิดตัวโครงการและรับสมัครทาง @THNVR ตั้งแต่ 15 มิ.ย. สะสมระยะทาง 1 ก.ค. – 29 ส.ค.63
วันนี้ (10 มิถุนายน 2563) ที่กระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ประชุมทางไกลนายแพทย์สาธารณสุขจังหวัดทั่วประเทศ ว่า กระทรวงสาธารณสุข โดยกรมอนามัย ได้จัดทำโครงการก้าวท้าใจ ซีซัน 2 ต่อเนื่องจากซีซัน 1 ที่มีกลุ่มเป้าหมายเป็นเจ้าหน้าที่ของกระทรวงสาธารณสุข ขยายไปสู่บุคลากรภาครัฐ เอกชน ชมรมออกกำลังกาย และประชาชน เพื่อส่งเสริมการออกกำลังกายซึ่งเป็นการสร้างวัคซีนธรรมชาติ ช่วยให้ร่างกายแข็งแรง สามารถป้องกันได้ทุกโรค หากป่วยก็จะหายเร็ว โดยโครงการก้าวท้าใจ หมายถึง ก้าว เริ่มสิ่งใหม่ด้วยการมาออกกำลังกาย ท้า ชวนคนไทยร่วมกิจกรรมเพื่อสุขภาพที่ดีร่วมแก้ปัญหาโรคไม่ติดต่อเรื้อรัง (NCDs) และโควิด 19 ใจ ใช้ใจเริ่มในการออกกำลังกายและมีใจออกกำลังกายอย่างต่อเนื่อง โดยผลักดันให้เป็นมหกรรมระดับชาติ ส่งเสริมการออกกำลังกายที่หลากหลายผ่านเทคโนโลยี ทำให้การออกกำลังกายง่ายขึ้น สามารถทำได้ที่บ้าน โดยมีประเภทชนิดกีฬามากขึ้น อาทิ วิ่ง ปั่นจักรยาน แอโรบิคแดนซ์ โยคะ คีตะมวยไทย เวทเทรนนิ่ง โดยสะสมระยะทาง ระยะเวลา จำนวนแคลลอรี และแต่ละช่วงจะมีการให้รางวัลแบบสะสมแต้ม ตั้งเป้าหมาย 1.4 ล้านคน จะเปิดตัวโครงการและรับสมัครทางแอปพลิเคชันไลน์ @THNVR ตั้งแต่วันที่ 15 มิถุนายนเป็นต้นไป และเริ่มสะสมระยะทาง 1 กรกฎาคม จนถึง 29 สิงหาคม 2563
ดร.สาธิตกล่าวต่อว่า สำหรับความกังวลความปลอดภัยของนักเรียนเมื่อเปิดภาคเรียน ได้มอบให้นายแพทย์สาธารณสุขจังหวัด ประสานการทำงานร่วมกับองค์กรปกครองส่วนท้องถิ่น สถานศึกษา และเอกชน จัดทำแผนการป้องกันควบคุมโรคให้เหมาะสมกับพื้นที่ โดยยึดแนวทางของกรมอนามัยและกรมควบคุมโรค เช่น การจัดห้องเรียนแบบเว้นระยะห่าง การคัดกรองนักเรียนก่อนเข้าเรียน รักษาความสะอาดสถานที่ บริการจุดล้างมือ ให้พร้อมก่อนเปิดภาคเรียน 1 กรกฎาคม 2563
*********************************  10 มิถุนายน 2563

ที่มา : https://www.thaigov.go.th/news/contents/details/32177
