รัฐบาลไทย-ข่าวทำเนียบรัฐบาล-​“พาณิชย์”ช่วยร้านอาหาร Thai SELECT สู้โควิด-19 ดึงเพจดัง“วงใน-มูมมาม-ตั๊ก บริบูรณ์” รีวิว  [กระทรวงพาณิชย์]

วันอังคารที่ 9 มิถุนายน 2563
พิมพ์
​“พาณิชย์”ช่วยร้านอาหาร Thai SELECT สู้โควิด-19 ดึงเพจดัง“วงใน-มูมมาม-ตั๊ก บริบูรณ์” รีวิว  [กระทรวงพาณิชย์]
​“พาณิชย์”ช่วยร้านอาหาร Thai SELECT สู้โควิด-19 ดึงเพจดัง“วงใน-มูมมาม-ตั๊ก บริบูรณ์”รีวิว
“วีรศักดิ์”สั่งการช่วยเหลือร้านอาหารไทยที่ได้รับตราสัญลักษณ์ Thai SELECT สู้วิกฤตโควิด-19 ประสานแบงก์ให้สินเชี่อดอกเบี้ยพิเศษ ประชาสัมพันธ์ร้านค้าผ่านบัตรเครดิต พร้อมดึงเพจรีวิวอาหารชื่อดัง Wongnai , มูมมาม , BKreview - เรารีวิวทุกความอร่อย และตั๊ก บริบูรณ์แฟมิลี่ ช่วยแนะนำร้านค้า และดึง Grab Food ให้ส่วนลด
นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ เปิดเผยว่า ได้สั่งการให้กรมพัฒนาธุรกิจการค้า เร่งหาแนวทางการช่วยเหลือผู้ประกอบการร้านอาหาร โดยเฉพาะร้านอาหารที่ได้รับตราสัญลักษณ์ Thai SELECT ที่อยู่ภายใต้การส่งเสริมของกระทรวงพาณิชย์ ให้สามารถดำเนินกิจการได้อย่างต่อเนื่อง หลังจากการแพร่ระบาดของไวรัสโควิด-19 ทำให้ธุรกิจร้านอาหารได้รับผลกระทบ ส่วนหนึ่งจำต้องปิดกิจการไป อีกส่วนหนึ่งแม้จะสามารถประคับประคองให้ธุรกิจดำเนินต่อไปได้ และกลับมาเปิดร้านได้อีกครั้ง แต่ก็จำเป็นต้องใช้เงินทุนหมุนเวียนเพื่อต่อยอดและบริหารจัดการร้านค้าตามแนววิถีชีวิตใหม่ (New Normal) จึงต้องเข้าไปช่วยเหลือ เพื่อให้ธุรกิจอยู่รอด และช่วยกระตุ้นเศรษฐกิจในภาพรวม และเกิดการจ้างงานเพิ่มมากขึ้น
ทั้งนี้ แนวทางในการช่วยเหลือ กรมพัฒนาธุรกิจการค้าจะหารือแนวทางการช่วยเหลือด้านเงินทุนหมุนเวียนกับสถาบันการเงินในการให้สินเชื่อดอกเบี้ยอัตราพิเศษแก่ผู้ประกอบการร้านอาหารที่ได้รับตราสัญลักษณ์ Thai SELECT เพื่อสร้างความมั่นคงด้านการประกอบธุรกิจ ซึ่งเงินทุนหมุนเวียนนับเป็นปัจจัยสำคัญที่จะช่วยผลักดันให้กิจการดำเนินต่อไปได้ด้วยความเข้มแข็ง โดยขณะนี้ อยู่ระหว่างการประสานงานกับสถาบันการเงินต่างๆ ถึงรายละเอียดและโครงการการช่วยเหลือต่างๆ ที่สถาบันการเงินดำเนินการอยู่ และสามารถผนวกผู้ประกอบการร้านอาหาร Thai SELECT เข้าไปอยู่ในโครงการได้ เพื่อเป็นการลดเวลาในการออกแบบโครงการพิเศษเฉพาะผู้ประกอบการ และให้ทันต่อสถานการณ์การดำเนินธุรกิจที่กลับมาประกอบกิจการเต็มรูปแบบอีกครั้ง
ขณะเดียวกัน จะหารือเรื่องการประชาสัมพันธ์ร้านอาหารผ่านบัตรเครดิตของสถาบันการเงิน เพื่อกระตุ้นยอดขายและตอกย้ำการรับรู้ของผู้บริโภค โดยหลังจากที่ร้านอาหารได้หยุดดำเนินกิจการไประยะหนึ่ง เมื่อกลับมาเปิดกิจการอีกครั้ง การประชาสัมพันธ์จึงมีความจำเป็นลำดับต้นๆ ในการกระตุ้นและแจ้งให้ผู้บริโภคหันกลับมาสนใจและเลือกที่จะเข้ามาใช้บริการ ซึ่งจะส่งผลถึงยอดขายของกิจการในอนาคต
นอกจากนี้ ได้ประสานเพจรีวิวชื่อดัง ฟู๊ดเดลิเวอรี่ และหน่วยงานพันธมิตรต่างๆ ในการช่วยประชาสัมพันธ์ร้านอาหาร Thai SELECT โดยได้บูรณาการการทำงานร่วมกับหน่วยงานที่เกี่ยวข้องเพื่อส่งเสริมพัฒนา ขับเคลื่อนธุรกิจอาหารไทยให้มีความแข็งแกร่ง และเป็นที่รู้จักมากขึ้น เช่น Wongnai เพจมูมมาม เพจ BKreview - เรารีวิวทุกความอร่อย เพจตั๊ก บริบูรณ์แฟมิลี่ (boriboon family) Grab Food การท่องเที่ยวแห่งประเทศไทย (ททท.) ในการผลักดันให้ร้านอาหารที่ได้รับตราสัญลักษณ์ ThaiSELECT ในประเทศ เป็นที่รับรู้รับทราบและช่วยกระตุ้นตลาดอีกทางหนึ่ง รวมถึงการทำโปรโมชั่นส่วนลดผ่าน Grab Food เมื่อชำระค่าอาหารผ่านบัตรเครดิต เป็นต้น
นายวีรศักดิ์กล่าวว่า สำหรับการเพิ่มจำนวนร้านอาหารที่ได้รับตราสัญลักษณ์ Thai SELECT ประจำปี 2563 ขณะนี้ กรมพัฒนาธุรกิจการค้ากำลังอยู่ระหว่างการเปิดรับสมัครเพื่อเข้าร่วมโครงการ จึงขอเชิญชวนร้านอาหารไทยสมัครเข้าร่วมโครงการ ได้ที่สำนักงานพาณิชย์จังหวัดทั่วประเทศ หรือ e-Mail : Thaiselectdbd@gmail.com , Facebook : Thaiselectthailand หรือกองธุรกิจบริการ กรมพัฒนาธุรกิจการค้า กระทรวงพาณิชย์ โทรศัพท์ 0 2547 5962 สายด่วน 1570 และ www.dbd.go.th ตั้งแต่วันนี้ถึง 30 มิ.ย.2563
สำหรับตราสัญลักษณ์ Thai SELECT ในประเทศไทย แบ่งออกเป็น 3 ประเภท คือ 1.Thai SELECT PREMIUM (ได้รับคะแนนการประเมิน 90 คะแนนขึ้นไป) 2.Thai SELECT (ได้รับคะแนนจากการประเมิน 75 - 89 คะแนน) และ 3.Thai SELECT UNIQUE (ร้านอาหารไทยที่มีรายการอาหารที่เป็นอัตลักษณ์ท้องถิ่น หรืออาหารประจำถิ่น เมื่อผ่านเกณฑ์การประเมินจากคณะกรรมการฯ แล้วจะได้รับตราสัญลักษณ์ Thai SELECT UNIQUE ทำให้ทราบว่าร้านอาหารไทยร้านนี้ นอกจากจะเป็นร้านอาหารที่มีคุณสมบัติครบถ้วนตามมาตรฐาน Thai SELECT แล้ว ยังมีรายการอาหารประจำถิ่นอยู่ด้วย)
ปัจจุบัน (ข้อมูล ณ วันที่ 8 มิ.ย.2563) ประเทศไทยมีร้านอาหารที่ได้รับตราสัญลักษณ์ Thai SELECT จำนวนทั้งสิ้น 781 ร้าน ประกอบด้วย 1.Thai SELECT Premium 10 ร้าน 2.Thai SELECT 700 ร้าน และ 3.Thai SELECT Unique 71 ร้าน

ที่มา : https://www.thaigov.go.th/news/contents/details/32092
