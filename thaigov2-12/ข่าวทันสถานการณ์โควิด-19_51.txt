รัฐบาลไทย-ข่าวทำเนียบรัฐบาล-ธ.ก.ส. พร้อมจ่ายเงินเยียวยาเดือนที่ 2 แก่เกษตรกรกว่า 7.14 ล้านราย เริ่ม 15 มิ.ย.นี้ [กระทรวงการคลัง]

วันพฤหัสบดีที่ 11 มิถุนายน 2563
พิมพ์
ธ.ก.ส. พร้อมจ่ายเงินเยียวยาเดือนที่ 2 แก่เกษตรกรกว่า 7.14 ล้านราย เริ่ม 15 มิ.ย.นี้ [กระทรวงการคลัง]
ธ.ก.ส. พร้อมจ่ายเงินเยียวยาเดือนที่ 2 แก่เกษตรกรกว่า 7.14 ล้านราย เริ่ม 15 มิ.ย.นี้
ธ.ก.ส. เตรียมจ่ายเงินเยียวยาเดือนที่ 2 ให้กับเกษตรกรที่ได้รับโอนเงินในเดือนแรกไปแล้วจำนวนกว่า 7.14 ล้านราย วงเงินกว่า 35,000 ล้านบาท โดยเริ่มโอนเงินเข้าบัญชีเกษตรกรโดยตรงตั้งแต่วันที่ 15-21 มิ.ย. 63 นี้ วันละ 1 ล้านราย ส่วนเกษตรกรที่อยู่ระหว่างการอุทธรณ์ การตรวจสอบข้อมูลสถานะและเลขที่บัญชี ธ.ก.ส. พร้อมโอนเงินต่อเนื่องทันทีเมื่อได้รับข้อมูลที่ผ่านการตรวจสอบแล้วจากกระทรวงเกษตรและสหกรณ์
นายกษาปณ์ เงินรวง รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. พร้อมจ่ายเงินช่วยเหลือเยียวยาเกษตรกรที่ได้รับผลกระทบจากการแพร่ระบาดของเชื้อไวรัส COVID-19 ตามมติคณะรัฐมนตรี ในเดือนที่ 2 (มิถุนายน 2563) จำนวน 5,000 บาท แก่เกษตรกรที่ได้รับโอนเงินในเดือนแรกไปแล้ว โดยจะทำการตรวจสอบสถานะการมีชีวิตอีกครั้ง จากนั้นจะทยอยโอนเงินเข้าบัญชีเกษตรกรโดยตรงตั้งแต่วันที่ 15 -21 มิถุนายน 2563 ต่อเนื่องทุกวันไม่เว้นวันหยุด วันละประมาณ 1 ล้านราย สำหรับเกษตรกรที่อยู่ระหว่างการยื่นอุทธรณ์กับกระทรวงเกษตรและสหกรณ์ (กษ.) ผู้ที่อยู่ระหว่างการตรวจสอบข้อมูลเพิ่มเติมทั้งเรื่องสถานะและเลขที่บัญชี เมื่อได้รับข้อมูลที่ผ่านการตรวจสอบจาก กษ. แล้ว ธ.ก.ส. จะดำเนินการ โอนเงินต่อเนื่องทันที
สำหรับผลการดำเนินงานการจ่ายเงินช่วยเหลือเยียวยาเกษตรกรในเดือนแรก (พฤษภาคม 2563) ธ.ก.ส. ได้โอนเงินให้เกษตรกรไปแล้ว 7,145,330 ราย เป็นเงิน 35,726.65 ล้านบาท จากจำนวนเกษตรกรที่ กษ. ส่งมาให้จำนวน 7,684,132 ราย ทั้งนี้ สาเหตุที่โอนไม่ได้เนื่องจากไม่พบบัญชีเงินฝากหรือบัญชีไม่ถูกต้องจำนวน 165,769 ราย อยู่ระหว่างตรวจสอบบัญชี 148,702 ราย และอยู่ระหว่างการส่งคืนข้อมูลให้ กษ. ตรวจสอบจำนวน 224,331 ราย (ตรวจสอบสถานะจำนวน 132,905 ราย และเป็นข้าราชการจำนวน 91,426 ราย)
กรณีผู้ที่มีสิทธิ์รับเงินเยียวยาแต่ไม่ประสงค์รับเงิน สามารถติดต่อหน่วยงานที่ท่านขึ้นทะเบียนเกษตรกรเพื่อแจ้งความประสงค์ไม่รับเงินดังกล่าว ซึ่ง กษ. จะรวบรวมข้อมูลเพื่อแจ้งมายัง ธ.ก.ส. เพื่อดำเนินการต่อไป ในส่วนของเกษตรกรที่ได้รับสิทธิ์ภายหลังการอุทธรณ์กับ กษ. ท่านสามารถแจ้งเลขที่บัญชีเงินฝาก เพื่อรอรับการโอนเงินผ่านทางเว็บไซต์ www.เยีhttp://xn--12ca3d6baib0au2g8g.com/ ทั้งนี้ จะเป็นบัญชีของธนาคารใดก็ได้ โดยไม่จําเป็นต้องมาเปิดบัญชีใหม่กับ ธ.ก.ส. ซึ่งวิธีที่สะดวกรวดเร็วที่สุดคือควรเป็นบัญชีที่ ผูกพร้อมเพย์กับบัตรประชาชน และท่านสามารถตรวจสอบสถานะการโอนเงินผ่านทางเว็บไซต์ www.เยีhttp://xn--12ca3d6baib0au2g8g.com/ ได้ตั้งแต่วันที่ 15 มิถุนายน 2563 เป็นต้นไป

ที่มา : https://www.thaigov.go.th/news/contents/details/32225
