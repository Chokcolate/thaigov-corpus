รัฐบาลไทย-ข่าวทำเนียบรัฐบาล-อินโดนีเซียชื่นชม และพร้อมเรียนรู้ความสำเร็จของไทยในการควบคุมการแพร่ระบาดของโควิด-19

วันพุธที่ 10 มิถุนายน 2563
พิมพ์
อินโดนีเซียชื่นชม และพร้อมเรียนรู้ความสำเร็จของไทยในการควบคุมการแพร่ระบาดของโควิด-19
อินโดนีเซียชื่นชม และพร้อมเรียนรู้ความสำเร็จของไทยในการควบคุมการแพร่ระบาดของโควิด-19
วันนี้ (10 มิถุนายน 2563) เวลา 10.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายอะฮ์มัด รุซดี (H.E. Mr. Ahmad Rusdi) เอกอัครราชทูตอินโดนีเซียประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี ในโอกาสพ้นจากหน้าที่ สรุปสาระสำคัญการหารือ ดังนี้
รองนายกรัฐมนตรียินดีที่ความสัมพันธ์ระหว่างไทยและอินโดนีเซียมีความใกล้ชิดและครอบคลุมในทุกมิติ โดยทั้งสองประเทศต่างแสดงความพร้อมที่จะมุ่งสู่ความเป็นหุ้นส่วนทางยุทธศาสตร์ระหว่างกัน โอกาสนี้ รองนายกรัฐมนตรีขอบคุณเอกอัครราชทูตฯ ที่มีบทบาทสำคัญในการส่งเสริมความสัมพันธ์ระหว่างกันมาตลอดระยะเวลากว่า 4 ปีที่ดำรงตำแหน่ง ยืนยันรัฐบาลไทยพร้อมทำงานอย่างใกล้ชิดกับเอกอัครราชทูตอินโดนีเซียฯ คนใหม่ เพื่อส่งเสริมความร่วมมือระหว่างกันให้แน่นแฟ้นยิ่งขึ้น
เอกอัครราชทูตอินโดนีเซียฯ ขอบคุณรองนายกรัฐมนตรีที่ให้การต้อนรับ ชื่นชมความสัมพันธ์อันดีระหว่างไทยและอินโดนีเซียที่มีมาอย่างยาวนาน ซึ่งในปีนี้จะครบรอบ 70 ปีของการสถาปนาความสัมพันธ์ทางการทูตระหว่างกัน โดยหวังเป็นอย่างยิ่งว่าทั้งสองฝ่ายจะมีโอกาสได้จัดกิจกรรมเพื่อเฉลิมฉลองในโอกาสพิเศษนี้ ยืนยันเอกอัครราชทูตอินโดนีเซียฯ คนใหม่จะทำงานสานต่อความสัมพันธ์และความร่วมมืออันดีระหว่างกันต่อไป
โอกาสนี้ ทั้งสองฝ่ายได้หารือในประเด็นเกี่ยวกับการแพร่ระบาดของโรคติดเชื้อไวรัสโคโรนา 2019 (โควิด-19) โดยเอกอัครราชทูตอินโดนีเซียฯ ชื่นชมการดำเนินมาตรการของไทยในการควบคุมการแพร่ระบาดของโควิด-19 พร้อมเรียนรู้ประสบการณ์ และแนวปฏิบัติจากไทยเพื่อนำไปปรับใช้กับอินโดนีเซีย ด้านรองนายกรัฐมนตรีขอบคุณทางการอินโดนีเซียที่ได้ประสานงานและอำนวยความสะดวกดูแล และส่งคนไทยที่ได้รับผลกระทบจากเหตุการณ์โควิด-19 ในอินโดนีเซียกลับประเทศไทย ทั้งนี้ รองนายกรัฐมนตรีเชื่อมั่นในอินโดนีเซียว่จะสามารถก้าวผ่านสถานการณ์ที่ท้าทายนี้ไปได้ โดยไทยพร้อมให้ความช่วยเหลือและอำนวยความสะดวกอย่างเต็มที่
นอกจากนี้ ทั้งสองฝ่ายได้หารือในประเด็นความร่วมมือที่สำคัญ ไทยและอินโดนีเซียยินดีในความร่วมมือด้านการศึกษาที่ใกล้ชิดระหว่างกัน รองนายกรัฐมนตรีขอบคุณอินโดนีเซียที่ให้การสนับสนุนนักศึกษาไทยไปศึกษาต่อที่อินโดนีเซียอย่างต่อเนื่อง ซึ่งถือเป็นโอกาสอันดีที่เยาวชนไทยจะได้เรียนรู้วิถีชีวิตมุสลิมสายกลางที่อินโดนีเซียเป็นต้นแบบ

ที่มา : https://www.thaigov.go.th/news/contents/details/32148
