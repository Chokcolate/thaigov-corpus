รัฐบาลไทย-ข่าวทำเนียบรัฐบาล-รมว.พม. เป็นประธานในพิธีเปิด “เวทีรณรงค์ให้มีนักการเมืองสตรีมากขึ้น”

วันศุกร์ที่ 24 กุมภาพันธ์ 2560
รมว.พม. เป็นประธานในพิธีเปิด “เวทีรณรงค์ให้มีนักการเมืองสตรีมากขึ้น”
รมว.พม. เป็นประธานในพิธีเปิด “เวทีรณรงค์ให้มีนักการเมืองสตรีมากขึ้น” เพื่อร่วมส่งเสริมบทบาทของสตรีทางการเมืองในทุกระดับ
เมื่อวันที่ 20 ก.พ. 60 เวลา 13.00 น. ที่ โรงแรม S 31 สุขุมวิท 31 กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีเปิด "เวทีรณรงค์ให้มีนักการเมืองสตรีมากขึ้น” ซึ่งจัดโดย สมาคมส่งเสริมสถานภาพสตรี ในพระอุปถัมภ์ พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ ร่วมกับ อินเตอร์เนชั่นแนล รีพับลิกัน อินสติติวท์ประจำประเทศไทย โดยมีผู้ทรงคุณวุฒิที่เกี่ยวข้องเข้าร่วม พร้อมรับฟังและแลกเปลี่ยนเรียนรู้ความคิดเห็นที่สำคัญ โดยมีวัตถุประสงค์เพื่อส่งเสริมและสนับสนุนสตรีได้เข้าไปมีส่วนร่วมทางการเมืองในทุกระดับ
พลตำรวจเอก อดุลย์ กล่าวว่า ปัจจุบัน ผู้หญิงมีบทบาทและมีส่วนร่วมมากขึ้นทั้งในเวทีระดับชาติ ภูมิภาคและนานาชาติ โดยเฉพาะในระดับผู้นำทั้งในภาครัฐ ที่เป็นผู้นำประเทศ และผู้บริหารภาคธุรกิจ สำหรับสตรีไทยมีบทบาทสำคัญในทางการเมืองเป็นจำนวนมาก ซึ่งหากพิจารณาจากสถิติประชากรไทย ที่มีจำนวนผู้หญิงมากกว่าครึ่งของประเทศ นั้น ผู้หญิงจึงควรได้เป็นผู้แทนของประชาชนตามสัดส่วนนี้ด้วย อีกทั้งผู้หญิงมีมุมมองและประสบการณ์ที่แตกต่างจากผู้ชาย จึงทำให้เกิดการสร้างความหลากหลายในการพัฒนาประเทศ แต่จากสถิติจำนวนผู้สมัครและผู้ที่ได้รับเลือกตั้งเป็นสมาชิก สภาผู้แทนราษฎรและสมาชิกวุฒิสภา ตั้งแต่ปี พ.ศ. 2526 - 2554 พบว่าอัตราส่วนผู้สมัครรับเลือกตั้งและผู้ที่ได้รับ การเลือกตั้ง ชายต่อหญิงเท่ากับ 10 : 1 คน ซึ่งอาจเนื่องมาจากสังคมไทยยังไม่ให้การยอมรับในศักยภาพและความสามารถของสตรี จึงทำให้โอกาสที่สตรีจะเข้าไปมีบทบาทและมีส่วนร่วมในทางการเมืองยังน้อยกว่าด้านอื่นๆ
พลตำรวจเอก อดุลย์ กล่าวต่อไปว่า รัฐบาล โดยกระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักที่รับผิดชอบในการส่งเสริมความเสมอภาคระหว่างเพศ จึงมีนโยบายให้การส่งเสริมและสนับสนุนสตรี ได้เข้าไปมีส่วนร่วมทางการเมืองในทุกระดับ ตั้งแต่ปี 2546 เป็นต้นมา โดยเริ่มจากการส่งเสริมการมีส่วนร่วมของสตรีเข้าสู่การเมืองระดับท้องถิ่น ซึ่งเป็นการเมืองระดับรากหญ้าที่น่าจะเป็นรูปธรรมมากที่สุดในการส่งเสริมสตรีเข้าไปสู่การมีส่วนร่วมในระดับตัดสินใจทางการเมือง และเป็นฐานไปสู่การเมืองระดับชาติต่อไป
พลตำรวจเอก อดุลย์ กล่าวเพิ่มเติมว่า สำหรับ "เวทีรณรงค์ให้มีนักการเมืองสตรีมากขึ้น” จะมีการเสวนาโดยผู้ทรงคุณวุฒิที่เกี่ยวข้องเข้าร่วมในหัวข้อต่างๆ ที่น่าสนใจ ประกอบด้วย 1) รัฐธรรมนูญและการส่งเสริมสตรีให้มีส่วนร่วมทาง การเมืองมากขึ้น โดย ดร. จุรี วิจิตรวาทการ คณะกรรมการร่างรัฐธรรมนูญ 2) แนวทางและบทบาทของอนุกรรมกรรมาธิการด้านสตรีในการส่งเสริมสตรีให้มีส่วนร่วมทางการเมืองมากขึ้น โดย ดร. สุธาดา เมฆรุ่งเรืองกุล อนุกรรมาธิการกิจการสตรี ในคณะกรรมาธิการสังคม กิจการเด็ก เยาวชน สตรี ผู้สูงอายุ คนพิการ และผู้ด้อยโอกาสสภานิติบัญญัติแห่งชาติ 3) แผนพัฒนาสตรีในการส่งเสริมสตรีให้มีส่วนร่วมทางการเมืองมากขึ้น โดย คุณรัตนา สัยยะนิฐี ผู้เชี่ยวชาญเฉพาะด้านสตรี กรมกิจการสตรีและสถาบันครอบครัว 4) นโยบายพรรคเพื่อไทยในการส่งเสริมสตรีให้มีส่วนร่วมทางการเมืองมากขึ้น โดย ผู้แทนพรรคเพื่อไทย และ 5) นโยบายพรรคประชาธิปัตย์ในการส่งเสริมสตรีให้มีส่วนร่วมทางการเมืองมากขึ้น โดย ผู้แทน พรรคประชาธิปัตย์ ทั้งนี้ เพื่อรับฟังและแลกเปลี่ยนเรียนรู้ความคิดเห็นที่สำคัญร่วมกัน อันนำไปสู่การส่งเสริมบทบาทของสตรีทางการเมืองในทุกระดับให้มากยิ่งขึ้น

ที่มา : http://www.thaigov.go.th/news/contents/details/2058
