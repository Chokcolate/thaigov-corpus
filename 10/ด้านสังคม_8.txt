รัฐบาลไทย-ข่าวทำเนียบรัฐบาล-รมว. พม. ลงพื้นที่ติดตามความก้าวหน้าโครงการ “Senior Complex บางละมุง”

วันศุกร์ที่ 24 กุมภาพันธ์ 2560
รมว. พม. ลงพื้นที่ติดตามความก้าวหน้าโครงการ “Senior Complex บางละมุง”
รมว. พม. ลงพื้นที่ติดตามความก้าวหน้าโครงการ “Senior Complex บางละมุง” และเป็นประธานในพิธีเปิดโครงการอบรมเชิงปฏิบัติการเพื่อยกระดับมาตรฐานศูนย์พัฒนาคุณภาพชีวิตและส่งเสริมอาชีพสูงอายุจังหวัดนครพนม
เมื่อวันที่ 22 ก.พ. 60 เวลา 13.00 น. ที่ ศูนย์การเรียนรู้และฝึกอบรมด้านผู้สูงอายุ จังหวัดชลบุรี พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ติดตามความก้าวหน้าโครงการ "Senior Complex บางละมุง” และเป็นประธานในพิธีเปิดโครงการอบรมเชิงปฏิบัติการเพื่อยกระดับมาตรฐานศูนย์พัฒนาคุณภาพชีวิตและส่งเสริมอาชีพผู้สูงอายุ จังหวัดนครพนม
พลตำรวจเอก อดุลย์ กล่าวว่า โครงการ "Senior Complex บางละมุง เป็นนโยบายเร่งด่วนของกระทรวงการพัฒนาสังคมและความมั่นคงของมนุษย์ (พม.) ในการเตรียมความพร้อมเข้าสู่วัยสูงอายุอย่างมีคุณภาพ เพื่อให้เกิดการพัฒนาที่อยู่อาศัย ในรูปแบบชุมชนที่มีคุณภาพ ซึ่งเป็นต้นแบบที่อยู่อาศัยที่มีความเหมาะสมกับการเปลี่ยนแปลงของสภาพร่างกาย ทั้งในส่วนที่พักอาศัย สภาพแวดล้อมสิ่งอำนวยความสะดวก และบริการด้านสุขภาพที่มีความเหมาะสม เพื่อเป็นโครงการ ที่อยู่อาศัยสำหรับผู้สูงอายุแบบครบวงจร พร้อมด้วยสิ่งอำนวยความสะดวกที่ครบถ้วนสำหรับผู้สูงอายุ โดยกลไกการขับเคลื่อนการดำเนินงานด้วยการบูรณาการความร่วมมือจากทุกภาคส่วนทั้งภาครัฐ เอกชน รัฐวิสาหกิจ ภายใต้คณะกรรมการขับเคลื่อนที่อยู่อาศัยสำหรับผู้สูงอายุ ที่มาจากหน่วยงานที่เกี่ยวข้อง ได้แก่ กระทรวงการพัฒนาสังคมฯ กระทรวงสาธารณสุข กรมบัญชีกลาง และกรมธนารักษ์ กระทรวงการคลัง การเคหะแห่งชาติ (กคช.) สถาบันพัฒนาองค์กรชุมชน (องค์การมหาชน)(พอช.) ธนาคารอาคารสงเคราะห์ บ.แอลพีเอ็น ดีแวลลอปแมนท์ จำกัด สภากาชาดไทย และผู้ทรงคุณวุฒิที่เกี่ยวข้อง ทั้งนี้ โครงการดังกล่าว เป็นการสร้างอาคารที่พักสำหรับผู้สูงอายุโดยให้ความสำคัญกับการออกแบบพื้นที่ใช้สอยโดยคำนึงถึงหลัก Universal Design บนพื้นที่ราชพัสดุ ตำบลบางละมุง อำเภอบางละมุง จังหวัดชลบุรี ด้วยอาคารพักอาศัย อาคารกิจกรรมส่วนกลาง ห้องพยาบาล ห้องสำนักงาน สระว่ายน้ำ สนามออกกำลังกาย และสวนสาธารณะ ซึ่งขณะนี้อยู่ระหว่างดำเนินการให้ศูนย์บริการวิชาการ แห่งจุฬาลงกรณ์มหาวิทยาลัย จัดทำผังแม่บทโครงการ และจะมีการลงนามบันทึกข้อตกลงความร่วมมือ เพื่อขับเคลื่อนงาน ตามวัตถุประสงค์ต่อไป
พลตำรวจเอก อดุลย์ กล่าวเพิ่มเติมว่า สำหรับศูนย์พัฒนาคุณภาพชีวิตและส่งเสริมอาชีพผู้สูงอายุจังหวัดนครพนม ได้เปิดดำเนินการแล้วตั้งแต่เดือนตุลาคม 2559 เป็นต้นมา มีผู้ใช้บริการประกอบด้วย ผู้สูงอายุ คนพิการ ประชาชนทั่วไป หน่วยงานภาครัฐและเอกชน ปัจจุบัน มีกิจกรรมการให้บริการพัฒนาคุณภาพชีวิตผู้สูงอายุ ครอบคลุมทั้ง 4 มิติ ได้แก่ ด้านสุขภาพ สังคม เศรษฐกิจ และสิ่งแวดล้อม โดยมีการวางระบบบริหารจัดการศูนย์โดยเน้นการมีส่วนร่วมของ ภาคประชาชน หน่วยงานในจังหวัดสังกัดของกระทรวงการพัฒนาสังคมฯ องค์กรปกครองส่วนท้องถิ่น และกรมกิจการผู้สูงอายุ (ผส.) ซึ่งกำหนดให้มีคณะกรรมการเพื่อสนับสนุนการดำเนินงาน 3 ฝ่าย ประกอบด้วย 1) คณะกรรมการ ที่ปรึกษา 2) คณะกรรมการบริหารศูนย์ฯ และ 3) คณะกรรมการดำเนินงานศูนย์ ซึ่งมีการแบ่งหน้าที่ความรับผิดชอบ ให้สมาชิกมีส่วนร่วมในรูปแบบของกลุ่มกิจกรรม (ชมรม) โดยมีมูลนิธิศรีโคตรบูรเป็นองค์กรสนับสนุน เพื่อให้เกิด ความมั่นคงและยั่งยืน ทั้งนี้ การขับเคลื่อนศูนย์พัฒนาคุณภาพชีวิตและส่งเสริมอาชีพผู้สูงอายุจังหวัดนครพนม เป็นการขับเคลื่อนกิจกรรมที่เน้นการดำเนินงานโดยคณะกรรมการ และเน้นชุมชนท้องถิ่นเข้ามามีส่วนร่วม
"สำหรับโครงการอบรมเชิงปฏิบัติการเพื่อยกระดับมาตรฐานศูนย์พัฒนาคุณภาพชีวิตและส่งเสริมอาชีพผู้สูงอายุ จังหวัดนครพนม (อาคารคุณเจริญ - คุณหญิงวรรณา สิริวัฒนภักดี) กำหนดจัดขึ้นระหว่างวันที่ 21 – 23 กุมภาพันธ์ 2560 สำหรับวันนี้ (22 ก.พ. 60) ตนเป็นประธานในพิธีเปิดโครงการฯ และมีบรรยายในประเด็นที่สำคัญ ได้แก่ การบรรยายเรื่องแผนการขับเคลื่อนที่อยู่อาศัยสำหรับผู้สูงอายุ และรายงานความก้าวหน้าของโครงการ Senior Complex บางละมุง โดย นายสมคิด สมศรี อธิบดีกรมกิจการผู้สูงอายุ และการบรรยายเรื่องภารกิจศูนย์ส่งเสริมฟื้นฟูสุขภาพผู้สูงอายุ โรงพยาบาลสมเด็จพระบรมราชเทวี ณ ศรีราชา สภากาชาดไทย โดย นายแพทย์นิพนธ์ อุปมานรเศรษฐ ผู้ช่วยผู้อำนวยการโรงพยาบาลสมเด็จพระบรมราชเทวี ณ ศรีราชา สภากาชาดไทย ทั้งนี้ เพื่อให้ทราบถึงความก้าวหน้าของโครงการ Senior Complex บางละมุง และแนวทางในการเพิ่มประสิทธิภาพในการดำเนินงานเพื่อยกระดับมาตรฐานศูนย์พัฒนาคุณภาพชีวิตและส่งเสริมอาชีพผู้สูงอายุ เพื่อให้ประชาชนได้รับประโยชน์สูงสุดในด้านคุณภาพชีวิตที่ดีขึ้นต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2067
