รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ แถลงข่าวผลการศึกษาการพัฒนาบริการบรอดแบนด์ในประเทศไทย และโครงข่ายสื่อสารบรอดแบนด์แห่งชาติ

วันศุกร์ที่ 24 กุมภาพันธ์ 2560
รมว.กระทรวงดิจิทัลฯ แถลงข่าวผลการศึกษาการพัฒนาบริการบรอดแบนด์ในประเทศไทย และโครงข่ายสื่อสารบรอดแบนด์แห่งชาติ
รมว.กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานแถลงข่าวผลการศึกษาการพัฒนาบริการบรอดแบนด์ในประเทศไทย และโครงข่ายสื่อสารบรอดแบนด์แห่งชาติ โดยจากผลการศึกษาฯกระทรวงฯ จะต้องทำการบูรณาการโครงข่ายเดิมที่มีอยู่ของรัฐวิสาหกิจในสังกัด คือ บริษัท ทีโอที จำกัด (มหาชน) และบริษัท กสท โทรคมนาคม จำกัด (มหาชน) เป็นการช่วยเพิ่มประสิทธิภาพการแข่งขันในตลาดโทรคมนาคมค้าปลีก เพื่อให้ประชาชนมีทางเลือกและสามารถใช้งานอินเทอร์เน็ตความเร็วสูงในราคาที่ทุกภาคส่วนสามารถเข้าถึงได้ ซึ่งสอดคล้องกับมติคณะกรรมการนโยบายรัฐวิสาหกิจ (คนร.) ที่มีข้อตกลงร่วมกันในการดำเนินงานของธุรกิจย่อย และได้รับทราบความคืบหน้าการดำเนินการปรับโครงสร้างการประกอบธุรกิจของ บมจ.ทีโอที และ บมจ.กสท โทรคมนาคม โดยจะจัดตั้งบริษัท NBN Co. เพื่อดำเนินธุรกิจอินเทอร์เน็ตบรอดแบนด์ และจัดตั้งบริษัท NGDC Co. เพื่อดำเนินธุรกิจเคเบิลใยแก้วใต้น้ำและธุรกิจศูนย์ข้อมูลอินเทอร์เน็ต ให้สามารถขับเคลื่อนโครงข่ายสื่อสารบรอดแบนด์แห่งชาติเป็นไปอย่างมีประสิทธิภาพและเกิดผลเป็นรูปธรรม งานแถลงข่าวฯ ดังกล่าวจัดขึ้น ณ ห้องโถง ชั้น G/LG มหาวิทยาลัย Stamford อาคาร Exchange Tower ถนนสุขุมวิท เขตคลองเตย กรุงเทพฯ เมื่อวันที่ 23 กุมภาพันธ์ 2560
***********************

ที่มา : http://www.thaigov.go.th/news/contents/details/2041
