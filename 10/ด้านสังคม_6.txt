รัฐบาลไทย-ข่าวทำเนียบรัฐบาล-รมว.พม. กำชับเจ้าหน้าที่ช่วยเหลือเด็กหญิงวัย 10 ขวบ ต้องขาดเรียน เพื่อดูแลยายที่พิการ ครอบครัวยากจน ที่ จ.ศรีสะเกษ

วันศุกร์ที่ 24 กุมภาพันธ์ 2560
รมว.พม. กำชับเจ้าหน้าที่ช่วยเหลือเด็กหญิงวัย 10 ขวบ ต้องขาดเรียน เพื่อดูแลยายที่พิการ ครอบครัวยากจน ที่ จ.ศรีสะเกษ
รมว.พม. กำชับเจ้าหน้าที่ช่วยเหลือเด็กหญิงวัย 10 ขวบ ต้องขาดเรียน เพื่อดูแลยายที่พิการ ครอบครัวยากจน ที่ จ.ศรีสะเกษ พร้อมชื่นชมครอบครัวพ่อแม่พิการสู้ชีวิต มีลูกชายเป็นนักกีฬาทีมชาติ ที่ จ.อ่างทอง
เมื่อวันที่ 22 ก.พ. 60 เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 577/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีหญิงชราวัย 78 ปี พิการขาด้วน และมือกุดทั้ง 2 ข้าง ไม่สามารถช่วยเหลือตัวเองได้ อาศัยเพียงลำพังกับหลานสาววัย 10 ขวบ นักเรียนชั้น ป.4 โรงเรียนแห่งหนึ่งใน จังหวัดศรีสะเกษ ซึ่งหลานสาวต้องขาดเรียนบ่อยครั้ง เพื่ออยู่ดูแลผู้เป็นยายเวลาเจ็บป่วย ซึ่งทั้งสองคนอาศัยในเพิงสังกะสีสภาพเก่าทรุดโทรด ที่อำเภอเมือง จังหวัดศรีสะเกษ นั้น ตนได้กำชับให้พัฒนาสังคมและความมั่นคงของมนุษย์จังหวัดศรีสะเกษ (พมจ.ศรีสะเกษ) ลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กและด้านผู้สูงอายุรวมทั้งคนพิการของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือปรับปรุงที่อยู่อาศัยให้ถูกสุขลักษณะเหมาะสมกับผู้สูงอายุและคนพิการ รวมทั้งดูแลด้านการศึกษาให้เด็กในระยะยาวต่อไป
"สำหรับกรณีครอบครัวสามี-ภรรยา พิการสู้ชีวิต วัย 41 ปี และ 40 ปี ซึ่งพิการขาด้วน ต้องใส่ขาเทียม และนั่งรถวีลแชร์ แต่ไม่ยอมย่อท้อเปิดร้านรับจ้างซักรีดเสื้อผ้า เพื่อหาเงินจุนเจือครอบครัว และเลี้ยงดูลูกชายวัย 13 ปี ซึ่งเป็นนักกีฬาปัญจกีฬา ทีมชาติไทย และสองสามี-ภรรยา ยังขอทำความดีถวายพ่อหลวง โดยการรับซักรีดชุดดำให้ฟรี ที่อำเภอวิเศษชัยชาญ จังหวัดอ่างทอง นั้น ตนขอชื่นชมและให้กำลังใจในการต่อสู้ชีวิตและทำความดี โดยไม่นำเอาความพิการมาเป็นอุปสรรคในการดำเนินชีวิต ซึ่งนับเป็นแบบอย่างที่ดีให้กับคนพิการอื่นๆในสังคม ทั้งนี้ ได้กำชับให้พัฒนาสังคมและความมั่นคงของมนุษย์จังหวัดอ่างทอง (พมจ.อ่างทอง) ลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้น ตามภารกิจด้านคนพิการของกระทรวงการพัฒนาสังคมฯ” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2065
