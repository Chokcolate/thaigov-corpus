รัฐบาลไทย-ข่าวทำเนียบรัฐบาล-ปลัด พม. เป็นประธานในพิธีเปิดการประชุมสมัชชาร่วมระหว่างภาครัฐและเอกชนด้านสวัสดิการสังคม และการพัฒนาของประเทศไทย

วันศุกร์ที่ 24 กุมภาพันธ์ 2560
ปลัด พม. เป็นประธานในพิธีเปิดการประชุมสมัชชาร่วมระหว่างภาครัฐและเอกชนด้านสวัสดิการสังคม และการพัฒนาของประเทศไทย
ปลัด พม. เป็นประธานในพิธีเปิดการประชุมสมัชชาร่วมระหว่างภาครัฐและเอกชนด้านสวัสดิการสังคม และการพัฒนาของประเทศไทย พร้อมกล่าวปาฐกถาพิเศษ หัวข้อ “นโยบายด้านสวัสดิการสังคมและการพัฒนาของประเทศไทย”
เมื่อวันที่ 23 ก.พ. 60 เวลา 13.30 น. ที่ห้องทับทิม ชั้น 4 โรงแรมอินทรา รีเจ้นท์ ประตูน้ำ กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดการประชุมสมัชชาร่วมระหว่างภาครัฐและเอกชนด้านสวัสดิการสังคมและการพัฒนาของประเทศไทย พร้อมกล่าวปาฐกถาพิเศษ ในหัวข้อ "นโยบายด้านสวัสดิการสังคม และการพัฒนาของประเทศไทย” เพื่อเป็นการส่งเสริมให้การดำเนินงานด้านสวัสดิการสังคมมีความเข้มแข็ง โดยประชาชนมีส่วนร่วมในการพัฒนาประเทศ ได้อย่างมีคุณภาพ และมีความก้าวหน้าทัดเทียมนานาอารยประเทศต่อไป นอกจากนี้ เป็นประธานมอบโล่เชิดชูเกียรติสำหรับเจ้าของ ผลงานวิชาการ
นายไมตรี กล่าวว่า ด้วย สำนักงานคณะกรรมการพัฒนาการเศรษฐกิจและสังคมแห่งชาติ ได้รายงานภาวะสังคมไทย ไตรมาส 3 ปี 2559 ว่า 1) สถานการณ์ด้านสังคม พบว่า ความยากจนและความเหลื่อมล้ำในสังคมไทยดีขึ้น และโครงสร้างประชากร ในช่วงปี 2560 – 2564 (แผนพัฒนาฯ ฉบับที่ 12) มีสัดส่วนผู้สูงอายุจะเพิ่มขึ้น ในขณะที่ สัดส่วนวัยเด็กและวัยแรงงานจะลดลง 2) การพัฒนาของประเทศไทย พบว่า ประเทศไทยมีการพัฒนาที่สูงขึ้นตามลำดับ จนกระทั่งถูกขยับขึ้นมาอยู่ในกลุ่มบนของกลุ่มประเทศระดับรายไดปานกลาง ตั้งแต่ปี 2553 โดยมีคุณภาพชีวิตดีขึ้น ในทุกระดับและมีความเป็นสากลมากขึ้น ด้วยการทำความร่วมมือระหว่างประเทศไทยกับนานาชาติ ทั้งในรูปแบบของทวิภาคี และพหุภาคี มีแนวคิดการบริหารจัดการที่ดี และมีการปรับปรุงในเรื่องของกฎหมาย กฎระเบียบต่างๆ อย่างเป็นระบบมากขึ้น และ 3) นโยบายรัฐบาล เช่น ยุทธศาสตร์ชาติ 20 ปี (พ.ศ. 2560 - 2579) ที่มุ่งวิสัยทัศน์ "ประเทศมีความมั่นคง มั่งคั่ง ยั่งยืน เป็นประเทศพัฒนาแล้ว ด้วยการพัฒนาตามปรัชญาของเศรษฐกิจพอเพียง” แผนพัฒนาฯ ฉบับที่ 12 (พ.ศ. 2560 – 2564) ยุทธศาสตร์ที่ 2 การสร้างความเป็นธรรม และลดความเหลื่อมล้ำในสังคม และการกำหนดเป้าหมายประชาชนได้รับสวัสดิการถ้วนหน้าภายในปี 2559 – 2560 เป็นต้น
นายไมตรี กล่าวต่อว่า สำหรับนโยบายของกระทรวงการพัฒนาสังคมและความมั่นคงของมนุษย์ (พม.) ได้ดำเนินภารกิจด้านการส่งเสริมการจัดสวัสดิการสังคม โดยการขับเคลื่อนด้วยกลไกสำคัญ ดังนี้ 1) พระราชบัญญัติส่งเสริมการจัดสวัสดิการสังคม พ.ศ. 2546 ซึ่งแก้ไขเพิ่มเติม โดยพระราชบัญญัติส่งเสริมการจัดสวัสดิการสังคม (ฉบับที่ 2) พ.ศ. 2550 ซึ่งเป็นกฎหมายแม่บทในการจัดสวัสดิการสังคม ทั้งในส่วนของภาครัฐและภาคเอกชน รวมทั้ง ส่งเสริมและสนับสนุนให้บุคคล ครอบครัว ชุมชน องค์กรปกครองส่วนท้องถิ่น และองค์กรอื่นได้เข้ามามีส่วนร่วมในการจัดสวัสดิการสังคม 2) คณะกรรมการส่งเสริมการจัดสวัสดิการสังคมแห่งชาติ โดยมีนายกรัฐมนตรี เป็นประธาน รัฐมนตรีว่าการกระทรวงการพัฒนาสังคมและความมั่นคงของมนุษย์ และผู้แทนองค์กรสาธารณประโยชน์ หรือผู้แทนองค์กรสวัสดิการชุมชน เป็นรองประธาน 3) คณะกรรมการส่งเสริมการจัดสวัสดิการสังคมจังหวัดและคณะกรรมการส่งเสริมการจัดสวัสดิการสังคมกรุงเทพมหานคร 4) การจัดบริการทางสังคม เกี่ยวกับการป้องกันการแก้ไขปัญหา การพัฒนา และการส่งเสริมความมั่นคงทางสังคม เพื่อตอบสนองความจำเป็นขั้นพื้นฐานของประชาชน ให้มีคุณภาพชีวิตที่ดี และพึ่งตนเองได้อย่างทั่วถึง เหมาะสม เป็นธรรม ตามมาตรฐาน 5) ยุทธศาสตร์สวัสดิการสังคมไทย เป็นแนวทางในการจัดทำแผนปฏิบัติการ ที่สอดคล้อง เพื่อขับเคลื่อนไปสู่สวัสดิการถ้วนหน้า
นายไมตรี กล่าวเพิ่มเติมว่า 6) วิสัยทัศน์ พม. 20 ปี "สังคมมีความมั่นคง ประชาชนมีคุณภาพ ความเหลื่อมล้ำลดลง” 7) นโยบาย "3A”: 9 เร่งด่วน (Agenda Based) 5 บริหาร การพัฒนา (Administration Based) และ 5 การขับเคลื่อนระดับพื้นที่ (Area Based) เพื่อการดำเนินงานตามภารกิจส่งเสริมการจัดสวัสดิการสังคม ในฐานะเจ้าภาพในการพัฒนาสังคม ให้เป็นไปอย่างมีทิศทาง ครอบคลุมทุกประเด็น ทุกกลุ่มเป้าหมาย และทุกพื้นที่ 8) ประชารัฐเพื่อสังคม ส่งเสริมบทบาทขององค์กรชุมชน ภาคธุรกิจ ทั้งในส่วนของการส่งเสริมให้เกิดความรับผิดชอบต่อสังคม ของภาคธุรกิจ (การจ้างงานคนพิการ ผู้สูงอายุ) การประกอบวิสาหกิจเพื่อสังคม (ในพื้นที่นิคมสร้างตนเองและสถานสงเคราะห์) การส่งเสริมภาคประชาสังคม องค์กรสาธารณประโยชน์ ทั้งในประเทศและต่างประเทศ อาสาสมัคร รวมทั้งการดำเนินการออกสลากกินแบ่งรัฐบาลการกุศล ให้กองทุนส่งเสริมการจัดสวัสดิการสังคม เพื่อสนับสนุนโครงการขององค์การสวัสดิการสังคม 9) สรรพสิ่งแวดล้อม มีการปรับแนวคิด วิสัยทัศน์ ให้สอดคล้องกับบริบทความเปลี่ยนแปลงของสังคม ทั้งในระดับจุลภาค และมหภาค พัฒนาความเข้มแข็ง ทั้งจากภายในและภายนอก แลกเปลี่ยนเรียนรู้และพัฒนาร่วมกัน มีความสำนึกรับผิดชอบ ในการมีส่วนร่วมป้องกัน แก้ไข และพัฒนา ส่งเสริมสนับสนุนการพัฒนามาตรฐานการดำเนินงาน ต่อยอดความคิดสร้างสรรค์ให้เกิดนวัตกรรมเป็นรูปธรรมอย่างชัดเจน 10) การดำเนินงานเพื่อให้บรรลุเป้าหมาย และวิสัยทัศน์ ที่กำหนดไว้ ซึ่งปัจจัยสำคัญประการหนึ่ง คือ ความร่วมมือจากทุกภาคส่วน ที่มีปณิธานร่วมกันในการน้อมนำแนวพระราชดำริ "หลักปรัชญาของเศรษฐกิจพอเพียง” ของพระบาทสมเด็จพระเจ้าอยู่หัว รัชกาลที่ 9 ซึ่งได้พระราชทานไว้เป็นแนวทางการปฏิบัติ เพื่อการพัฒนาประเทศให้ข้ามพ้นวิกฤตเศรษฐกิจ โดยนำไปประยุกต์ใช้ได้กับทุกสาขาการพัฒนา และ 11) หลักการทรงงานของพระบาทสมเด็จพระเจ้าอยู่หัว รัชกาลที่ 9 "เข้าใจ เข้าถึง และพัฒนา” จำนวน 23 ประการ อาทิ ศึกษาข้อมูลอย่างเป็นระบบ ระเบิดจากข้างใน แก้ปัญหาที่จุดเล็ก ทำตามลำดับขั้น ภูมิสังคม ทำงานแบบองค์รวม ไม่ติดตำรา ประหยัด การมีส่วนร่วม ประโยชน์ส่วนรวม เศรษฐกิจพอเพียง รู้–รัก-สามัคคี เพื่อความสำเร็จ เพื่อผลสัมฤทธิ์ในการดำเนินงานอย่างเป็นรูปธรรม
"ทั้งนี้ กระทรวงการพัฒนาสังคมฯ พร้อมส่งเสริมการดำเนินงานด้านการจัดสวัสดิการสังคมของประเทศไทยให้มีความเข้มแข็ง โดยประชาชนมีส่วนร่วมในการพัฒนาประเทศได้อย่างมีคุณภาพ และมีความก้าวหน้าทัดเทียวนานาอารยประเทศต่อไป เพื่อให้บรรลุเป้าหมาย ตามยุทธศาสตร์ชาติ 20 ปี (พ.ศ. 2560 - 2579) ที่มุ่งวิสัยทัศน์ "ประเทศมีความมั่นคง มั่งคั่ง ยั่งยืน เป็นประเทศพัฒนาแล้ว ด้วยการพัฒนา ตามปรัชญาของเศรษฐกิจพอเพียง” นายไมตรี กล่าวในตอนท้าย

ที่มา : http://www.thaigov.go.th/news/contents/details/2070
