รัฐบาลไทย-ข่าวทำเนียบรัฐบาล-โฆษกฯ แจงคำสั่ง ม.44 ย้ายผู้ว่าการและยุติการทำงานบอร์ด รฟท. เพื่อตรวจสอบข้อร้องเรียนการทุจริต ย้ำหากไม่พบความผิด ก็ถือว่าปราศจากมลทิน ชี้แต่งตั้งบุคลากรใหม่สานต่อโครงการรัฐด้วยความ

วันศุกร์ที่ 24 กุมภาพันธ์ 2560
โฆษกฯ แจงคำสั่ง ม.44 ย้ายผู้ว่าการและยุติการทำงานบอร์ด รฟท. เพื่อตรวจสอบข้อร้องเรียนการทุจริต ย้ำหากไม่พบความผิด ก็ถือว่าปราศจากมลทิน ชี้แต่งตั้งบุคลากรใหม่สานต่อโครงการรัฐด้วยความ
พลโท สรรเสริญ แก้วกำเนิด โฆษกประจำสำนักนายกรัฐมนตรี แจงคำสั่ง ม.44 ย้ายผู้ว่าการและยุติการทำงานบอร์ด รฟท. เพื่อตรวจสอบข้อร้องเรียนการทุจริต ย้ำหากไม่พบความผิด ก็ถือว่าปราศจากมลทิน ชี้แต่งตั้งบุคลากรใหม่สานต่อโครงการรัฐด้วยความโปร่งใส
วันนี้ (24 ก.พ.60) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงคำสั่งหัวหน้า คสช.ที่ 10/2560 เรื่อง การปรับปรุงการบริหารงานของการรถไฟแห่งประเทศไทย ว่า เนื่องจากพลเอก ประยุทธ์ จันทร์โอชา นายกรัฐมนตรี ได้รับข้อร้องเรียนจำนวนมากถึงปัญหาความไม่โปร่งใสในการประมูลงานและจัดซื้อจัดจ้างของการรถไฟฯ จึงไม่สามารถเพิกเฉยต่อข้อร้องเรียนดังกล่าวได้ ทั้งนี้การ ใช้อำนาจตามมาตรา 44 ออกคำสั่งย้ายผู้ว่าการและระงับการปฏิบัติงานของคณะกรรมการการรถไฟแห่งประเทศไทย เพื่อตรวจสอบข้อมูลที่มีการร้องเรียนเข้ามา ณ ขณะนี้ถือว่าทุกคน ยังเป็นผู้บริสุทธิ์  แต่ถ้าพบการทุจริตตามที่ถูกกล่าวอ้างก็จะดำเนินการตามกฎหมายต่อไป
“รัฐบาลและ คสช. ต้องการสร้างความโปร่งใสในการดำเนินงานของภาครัฐ เพื่อให้ประชาชนเกิดความมั่นใจในการจัดซื้อจัดจ้างของเจ้าหน้าที่ทุกระดับที่จะต้องมีธรรมาภิบาล โดยมีการตั้งคณะกรรมการชุดใหม่และให้นายอานนท์ เหลืองบริบูรณ์ รองอธิบดีกรมทางหลวง  รักษาการในตําแหน่งผู้ว่าการการรถไฟแห่งประเทศไทยอีกตำแหน่งหนึ่งไปพลางก่อน เพื่อให้โครงการต่าง ๆ ของรัฐบาลเดินหน้าต่อไปได้ จนกว่าจะมีคำสั่งเป็นอย่างอื่น”
------------------------
สำนักโฆษก

ที่มา : http://www.thaigov.go.th/news/contents/details/2034
