รัฐบาลไทย-ข่าวทำเนียบรัฐบาล-รองนรม. พลเอก ประวิตรฯ มอบนโยบายบริหารและการพัฒนาจังหวัดชายแดนภาคใต้ฯ ให้แก่หัวหน้าส่วนราชการระดับกระทรวง และหน่วยงานที่เกี่ยวข้อง ให้การปฏิบัติงานเป็นไปในทิศทางเดียวกัน

วันพฤหัสบดีที่ 23 กุมภาพันธ์ 2560
รองนรม. พลเอก ประวิตรฯ มอบนโยบายบริหารและการพัฒนาจังหวัดชายแดนภาคใต้ฯ ให้แก่หัวหน้าส่วนราชการระดับกระทรวง และหน่วยงานที่เกี่ยวข้อง ให้การปฏิบัติงานเป็นไปในทิศทางเดียวกัน
พลเอก ประวิตร วงษ์สุวรรณ รองนายกรัฐมนตรี มอบนโยบายบริหารและการพัฒนาจังหวัดชายแดนภาคใต้ฯ ให้แก่หัวหน้าส่วนราชการระดับกระทรวง และหน่วยงานที่เกี่ยวข้อง ให้การปฏิบัติงานเป็นไปในทิศทางเดียวกันเกิดประโยชน์สูงสุดต่อประชาชนในพื้นที่
วันนี้ (23 ก.พ.60) เวลา 09.30 น. ณ ตึกสันติไมตรี (หลังนอก) ทำเนียบรัฐบาล  พลเอก ประวิตร  วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม ในฐานะประธานกรรมการขับเคลื่อนการแก้ไขปัญหาจังหวัดชายแดนภาคใต้ ได้เป็นประธานการประชุมเพื่อชี้แจงมอบนโยบายบริหารและการพัฒนาจังหวัดชายแดนภาคใต้ พ.ศ. 2560 -2562 ให้แก่หัวหน้าส่วนราชการระดับกระทรวง กรม และหน่วยงานที่เกี่ยวข้อง จำนวน 129 หน่วยงาน เพื่อเป็นแนวทางขับเคลื่อนนโยบายการบริหารและการพัฒนาจังหวัดชายแดนภาคใต้ เป็นไปในทิศทางเดียวกันและมีความเป็นเอกภาพเกิดประโยชน์สูงสุดต่อประชาชนในพื้นที่และประเทศชาติ จัดโดย สำนักงานสภาความมั่นคงแห่งชาติ (สมช.) โดยมี พลเอก อุดมเดช สีตบุตร รัฐมนตรีช่วยว่าการกระทรวงกลาโหมและหัวหน้าผู้แทนพิเศษของรัฐบาล พลเอก ทวีป เนตรนิยม เลขาธิการสภาความมั่นคงแห่งชาติ หัวหน้าส่วนราชการระดับกระทรวง กรม หน่วยงานที่เกี่ยวข้อง และสื่อมวลชน เข้าร่วมงาน
โอกาสนี้ รองนายกรัฐมนตรี ได้กล่าวมอบนโยบายฯ โดยกล่าวถึงการดำเนินการแก้ไขปัญหาภาคใต้ในช่วงที่ผ่านมาภายใต้การบริหารราชการแผ่นดินของรัฐบาลชุดปัจจุบัน ว่า มีความก้าวหน้าโดยลำดับ สามารถทำให้สถานการณ์ความรุนแรงในพื้นที่ 3 จังหวัดชายแดนภาคใต้ลดลง ทั้งนี้ ตลอดระยะเวลา 10 ปีที่ผ่านมา ทุกรัฐบาลได้พยายามดำเนินการแก้ไขปัญหาในพื้นที่ 3 จังหวัดชายแดนภาคใต้มาอย่างต่อเนื่อง โดยเฉพาะการนำนโยบายการบริหารและการพัฒนามาดำเนินการในพื้นที่จังหวัดชายแดนภาคใต้ เพื่อทำให้ประชาชนในพื้นที่ดังกล่าวมีความเข้าใจให้สามารถอยู่ร่วมกันได้บนความหลากหลายทางด้านวัฒนธรรม ภาษา ชีวิตความเป็นอยู่ และศาสนา พร้อมยืนยันว่าสิ่งต่าง ๆ ที่ทุกรัฐบาล และรัฐบาลชุดปัจจุบันได้เข้าไปดำเนินการแก้ไขปัญหาความรุนแรงในพื้นจังหวัดชายแดนภาคใต้นั้น  ไม่ได้หมายความว่ารัฐบาลจะเข้าไปต่อกับสู้ผู้ที่มีความคิดเห็นต่าง แต่เข้าไปเพื่อป้องกันและดูแลความปลอดภัยในชีวิตและทรัพย์สินของประชาชนให้สามารถดำรงชีวิตอยู่ได้อย่างปกติสุข และลดความเหลื่อล้ำในพื้นที่
รองนายกรัฐมนตรี ได้กล่าวย้ำว่า รัฐบาลชุดปัจจุบันภายใต้การนำของพลเอก ประยุทธ์ จันทร์โอชา นายกรัฐมนตรี ได้เล็งเห็นความสำคัญต่อการแก้ไขปัญหาในพื้นที่จังหวัดชายแดนภาคใต้ จึงได้มีการแต่งตั้งคณะกรรมการขับเคลื่อนและพัฒนาในเรื่องการแก้ไขปัญหาจังหวัดชายแดนภาคใต้ โดยเน้นย้ำให้มีการแก้ไขปัญหาจังหวัดชายแดนภาคใต้ในทุกเรื่อง อย่างไรก็ตามสิ่งสำคัญคือประชาชนในพื้นที่จะต้องเข้าใจและให้ความร่วมมือกับแนวทางการดำเนินการของรัฐบาล เพื่อนำไปสู่สันติสุขให้เกิดขึ้นในพื้นที่ 3 จังหวัดชายแดนภาคใต้
สำหรับการขับเคลื่อนนโยบายไปสู่การปฏิบัตินั้น รองนายกรัฐมนตรี ได้กล่าวว่า รัฐบาลเน้นความสำคัญใน 4 ประเด็น คือ 1) รัฐบาลและคณะรักษาความสงบแห่งชาติ (คสช.) ให้ความสำคัญต่อการแก้ไขปัญหาจังหวัดชายแดนภาคใต้และถือเป็นวาระแห่งชาติ 2) กรอบทิศทางของนโยบายการบริหารและการพัฒนาจังหวัดชายแดนภาคใต้ พ.ศ. 2560 – 2562 ยังคงความต่อเนื่องจากนโยบายฯ ที่ผ่านมา โดยน้อมนำยุทธศาสตร์พระราชทาน “เข้าใจ เข้าถึง พัฒนา” และ ปรัชญาของเศรษฐกิจพอเพียง” รวมทั้ง ให้ความสำคัญกับการสร้างเอกภาพการบูรณาการของทุกหน่วยงาน เพื่อนำนโยบายไปสู่การแก้ไขปัญหาและสร้างสันติสุขในจังหวัดชายแดนภาคใต้อย่างเป็นรูปธรรม 3) ให้กองอำนวยการรักษาความมั่นคงภายในราชอาณาจักร (กอ.รมน.) และศูนย์อำนวยการบริหารจังหวัดชายแดนภาคใต้ (ศอ.บต.) ร่วมกันจัดทำยุทธศาสตร์รองรับนโยบายฯ ให้ครอบคลุม 6 วัตถุประสงค์ 23 แนวนโยบาย เพื่อให้การขับเคลื่อนนโยบายมีการบูรณาการและบรรลุผลทางปฏิบัติอย่างเป็นรูปธรรมและเกิดประโยชน์สูงสุดต่อประชาชนในพื้นที่ และ 4) ให้ทุกส่วนราชการและหน่วยงานของรัฐดำเนินการร่วมกันในลักษณะบูรณาการ ทั้งการจัดทำแผนงาน/โครงการ และแผนงบประมาณ รวมทั้งประสานการดำเนินงานตามรางประสานสอดคล้องแสดความเชื่อมโยงภารกิจ นโยบาย ยุทธศาสตร์ และแผนหลักที่เกี่ยวข้องตามข้อสั่งการของนายกรัฐมนตรี
รองนายกรัฐมนตรี กล่าวถึงการทำงานของทุกหน่วยงานที่เกี่ยวข้องในพื้นที่จังหวัดชายแดนภาคใต้ในช่วงเวลา 2 ปีกว่าที่ผ่านมา ว่า การดำเนินงานต่าง ๆ เป็นไปตามแนวทางและเป้าหมายที่กำหนด จึงขอให้ทุกหน่วยงานดำเนินงานในช่วงต่อไปตามกรอบทิศทางของนโยบายการบริหารและการพัฒนาจังหวัดชายแดนภาคใต้ พ.ศ. 2560 – 2562  โดยยังคงความต่อเนื่องจากนโยบายฯ ที่ผ่านมา และน้อมนำยุทธศาสตร์พระราชทาน “เข้าใจ เข้าถึง พัฒนา” และ ปรัชญาของเศรษฐกิจพอเพียง” เป็นแนวทางปฏิบัติ เพื่อทำให้พื้นที่สามจังหวัดชายแดนภาคใต้เกิดความสงบและเกิดสันติสุข ประชาชนในพื้นที่สามารถประกอบอาชีพและใช้ชีวิตได้อย่างปกติสุข รวมทั้งต้องลดปัญหาความรุนแรงต่าง ๆ ให้ได้โดยสิ้นเชิง ขณะเดียวกันกระบวนการพูดคุยเพื่อสันติสุขจังหวัดชายแดนภาคใต้ก็จะยังดำเนินการต่อไป โดยทุกฝ่ายต้องทำงานบูรณาการร่วมกันเพื่อสร้างความเชื่อมั่นให้กับประชาชน เพื่อทำให้ 3 จังหวัดชายแดนภาคใต้เป็นดินแดนที่มีความปลอดภัย เกิดสันติสุข และมีความศิวิไลซ์เจริญรุ่งเรือง ตลอดจนสามารถรักษาทรัพยากรธรรมชาติและสิ่งแวดล้อมไว้ได้อย่างยั่งยืน
จากนั้น พลเอก อุดมเดช สีตบุตร รัฐมนตรีช่วยว่าการกระทรวงกลาโหม ในฐานะหัวหน้าผู้แทนพิเศษของรัฐบาล ได้กล่าวปาฐกถาพิเศษหัวข้อ “ การขับเคลื่อนการแก้ไขปัญหาจังหวัดชายแดนภาคใต้” โดยเฉพาะการดำเนินการของผู้แทนพิเศษของรัฐบาลที่ได้มีการขับเคลื่อนภารกิจภายใต้แผนปฏิบัติการการแก้ไขปัญหาและพัฒนาจังหวัดชายแดนภาคใต้ พ.ศ. 2558 – 2560 ซึ่งได้แบ่งออกเป็น 7 กลุ่มภารกิจรองรับทุกประเด็นนโยบายฯ โดยหัวหน้าผู้แทนพิเศษของรัฐบาลได้เน้นย้ำถึงผลสัมฤทธิ์ในการแก้ไขปัญหาจังหวัดชายแดนภาคใต้ว่า ต้องอาศัยความร่วมมือจากทุกภาคส่วนขับเคลื่อนอย่างมีเอกภาพและประสานสอดคล้อง พร้อมขอให้ทุกส่วนราชการคิดวางแผนและดำเนินการในทางทิศเดียวกัน เพื่อให้เกิดผลลัพธ์สอดคล้องกับยุทธศาสตร์พระราชทาน “เข้าใจ เข้าถึง และพัฒนา”
สำหรับนโยบายการบริหารและการพัฒนาจังหวัดชายแดนภาคใต้ พ.ศ. 2560 -2562 นั้น จัดทำขึ้นตามบทบัญญัติมาตรา 4 แห่ง พ.ร.บ.การบริหารราชการจังหวัดชายแดนภาคใต้ พ.ศ. 2553 ซึ่งกำหนดให้ สมช. รับผิดชอบในการจัดทำนโยบายการบริหารและการพัฒนาจังหวัดชายแดนภาคใต้ ซึ่งมีสาระสำคัญครอบคลุมด้านความมั่นคงและการพัฒนา โดยใช้กระบวนการมีส่วนร่วมของทุกภาคส่วนอย่างกว้างขวาง ซึ่งนโยบายฉบับดังกล่าวได้ผ่านความเห็นชอบของคณะรัฐมนตรี เมื่อวันที่ 20 กันยายน 2559 และสภานิติบัญญัติแห่งชาติ รับทราบ เมื่อวันที่ 11 พฤศจิกายน 2559 ก่อนมอบให้หน่วยงานของรัฐใช้เป็นกรอบแนวทางในการปฏิบัติอย่างเป็นระบบและต่อเนื่อง
ทั้งนี้ นโยบายการบริหารและการพัฒนาจังหวัดชายแดนภาคใต้ พ.ศ. 2560 -2562 ได้กำหนดแนวนโยบายดำเนินงานที่สำคัญ 23 ข้อ เพื่อรองรับวัตถุประสงค์ 6 ประการ ดังนี้ 1) เพื่อให้จังหวัดชายแดนภาคใต้มีความปลอดภัย สงบสันติ ปราศจากเงื่อนไขที่เอื้อต่อการใช้ความรุนแรงจากทุกฝ่าย  2 ) เพื่อพัฒนาการมีส่วนร่วมของทุกฝ่ายในพื้นที่ ในการพัฒนาและแก้ไขปัญหาจังหวัดชายแดนภาคใต้ 3) เพื่อให้สังคมไทยและสังคมในพื้นที่ ยอมรับและเห็นคุณค่าของการอยู่ร่วมกันภายใต้สังคมพหุวัฒนธรรม และร่วมกันแก้ไขปัญหาจังหวัดชายแดนภาคใต้ 4) เพื่อพัฒนาศักยภาพของคน สังคม และเศรษฐกิจให้สอดคล้องกับความหลากหลายทางวัฒนธรรมและภูมิปัญญาท้องถิ่น มีความเสมอภาคและเป็นธรรมในสังคม 5) การสร้างความเชื่อมั่นและหลักประกันความต่อเนื่องของกระบวนการพูดคุย เพื่อสันติสุขจังหวัดชายแดนภาคใต้ซึ่งเป็นวาระแห่งชาติ และเตรียมความพร้อมในการเข้ามามีส่วนร่วมของทุกฝ่ายที่เกี่ยวข้อง และ 6) เพื่อสร้างความเข้าใจเกี่ยวกับสถานการณ์ความเป็นจริงที่เกิดขึ้นต่อสังคมทั้งในประเทศและต่างประเทศ ให้เกิดการสนับสนุนและมีบทบาทเกื้อกูลการแก้ไขปัญหาจังหวัดชายแดนภาคใต้
-----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2023
