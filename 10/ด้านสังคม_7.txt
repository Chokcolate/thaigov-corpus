รัฐบาลไทย-ข่าวทำเนียบรัฐบาล-พม. ร่วมกับสหพันธ์นักธุรกิจสตรีแห่งประเทศไทย (BPW) จัดการประชุมเครือข่ายผู้ประกอบการสตรีแห่งประเทศไทย

วันศุกร์ที่ 24 กุมภาพันธ์ 2560
พม. ร่วมกับสหพันธ์นักธุรกิจสตรีแห่งประเทศไทย (BPW) จัดการประชุมเครือข่ายผู้ประกอบการสตรีแห่งประเทศไทย
พม. ร่วมกับสหพันธ์นักธุรกิจสตรีแห่งประเทศไทย (BPW) จัดการประชุมเครือข่ายผู้ประกอบการสตรีแห่งประเทศไทย ASEAN Women Entrepreneur Network Thailand - AWEN Thailand
เมื่อวันที่ 22 ก.พ. 60 เวลา 12.00 น. ที่โรงแรมปริ๊นซ์ พาเลซ มหานาค กรุงเทพฯ พลตำรวจเอกอดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานใน พิธีเปิดการประชุมเครือข่ายผู้ประกอบการสตรีแห่งประเทศไทย ASEAN Women Entrepreneur Network Thailand - AWEN Thailand ซึ่งจัดโดยกรมกิจการสตรีและสถาบันครอบครัว (สค.) โดยมีผู้ร่วมงานประกอบด้วย เครือข่ายผู้ประกอบการสตรีแห่งประเทศไทย ASEAN Women Entrepreneur Network Thailand - AWEN Thailand เครือข่ายผู้ประกอบการสตรีในประเทศไทย เจ้าหน้าที่กรมกิจการสตรีและสถาบันครอบครัว สื่อมวลชน และผู้สังเกตการณ์ รวมทั้งสิ้นประมาณ 200 คน
พลตำรวจเอก อดุลย์ กล่าวว่า เครือข่ายผู้ประกอบการสตรีอาเซียน (ASEAN Women Entrepreneurs’ Network) หรือ AWEN จัดตั้งขึ้นเมื่อ ปี พ.ศ. 2553 ณ เมืองโบกอร์ สาธารณรัฐอินโดนีเซีย โดยมีวัตถุประสงค์ เพื่อเสริมสร้างศักยภาพทางธุรกิจ สร้างความร่วมมือทางเศรษฐกิจและเทคโนโลยี และแลกเปลี่ยนความรู้ ประสบการณ์ในกลุ่มผู้ประกอบการทางธุรกิจ ร่วมกับองค์กรหรือเครือข่ายผู้ประกอบการสตรีในภูมิภาคอาเซียน ทั้งนี้ กระทรวง การพัฒนาสังคมและความมั่นคงของมนุษย์ (พม.) และสหพันธ์สมาคมสตรีนักธุรกิจและวิชาชีพแห่งประเทศไทย ในพระบรมราชินูปถัมภ์ (BPW) ซึ่งเป็นเครือข่ายผู้ประกอบการสตรีอาเซียน ประเทศไทย (ASEAN Women Entrepreneur’s Network - Thailand: AWEN Thailand ) ได้ร่วมกันจัดงานประชุมสมัชชาเครือข่ายผู้ประกอบการ สตรีอาเซียน ประเทศไทย ขึ้นมาในวันนี้ โดยมีวัตถุประสงค์เพื่อเสริมสร้างศักยภาพทางธุรกิจ สร้างความร่วมมือทางเศรษฐกิจและเทคโนโลยี แลกเปลี่ยนความรู้และประสบการณ์ระหว่างกลุ่มผู้ประสบความสำเร็จในทางธุรกิจ และเครือข่ายผู้ประกอบการสตรีในประเทศไทย ให้เข้ามามีส่วนร่วมและได้รับประโยชน์จากกระบวนการสร้างความเชื่อมโยงในประชาคมอาเซียน
พลตำรวจเอก อดุลย์ กล่าวต่อไปว่า จากนโยบายการพัฒนาประเทศไทย "ประเทศไทย 4.0” ของรัฐบาล ที่มุ่งเน้นการลดกับดัก 3 อย่าง คือ 1) ความไม่สมดุล 2) ความเหลื่อมล้ำ และ 3) การเป็นประเทศที่มีรายได้ระดับ ปานกลาง นั้น การสร้างเครือข่ายความร่วมมือระหว่างหน่วยงานภาครัฐ ภาคเอกชน และสถาบันการศึกษา ในการส่งเสริมสตรีกับการประกอบธุรกิจ โดยการแลกเปลี่ยนประสบการณ์ในการทำธุรกิจของสตรี รณรงค์ให้สังคมตระหนักถึงความสำคัญของสตรีในฐานะผู้มีส่วนสำคัญในการขับเคลื่อนระบบเศรษฐกิจ และเพื่อเป็นแรงบันดาลใจ และตัวอย่างที่ดีสำหรับผู้ประกอบการสตรีในประเทศไทย ในการดำเนินธุรกิจให้ประสบความสำเร็จ ทั้งในระดับประเทศและนานาชาติ ซึ่งการจัดงานประชุมสมัชชาเครือข่ายผู้ประกอบการสตรีอาเซียน ประเทศไทย (ASEAN Women Entrepreneur’s Network - Thailand: AWEN Thailand ) AWEN Thailand ในครั้งนี้ จะเป็นการรวบรวมเครือข่าย สตรีไทยที่เป็นพลังขับเคลื่อนมีความเข้มแข็ง ร่วมพัฒนาผู้ประกอบการสตรีไทย ให้ก้าวไปสู่การทำธุรกิจในระดับอาเซียน และระดับนานาชาติ
"สตรีไทยมีศักยภาพ ทำงานเก่ง ไม่ว่าจะเป็นงานอาชีพ งานดูแลครอบครัว โดยเฉพาะสตรีที่มีความสามารถในการบริหารจัดการ จะเห็นว่ามีสตรีที่ประสบความสำเร็จในวงการต่างๆ มากขึ้นกว่าในอดีต กระทรวงการพัฒนาสังคมฯ โดย สค. ในฐานะหน่วยงานหลักที่มีหน้าที่ส่งเสริมศักยภาพสตรี การพัฒนาให้สตรีไทยมีศักยภาพ จะทำให้สตรีสามารถเป็นพลังขับเคลื่อนเศรษฐกิจ รวมถึงการพัฒนาด้านอื่นๆ ของประเทศได้อย่างเป็นรูปธรรม” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2066
