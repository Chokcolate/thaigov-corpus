รัฐบาลไทย-ข่าวทำเนียบรัฐบาล-กระทรวงเกษตรฯ เปิดตัวยิ่งใหญ่ "5 ประสาน สืบสานเกษตรทฤษฎีใหม่ ถวายในหลวง”

วันศุกร์ที่ 24 กุมภาพันธ์ 2560
กระทรวงเกษตรฯ เปิดตัวยิ่งใหญ่ "5 ประสาน สืบสานเกษตรทฤษฎีใหม่ ถวายในหลวง”
กระทรวงเกษตรฯ เปิดตัวยิ่งใหญ่ "5 ประสาน สืบสานเกษตรทฤษฎีใหม่ ถวายในหลวง” ผนึกกำลังทุกภาคส่วน น้อมนำศาสตร์พระราชาขับเคลื่อนโครงการเกษตรทฤษฎีใหม่ 70,000 ราย ให้สำเร็จในปี '60
กระทรวงเกษตรและสหกรณ์จัดงาน "5 ประสาน สืบสานเกษตรทฤษฎีใหม่ ถวายในหลวง” ณ โรงแรมรามาการ์เด้นส์ กรุงเทพฯ โดยมี พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เป็นประธานในพิธี พร้อมด้วยผู้ร่วมงานจาก ภาครัฐ หน่วยงานของกระทรวงเกษตรและสหกรณ์ ภาคเอกชน สถาบันการศึกษา ปราชญ์เกษตร และตัวแทนเกษตรกรที่เข้าร่วมโครงการจาก 77 จังหวัด ทั่วประเทศ เข้าร่วมงานประมาณ 1,300 คน ​
พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า เพื่อเป็นการน้อมรำลึกในพระมหากรุณาธิคุณอันหาที่สุดมิได้ของพระบาทสมเด็จพระปรมินทรมหาภูมิพลอดุลยเดชที่ทรงมีต่อปวงชนชาวไทย กระทรวงเกษตรและสหกรณ์ จึงได้มีนโยบายจัดทำโครงการเกษตรทฤษฎีใหม่ขึ้น โดยส่งเสริมให้เกษตรกรที่มีความสมัครใจจาก 882 อำเภอ รวม 70,000 ราย ได้น้อมนำหลักเกษตรทฤษฎีใหม่ไปปรับใช้ในพื้นที่ของตนเองอย่างเหมาะสม ให้สอดคล้องกับสภาพพื้นที่ของเกษตรกร โดยมุ่งหวังจะช่วยพัฒนาคุณภาพชีวิตของเกษตรกรในการลดรายจ่าย เพิ่มรายได้ อันเกิดจากการพัฒนาศักยภาพของตนเอง ครอบครัว และชุมชน โดยการสร้างอาชีพอย่างเหมาะสมกับทรัพยากรและปัจจัยการผลิตที่มีอยู่อย่างคุ้มค่า โดยได้คัดเลือกเกษตรกรที่มีความพร้อมเพื่อดำเนินการในปี 2560 จำนวน 70,000 ราย
ทั้งนี้ การจัดงาน "5 ประสาน สืบสานเกษตรทฤษฏีใหม่ ถวายในหลวง” มีวัตถุประสงค์ เพื่อรำลึกในพระมหากรุณาธิคุณ และเผยแพร่พระเกียรติคุณพระบาทสมเด็จพระปรมินทรมหาภูมิพลอดุลยเดช และให้ผู้ร่วมงานได้มีความรู้ความเข้าใจเกี่ยวกับการดำเนินกิจกรรมการเกษตรตามแนวเกษตรทฤษฎีใหม่มากยิ่งขึ้น รวมทั้งเป็นส่วนหนึ่งในการขับเคลื่อนโครงการเกษตรทฤษฎีใหม่สู่ความยั่งยืนและขยายผลออกสู่วงกว้าง ตลอดทั้งเป็นการเผยแพร่แนวพระราชดำริเกษตรทฤษฎีใหม่ไปสู่สาธารณชน ทำให้เกษตรกรทั่วไปมีแรงบันดาลใจในการน้อมนำแนวเกษตรทฤษฎีใหม่ไปปรับใช้ในกิจกรรมการเกษตรของตนเอง ควบคู่กับการใช้ประโยชน์การอนุรักษ์ดินและน้ำ สามารถพัฒนาคุณภาพความเป็นอยู่ให้ดียิ่งขึ้น ​
สำหรับบทบาทของ 5 ประสาน ประกอบด้วย 1.เกษตรกร โดยเริ่มต้นจากให้เกษตรกรเป็นศูนย์กลาง ที่ต้องมีความพร้อม มีความสมัครใจในการเข้าร่วมโครงการ เริ่มจากทำแบบง่าย ลงทุนน้อย แล้วค่อย ๆ ขยายตามฐานะของตนเอง 2. ปราชญ์เกษตร/เกษตรกรต้นแบบ/ศพก./ศูนย์เรียนรู้เศรษฐกิจพอเพียง ซึ่งทำหน้าที่เป็นครูพี่เลี้ยงในการสร้างแรงบันดาลใจ แนะนำให้ความช่วยเหลือ และส่งเสริมความรู้ให้แก่เกษตรกร 3. ภาครัฐ โดยกระทรวงเกษตรฯ เป็นหลักในการบูรณาการร่วมกับหน่วยงานที่เกี่ยวข้อง โดยจัดกลุ่มเกษตรกรตามความพร้อม เพิ่มพูนองค์ความรู้ สำรวจความต้องการของเกษตรกร ตลอดทั้งประสานหน่วยงานให้ความช่วยเหลือเกษตรกรทุกขั้นตอน 4. ภาคเอกชน โดยสนับสนุนทุนเริ่มต้น/ปัจจัยการผลิตให้แก่เกษตรกร ลงพื้นที่ติดตามเยี่ยมเยียน/ให้คำแนะนำ ตลอดทั้งจัดหาตลาดให้แก่เกษตรกร และ 5. สถาบันการศึกษา สนับสนุนองค์ความรู้ และเทคนิคการบริหารจัดการให้แก่เกษตรกร โดยมีการขับเคลื่อนเป็น 3 ระยะ ได้แก่ ระยะที่ 1 เดือน ก.พ.- เม.ย. 60 โดยเริ่มต้นจากเกษตรกรกลุ่มแรกที่มีความพร้อมมาก และยังไม่เคยทำเกษตรกรทฤษฎีใหม่มาก่อน จำนวน 21,000 ราย ระยะที่ 2 เดือน พ.ค.- ก.ย. 60 ส่งเสริมในกลุ่มเกษตรกรที่มีความพร้อมปานกลาง จำนวน 42,000 ราย และระยะที่ 3 เดือน ต.ค.- ธ.ค.60 ส่งเสริมในกลุ่มเกษตรกรที่มีความพร้อม 7,000 ราย หรือมากกว่า ​
ในส่วนการดำเนินงานโครงการฯ แบ่งเป็น 4 ระยะ ได้แก่ ระยะที่ 1 เดือน ม.ค.- ก.พ. 60 โดยกำหนดผู้ร่วมบูรณาการทั้ง 5 ประสาน และพบปะสร้างการรับรู้ร่วมกัน ระยะที่ 2 เดือน มี.ค. – เม.ย.60 ส่งเสริมให้เกษตรกรปรับ/เปลี่ยนพัฒนาตนเอง โดยปราชญ์เกษตรช่วยเพิ่มพูนองค์ความรู้เชิงปฏิบัติการตามแนวเกษตรทฤษฎีใหม่ให้แก่เกษตรกร การวิเคราะห์ตนเอง และวางแผนการผลิตตามศักยภาพ ระยะที่ 3 เดือน พ.ค.- ส.ค. 60 การขับเคลื่อนการดำเนินงานในลักษณะเพื่อนช่วยเพื่อน โดยดำเนินกิจกรรมตามแผนการผลิต ซึ่งภาคเอกชนจะสนับสนุนจัดหาปัจจัยการผลิตตามแผนที่เกษตรกรวางไว้ โดยมีภาครัฐให้การสนับสนุน ขณะที่ปราชญ์เกษตรจะคอยให้คำแนะนำเป็นที่ปรึกษา ติดตามต่อเนื่อง โดยส่งเสริมให้เกษตรกรดำเนินกิจกรรมการผลิตที่ง่ายและหลากหลาย เน้นกิจกรรมที่เกิดการเกื้อกูลกันภายในฟาร์มตามศักยภาพฐานะของตนเอง ตลอดทั้งวางแผนการตลาด และ ระยะที่ 4 เดือน ก.ย. - ธ.ค. 60 การติดตามเยี่ยมเยียน และประเมินผลความสำเร็จ เพื่อนำไปปรับแผนปฏิบัติงานให้เหมาะสมในเกษตรกรแต่ละราย ตลอดทั้งประเมินความยั่งยืน เพื่อปรับแนวปฏิบัติให้เกษตรกรสามารถขับเคลื่อนไปด้วยตนเองได้ในระยะยาวต่อไป
"เหตุที่กำหนดให้วันนี้ ( 23 ก.พ. 60) เป็นวันเปิดตัวโครงการเกษตรทฤษฎีใหม่ 70,000 แห่งทั่วประเทศ เนื่องจากตรงกับวันที่ 23 กุมภาพันธ์ 2538 ที่พระบาทสมเด็จพระปรมินทรมหาภูมิพลอดุลยเดช ทรงรับสั่ง เรื่อง เกษตรทฤษฎีใหม่ ณ มหาวิทยาลัยแม้โจ้ จ.เชียงใหม่ ดังนั้น กระทรวงเกษตรฯ จึงได้กำหนดให้วันดังกล่าวเป็นวันเปิดตัวโครงการเกษตรทฤษฎีใหม่ ที่จะดำเนินการให้แล้วเสร็จภายใน ปี 2560 โดยบูรณาการร่วมกันทั้ง 5 ภาคส่วนสำคัญดังกล่าว ซึ่งที่ผ่านมายังมีเกษตรกรบางรายยังทำเกษตรทฤษฎีใหม่ไม่ถูกหลักวิธี เช่น ปลูกพืชในพื้นที่ที่ไม่เหมาะสม ทำให้ผลผลิตไม่ได้ประสิทธิภาพเท่าที่ควร ดังนั้น กระทรวงเกษตรฯ จึงมุ่งมั่นที่จะบูรณาการร่วมกับเกษตรกรและภาคส่วนอื่นๆที่เกี่ยวข้อง ร่วมสืบสานโครงการเกษตรทฤษฎีใหม่ให้ประสบผลสำเร็จและเกิดประสิทธิภาพมากยิ่งขึ้น ซึ่งคาดว่า หากเกษตรกรได้น้อมนำศาสตร์พระราชามาทำเกษตรทฤษฎีใหม่ สามารถยืนอยู่ได้ด้วยตนเอง โดยลดค่าใช้จ่ายได้เป็นพื้นฐานในระยะแรก ในระยะต่อไปเกษตรกรก็จะสามารถขยายไปสู่การทำเกษตรแบบประณีตอย่างมีประสิทธิได้ โดยตั้งเป้าหมายให้สำเร็จ 70,000 รายในปีนี้ และขยายผลเพิ่มจำนวนมากขึ้นในปีต่อไป" พลเอก ฉัตรชัย กล่าว ​
สำหรับกิจกรรมภายในงาน "5 ประสาน สืบสานเกษตรทฤษฎีใหม่ ถวายในหลวง” ประกอบด้วย การมอบนโยบายขับเคลื่อนโครงการเกษตรทฤษฎีใหม่ โดย พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ กิจกรรมการมีส่วนร่วมในการขับเคลื่อนโครงการเกษตรทฤษฎีใหม่ 5 ประสาน การร่วมปฏิญาณตนในการน้อมนำศาสตร์ของพระราชา เกษตรทฤษฎีใหม่มาปฏิบัติ การบรรยาย เรื่อง "ในหลวงกับเกษตรทฤษฎีใหม่” การเสวนาโต๊ะกลม ร่วม 5 ประสาน : แนวปฏิบัติการขับเคลื่อนโครงการเกษตรทฤษฎีใหม่สู่ความสำเร็จอย่างยั่งยืน (แนวทางปฏิบัติในระดับพื้นที่) โดยแยกกลุ่มเป็น 18 กลุ่มจังหวัด และการจัดนิทรรศการศาสตร์พระราชา "เกษตรทฤษฎีใหม่” และ นิทรรศการปราชญ์เกษตรต้นแบบ 4 ภาค
----------------------------------------------
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2064
