รัฐบาลไทย-ข่าวทำเนียบรัฐบาล-รมว.พม. เดินหน้าขับเคลื่อนบ้านประชารัฐริมคลอง นำชาวชุมชนริมคลองลาดพร้าวกว่า 100 ครัวเรือน

วันศุกร์ที่ 24 กุมภาพันธ์ 2560
รมว.พม. เดินหน้าขับเคลื่อนบ้านประชารัฐริมคลอง นำชาวชุมชนริมคลองลาดพร้าวกว่า 100 ครัวเรือน
รมว.พม. เดินหน้าขับเคลื่อนบ้านประชารัฐริมคลอง นำชาวชุมชนริมคลองลาดพร้าวกว่า 100 ครัวเรือน สร้างชุมชนใหม่เลียบคลองสอง โซน 3 ชูเป็นชุมชนนำร่องรวมกลุ่มซื้อที่ดินสร้างที่อยู่อาศัยเป็นของตนเอง
เมื่อวันที่ 23 ก.พ. 60 เวลา 10.30 น. ที่ซอยสายไหม 46 เขตสายไหม กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงาน "สร้างชุมชนใหม่เลียบคลองสอง โซน 3 บ้านประชารัฐริมคลอง” พร้อมทั้งพิธียกเสาเอกเพื่อก่อสร้างบ้านใหม่ โดยมี นายไมตรี อินทุสุต ปลัดกระทรวงการพัฒนาสังคมฯ และผู้แทนจากหน่วยงานที่เกี่ยวข้อง อาทิ นายภัทรุตม์ ทรรทรานนท์ ปลัดกรุงเทพมหานคร นางรัตนธร รัตนสกุล ผู้อำนวยการเขตสายไหม นายสมชาติ ภาระสุวรรณ รักษาการผู้อำนวยการสถาบันพัฒนาองค์กรชุมชน (องค์การมหาชน) รวมทั้งชาวชุมชนจากเครือข่ายพัฒนาชุมชนและสิ่งแวดล้อมคูคลอง ประมาณ 200 คน เข้าร่วมงาน ซึ่งภายในงานมีการจัดนิทรรศการการพัฒนาที่อยู่อาศัยชุมชนริมคลอง และการมอบใบอนุญาตก่อสร้างที่อยู่อาศัยให้แก่ตัวแทนชาวชุมชน
พลตำรวจเอก อดุลย์ กล่าวว่า กรณีที่คณะรักษาความสงบแห่งชาติ (คสช.) ได้ประกาศใช้มาตรา 44 เพื่อยกเว้นการบังคับใช้กฎหมายควบคุมอาคารและผังเมือง เมื่อวันที่ 21 กุมภาพันธ์ที่ผ่านมานั้น ประกาศของ คสช.ดังกล่าว จะช่วยแก้ไขปัญหาความล่าช้า อันเนื่องมาจากขั้นตอนของกฎหมายต่างๆ โดยเฉพาะเรื่องระยะร่นจากแนวคลองจากเดิมที่มีกฎหมายกำหนดต้องให้เว้นระยะห่างจากแนวคลองอย่างน้อย 6 เมตร ให้เหลือเพียง 2 เมตร จึงทำให้ชาวชุมชนริมคลองหลายแห่งมีพื้นที่เหลือให้ก่อสร้างบ้านในชุมชนเดิม หลังจากที่รื้อย้ายบ้านพ้นแนวก่อสร้างเขื่อนได้ นอกจากนี้ยังมีการยกเว้นกฎหมายผังเมืองรวม และยกเว้นการจัดทำรายงานผลกระทบสิ่งแวดล้อม แต่ให้ปฏิบัติตามมาตรการป้องกันและแก้ไขผลกระทบสิ่งแวดล้อม อย่างไรก็ตาม การประกาศใช้มาตรา 44 ของ คสช. จะช่วยให้การพัฒนาที่อยู่อาศัยชุมชนริมคลองลาดพร้าว คลองบางซื่อ และคลองเปรมประชากร เดินหน้าไปอย่างรวดเร็ว ซึ่งกระทรวงการพัฒนาสังคมฯ โดยสถาบันพัฒนาองค์กรชุมชน (องค์การมหาชน) (พอช.) มีเป้าหมายที่จะพัฒนาที่อยู่อาศัยให้ชาวชุมชนริมคลอง มีบ้านเรือนที่มั่นคง มีสภาพแวดล้อมและคุณภาพชีวิตที่ดีขึ้น ภายในปี 2561 นี้ รวมทั้งสิ้น 52 ชุมชน จำนวน 7,081 ครอบครัว
พลตำรวจเอก อดุลย์ กล่าวต่อไปว่า ชุมชนเลียบคลองสองโซน 3 เป็นอีกชุมชนหนึ่งที่เข้าร่วมโครงการ "บ้านประชารัฐริมคลอง” ซึ่งต้องรื้อย้ายบ้านเรือนออกจากแนวคลอง เพื่อให้กรุงเทพมหานครก่อสร้างเขื่อนคอนกรีตระบายน้ำในคลองลาดพร้าว ซึ่งชุมชนดังกล่าวเดิมเป็น ชุมชนส่วนหนึ่งของคลองลาดพร้าว ตั้งอยู่ในเขตสายไหม ชาวชุมชนปลูกสร้างบ้านเรือนอยู่บนพื้นที่ริมคลอง (ริมถนนในซอยพลโยธิน 54/1 ขนานไปกับรั้วกองทัพอากาศ) ระยะความยาวของชุมชนประมาณ 3.7 กิโลเมตร บ้านเรือนส่วนใหญ่ มีสภาพทรุดโทรม ซึ่งปลูกสร้างบ้านเรือนรุกล้ำลำน้ำสาธารณะคลองลาดพร้าวมาเป็นระยะเวลานาน บนที่ดินราชพัสดุของกรมธนารักษ์ อีกทั้งมีความคับแคบ และอยู่ในแนวก่อสร้างเขื่อนระบายน้ำของกรุงเทพมหานคร จึงไม่สามารถรื้อย้ายและสร้างบ้านใหม่ในชุมชนเดิมได้ ชาวชุมชนจึงรวมตัวกันจัดหาที่ดินแปลงใหม่ เพื่อก่อสร้างที่อยู่อาศัยใหม่ โดยได้ซื้อที่ดินบริเวณซอยสายไหม 46 (อยู่ห่างจากชุมชนเดิมประมาณ 3 กิโลเมตร) เนื้อที่ 4 ไร่ 2 งาน ราคา 17,480,000 บาท โดย พอช. สนับสนุนสินเชื่อจำนวน 16,606,000บาท และชุมชนสมทบจำนวน 874,000 บาท มีผู้เข้าร่วมโครงการทั้งหมด 112 หลังคาเรือน ซึ่งในจำนวนนี้มาจาก ชุมชนเลียบคลองสอง โซน 3 จำนวน 72 หลังคาเรือน ชุมชนเลียบคลองสอง โซน 1 จำนวน 20 หลังคาเรือน และ ชุมชนหลังซอยแอนแน๊กซ์ จำนวน 20 หลังคาเรือน พลตำรวจเอก อดุลย์ กล่าวต่ออีกว่า สำหรับที่อยู่อาศัยที่จะสร้างใหม่มี 2 แบบ คือ 1) บ้านแถว 2 ชั้น ขนาด 4X7 ตารางเมตร ราคา 322,399 บาท ผ่อนชำระเดือนละ 1,952 บาท 2) บ้านแถว 2 ชั้น ขนาด 6X7 ตารางเมตร ราคา 478,255 บาท ผ่อนชำระเดือนละ 2,991 บาท ระยะเวลา ผ่อนส่ง 15 ปีทั้ง 2 แบบ ทั้งนี้ หลังจากลงเสาเอกในวันนี้แล้ว บริษัทรับเหมาก็จะเข้ามาตอกเสาเข็ม เพื่อก่อสร้างบ้าน ซึ่งแบ่งการก่อสร้างเป็น 3 เฟส คือ เฟส 1 จำนวน 43 หลัง เฟส 2 จำนวน 34 หลัง และเฟสที่ 3 จำนวน 35 หลัง โดยตามแผนงานคาดว่าจะก่อสร้างเฟสแรกให้แล้วเสร็จภายในเดือนสิงหาคม และจะสร้างบ้านเสร็จทั้งหมดภายในสิ้นปีนี้ ซึ่งระหว่างการก่อสร้าง ชาวชุมชนยังอาศัยอยู่ที่เดิม เมื่อบ้านสร้างเสร็จจะทำการย้ายเข้ามาอยู่ที่ชุมชนใหม่ ส่วนชุมชนเดิมก็จะรื้อถอนเพื่อให้ กทม. เข้ามาสร้างเขื่อนระบายน้ำต่อไป
"นอกจากการก่อสร้างบ้านทั้ง 112 หลังแล้ว ยังได้แบ่งพื้นที่ส่วนกลาง เพื่อสร้างเป็นสถานที่ทำการของสหกรณ์ มีพื้นที่สวนหย่อม สนามเด็กเล่น บ่อบำบัดน้ำเสีย ฯลฯ ทั้งนี้ เมื่อสร้างบ้านเสร็จก็จะทำให้ให้ชาวบ้านมีที่อยู่อาศัยที่มั่นคง มีบ้านและที่ดินเป็นของตนเอง ซึ่งหลังจากก่อสร้างบ้านและชุมชนใหม่เสร็จแล้ว จะประสานหน่วยงานในสังกัดกระทรวงการพัฒนาสังคมฯ เข้ามาช่วยส่งเสริมการพัฒนาคุณภาพชีวิตคนในชุมชน ตั้งแต่เด็กไปจนถึงผู้สูงวัย คนพิการ รวมทั้งช่วยสนับสนุนเรื่องการฝึกอาชีพ และสร้างรายได้ในอนาคตต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2069
