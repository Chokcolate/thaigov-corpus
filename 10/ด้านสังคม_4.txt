รัฐบาลไทย-ข่าวทำเนียบรัฐบาล-รมว. พม. กำชับเจ้าหน้าที่เร่งช่วยเหลือสองครอบครัวผู้ด้อยโอกาสที่มีผู้พิการและผู้สูงอายุ ที่ จ.สุพรรณบุรี และ จ.สุราษฎร์ธานี

วันศุกร์ที่ 24 กุมภาพันธ์ 2560
รมว. พม. กำชับเจ้าหน้าที่เร่งช่วยเหลือสองครอบครัวผู้ด้อยโอกาสที่มีผู้พิการและผู้สูงอายุ ที่ จ.สุพรรณบุรี และ จ.สุราษฎร์ธานี
รมว. พม. กำชับเจ้าหน้าที่เร่งช่วยเหลือสองครอบครัวผู้ด้อยโอกาสที่มีผู้พิการและผู้สูงอายุ ที่ จ.สุพรรณบุรี และ จ.สุราษฎร์ธานี อีกทั้งชื่นชมเด็กชายสู้ชีวิตวัย 13 ปี ที่ตระเวนขายโรตี เพื่อหาเงินเป็นทุนการศึกษาและดูแลตาแก่ชรา ที่ จ.สกลนคร
เมื่อวันที่ 20 ก.พ. 60 เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 575/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณี หญิงวัย 44 ปี ที่ป่วยเป็นโรคเนื้องอก และเบาหวาน ต้องรับภาระเพียงลำพังเลี้ยงดูแม่แก่ชราวัย 73 ปี พิการตาบอด แขนหัก และเดินไม่ได้ และพ่อแก่ชราวัย 65 ปี เดินไม่ค่อยได้ ซึ่งทั้ง 3 ชีวิต อาศัยใน บ้านสภาพเก่าทรุดโทรม ที่ใช้เพียงลังกระดาษ ผ้ายางเก่าๆ และถุงพลาสติกกั้นเป็นกำแพงบ้าน แต่ไม่สามารถกันฝนได้ มีรายได้ จากเก็บของเก่าขายหาเงินประทังชีวิต ที่อำเภออู่ทอง จังหวัดสุพรรณบุรี และกรณี 2 สามี-ภรรยา แก่ชราวัย 80 ปี และ 78 ปี ต้องรับภาระเลี้ยงดูลูกชายวัย 40 ปี ที่ป่วยเป็นโรคดาวน์ซินโดรม ซึ่งทั้ง 3 ชีวิต อาศัยในเพิงสังกะสีสภาพเก่าทรุดโทรม ไม่มีไฟฟ้า และน้ำประปาใช้ ต้องอาศัยเพียงเบี้ยยังชีพผู้สูงอายุใช้ประทังชีวิต ที่อำเภอกาญจนดิษฐ์ จังหวัดสุราษฎร์ธานี นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้งสองจังหวัด ได้แก่ พมจ.สุพรรณบุรี และ พมจ.สุราษฎร์ธานี พร้อมหน่วยงานในพื้นที่ที่เกี่ยวข้องของกระทรวงการพัฒนาสังคมฯ ลงพื้นที่เยี่ยมทั้งสองครอบครัวดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้านสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว อาทิ การตรวจสุขภาพและรักษาพยาบาลอย่างต่อเนื่อง การปรับปรุงซ่อมแซมที่พักอาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของผู้ป่วย ผู้พิการ และผู้สูงอายุ และการให้บริการสวัสดิการสังคมตามสิทธิต่าง ๆ ตามกฎหมาย เป็นต้น นอกจากนี้ จะมีการลงพื้นที่ติดตามการให้ความช่วยเหลือทั้งสองครอบครัวเป็นระยะอย่างต่อเนื่องต่อไป
พลตำรวจเอก อดุลย์ กล่าวเพิ่มเติมว่า จากกรณี เด็กชายสู้ชีวิตวัย 13 ปี ทุกวันหลังเลิกเรียนและวันหยุดจะขับรถจักรยานยนต์พ่วงข้าง ไปตระเวนขายโรตีตามลำพัง เพื่อหาเงินช่วยเหลือจุนเจือครอบครัวและเป็นทุนการศึกษาของตนเองซึ่งอาศัยอยู่กับผู้เป็นตาแก่ชราวัย 71 ปี ครอบครัวมีฐานะยากจน ที่จังหวัดสกลนคร นั้น ตนขอชื่นชมเด็กชายสู้ชีวิตดังกล่าว ที่มี ความกตัญญู ขยันหมั่นเพียร และมีความมุมานะพยายาม ไม่ย่อท้อต่อความยากลำบากในชีวิต ด้วยการใช้เวลาว่างให้เกิดประโยชน์ เป็นการช่วยแบ่งเบาภาระของครอบครัว นับว่าเป็นแบบอย่างที่ดีของเด็กและเยาวชนในสังคมปัจจุบัน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดสกลนคร (พมจ.สกลนคร) และหน่วยงานที่เกี่ยวข้องในพื้นที่สังกัดกระทรวง การพัฒนาสังคมฯ ลงพื้นที่เยี่ยมครอบครัวเพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น และอุปกรณ์การเรียน รวมทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาเล่าเรียนของเด็กอย่างต่อเนื่อง และการดูแลสุขภาพของผู้เป็นตาในระยะยาวต่อไป

ที่มา : http://www.thaigov.go.th/news/contents/details/2061
