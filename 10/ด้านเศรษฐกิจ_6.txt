รัฐบาลไทย-ข่าวทำเนียบรัฐบาล-ธพว. จัดสัมมนา “โอกาสรวย SMEs บุกตลาด CLMV” ประสบความสำเร็จ ผู้ประกอบการให้ความสนใจล้นหลามยอดผู้เข้าร่วมงานทะลุ 300 ราย

วันพฤหัสบดีที่ 23 กุมภาพันธ์ 2560
ธพว. จัดสัมมนา “โอกาสรวย SMEs บุกตลาด CLMV” ประสบความสำเร็จ ผู้ประกอบการให้ความสนใจล้นหลามยอดผู้เข้าร่วมงานทะลุ 300 ราย
ธพว. จัดสัมมนา “โอกาสรวย SMEs บุกตลาด CLMV”
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) เปิดเผยว่า งานสัมมนา “โอกาสรวย SMEs บุกตลาด CLMV” ประสบความสำเร็จอย่างมาก  มีผู้ประกอบการ SMEs สนใจเข้าร่วมงานยอดทะลุ 300 ราย ทำให้เห็นว่าผู้ประกอบการ SMEs ไทยในปัจจุบัน มีแนวโน้มสนใจเข้าไปทำการค้าขายในกลุ่มประเทศ CLMV อันประกอบด้วย ประเทศกัมพูชา ประเทศลาว ประเทศเมียนมาร์ และประเทศเวียดนาม ซึ่งกลุ่มประเทศดังกล่าวนับได้ว่าเป็นตลาดใหญ่ที่ไม่ควรมองข้าม เป็นตลาดสำคัญในอันดับต้นๆ ที่มีแนวโน้มเศรษฐกิจโตต่อเนื่อง มีทรัพยากรอุดมสมบูรณ์ และค่าจ้างแรงงานไม่สูงนัก นอกจากนี้ ยังมีพรมแดนติดกับประเทศไทยทุกประเทศจึงเหมาะมากที่ผู้ประกอบการ SMEs ไทยจะเข้าไปลงทุน ขยาย หรือหาลู่ทางทำธุรกิจ
โดยภายในงานธนาคารได้เชิญวิทยากรผู้เชี่ยวชาญในกลุ่มประเทศ CLMV อาทิเช่น เอกอัครราชฑูต สุรพล มณีพงษ์ อุปนายกและเลขาธิการสมาคมมิตรภาพไทย-กัมพูชา มาบอกเล่าประสบการณ์แบบวิเคราะห์เจาะลึกเกี่ยวกับตลาดประเทศกัมพูชา  คุณอาภาพรรณ ชนานิยม ผู้อำนวยการฝ่ายพัฒนาศักยภาพ และการจัดการองค์ความรู้ ISMED ผู้เชี่ยวชาญด้านกลยุทธ์การตลาด โดยเฉพาะตลาดในกลุ่มประเทศ CLMV มาให้ข้อมูลเกี่ยวกับประเทศเวียดนาม คุณธฤษนัช คงขุนเทียน สุดยอดกูรูที่ปรึกษาด้านการลงทุนธุรกิจในประเทศลาว และคุณสมเกียรติ ผู้มีชัยวงศ์ ประธานชมรมคลัสเตอร์การค้าไทย มาให้ข้อมูลการเจาะตลาดประเทศเมียนมาร์ สำหรับผู้ประกอบการท่านอื่นๆ ที่พลาดงานสัมมนาในครั้งนี้ สามารถติดตามรับชมย้อนหลังได้ที่ facebook  ธนาคารพัฒนาวิสาหกิจขนาดกลางและขนาดย่อมแห่งประเทศไทย
นอกจากนี้ ธนาคารยังได้ดำเนินโครงการต่างๆ ในการสนับสนุนผู้ประกอบการ SMEs อาทิเช่น การจำหน่ายสินค้าผ่านทางสายการบินต่างๆ การจำหน่ายสินค้าในต่างประเทศ และในช่วงเดือนมีนาคม ธนาคารจะเข้าร่วมสนับสนุนการจัดงาน World Food Expo 2017 โดยเชิญผู้ประกอบการวิสาหกิจชุมชนในกลุ่มคลัสเตอร์อาหาร เข้าร่วมออกบูธโดยไม่มีค่าใช้จ่าย ซึ่งทั้งหมดนี้เป็นเพียงส่วนหนึ่งในพันธกิจการเป็นธนาคารเพื่อการพัฒนาอย่างแท้จริง ผู้ประกอบการ SMEs ท่านใดสนใจเข้าร่วมกิจกรรมหรือติดตามข้อมูลข่าวสารต่างๆ ของธนาคาร  ท่านสามารถติดตามและสอบถามข้อมูลเพิ่มเติมได้ที่ Call Center 1357  ช่องทางสาขาทั้ง 95 แห่ง หรือผ่านสื่อ Social Network
ข้อมูลเพิ่มเติมติดต่อ : นางอุบลรัตน์  ค่าแพง  ผู้อำนวยการฝ่ายสื่อสารองค์กรและกิจกรรมเพื่อสังคม
โทร. 085-980-7861  0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2031
