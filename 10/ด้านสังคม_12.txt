รัฐบาลไทย-ข่าวทำเนียบรัฐบาล-พม. โดย ศูนย์ช่วยเหลือสังคม สายด่วน 1300 ลงพื้นที่ช่วยเหลือ เด็กหญิงวัย 12 ปี

วันศุกร์ที่ 24 กุมภาพันธ์ 2560
พม. โดย ศูนย์ช่วยเหลือสังคม สายด่วน 1300 ลงพื้นที่ช่วยเหลือ เด็กหญิงวัย 12 ปี
พม. โดย ศูนย์ช่วยเหลือสังคม สายด่วน 1300 ลงพื้นที่ช่วยเหลือ เด็กหญิงวัย 12 ปี ที่ป่วยเป็นโรคอารมณ์สองขั้ว อาศัยอยู่กับตา-ยายแก่ชรา ในห้องเช่าสภาพเก่าทรุดโทรม ที่ย่านป้อมปราบศัตรูพ่าย กรุงเทพฯ
เมื่อวันที่ 23 ก.พ. 60 เวลา 12.30 น. นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานที่เกี่ยวข้อง ลงพื้นที่เยี่ยมครอบครัว และให้ความช่วยเหลือ กรณี เด็กหญิงวัย 12 ปี ที่ป่วยเป็นโรคอารมณ์สองขั้ว อาศัยอยู่กับตาและยาย ครอบครัวมีฐานะยากจน ณ บ้านเช่าบริเวณโรงงานขนมปังเก่า ซอยตลาดนางเลิ้ง 2 แขวงวัดโสมนัส เขตป้อมปราบศัตรูพ่าย กรุงเทพมหานคร
นางนภา กล่าวว่า ด้วยมีพลเมืองดีได้ประสานมายังศูนย์ช่วยเหลือสังคม โทรสายด่วน 1300 กระทรวงการพัฒนาสังคมและความมั่นคงของมนุษย์ (พม.) เพื่อขอความช่วยเหลือครอบครัวเด็กหญิงวัย 12 ปี นักเรียนชั้น ป.6 ที่มีอาการป่วยเป็นโรคอารมณ์สองขั้ว รักษาอาการโดยการรับประทานยา อาศัยอยู่กับตาวัย 60 ปีและ ยายวัย 55 ปี ในห้องเช่าสภาพเก่าทรุดโทรม ซึ่งผู้เป็นยายมีรายได้จากการรับจ้างล้างจานและทำความสะอาดในร้านอาหาร มีรายได้วันละ 300 บาท และตาไม่ได้ประกอบอาชีพที่แน่นอน รายได้จึงไม่เพียงพอต่อค่าใช้จ่ายในครอบครัว อีกทั้ง เด็กหญิงต้องเดินทางไปพบแพทย์เพื่อตรวจดูอาการป่วยเป็นประจำ นั้น ตนพร้อมด้วยเจ้าหน้าที่ศูนย์ช่วยเหลือสังคม สายด่วน 1300 และผู้ประกอบวิชาชีพสังคมสงเคราะห์รับอนุญาต รวมทั้งหน่วยงานที่เกี่ยวข้องในสังกัดกระทรวงการพัฒนาสังคมฯ ได้แก่ กรมกิจการเด็กและเยาวชน (ดย.) กรมกิจการผู้สูงอายุ (ผส.) และกรมพัฒนาสังคมและสวัสดิการ (พส.) ได้ลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวดังกล่าว อีกทั้ง เร่งดำเนินการช่วยเหลือในเบื้องต้นตามภารกิจด้านเด็กและผู้สูงอายุของกระทรวงการพัฒนาสังคมฯ
นางนภา กล่าวเพิ่มเติมว่า ในเบื้องต้น กระทรวงการพัฒนาสังคมฯ ได้ดำเนินการช่วยเหลือครอบครัวดังกล่าว ได้แก่ 1) ดย. ได้มอบเงินสงเคราะห์เด็ก พร้อมมอบของใช้สำหรับเด็กที่จำเป็น 2) ผส. ได้มอบเงินสงเคราะห์ผู้สูงอายุในภาวะยากลำบากพร้อมถุงยังชีพ และ 3) พส. ได้มอบเงินสงเคราะห์ครอบครัวยากจน พร้อมมอบเครื่องอุปโภคบริโภคที่จำเป็น เพื่อบรรเทาความเดือดร้อนเฉพาะหน้า สำหรับแนวทางการช่วยเหลือในระยะต่อไป ทีม พม. ซึ่งประกอบด้วย หน่วยงานที่เกี่ยวข้องในสังกัดกระทรวงการพัฒนาสังคมฯ จะร่วมกันหาแนวทางช่วยเหลือดูแลเรื่อง สภาพความเป็นอยู่ของครอบครัวอย่างเหมาะสม ทั้งเรื่องการรักษาพยาบาลของเด็ก การศึกษาเล่าเรียนของเด็กอย่างต่อเนื่อง และโดยเฉพาะเรื่องการแนะนำให้คำปรึกษาในการส่งเสริมการประกอบอาชีพที่เหมาะสมเพื่อสร้างรายได้ที่พอเพียง และมั่นคงในระยะยาวต่อไป
"ทั้งนี้ สำหรับประชาชนผู้ประสบปัญหาทางสังคม สามารถขอความช่วยเหลือได้ที่ ศูนย์ช่วยเหลือสังคม สายด่วน 1300 บริการ 24 ชั่วโมง ซึ่งกระทรวงการพัฒนาสังคมฯ พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นางนภา กล่าวในตอนท้าย

ที่มา : http://www.thaigov.go.th/news/contents/details/2071
