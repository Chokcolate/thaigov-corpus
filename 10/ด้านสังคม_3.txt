รัฐบาลไทย-ข่าวทำเนียบรัฐบาล-รมว.พม. เปิดกิจกรรมสัมมนาวิชาการเนื่องในโอกาสครบรอบ 44 ปี การเคหะแห่งชาติ

วันศุกร์ที่ 24 กุมภาพันธ์ 2560
รมว.พม. เปิดกิจกรรมสัมมนาวิชาการเนื่องในโอกาสครบรอบ 44 ปี การเคหะแห่งชาติ
รมว.พม. เปิดกิจกรรมสัมมนาวิชาการเนื่องในโอกาสครบรอบ 44 ปี การเคหะแห่งชาติ หัวข้อ ทิศทางและการขับเคลื่อนการพัฒนาที่อยู่อาศัย 20 ปี (2560 - 2579)
เมื่อวันที่ 20 ก.พ. 60 เวลา 10.00 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดกิจกรรมสัมมนาวิชาการ เนื่องในโอกาสครบรอบ 44 ปี การเคหะแห่งชาติ ในหัวข้อ "ทิศทางและการขับเคลื่อนการพัฒนาที่อยู่อาศัย 20 ปี (2560 - 2579)” พร้อมทั้งปาฐกถาพิเศษ "การลดความเหลื่อมล้ำ สร้างความเป็นธรรมในการเข้าถึงที่อยู่อาศัย” โดยมีผู้ร่วมเข้าสัมมนา ประกอบด้วย ผู้แทนจากหน่วยงานภาครัฐ ภาคเอกชน สถาบันการศึกษา มูลนิธิ สถาบันสมาคม ที่เกี่ยวข้องด้านการพัฒนาที่อยู่อาศัย ณ ห้องประชุมอินฟินิตี้บอลรูม โรงแรมพูลแมน คิง พาวเวอร์ กรุงเทพฯ
พลตำรวจเอก อดุลย์ กล่าวว่า รัฐบาลได้ตระหนักถึงความสำคัญของการแก้ไขปัญหาและพัฒนาที่อยู่อาศัยของประชาชน เพื่อให้เกิดความมั่นคงทางเศรษฐกิจ สังคม และได้รับความเป็นธรรมในการเข้าถึงทรัพยากร และบริการพื้นฐานทางสังคมที่มีคุณภาพของภาครัฐ ผู้ด้อยโอกาสได้รับการพัฒนาศักยภาพ รวมทั้งชุมชนมีความเข้มแข็งพึ่งพาตนเองได้ เป็นการสร้างความเป็นธรรมและลดความเหลื่อมล้ำในสังคม และเพื่อให้หลุดพ้นจากการเป็นประเทศกำลังพัฒนาไปสู่การเป็นประเทศที่พัฒนาแล้วนั้น จะส่งผลให้เกิดความต้องการการพัฒนาที่อยู่อาศัยที่เหมาะสมเพิ่มขึ้นในทุกกลุ่มเป้าหมาย โดยสำหรับกลุ่มผู้มีรายได้น้อย ผู้ด้อยโอกาส และผู้ยากไร้ ยังคงไม่สามารถเข้าถึงที่อยู่อาศัยที่เหมาะสมและมีมาตรฐานตามความสามารถทางเศรษฐกิจของตนเองได้ รัฐบาลจึงกำหนดกรอบการพัฒนาที่อยู่อาศัยระยะยาวของประเทศ เพื่อให้เป็นแนวทางการพัฒนาคุณภาพชีวิตด้านการอยู่อาศัยของประชาชน ที่สอดคล้องกับยุทธศาสตร์ชาติ 20 ปี โดยมุ่งเน้นการบูรณาการ และการสอดคล้องกับนโยบายและทิศทางการพัฒนาประเทศด้านอื่นๆ พลตำรวจเอก อดุลย์ กล่าวต่อไปว่า สืบเนื่องจากยุทธศาสตร์ชาติ 20 ปี (พ.ศ. 2560 - 2579) ที่มีวิสัยทัศน์ "ประเทศ มีความมั่นคง มั่งคั่ง ยั่งยืน เป็นประเทศพัฒนาแล้ว ด้วยการพัฒนาตามปรัชญาของเศรษฐกิจพอเพียง” ซึ่งกระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) ได้รับมอบหมายดำเนินการแก้ไขปัญหาที่อยู่อาศัยสำหรับผู้มีรายได้น้อย จำนวน 1,707,437 ครัวเรือน ภายใต้แผนยุทธศาสตร์การพัฒนาที่อยู่อาศัย 10 ปี (2559 - 2568) ทั้งนี้ การดำเนินการตามแผนยุทธศาสตร์ การพัฒนาที่อยู่อาศัย 10 ปี ดังกล่าว จะส่งผลให้ประชาชนผู้มีรายได้น้อย สามารถเข้าถึงที่อยู่อาศัยที่ได้มาตรฐาน ในชุมชนที่มีสภาพแวดล้อมที่เหมาะสม พร้อมระบบสาธารณูปโภคและสาธารณูปการที่จำเป็น ในระดับราคาที่กลุ่มเป้าหมายสามารถรับภาระได้ ซึ่งนำไปสู่การเพิ่มความมั่นคงในการอยู่อาศัย อันเป็นการตอบสนองต่อยุทธศาสตร์ชาติ 20 ปี ที่มุ่งเน้นให้คนไทยมีความสุข อยู่ดี กินดี สังคมมีความมั่นคง เสมอภาคและเป็นธรรม ประเทศมีขีดความสามารถในการแข่งขัน และมีรายได้สูงอยู่ในกลุ่มประเทศพัฒนาแล้ว
พลตำรวจเอก อดุลย์ กล่าวต่ออีกว่า ในโอกาส กคช. ครบรอบการก่อตั้ง 44 ปี จึงได้จัดกิจกรรมสัมมนาวิชาการ หัวข้อ "ทิศทางและการขับเคลื่อนการพัฒนาที่อยู่อาศัย 20 ปี (2560 - 2579)” โดยมีวัตถุประสงค์เพื่อเป็นเวทีนำเสนอทิศทางและการขับเคลื่อนการพัฒนาที่อยู่อาศัย 20 ปี ภายใต้กระบวนการการมีส่วนร่วมทุกภาคส่วน รวมถึงการแสดงบทบาทของหน่วยงานด้านการพัฒนาที่อยู่อาศัยต่อสาธารณชน ซึ่งการประชุมสัมมนาในวันนี้ นับว่าผู้ที่เข้าร่วมสัมมนามีส่วนร่วมในก้าวแห่งประวัติศาสตร์การพัฒนาที่อยู่อาศัยของประเทศไทย ที่จะร่วมกันระดมสมอง ความคิดเห็น ในการกำหนดกรอบยุทธศาสตร์การพัฒนาที่อยู่อาศัยในระยะยาวของชาติ เป็นผู้มีส่วนร่วมในการยกระดับคุณภาพชีวิตในการอยู่อาศัยของประชาชนให้ได้มีที่อยู่อาศัยที่เหมาะสม มีคุณภาพ ได้มาตรฐาน สอดคล้องกับความสามารถในการของแต่ละกลุ่มเป้าหมายอย่างเพียงพอ ภายใต้วิสัยทัศน์ "คนไทยทุกคนมีที่อยู่อาศัยในปี 2579” โดยการที่จะดำเนินการให้บรรลุวิสัยทัศน์ดังกล่าวนั้น ขอให้ทุกคนที่มีส่วนร่วมได้น้อมนำแนวพระราชดำริ "หลักปรัชญาเศรษฐกิจพอเพียง” ไปประยุกต์ใช้ในการดำเนินงานให้สำเร็จอย่างเป็นรูปธรรม เป็นการสร้างสมดุลทั้งทางด้านเศรษฐกิจ สังคม สิ่งแวดล้อม วัฒนธรรม และพร้อมรับการเปลี่ยนแปลงภายใต้หลักการพอประมาณ มีเหตุผล และมีภูมิคุ้มกัน โดยใช้วิชาการความรู้ควบคู่กับคุณธรรมเป็นการขับเคลื่อนการพัฒนาที่อยู่อาศัยของชาติ
"นอกจากนี้ ขอให้ยึดหลักการทรงงานของพระบาทสมเด็จพระปรมินทรมหาภูมิพลอดุลยเดช ทั้ง 23 ประการ นำมาใช้ในการพัฒนา เพื่อประโยชน์ส่วนรวม โดยที่รัฐบาลได้ยึดถือปฏิบัติเป็นแบบอย่างสืบมา โดยสรุปใน 3 ประการคือ เข้าใจ เข้าถึง และพัฒนา ซึ่งจะนำไปสู่ความสัมฤทธิ์ผลของการพัฒนาในทุกด้าน ทั้งนี้ การกำหนดกรอบยุทธศาสตร์การพัฒนาที่อยู่อาศัยของประเทศในวันนี้จะทำให้ประชาชนมีที่อยู่อาศัยที่ดี และยกระดับคุณภาพชีวิตของประชาชนในอนาคตต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2059
