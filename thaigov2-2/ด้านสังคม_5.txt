รัฐบาลไทย-ข่าวทำเนียบรัฐบาล-พม. ใช้มาตรการเข้มในการทำงาน เพื่อลดความเสี่ยงติดเชื้อและแพร่ระบาดไวรัสโควิด-19


วันจันทร์ที่ 16 มีนาคม 2563
52
พม. ใช้มาตรการเข้มในการทำงาน เพื่อลดความเสี่ยงติดเชื้อและแพร่ระบาดไวรัสโควิด-19
พม. ใช้มาตรการเข้มในการทำงาน เพื่อลดความเสี่ยงติดเชื้อและแพร่ระบาดไวรัสโควิด-19
วันนี้ (16 มี.ค. 2563) เวลา 17.00 น. ที่อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมคณะผู้บริหาร ซักซ้อมการเพิ่มความเข้มงวดในมาตรการป้องกันการแพร่ระบาดของเชื้อไวรัสโควิด-19 ในการเข้าสู่อาคารสถานที่ปฏิบัติงานอย่างมีประสิทธิภาพมากขึ้น ตั้งแต่ภายนอกอาคาร ได้แก่ การล้างมือด้วยเจลแอลกอฮอล์ การตรวจวัดอุณหภูมิ และการใช้ลิฟต์ครั้งละไม่เกิน 6 คน โดยมีเจ้าหน้าที่รักษาความปลอดภัยเป็นผู้กดลิฟต์ให้และมีเจ้าหน้าที่รักษาความสะอาดคอยเช็ดจุดที่มือสัมผัสทุก ๆ ครึ่งชั่วโมง รวมทั้งมีเจลแอลกอฮอล์สำหรับล้างมือทุกชั้น
นายปรเมธี กล่าวว่า สำหรับการทำงานของข้าราชการและเจ้าหน้าที่นั้น จะมีการปรับเวลาทำงานให้มีการเหลื่อมเวลา เพื่อลดความแออัดในการใช้สถานที่ต่างๆ โดยโรงอาหาร จะมีการปรับระยะเก้าอี้ให้นั่งห่างกันมากกว่า 2 เมตร หรือนำอาหารกลับไปทานที่โต๊ะทำงานของตนเอง เพื่อให้เกิดความปลอดภัยมากยิ่งขึ้น และเหลื่อมเวลาทานอาหารกลางวัน ตั้งแต่ 11.00 - 13.30 น.
นายปรเมธี กล่าวเพิ่มเติมว่า นอกจากนี้ จะมีการทำแผนให้ข้าราชการและเจ้าหน้าที่บางส่วนสามารถทำงานที่บ้านได้เรียกว่า Work from Home รวมทั้งการจัดการประชุม สัมมนาต่างๆ จะไม่เกิน 50 คน ซึ่งมาตรการเหล่านี้ได้เริ่มขึ้นแล้วในสัปดาห์นี้ จนกว่าสถานการณ์การแพร่ระบาดของเชื้อไวรัสโควิด-19 จะคลี่คลาย

ที่มา : https://www.thaigov.go.th/news/contents/details/27361