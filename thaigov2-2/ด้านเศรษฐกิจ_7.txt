รัฐบาลไทย-ข่าวทำเนียบรัฐบาล-“กอช. มอบสิทธิประโยชน์ส่วนลด สมาชิกที่อาศัยอยู่ในโครงการการเคหะแห่งชาติ”


วันจันทร์ที่ 16 มีนาคม 2563
29
พิมพ์
“กอช. มอบสิทธิประโยชน์ส่วนลด สมาชิกที่อาศัยอยู่ในโครงการการเคหะแห่งชาติ”
กอช.ร่วมกับการเคหะฯ มอบสิทธิประโยชน์แก่ประชาชนผู้ไม่มีสวัสดิการใดๆ จากรัฐ ได้มีเงินออม เพื่อให้มีเงินใช้เพียงพอกับการดำรงชีวิตยามชราภาพ โดยรับสิทธิประโยชน์การเป็นสมาชิก กอช. เพิ่ม 4 ต่อ เพียงสมัครสมาชิกเริ่มต้นเงินออม 50 บาท สูงสุด 13,200 บาทต่อปี
กองทุนการออมแห่งชาติ หรือ กอช. ร่วมกับการเคหะแห่งชาติ มอบสิทธิประโยชน์แก่ประชาชนผู้ที่ไม่มีสวัสดิการใดๆ จากรัฐ ได้มีเงินออม เพื่อให้มีเงินใช้เพียงพอกับการดำรงชีวิตในยามชราภาพ โดยรับสิทธิประโยชน์ในการเป็นสมาชิก กอช. เพิ่ม 4 ต่อ เพียงสมัครสมาชิกเริ่มต้นเงินออม 50 บาท สูงสุด 13,200 บาทต่อปี ตรวจสอบสิทธิก่อนการสมัครได้ที่แอปพลิเคชัน “กอช.”
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า ในสถานการณ์การแพร่ระบาดของเชื้อไวรัส COVID-19 ที่ขยายวงกว้างขึ้นทั่วโลก กอช. ร่วมกับการเคหะแห่งชาติ มอบสิทธิประโยชน์แก่ประชาชนผู้ที่ไม่มีสวัสดิการใดๆ จากรัฐ ได้มีเงินออมเพื่อให้มีเงินใช้เพียงพอกับการดำรงชีวิตในยามชราภาพ สำหรับประชาชนที่อาศัยอยู่ในโครงการการเคหะแห่งชาติ เมื่อสมัครสมาชิก กอช. เริ่มต้นเงินออม 50 บาท สูงสุด 13,200 บาทต่อปี จะได้รับเงินเพิ่มและรับส่วนลดใน  การเป็นสมาชิก 4 ต่อ ดังนี้
ต่อที่ 1  ได้รับเงินสมทบในแต่ละปีตามช่วงอายุของสมาชิก
- ช่วงอายุ 15 - 30 ปี รัฐสมทบให้ 50% ของเงินออมแต่ละครั้ง โดยรวมกันทั้งปีไม่เกิน 600 บาท
- ช่วงอายุมากกว่า 30 – 50 ปี รัฐสมทบให้ 80% ของเงินออมแต่ละครั้ง โดยรวมกันทั้งปีไม่เกิน 960 บาท
- ช่วงอายุมากว่า 50 – 60 ปี รัฐสมทบให้ 100% ของเงินออมแต่ละครั้งโดยรวมกันทั้งปีไม่เกิน 1,200 บาท
ต่อที่ 2  ผลประโยชน์ของเงินออมสะสม และเงินสมทบที่นำไปลงทุน
ต่อที่ 3  ลดหย่อนภาษีได้เต็มจำนวนเงินออมสะสม
ต่อที่ 4  รับส่วนลดสำหรับที่อยู่อาศัยในโครงการของการเคหะแห่งชาติ    ในอัตราร้อยละ 5 ของค่าเช่า/เช่าซื้อตามสัญญารายเดือน
ทั้งนี้ สมาชิก กอช. ไม่ต้องเป็นกังวลต่อการส่งเงินออมสะสมต่อเนื่อง เพราะ กอช. เป็นการออมภาคสมัครใจ มีมากออมมาก มีน้อยออมน้อย ออมเงินเมื่อพร้อม สิทธิในการเป็นสมาชิกยังคงอยู่ สำหรับผู้ที่สนใจจะสมัครสมาชิก กอช. ต้องมีอายุ 15 – 60 ปี เป็นแรงงานนอกระบบ ต้องไม่มีสวัสดิการใดๆ จากรัฐ อาทิ นักเรียน นิสิตและนักศึกษา พ่อค้าแม่ค้า ชาวไร่ชาวนา ผู้ขับรถรับจ้างทั่วไป ผู้ประกอบอาชีพอิสระ เป็นต้น
นอกจากนี้ กอช. ยังมีช่องทางอำนวยความสะดวกให้กับสมาชิกและผู้ที่สนใจ สามารถดาวน์โหลดแอปพลิเคชัน “กอช” กรอกเลขประจำตัวประชาชน 13 หลัก ตรวจสอบสิทธิการสมัครสมาชิกได้ง่ายๆด้วยตัวคุณ หรือ www.nsf.or.th หรือที่หน่วยรับสมัคร กอช. อาทิ ที่ว่าการอำเภอ ธนาคารของรัฐบาลทั้ง 4 แห่ง ได้แก่ ธนาคาร ธ.ก.ส. ธอส. ธนาคารออมสิน และธนาคารกรุงไทย ทุกสาขา เคาน์เตอร์เซอร์วิส เทสโก้โลตัส ตู้บุญเติมทั่วประเทศ รวมทั้งสำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศ สอบถามข้อมูลเพิ่มเติมได้ที่สายด่วนเงินออม โทร. 02-049-9000
“คุณออม  รัฐช่วยออม  คุณได้บำนาญ”

ที่มา : https://www.thaigov.go.th/news/contents/details/27349