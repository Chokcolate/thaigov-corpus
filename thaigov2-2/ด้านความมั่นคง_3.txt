รัฐบาลไทย-ข่าวทำเนียบรัฐบาล-ผู้ช่วย รมว.แรงงาน รุดช่วยเหลือลูกจ้างและผู้ประกอบการห้างอิเซตัน หลังประกาศปิดกิจการ


วันอังคารที่ 17 มีนาคม 2563
35
พิมพ์
ผู้ช่วย รมว.แรงงาน รุดช่วยเหลือลูกจ้างและผู้ประกอบการห้างอิเซตัน หลังประกาศปิดกิจการ
ผู้ช่วยรัฐมนตรีประจำกระทรวงแรงงาน ลงพื้นที่ช่วยเหลือห้างอิเซตัน หลังยุติการดำเนินธุรกิจ เนื่องจากสิ้นสุดสัญญาเช่าพื้นที่อาคาร ย้ำผู้ประกอบการ ลูกจ้าง และนายจ้างได้รับการดูแลและคุ้มครองในทุกมิติ
วันที่ 16 มีนาคม 2563 เวลา 15.00 น. หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน มอบหมายให้ ดร.ดวงฤทธิ์ เบ็ญจาธิกุล ชัยรุ่งเรือง ผู้ช่วยรัฐมนตรีประจำกระทรวงแรงงาน เข้าพบ                นายเซอิจิ อาโอยามา ประธานกรรมการ ห้างสรรพสินค้าอิเซตัน ประเทศไทย เพื่อหารือประเด็นการให้ความช่วยเหลือผู้ประกอบการ ลูกจ้าง และนายจ้าง หลังยุติการดำเนินธุรกิจ เนื่องจากการสิ้นสุดลงของสัญญาเช่าพื้นที่ระหว่างบริษัท อิเซตัน (ประเทศไทย) จำกัด กับ บริษัท เซ็นทรัลพัฒนา จำกัด (มหาชน)  ณ ศูนย์การค้าเซ็นทรัลเวิลด์ ในวันที่ 31 สิงหาคม 2563 นี้เป็นต้นไป
ดร.ดวงฤทธิ์ฯ กล่าวว่า กระทรวงแรงงานมีความพร้อมที่จะดูแลทั้งผู้ประกอบการ ลูกจ้าง และนายจ้างของ บ.อิเซตัน อย่างเต็มที่ อาทิ การจัดหาตำแหน่งงานว่าง ทั้งงานในระบบและนอกระบบ งาน Part-time  การเอางานกลับไปทำที่บ้าน เป็นต้น สำหรับพนักงานที่ต้องการทำงานต่อ กระทรวงแรงงานจะพยายามจัดหาตำแหน่งงานว่างที่ใกล้เคียงกับงานเดิม ส่วนคนที่ต้องการเปลี่ยนอาชีพนั้น ทางกรมพัฒนาฝีมือแรงงานมีความพร้อมที่จะฝึกทักษะการทำงานให้ นอกจากนี้สำนักงานประกันสังคมก็มีความพร้อมที่จะดูแลด้านสิทธิการรักษาระหว่างที่มีการเปลี่ยนแปลงสถานที่ทำงานใหม่
สำหรับบริษัท อิเซตัน (ประเทศไทย) จำกัด เริ่มเปิดดำเนินการตั้งแต่ปี พ.ศ.2535 รวม 28 ปี ปัจจุบันมีลูกจ้างทั้งหมด 170 คน  แบ่งเป็นชาย 53 คน และหญิง 117 คน อัตราค่าจ้างต่ำสุดรายวัน วันละ 331 บาท และอัตราค่าจ้างต่ำสุดรายเดือน เดือนละ 10,000 บาท ทั้งนี้การดำเนินการกรณีเลิกจ้างนั้น ทางบริษัทได้แจ้งพนักงานอย่างเป็นทางการแล้ว และจะจ่ายค่าชดเชยการเลิกจ้างให้พนักงานทุกคนตามอายุงานและอัตราที่กฎหมายกำหนด

ที่มา : https://www.thaigov.go.th/news/contents/details/27360