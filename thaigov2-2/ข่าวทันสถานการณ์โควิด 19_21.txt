รัฐบาลไทย-ข่าวทำเนียบรัฐบาล-รองนายกรัฐมนตรีแถลงรัฐบาลอนุมัติงบเสี่ยงภัยสำหรับบุคลากรทางการแพทย์ ที่ใกล้ชิดหรือมีความเสี่ยงในการทำงานกับผู้ป่วยไวรัสโควิด-19


วันอังคารที่ 17 มีนาคม 2563
62
พิมพ์
รองนายกรัฐมนตรีแถลงรัฐบาลอนุมัติงบเสี่ยงภัยสำหรับบุคลากรทางการแพทย์ ที่ใกล้ชิดหรือมีความเสี่ยงในการทำงานกับผู้ป่วยไวรัสโควิด-19
รองนายกรัฐมนตรีแถลงรัฐบาลอนุมัติงบเสี่ยงภัยสำหรับบุคลากรทางการแพทย์ ที่ใกล้ชิดหรือมีความเสี่ยงในการทำงานกับผู้ป่วยไวรัสโควิด-19
วันนี้ (17 มี.ค. 2563) เวลา 15.00 น. ณ ศูนย์แถลงข่าวรัฐบาล COVID-19 ตึกนารีสโมสร ทำเนียบรัฐบาล  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และนายเทวัญ ลิปตพัลลภ รัฐมนตรีประจำสำนักนายกรัฐมนตรี แถลงขยายผลมติ ครม.ที่เกี่ยวข้องกับสถานการณ์ไวรัสโควิด-19
รัฐมนตรีประจำสำนักนายกรัฐมนตรี เปิดเผยว่า วันนี้ ไทยพบผู้ติดเชื้อเพิ่มขึ้น 30 ราย ยอดรวมทั้งสิ้น 177 ราย ขณะนี้รัฐบาลได้ทยอยออกมาตรการตามความเหมาะสม โดยมีวัตถุประสงค์เพื่อชะลอจำนวนการเพิ่มขึ้นของผู้ป่วยให้ช้าที่สุด  ขอความร่วมมือประชาชนในการป้องกันและระมัดระวังตนเอง ทั้งนี้ สำหรับผู้ที่มีความเสี่ยง สงสัย หรือกังวลว่าจะติดเชื้อโควิด-19 โรงพยาบาลราชวิถีได้ออกแบบสอบถามประเมินความเสี่ยงก่อนมาโรงพยาบาล เพื่อให้ทดลองทำ ประเมินตนเองว่ามีโอกาสติดเชื้อโควิด-19 มากน้อยแค่ไหน หรือสามารถติดต่อขอคำแนะนำและสอบถามมาทางศูนย์บริการข้อมูลภาครัฐ 1111 หรือ  สายด่วนกรมควบคุมโรค 1422
จากนั้น นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวถึง มาตรการของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ดังนี้ 1). มาตรการป้องกันและสกัดกั้นการนำเชื้อไวรัสเข้าสู่ประเทศไทย ผู้ที่จะเดินทางเข้าประเทศจะต้องมีใบรับรองแพทย์และใบประกันสุขภาพ ติดตั้งแอปพลิเคชั่นติดตามตัว แสดงวัตถุประสงค์ในการเข้าประเทศที่ชัดเจนและยินยอมในการถูกกักตัวเป็นเวลา 14 วัน รวมทั้งให้ข้าราชการ พนักงานในหน่วยงานต่าง ๆ  งดการเดินทางไปต่างประเทศ 2). มาตรการชะลอการแพร่ระบาดภายในประเทศ เลื่อนวันหยุดสงกรานต์ (13 – 15 เมษายน 2563) ให้เป็นวันทำงานตามปกติ เพื่อลดความแออัดในการเดินทาง ลดการแพร่กระจายเชื้อสู่ต่างจังหวัด โดยรัฐบาลจะหาวันหยุดชดเชยให้ การปิดสถานบันเทิงในกรุงเทพฯ และปริมณฑล ตามพระราชบัญญัติควบคุมโรคติดต่อ มาตราที่ 35(1) สั่งให้มีการปิดสถานบันเทิง เป็นเวลา 14 วัน หรือปิดจนกว่าจะมีคำสั่ง ขอความกรุณาผู้ประกอบการทำความสะอาดสถานประกอบการของตน โดยมีเจ้าหน้าที่กระทรวงสาธารณสุขเข้าไปช่วยเหลือและควบคุมดูแล สำหรับโรงเรียน สถาบันกวดวิชา มหาวิทยาลัย กระทรวงสาธารณสุข ได้แจ้งกระทรวงศึกษาธิการให้ทำการปิดการเรียนการสอนเป็นเวลา 14 วัน โดยกระทรวงศึกษาธิการจะพิจารณาตามความเหมาะสมของแต่ละพื้นที่และสถานการณ์ ส่งเสริมการเรียนการสอนออนไลน์ การประชุมแบบ Video Conference และการทำงานที่บ้าน ด้านภัตตาคาร ห้างสรรพสินค้า ตลาด สถานีขนส่ง ขอให้มีการคัดกรองตรวจวัดอุณหภูมิ จัดวางเจลล้างมือ และทำความสะอาดอย่างสม่ำเสมอ โอกาสนี้ รองนายกรัฐมนตรียังกล่าวถึงข่าวดีเพื่อเป็นขวัญและกำลังใจกับบุคลากรทางการแพทย์ ได้มีภาคเอกชนและสมาคมประกันภัย มอบกรมทัณฑ์ให้แก่บุคลากรทางการแพทย์ที่ทำงานใกล้ชิดกับผู้ป่วยโควิด-19 และรัฐบาลยังได้อนุมัติงบเสี่ยงภัยให้ผู้ที่มีความเสี่ยงในการทำงาน จำนวน 1,000 – 1,500 บาทต่อเวรอีกด้วย ขอให้ประชาชนมั่นใจการทำงานของกระทรวงสาธารณสุข กรมควบคุมโรค ที่มีประสิทธิภาพสูงสุด และเตรียมความพร้อมทางด้านเวชภัณฑ์ ยา โรงพยาบาล และบุคคลากร ทั้งนี้  ในการจำกัดการแพร่ระบาดให้แคบที่สุดนั้นต้องอาศัยความร่วมมือของประชาชนเป็นสำคัญ และขอขอบคุณพี่น้องประชาชนที่มีความเข้าใจต่อความตั้งใจของรัฐบาล

ที่มา : https://www.thaigov.go.th/news/contents/details/27422