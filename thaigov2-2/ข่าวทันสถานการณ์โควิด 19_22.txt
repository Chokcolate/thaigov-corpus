รัฐบาลไทย-ข่าวทำเนียบรัฐบาล-รมต. นร. เทวัญ ลงพื้นที่ร่วมกิจกรรมจิตอาสา ทำความสะอาดวัดที่เป็นแหล่งท่องเที่ยวสำคัญ ป้องกันเชื้อไวรัส COVID-19


วันอังคารที่ 17 มีนาคม 2563
50
พิมพ์
รมต. นร. เทวัญ ลงพื้นที่ร่วมกิจกรรมจิตอาสา ทำความสะอาดวัดที่เป็นแหล่งท่องเที่ยวสำคัญ ป้องกันเชื้อไวรัส COVID-19
รมต. นร. เทวัญ ลงพื้นที่ร่วมกิจกรรมจิตอาสา ทำความสะอาดวัดที่เป็นแหล่งท่องเที่ยวสำคัญ ป้องกันเชื้อไวรัส COVID-19
วันนี้ (17 มีนาคม 2563) เวลา 16.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี นายณรงค์ ทรงอารมณ์ ผู้อำนวยการสำนักงานพระพุทธศาสนาแห่งชาติ พล.ต.ชัยวิทย์ ชยาภินันท์ ผู้แทนจากกระทรวงกลาโหม นำคณะจิตอาสาและประชาชนทั่วไป ลงพื้นที่ทำกิจกรรมป้องกันการแพร่การแพร่ระบาดของโรคติดเชื้อไวรัสโคโรนา (COVID-19) ณ วัดวัดสุทัศนเทพวรารามราชวรมหาวิหาร
การลงพื้นที่ครั้งนี้นับเป็นครั้งที่ 4 ตามที่รัฐมนตรีสำนักนายกรัฐมนตรีได้สั่งการให้สำนักงานพระพุทธศาสนาแห่งชาติ ดำเนินการประสานวัดที่เป็นแหล่งท่องเที่ยวสำคัญในพื้นที่กรุงเทพมหานคร ซึ่งที่ผ่านมาได้มีการจัดกิจกรรมไปแล้ว ที่วัดอรุณราชวรารามวามหาวิหาร วัดหงส์รัตนารามราชวรวิหาร และวัดพระเชตุพนวิมลมังคลาราม (วัดโพธิ์) ทั้งนี้ เพื่อสร้างความมั่นใจให้กับพุทธศาสนิกชนและนักท่องเที่ยว โดยคณะจิตอาสาและประชาชนได้ร่วมทำความสะอาดบริเวณรอบวิหาร พระอุโบสถ ราวบันได ตลอดจนการฉีดพ่นยาฆ่าเชื้อทั่วบริเวณวัด โอกาสนี้รัฐมนตรีประจำสำนักนายกรัฐมนตรีได้แจกหน้ากากอนามัยแก่ผู้ปฏิบัติงาน รวมทั้งประชาชนและนักท่องเที่ยวที่เดินทางมายังวัดสุทัศนเทพ วรารามราชวรมหาวิหาร
รัฐมนตรีประจำสำนักนายกรัฐมนตรี กล่าวถึง การจัดเทศกาลสงกรานต์ ซึ่งจะมีพุทธศาสนิกชนเดินทางไปยังวัดต่าง ๆ เป็นจำนวนมาก บางวัดได้แจ้งยกเลิกการจัดงานประเพณีที่มีการชุมนุม และยกเลิกพิธีสรงน้ำพระ เพื่อป้องกันการแพร่ระบาดของเชื้อไวรัส COVID-19 แต่หากพุทธศาสนิกชนอยากเดินทางไปกราบไหว้ สักการะบูชา ก็สามารถทำได้ตามปกติ

ที่มา : https://www.thaigov.go.th/news/contents/details/27423