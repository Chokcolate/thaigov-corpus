รัฐบาลไทย-ข่าวทำเนียบรัฐบาล-เตรียมคุมเข้ม แรงงานต่างด้าวกลับบ้านช่วงสงกรานต์ สกัดกั้น โควิด-19 [กระทรวงเเรงงาน]

วันอังคารที่ 17 มีนาคม 2563
เตรียมคุมเข้ม แรงงานต่างด้าวกลับบ้านช่วงสงกรานต์ สกัดกั้น โควิด-19 [กระทรวงเเรงงาน]
กระทรวงแรงงานเตรียมคุมเข้ม แรงงานต่างด้าวกลับบ้านช่วงสงกรานต์ หวั่นติด “โควิด-19” กลับเข้าประเทศ เผย ปีนี้ไม่ปลอดค่าธรรมเนียม
นายสุชาติ พรชัยวิเศษกุล อธิบดีกรมการจัดหางาน เผย กรมการจัดหางาน ได้รับแจ้งจากทางการเมียนมาร์ ประสานให้ไทยแจ้งขอความร่วมมือแรงงานต่างด้าวสัญชาติเมียนมาร์ที่ทำงานอยู่ในประเทศไทย หลีกเลี่ยงการเดินทางกลับภูมิลำเนาช่วงสงกรานต์ โดยได้รับแจ้งว่า งดการจัดงานสงกรานต์ประจำปี และงดเข้าร่วมงานสังสรรค์ หรือสถานที่และงานต่างๆ ที่มีคนหมู่มาก เพื่อลดการติดเชื้อจากการแพร่ระบาดของ “โควิด-19” ระบุ หากมีความจำเป็นต้องเดินทางกลับประเทศ ขอให้แจ้งนายจ้างเพื่อทราบ และหากเดินทางกลับเข้ามาทำงานในไทย ต้องปฏิบัติตามระเบียบของกรมควบคุมโรค กักบริเวณ ตามมาตรการป้องกัน
“ เบื้องต้นกรมการจัดหางานได้หารือกับคณะผู้แทนของทางการเมียนมา นำโดย นายมอ บาลา (Maw Bala) ที่ปรึกษา (Counsellor) นายเมียว มิน นาย (Myo Myint Naing) และนายยี ยาน ออง (Ye Yan Aung) อัครราชทูตที่ปรึกษาด้านแรงงาน (Labour Attache) โดยทั้งสองฝ่าย เห็นชอบร่วมกันที่จะออกประกาศเกี่ยวกับการงดเว้นการเดินทางกลับประเทศและการจัดกิจกรรมต่างๆ ในช่วงเวลาดังกล่าว
อย่างไรก็ดี ปีนี้ ไม่มีมาตรการยกเว้นค่าธรรมเนียม Re-Entry เดินทางเข้า-ออกประเทศ เพื่อให้แรงงานต่างด้าวสัญชาติกัมพูชา ลาว และเมียนมา กลับบ้านไปร่วมประเพณีสงกรานต์
และจะมีการประชุมเพื่อออกแนวทางปฏิบัติในช่วงสงกรานต์ต่อไป ขอเน้นย้ำว่า ในทุกมาตรการของกระทรวงแรงงาน จะต้องให้ความสำคัญกับการป้องกันการแพร่ระบาดของไวรัสโควิด-19 ทั้งนี้ สถานทูตเมียนมา ก็ได้มีการออกประกาศ แจ้งเตือนแรงงานเมียนมาให้หลีกเลี่ยงการเดินทางกลับภูมิลำเนา ช่วงสงกรานต์ แต่หากมีความจำป็นต้องเดินทางกลับเข้ามาทำงานในไทยอาจถูกกักบริเวณตามมาตรการป้องกัน “ นายสุชาติฯ กล่าว
ข้อมูล ณ วันที่ 16 มีนาคม 2563

ที่มา : https://www.thaigov.go.th/news/contents/details/27427
