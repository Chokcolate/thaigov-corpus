รัฐบาลไทย-ข่าวทำเนียบรัฐบาล-ผู้ช่วย รมว.แรงงาน แนะแนวนักศึกษา เตรียมความพร้อมสู่ตลาดแรงงาน

วันอังคารที่ 17 มีนาคม 2563
ผู้ช่วย รมว.แรงงาน แนะแนวนักศึกษา เตรียมความพร้อมสู่ตลาดแรงงาน
ผู้ช่วยรัฐมนตรีประจำกระทรวงแรงงาน พบปะนักศึกษา ม.สวนดุสิต หารือแนวทางการให้ความช่วยเหลือด้านอาชีพ เตรียมความพร้อมก่อนเข้าสู่ตลาดแรงงาน
วันที่ 17 มีนาคม 2563 เวลา 13.30 น. หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน มอบหมายให้ ดร.ดวงฤทธิ์ เบ็ญจาธิกุล ชัยรุ่งเรือง ผู้ช่วยรัฐมนตรีประจำกระทรวงแรงงาน พร้อมด้วยผู้แทนหน่วยงานในสังกัดกระทรวงแรงงาน ร่วมพูดคุยกับคณะผู้บริหาร และตัวแทนนักศึกษามหาวิทยาลัยราชภัฏสวนดุสิต เพื่อหารือแนวทางการให้ความช่วยเหลือด้านอาชีพ ในการเตรียมพร้อมเข้าสู่ตลาดแรงงาน ณ ห้องประชุมชั้น 5 อาคารสำนักงานมหาวิทยาลัยราชภัฏสวนดุสิต
ผู้ช่วยรัฐมนตรีประจำกระทรวงแรงงาน กล่าวว่า กระทรวงแรงงานพร้อมดูแลแรงงานไทย และแรงงานต่างชาติทุกคน ตามคำกล่าวของรัฐมนตรีว่าการกระทรวงแรงงานที่ว่า “ใครอยากทำงาน ต้องได้ทำ ใครอยากมีฝีมือ จะฝึกทักษะฝีมือให้” โดยมีหน่วยงานที่สามารถให้ความช่วยเหลือแรงงานในทุกด้าน เช่น กรมการจัดหางาน มีโครงการนัดพบแรงงาน โดยมีตำแหน่งงานว่างที่สามารถเข้าไปค้นหาได้ในระบบออนไลน์ ผ่านระบบ smart job center (ระบบการจัดหางานสำหรับผู้สมัครงานและผู้ว่าจ้าง)  ซึ่งจะมีข้อมูลทั้งงานในระบบ งานนอกระบบ และงาน Past time นอกจากนี้กรมสวัสดิการและคุ้มครองแรงงาน ก็จะดูแลกฎหมายที่คุ้มครองสิทธิแรงงาน อีกทั้งกรมพัฒนาฝีมือแรงงาน เป็นเสมือนวิทยาลัยฝึกอาชีพ รวมถึงสำนักงานประกันสังคม  จะทำหน้าที่ดูแลด้านสิทธิประโยชน์ที่พึงได้รับและการคุ้มครองตามกฎหมายอย่างเท่าเทียม
ทั้งนี้ กระทรวงแรงงานมีความพร้อมที่จะดูแลนักศึกษาที่จะจบการศึกษาและเข้าสู่ตลาดแรงงานในอนาคต ทั้งในด้านความถนัดทางวิชาชีพ การสร้างความเข้าใจกับสถานประกอบการ เพื่อรองรับนักศึกษาในสาขาวิชาที่เปิดใหม่ พร้อมทั้งประสานงานไปยังผู้ประกอบการเกี่ยวกับอัตราการรับนักศึกษาฝึกงาน และนักศึกษาจบใหม่ รวมถึงด้านสิทธิประโยชน์ที่พึงได้รับการคุ้มครอง ในการเข้าสู่ตลาดแรงงานในอนาคต ดร.ดวงฤทธิ์ กล่าวในตอนท้าย

ที่มา : https://www.thaigov.go.th/news/contents/details/27412
