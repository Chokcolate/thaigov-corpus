รัฐบาลไทย-ข่าวทำเนียบรัฐบาล-สรุปข่าวการประชุมคณะรัฐมนตรี  17 มีนาคม 2563


วันอังคารที่ 17 มีนาคม 2563
9,722
พิมพ์
สรุปข่าวการประชุมคณะรัฐมนตรี  17 มีนาคม 2563
พลเอก ประยุทธ์  จันทร์โอชา นายกรัฐมนตรี เป็นประธานการประชุมคณะรัฐมนตรี  ซึ่งสรุปสาระสำคัญดังนี้
http://www.thaigov.go.th
วันนี้ (17 มีนาคม 2563)  เวลา 09.00 น. ณ ห้องประชุม 501 ตึกบัญชาการ 1 ทำเนียบรัฐบาล พลเอก ประยุทธ์  จันทร์โอชา นายกรัฐมนตรี เป็นประธานการประชุมคณะรัฐมนตรี  ซึ่งสรุปสาระสำคัญดังนี้
กฎหมาย
1.       เรื่อง     ร่างกฎกระทรวงการขออนุญาตและการอนุญาตผลิต ขาย นำเข้า ส่งออก หรือมีไว้ ในครอบครองหรือใช้ประโยชน์ซึ่งวัตถุออกฤทธิ์ในประเภท 1 พ.ศ. ....
2.       เรื่อง     ร่างกฎกระทรวงความปลอดภัยในการดำเนินการสถานประกอบการทางนิวเคลียร์ ที่ใช้เครื่องปฏิกรณ์นิวเคลียร์วิจัย พ.ศ. ....
3.       เรื่อง     ร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติภาษีเงินได้ปิโตรเลียม พ.ศ. 2514 (การกำหนดหลักเกณฑ์ วิธีการ และเงื่อนไขในการจำหน่ายหนี้สูญจากบัญชีลูกหนี้ตามพระราชบัญญัติภาษีเงินได้ปิโตรเลียม (ฉบับที่ 8)  พ.ศ. 2561)
4.       เรื่อง     ร่างกฎกระทรวงการขออนุญาตและการอนุญาตให้ทำการเพาะเลี้ยงสัตว์น้ำในที่จับสัตว์น้ำซึ่งเป็นสาธารณสมบัติของแผ่นดิน (ฉบับที่ ..) พ.ศ. ....
เศรษฐกิจ - สังคม
5.       เรื่อง     ขอผ่อนผันการใช้ประโยชน์พื้นที่ลุ่มน้ำชั้นที่ 1 บี เพื่อทำเหมืองแร่ของห้างหุ้นส่วนจำกัด เจริญผล การศิลา ที่จังหวัดชุมพร
6.       เรื่อง     ขอผ่อนผันการใช้ประโยชน์พื้นที่ลุ่มน้ำชั้นที่ 1 เอ เพื่อทำเหมืองแร่ของบริษัท เทพอุทิศธุรกิจ จำกัด ที่จังหวัดกาญจนบุรี
7.       เรื่อง     ขอผ่อนผันการใช้ประโยชน์พื้นที่ลุ่มน้ำชั้นที่ 1 บี เพื่อต่ออายุประทานบัตรทำเหมืองแร่ของห้างหุ้นส่วนจำกัด เพชรสมุทร (1970) ที่จังหวัดเพชรบุรี
8.       เรื่อง     ขออนุมัติดำเนินการโครงการก่อสร้างอุโมงค์ระบายน้ำคลองพระยาราชมนตรีจากคลองภาษีเจริญถึงคลองสนามชัย
9.       เรื่อง     ผลการประชุมคณะกรรมการขับเคลื่อนการเจรจาการค้าและการลงทุน ครั้งที่ 1/2563
10.      เรื่อง     มาตรการช่วยเหลือประชาชนที่ได้รับผลกระทบจากสถานการณ์การระบาดของโรคติดเชื้อไวรัสโคโรนา 2019 (COVID-19)
11.      เรื่อง     ข้อสรุปมาตรการและข้อสั่งการเกี่ยวกับโควิด – 19
12.      เรื่อง     สรุปผลการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด – 19) ครั้งที่ 1/2563
13.      เรื่อง     การขอรับจัดสรรงบประมาณรายจ่ายประจำปีงบประมาณ พ.ศ 2563 งบกลางรายการเงินสำรองจ่ายเพื่อกรณีฉุกเฉินหรือจำเป็น ตามมาตรการด้าน            การงบประมาณเพื่อบรรเทาผลกระทบจากสถานการณ์การระบาดของโรคติดเชื้อไวรัสโคโรนา 2019 (COVID-19) และสถานการณ์ภัยแล้ง
14.      เรื่อง     การปรับแนวทางประเมินส่วนราชการและองค์การมหาชน ประจำปีงบประมาณพ.ศ. 2563 เพื่อรองรับสถานการณ์การระบาดของโรคติดเชื้อไวรัสโคโรนาสาย  พันธุ์ใหม่ 2019 (COVID-19)
15.      เรื่อง     คำแนะนำเกี่ยวกับเทศกาล ประเพณีสงกรานต์ ประเพณีต่าง ๆ และพิธีทางศาสนาในสถานการณ์โรคติดเชื้อไวรัสโคโรนา 2019 (COVID-19)
16.      เรื่อง     การเสนอตัวเป็นเจ้าภาพการจัดการแข่งขันกีฬาเอเชียนอินดอร์และมาเชี่ยลอาร์ทเกมส์ ครั้งที่ 6 ค.ศ. 2021
ต่างประเทศ
17.      เรื่อง     รายงานผลการประชุมระดับเจ้าหน้าที่อาวุโสและระดับรัฐมนตรีแรงงานในกลุ่มประเทศ CLMTV (กัมพูชา ลาว เมียนมา ไทย และเวียดนาม)
แต่งตั้ง
18.      เรื่อง     การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง (กระทรวงการต่างประเทศ)
19.      เรื่อง     การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง  (สำนักนายกรัฐมนตรี)
20.      เรื่อง     การแต่งตั้งกรรมการผู้ทรงคุณวุฒิในคณะกรรมการพัฒนาวิทยาศาสตร์และเทคโนโลยีแห่งชาติ
21.      เรื่อง     การแต่งตั้งกรรมการผู้ทรงคุณวุฒิในคณะกรรมการสงวนและคุ้มครองสัตว์ป่า
22.      เรื่อง     แต่งตั้งกรรมการผู้ทรงคุณวุฒิในคณะกรรมการอุทยานแห่งชาติ
23.      เรื่อง     การแต่งตั้งข้าราชการให้ดำรงตำแหน่งรองปลัดสำนักนายกรัฐมนตรี
24.      เรื่อง     การแต่งตั้งกรรมการผู้ช่วยรัฐมนตรี
*******************
สำนักโฆษก   สำนักเลขาธิการนายกรัฐมนตรี โทร. 0 2288-4396
กฎหมาย
1. เรื่อง ร่างกฎกระทรวงการขออนุญาตและการอนุญาตผลิต ขาย นำเข้า ส่งออก หรือมีไว้ในครอบครองหรือใช้ประโยชน์ซึ่งวัตถุออกฤทธิ์ในประเภท 1 พ.ศ. ....
คณะรัฐมนตรีมีมติเห็นชอบร่างกฎกระทรวงการขออนุญาตและการอนุญาตผลิต ขาย นำเข้า ส่งออก หรือมีไว้ในครอบครองหรือใช้ประโยชน์ซึ่งวัตถุออกฤทธิ์ในประเภท 1 พ.ศ. .... ที่สำนักงานคณะกรรมการกฤษฎีกาตรวจพิจารณาแล้ว ตามที่กระทรวงสาธารณสุข (สธ.) เสนอ และให้ดำเนินการต่อไปได้
สาระสำคัญของร่างกฎกระทรวง
1. กำหนดให้ผู้อนุญาตพิจารณาออกใบอนุญาตผลิต ขาย นำเข้า ส่งออก หรือมีไว้ในครอบครองหรือใช้ประโยชน์ซึ่งวัตถุออกฤทธิ์ในประเภท 1 ได้ เมื่อผู้ขออนุญาตเป็นหน่วยงานของรัฐที่เป็นนิติบุคคลหรือสภากาชาดไทย และมีความประสงค์ที่จะผลิต ขาย นำเข้า ส่งออกหรือมีไว้ในครอบครองหรือใช้ประโยชน์ซึ่งวัตถุออกฤทธิ์ในประเภท 1 เพื่อประโยชน์ของทางราชการในการป้องกันและปราบปรามการกระทำความผิดเกี่ยวกับวัตถุออกฤทธิ์ หรือการวิเคราะห์ หรือการศึกษาวิจัยทางการแพทย์หรือวิทยาศาสตร์
2. กำหนดให้ผู้รับอนุญาตผลิต นำเข้า หรือมีไว้ในครอบครองหรือใช้ประโยชน์ซึ่งวัตถุออกฤทธิ์ในประเภท 1 ที่ประสงค์จะขออนุญาตขายวัตถุออกฤทธิ์ในประเภท 1 ให้ยื่นคำขอรับใบอนุญาตต่อผู้อนุญาต โดยระบุเหตุผลและความจำเป็นในการขออนุญาต พร้อมด้วยเอกสารหรือหลักฐาน คือ (1) สำเนาใบอนุญาตผลิต นำเข้า หรือมีไว้ในครอบครองหรือใช้ประโยชน์ซึ่งวัตถุออกฤทธิ์ในประเภท 1 (2) เอกสารแสดงรายละเอียดเกี่ยวกับชื่อ และจำนวนหรือปริมาณของวัตถุออกฤทธิ์ในประเภท 1 ที่จะขาย ทั้งนี้ ให้ขายแก่หน่วยงานที่ได้รับใบอนุญาตให้มีไว้ในครอบครองหรือใช้ประโยชน์ซึ่งวัตถุออกฤทธิ์ในประเภท 1 เท่านั้น
3. กำหนดให้ผู้รับอนุญาตผลิต นำเข้า หรือมีไว้ในครอบครองหรือใช้ประโยชน์ซึ่งวัตถุออกฤทธิ์ในประเภท 1 ที่ประสงค์จะขออนุญาตส่งออกวัตถุออกฤทธิ์ในประเภท 1 ให้ยื่นคำขอรับใบอนุญาตต่อผู้อนุญาต โดยระบุเหตุผลและความจำเป็นในการขออนุญาต พร้อมด้วยสำเนาใบอนุญาตผลิต นำเข้า หรือมีไว้ในครอบครองหรือใช้ประโยชน์ซึ่งวัตถุออกฤทธิ์ในประเภท 1
4. เมื่อผู้อนุญาตได้รับคำขอรับใบอนุญาตแล้วให้ผู้อนุญาตออกใบรับคำขอให้แก่ผู้ขออนุญาตไว้เป็นหลักฐาน และให้ตรวจสอบคำขอรับใบอนุญาต เอกสาร และหลักฐานว่ามีความถูกต้องและครบถ้วนหรือไม่ ในกรณที่คำขอรับใบอนุญาตหรือเอกสารหรือหลักฐานไม่ถูกต้องหรือไม่ครบถ้วน ให้ผู้อนุญาตแจ้งให้ผู้ขออนุญาตแก้ไขเพิ่มเติมคำขอรับใบอนุญาต หรือจัดส่งเอกสารหรือหลักฐานให้ถูกต้องและครบถ้วนภายในระยะเวลาที่ผู้อนุญาตกำหนด
5. กำหนดให้ในกรณีที่ผู้อนุญาตมีคำสั่งไม่อนุญาตให้มีหนังสือแจ้งให้ผู้ขออนุญาตทราบพร้อมด้วยเหตุผลและสิทธิอุทธรณ์ ทั้งนี้ ภายในเจ็ดวันนับแต่วันที่มีคำสั่งไม่อนุญาต
6. กำหนดให้ในกรณีที่ผู้รับอนุญาตผลิต ขาย นำเข้า ส่งออก หรือมีไว้ในครอบครอง หรือใช้ประโยชน์ซึ่งวัตถุออกฤทธิ์ในประเภท 1 ประสงค์จะขอรับใบแทนใบอนุญาต ให้ยื่นคำขอต่อผู้อนุญาตพร้อมด้วยเอกสารหรือหลักฐาน
7. กำหนดให้ผู้กำหนดให้รับอนุญาตผลิต ขาย นำเข้า ส่งออก หรือมีไว้ในครอบครองหรือใช้ประโยชน์ซึ่งวัตถุออกฤทธิ์ในประเภท 1 จะผลิต ขาย นำเข้าหรือเก็บไว้ซึ่งวัตถุออกฤทธิ์ในประเภท 1 ได้ เฉพาะในสถานที่ที่ระบุไว้ในใบอนุญาตเท่านั้น และในกรณีที่ผู้รับอนุญาตประสงค์จะย้าย เปลี่ยนแปลงหรือเพิ่มสถานที่ผลิต สถานที่ขาย สถานที่นำเข้า หรือสถานที่เก็บวัตถุออกฤทธิ์ดังกล่าว ให้ยื่นคำขอต่อผู้อนุญาตพร้อมด้วยเอกสารหรือหลักฐาน
8. กำหนดให้ผู้รับอนุญาตนำเข้าหรือส่งออกซึ่งวัตถุออกฤทธิ์ในประเภท 1 ที่จะมีการนำเข้าหรือส่งออกวัตถุออกฤทธิ์ในปรเภท 1 ในแต่ละครั้ง ต้องได้รับใบอนุญาตเฉพาะคราวทุกครั้งที่นำเข้าหรือส่งออก  โดยยื่นคำขอรับใบอนุญาตต่อผู้อนุญาตพร้อมด้วยเอกสารหรือหลักฐานสำหรับกรณี ดังนี้
8.1 กำหนดให้ระบุชื่อ จำนวนหรือปริมาณ และรายละเอียดเกี่ยวกับวัตถุออกฤทธิ์ในประเภท 1 รวมทั้งชื่อและที่ตั้งของสถานที่ทำการของผู้ผลิตหรือผู้ส่งวัตถุออกฤทธิ์นั้นเข้ามาในราชอาณาจักร และวิธีการในการนำเข้ามาในราชอาณาจักรซึ่งวัตถุออกฤทธิ์ดังกล่าวด้วย ทั้งนี้ ในกรณีเพื่อประโยชน์ของทางราชการในการป้องกันและปราบปรามการกระทำความผิดเกี่ยวกับวัตถุออกฤทธิ์ ให้ยกเว้นการแสดงชื่อและที่ตั้งของสถานที่ทำการของผู้ผลิตหรือผู้ส่งวัตถุออกฤทธิ์นั้นเข้ามาในราชอาณาจักร
8.2 กำหนดให้แนบใบอนุญาตนำเข้าวัตถุออกฤทธิ์ในประเภท 1 ของประเทศผู้รับหรือหนังสือรับรองซึ่งออกโดยหน่วยงานของรัฐของประเทศปลายทางผู้รับวัตถุออกฤทธิ์นั้น ซึ่งระบุชื่อ ชนิด จำนวนหรือปริมาณ และรายละเอียดเกี่ยวกับวัตถุออกฤทธิ์ในประเภท 1 รวมทั้งชื่อและที่ตั้งของสถานที่ทำการของผู้นำเข้าวัตถุออกฤทธิ์ของประเทศผู้รับและวิธีการในการส่งออกซึ่งวัตถุออกฤทธิ์นั้นด้วย ทั้งนี้ ในกรณีเพื่อประโยชน์ของทางราชการในการป้องกันและปราบปรามการกระทำความผิดเกี่ยวกับวัตถุออกฤทธิ์ ให้ยกเว้นการแสดงเอกสารหรือหลักฐานดังกล่าวได้ แต่ต้องมีหนังสือจากหน่วยงานของรัฐของประเทศปลายทางที่แสดงความจำนงขอให้ส่งวัตถุออกฤทธิ์ไปยังประเทศนั้นเพื่อประโยชน์ดังกล่าว
9. กำหนดให้ใบอนุญาตนำเข้าหรือส่งออกเฉพาะคราวซึ่งวัตถุออกฤทธิ์ในประเภท 1 ต้องมีสำเนาใบอนุญาตและมีหมายเลขกำกับไว้ที่สำเนาใบอนุญาตด้วย
10. กำหนดให้การนำเข้าหรือส่งออกเฉพาะคราวซึ่งวัตถุออกฤทธิ์ในประเภท 1 ให้ผู้รับอนุญาตปฏิบัติตามเงื่อนไข ดังต่อไปนี้
10.1 นำวัตถุออกฤทธิ์ในประเภท 1 ที่ตนนำเข้าหรือส่งออกมาให้พนักงานเจ้าหน้าที่สำนักงานคณะกรรมการอาหารและยา ณ ด่านตรวจสอบวัตถุออกฤทธิ์เพื่อทำการตรวจสอบ
10.2 นำเข้าหรือส่งออกวัตถุออกฤทธิ์ในประเภท 1 ตามชนิดที่ระบุไว้ในใบอนุญาตเฉพาะคราว และไม่เกินจำนวนหรือปริมาณที่ระบุไว้ในใบอนุญาตเฉพาะคราว ในกรณีที่ไม่สามารถส่งออกได้ตามจำนวนหรือปริมาณดังกล่าว ให้แจ้งต่อเลขาธิการเพื่อแก้ไขใบอนุญาตให้ถูกต้องตามจำนวนหรือปริมาณที่ส่งออกจริง
10.3 ในกรณีเป็นการนำเข้า ให้จัดส่งสำเนาใบอนุญาตส่งออกของเจ้าหน้าที่ผู้มีอำนาจของประเทศที่ส่งออกนั้นมาพร้อมกับวัตถุออกฤทธิ์หนึ่งฉบับ และจัดให้เจ้าหน้าที่ดังกล่าวส่งสำเนาใบอนุญาตส่งออกมายังสำนักงานคณะกรรมการอาหารและยาหนึ่งฉบับด้วย
11. กำหนดให้ผู้รับอนุญาตให้มีไว้ในครอบครองหรือใช้ประโยชน์ซึ่งวัตถุออกฤทธิ์ในประเภท 1 ผู้ใดประสงค์จะขอต่ออายุใบอนุญาตให้มีไว้ในครอบครองหรือใช้ประโยชน์วัตถุออกฤทธิ์ให้ยื่นคำขอต่ออายุใบอนุญาตต่อผู้อนุญาตก่อนใบอนุญาตเดิมสิ้นอายุ พร้อมด้วยเอกสารหรือหลักฐานตามที่ระบุไว้ในแบบคำขอต่ออายุใบอนุญาต
12. กำหนดให้การยื่นคำขอตามกฎกระทรวงนี้ให้ยื่นคำขอ ณ สถานที่กองควบคุมวัตถุเสพติด สำนักงานคณะกรรมการอาหารและยา สธ. สถานที่อื่นตามที่เลขาธิการกำหนดโดยประกาศในราชกิจจานุเบกษา หรือให้ยื่นคำขอโดยวิธีการทางอิเล็กทรอนิกส์หรือวิธีการอื่นใด โดยคำนึงถึงการอำนวยความสะดวกและการลดภาระแก่ผู้ขออนุญาต ทั้งนี้ ตามหลักเกณฑ์และวิธีการที่เลขาธิการกำหนดโดยประกาศในราชกิจจานุเบกษา และให้ถือว่ามีผลชอบด้วยกฎหมายเช่นเดียวกับการยื่นคำขอโดยเอกสาร
13. กำหนดให้ในกรณีที่ผู้รับอนุญาตผลิต นำเข้า หรือมีไว้ในครอบครอง หรือใช้ประโยชน์ซึ่งวัตถุออกฤทธิ์ในประเภท 1 เพื่อประโยชน์ในการศึกษาวิจัยทางการแพทย์ หรือวิทยาศาสตร์ได้ทำการศึกษาวิจัยเสร็จสมบูรณ์แล้วหรือยุติโครงการศึกษาวิจัย โดยมีวัตถุออกฤทธิ์ในประเภท 1 คงเหลือในความครอบครอง ให้ผู้รับอนุญาตแจ้งความจำนงเป็นหนังสือต่อผู้อนุญาตเพื่อขอทำลายวัตถุออกฤทธิ์ที่เหลือนั้น
14. กำหนดให้ใบอนุญาตที่ออกตามกฎกระทรวง ฉบับที่ 1 ฉบับที่ 11 (พ.ศ. 2520) ออกตามความในพระราชบัญญัติวัตถุที่ออกฤทธิ์ต่อจิตและประสาท พ.ศ. 2518 ซึ่งแก้ไขเพิ่มเติมโดยกฎกระทรวง ฉบับที่ 17   (พ.ศ. 2521) ออกตามความในพระราชบัญญัติวัตถุที่ออกฤทธิ์ต่อจิตและประสาท พ.ศ. 2518 ตั้งแต่วันที่พระราชบัญญัติวัตถุที่ออกฤทธิ์ต่อจิตและประสาท พ.ศ. 2559 ใช้บังคับจนถึงวันก่อนวันที่กฎกระทรวงนี้ใช้บังคับ ให้คงใช้ได้ต่อไปจนกว่าใบอนุญาตนั้นจะสิ้นอายุหรือถูกเพิกถอน
15. กำหนดให้บรรดาคำขอใด ๆ ที่ได้ยื่นไว้ก่อนวันที่กฎกระทรวงนี้ใช้บังคับ และยังอยู่ในระหว่างการพิจารณาของผู้อนุญาต ให้ถือว่าเป็นคำขอตามกฎกระทรวงนี้ในกรณีที่คำขอตามวรรคหนึ่งมีข้อแตกต่างไปจากคำขอตามกฎกระทรวงนี้ ให้ผู้อนุญาตมีอำนาจสั่งให้ผู้ขออนุญาตแก้ไขเพิ่มเติมหรือให้ส่งเอกสารหรือหลักฐานเพิ่มเติมได้ตามความจำเป็น เพื่อให้การเป็นไปตามกฎกระทรวงนี้
2. เรื่อง ร่างกฎกระทรวงความปลอดภัยในการดำเนินการสถานประกอบการทางนิวเคลียร์ที่ใช้เครื่องปฏิกรณ์นิวเคลียร์วิจัย พ.ศ. ....
คณะรัฐมนตรีมีมติอนุมัติหลักการร่างกฎกระทรวงความปลอดภัยในการดำเนินการสถานประกอบการทางนิวเคลียร์ที่ใช้เครื่องปฏิกรณ์นิวเคลียร์วิจัย พ.ศ. .... ตามที่กระทรวงการอุดมศึกษา วิทยาศาสตร์ วิจัยและนวัตกรรมเสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้ และให้กระทรวงการอุดมศึกษา วิทยาศาสตร์ วิจัยและนวัตกรรม รับความเห็นของสำนักงานพัฒนาการเศรษฐกิจและสังคมแห่งชาติไปพิจารณาดำเนินการต่อไปด้วย
สาระสำคัญของร่างกฎกระทรวง
1. กำหนดนิยามคำว่า “สถานประกอบการ” “การหยุดเดินเครื่องปฏิกรณ์นิวเคลียร์ระยะยาว” “ผู้รับใบอนุญาต” และ “คณะกรรมการความปลอดภัย”
2. กำหนดให้ผู้รับใบอนุญาตเป็นผู้รับผิดชอบหลักด้านความปลอดภัยในการดำเนินการสถานประกอบการ รวมถึงกิจกรรมโดยผู้รับเหมา ผู้ออกแบบ ผู้ก่อสร้าง ผู้วิจัย หรือบุคคลอื่น โดยไม่สามารถถ่ายโอนความรับผิดชอบนี้ได้ จัดให้มีโครงสร้างการบริหารจัดการองค์กรที่แสดงแผนภูมิการบังคับบัญชาและหน้าที่รับผิดชอบแต่ละตำแหน่งตั้งแต่ผู้บริหารสูงสุด คณะกรรมการความปลอดภัย ผู้จัดการหน่วยเดินเครื่องปฏิกรณ์นิวเคลียร์วิจัย เจ้าหน้าที่ปฏิบัติงานเดินเครื่องปฏิกรณ์นิวเคลียร์ เจ้าหน้าที่ความปลอดภัยทางรังสี เจ้าหน้าที่ดำเนินการทางเทคนิคเกี่ยวกับวัสดุนิวเคลียร์ และเจ้าหน้าที่ฟิสิกส์สุขภาพ กรณีเกิดอุบัติเหตุหรือเหตุขัดข้องที่มีผลกระทบต่อความปลอดภัยต้องแจ้งให้สำนักงานปรมาณูเพื่อสันติทราบทันที รวมทั้งต้องจัดให้มีแผนป้องกันอัคคีภัย แผนฉุกเฉินทางนิวเคลียร์และรังสี แผนการจัดการความเสื่อมของเครื่องปฏิกรณ์นิวเคลียร์ เป็นต้น
3. กำหนดให้ผู้รับใบอนุญาตต้องเดินเครื่องปฏิกรณ์นิวเคลียร์วิจัย ให้เป็นไปตามขีดจำกัดและเงื่อนไขการเดินเครื่องปฏิกรณ์นิวเคลียร์วิจัยตามที่ระบุไว้ในรายงานการวิเคราะห์ความปลอดภัยของสถานประกอบการทางนิวเคลียร์ฉบับสมบูรณ์และเงื่อนไขในใบอนุญาต จัดทำขั้นตอนการเดินเครื่อง จัดให้ผู้มีหน้าที่เกี่ยวกับการเดินเครื่องได้รับการอบรมเกี่ยวกับการเดินเครื่อง เป็นต้น
4. กำหนดให้ผู้รับใบอนุญาตแจ้งสำนักงานปรมาณูเพื่อสันติทราบถึงแผนและรายการซ่อมบำรุงการทดสอบตามระยะเวลาและการตรวจสอบสภาพเครื่องปฏิกรณ์นิวเคลียร์วิจัย โดยเฉพาะอย่างยิ่งส่วนที่สำคัญต่อความปลอดภัยเป็นลายลักษณ์อักษรบนพื้นฐานของรายงานวิเคราะห์ความปลอดภัยของสถานประกอบการทางนิวเคลียร์ฉบับสมบูรณ์
5. กำหนดให้การจัดการแกนเครื่องปฏิกรณ์นิวเคลียร์วิจัยต้องมีการวิเคราะห์ความปลอดภัยด้วยวิธีการคำนวณที่เหมาะสม รวมทั้งผู้รับใบอนุญาตจะต้องตรวจสอบว่าแกนเครื่องปฏิกรณ์นิวเคลียร์วิจัยและเชื้อเพลิงนิวเคลียร์อยู่ในสภาพที่สมบูรณ์ ผู้รับใบอนุญาตต้องจัดให้มีการตรวจวัดรังสีและวัสดุกัมมันตรังสีในสิ่งแวดล้อม
6. กำหนดให้กรณีการหยุดเดินเครื่องปฏิกรณ์นิวเคลียร์ระยะยาว (extended shutdown) ซึ่งไม่รวมถึงการหยุดเดินเครื่องปฏิกรณ์นิวเคลียร์เป็นระยะเวลานาน เพื่อวัตถุประสงค์ในการซ่อมบำรุงหรือการปรับปรุงแก้ไขเครื่องปฏิกรณ์นิวเคลียร์ โดยผู้รับใบอนุญาตต้องจัดเตรียมแผนการหยุดเดินเครื่องปฏิกรณ์นิวเคลียร์วิจัยระยะยาวและการดำเนินการทางเทคนิคเพื่อรักษาสภาพให้เครื่องปฏิกรณ์นิวเคลียร์วิจัยและเชื้อเพลิงนิวเคลียร์คงอยู่ในสภาพที่ปลอดภัย
3. เรื่อง ร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติภาษีเงินได้ปิโตรเลียมพ.ศ. 2514 (การกำหนดหลักเกณฑ์ วิธีการ และเงื่อนไขในการจำหน่ายหนี้สูญจากบัญชีลูกหนี้ ตามพระราชบัญญัติภาษีเงินได้ปิโตรเลียม (ฉบับที่ 8) พ.ศ. 2561)
คณะรัฐมนตรีมีมติเห็นชอบร่างกฎกระทรวง ฉบับที่ .. (พ.ศ. ....) ออกตามความในพระราชบัญญัติภาษีเงินได้ปิโตรเลียม พ.ศ. 2514 ที่สำนักงานคณะกรรมการกฤษฎีกาตรวจพิจารณาแล้ว ตามที่กระทรวงการคลังเสนอ และให้ดำเนินการต่อไปได้
สาระสำคัญของร่างกฎกระทรวง
1. กำหนดให้หนี้สูญที่จะจำหน่ายจากบัญชีลูกหนี้ต้องเป็นหนี้ที่มีลักษณะดังต่อไปนี้
1.1 ต้องเป็นหนี้จากการประกอบกิจการหรือเนื่องจากการประกอบกิจการปิโตรเลียม หรือหนี้ที่ได้รวมเป็นเงินได้ในการคำนวณกำไรสุทธิเพื่อการเสียภาษีเงินได้ปิโตรเลียมโดยไม่รวมถึงหนี้ที่ผู้เป็นหรือเคยเป็นกรรมการเป็นลูกหนี้ไม่ว่าหนี้นั้นจะเกิดขึ้นก่อนหรือในขณะที่ผู้นั้นเป็นกรรมการ
1.2 ต้องเป็นหนี้ที่ยังไม่ขาดอายุความและมีหลักฐานโดยชัดแจ้งที่สามารถฟ้องลูกหนี้ได้
2. กำหนดให้การจำหน่ายหนี้สูญจากบัญชีลูกหนี้ ในกรณีหนี้ของลูกหนี้แต่ละรายมีจำนวนเกิน 2,000,000 บาทขึ้นไป ต้องมีการดำเนินการดังต่อไปนี้
2.1 ติดตามทวงถามให้ชำระหนี้ตามสมควรแก่กรณี โดยมีหลักฐานการติดตามทวงถามอย่างชัดแจ้ง แต่ไม่ได้รับชำระหนี้ โดยปรากฏว่า
2.1.1 ลูกหนี้ถึงแก่ความตาย เป็นคนสาบสูญ หรือมีหลักฐานว่าหายสาบสูญไป และไม่มีทรัพย์สินใด ๆ จะชำระหนี้ได้ หรือ
2.1.2 ลูกหนี้เลิกกิจการ และมีหนี้ของเจ้าหนี้รายอื่นมีบุริมสิทธิเหนือทรัพย์สินทั้งหมดของลูกหนี้อยู่ในลำดับก่อนเป็นจำนวนมากกว่าทรัพย์สินของลูกหนี้
2.2 ดำเนินการฟ้องลูกหนี้ในคดีแพ่ง หรือได้ยื่นคำขอเฉลี่ยหนี้ในคดีที่ลูกหนี้ถูกเจ้าหนี้รายอื่นฟ้องในคดีแพ่ง และในกรณีนั้น ๆ ได้มีหมายบังคับคดีของศาลแล้ว และมีรายงานการบังคับคดีครั้งแรกของ  เจ้าพนักงานบังคับคดี แต่ลูกหนี้ไม่มีทรัพย์สินใด ๆ จะชำระหนี้ได้ หรือ
2.3 ดำเนินการฟ้องลูกหนี้ในคดีล้มละลายหรือได้ยื่นคำขอรับชำระหนี้ในคดีที่ลูกหนี้ถูกเจ้าหนี้รายอื่นฟ้องในคดีล้มละลาย หรือในคดีที่ผู้ชำระบัญชีร้องขอให้ศาลพิพากษาให้ลูกหนี้เป็นบุคคลล้มละลาย และในกรณีนั้น ๆ ได้มีการประนอมหนี้กับลูกหนี้โดยศาลมีคำสั่งเห็นชอบด้วยกับการประนอมหนี้นั้น หรือลูกหนี้ถูกศาลพิพากษาให้เป็นบุคคลล้มละลาย และได้มีการแบ่งทรัพย์สินของลูกหนี้ครั้งแรกหรือศาลได้มีคำสั่งปิดคดีแล้ว
3. กำหนดให้การจำหน่ายหนี้สูญจากบัญชีลูกหนี้ ในกรณีหนี้ของลูกหนี้แต่ละรายมีจำนวนไม่เกิน 2,000,000 บาท ต้องมีการดำเนินการดังต่อไปนี้
3.1 ติดตามทวงถามให้ชำระหนี้ตามสมควรแก่กรณี โดยมีหลักฐานการติดตามทวงถามอย่างชัดแจ้งและไม่ได้รับชำระหนี้
3.2 ดำเนินการฟ้องลูกหนี้ในคดีแพ่งและศาลได้มีคำสั่งรับคำฟ้อง หรือได้ยื่นคำขอเฉลี่ยหนี้ในคดีที่ลูกหนี้ถูกเจ้าหนี้รายอื่นฟ้องในคดีแพ่งและศาลได้มีคำสั่งรับคำขอนั้นแล้ว หรือ
3.3 ดำเนินการฟ้องลูกหนี้ในคดีล้มละลายและศาลได้มีคำสั่งรับคำขอนั้นแล้ว หรือได้ยื่นคำขอรับชำระหนี้ในคดีที่ถูกเจ้าหนี้รายอื่นฟ้องในคดีล้มละลาย หรือในคดีที่ผู้ชำระบัญชีร้องขอให้ศาลพิพากษาให้ลูกหนี้เป็นบุคคลล้มละลาย และศาลได้มีคำสั่งรับคำขอรับชำระหนี้นั้นแล้ว
4. กำหนดให้หนี้ของลูกหนี้รายใดที่ได้ดำเนินการตามหลักเกณฑ์ วิธีการ และเงื่อนไขที่กำหนดในกฎกระทรวงนี้ครบถ้วนแล้วในรอบระยะเวลาบัญชีใด ให้จำหน่ายเป็นหนี้สูญจากบัญชีลูกหนี้ และให้ถือเป็นรายจ่ายในรอบระยะเวลาบัญชีนั้น เว้นแต่กรณีการดำเนินการฟ้องลูกหนี้ในคดีแพ่งหรือคดีล้มละลาย ให้ถือเป็นรายจ่ายในรอบระยะเวลาบัญชีที่ศาลได้มีคำสั่งรับคำฟ้องคำขอเฉลี่ยหนี้ หรือคำขอรับชำระหนี้ และกรณีการจำหน่ายหนี้สูญจากบัญชีลูกหนี้ในส่วนที่ได้ปลดหนี้ หรือประนอมหนี้ตามแผนฟื้นฟูกิจการของลูกหนี้ ให้ถือเป็นรายจ่ายในรอบระยะเวลาบัญชีที่ศาลได้มีคำสั่งเห็นชอบแผนฟื้นฟูกิจการของลูกหนี้ แล้วแต่กรณี
4. เรื่อง ร่างกฎกระทรวงการขออนุญาตและการอนุญาตให้ทำการเพาะเลี้ยงสัตว์น้ำในที่จับสัตว์น้ำซึ่งเป็นสาธารณสมบัติของแผ่นดิน (ฉบับที่ ..) พ.ศ. ....
คณะรัฐมนตรีมีมติเห็นชอบร่างกฎกระทรวงการขออนุญาตและการอนุญาตให้ทำการเพาะเลี้ยงสัตว์น้ำในที่จับสัตว์น้ำซึ่งเป็นสาธารณสมบัติของแผ่นดิน (ฉบับที่ ..) พ.ศ. .... ที่สำนักงานคณะกรรมการกฤษฎีกาตรวจพิจารณาแล้ว ตามที่กระทรวงเกษตรและสหกรณ์เสนอ และให้ดำเนินการต่อไปได้
สาระสำคัญของร่างกฎกระทรวง
1. กำหนดระยะเวลาการพิจารณาออกใบอนุญาตให้ทำการเพาะเลี้ยงสัตว์น้ำในที่จับสัตว์น้ำซึ่งเป็นสาธารณสมบัติของแผ่นดินของพนักงานเจ้าหน้าที่ โดยให้แจ้งผลการพิจารณาไปยังผู้ขอรับใบอนุญาตภายใน 60 วันนับแต่วันสิ้นสุดห้วงเวลาได้ (เดิม ภายใน 30 วัน) ให้สอดคล้องกับการดำเนินการตรวจสอบแหล่งทำการเพาะเลี้ยงสัตว์น้ำและจำนวนของผู้ขอรับใบอนุญาต
2. กำหนดเงื่อนไขที่ผู้รับใบอนุญาตต้องปฏิบัติ เช่น ต้องติดตั้งโคมไฟหรือเครื่องหมายบริเวณที่เพาะเลี้ยงสัตว์น้ำให้ชัดเจน ไม่ใช้สารเคมี ยา หรือสิ่งอื่นใดซึ่งทางราชการมีประกาศห้ามใช้ในการเพาะเลี้ยงสัตว์น้ำ กำหนดให้มีการยกเว้นแก่ผู้รับใบอนุญาตไม่ต้องปฏิบัติตามเงื่อนไขที่กำหนดไว้สำหรับสัตว์น้ำบางชนิด กรณีการเพาะเลี้ยงหอยทะเลไม่ต้องปฏิบัติตามเงื่อนไขเกี่ยวกับการกำจัดหรือการป้องกันมิให้สัตว์น้ำที่เพาะเลี้ยงหลุดออกนอกที่เพาะเลี้ยง เพื่อให้สอดคล้องกับสภาพข้อเท็จจริงของหอยทะเลซึ่งมีขนาดเล็กและไม่ลอยน้ำทำให้ไม่สามารถนำหอยทะเลหรือซากของหอยทะเลขึ้นมากำจัดบนบกอย่างถูกสุขลักษณะได้ และไม่สามารถป้องกันมิให้หอยหลุดออกพื้นที่เพาะเลี้ยงได้เช่นกัน
3. กำหนดหลักเกณฑ์การโอนใบอนุญาตซึ่งสามารถกระทำได้โดยไม่มีข้อจำกัดเฉพาะการโอนให้บุพการี คู่สมรส หรือผู้สืบสันดานของผู้รับใบอนุญาตให้ทำการเพาะเลี้ยงสัตว์น้ำในที่จับสัตว์น้ำซึ่งเป็นสาธารณสมบัติของแผ่นดิน เพื่อให้สอดคล้องกับมาตรา 44 แห่งพระราชกำหนดการประมง พ.ศ. 2558 ซึ่งแก้ไขเพิ่มเติมโดยพระราชกำหนดการประมง (ฉบับที่ 2) พ.ศ. 2560
เศรษฐกิจ - สังคม
5. เรื่อง ขอผ่อนผันการใช้ประโยชน์พื้นที่ลุ่มน้ำชั้นที่ 1 บี เพื่อทำเหมืองแร่ของห้างหุ้นส่วนจำกัด เจริญผลการศิลา ที่จังหวัดชุมพร
คณะรัฐมนตรีมีมติอนุมัติผ่อนผันการใช้ประโยชน์พื้นที่ลุ่มน้ำชั้นที่ 1 บี เพื่อทำเหมืองแร่หินอุตสาหกรรมชนิดหินปูนเพื่ออุตสาหกรรมก่อสร้าง ตามคำขอประทานบัตรที่ 1/2559 ของห้างหุ้นส่วนจำกัด เจริญผลการศิลา ตามมติคณะรัฐมนตรีเมื่อวันที่ 7 พฤศจิกายน 2532 และวันที่ 15 พฤษภาคม 2533 ตามที่กระทรวงอุตสาหกรรม (อก.) เสนอ
สาระสำคัญของเรื่อง
1. กระทรวงอุตสาหกรรมเสนอให้คณะรัฐมนตรีพิจารณาอนุมัติการขอผ่อนผันการใช้ประโยชน์พื้นที่ลุ่มน้ำชั้นที่ 1 บี เพื่อทำเหมืองแร่หินอุตสาหกรรมชนิดหินปูน เพื่ออุตสาหกรรมก่อสร้างตามคำขอประทานบัตรที่ 1/2559 ของห้างหุ้นส่วนจำกัด เจริญผลการศิลา ตามมติคณะรัฐมนตรีเมื่อวันที่ 7 พฤศจิกายน 2532 และขอผ่อนผันการดำเนินการตามมติคณะรัฐมนตรีเมื่อวันที่ 15 พฤษภาคม 2533 และวันที่ 4 ตุลาคม 2559 ที่กำหนดให้โครงการที่จะขออนุมัติผ่อนผันการใช้พื้นที่ลุ่มน้ำชั้นที่ 1 เพื่อการทำเหมือง การต่ออายุประทานบัตรทำเหมืองแร่ และการต่ออายุการอนุญาตเข้าทำประโยชน์ในพื้นที่ป่าไม้จะต้องเป็นโครงการที่ดำเนินการในพื้นที่เดิมที่มีการทำเหมืองมาก่อน ทั้งนี้ เมื่อคณะรัฐมนตรีพิจารณาอนุมัติผ่อนผันการใช้ประโยชน์พื้นที่ลุ่มน้ำชั้นที่ 1 บี เพื่อทำเหมืองแร่แล้ว กระทรวงอุตสาหกรรมโดยกรมอุตสาหกรรมพื้นฐานและการเหมืองแร่จะได้ดำเนินการให้ครบถ้วนถูกต้องตามขั้นตอนของระเบียบและกฎหมายที่เกี่ยวข้องก่อนการพิจารณาอนุญาตประทานบัตรต่อไป
2. พื้นที่คำขอประทานบัตรดังกล่าว มีเนื้อที่ทั้งหมด 204 – 2 – 10 ไร่ ทับพื้นที่ประทานบัตรเดิมที่ 28511/15271 ของห้างหุ้นส่วนฯ ซึ่งหมดอายุแล้วเมื่อวันที่ 10 มิถุนายน 2562 และเป็นที่ป่าที่ได้ยื่นคำขออนุญาตเข้าทำประโยชน์ในเขตพื้นที่ป่าไม้แล้ว นอกจากนี้ พื้นที่ดังกล่าวไม่เป็นแหล่งธรรมชาติอันควรอนุรักษ์ ไม่เป็นพื้นที่ต้องห้ามสำหรับการทำเหมืองตามระเบียบและกฎหมายของส่วนราชการต่าง ๆ รวมถึงเป็นพื้นที่ที่ถูกกำหนดไว้ในเขตแหล่งแร่เพื่อการทำเหมือง ภายใต้แผนแม่บทการบริหารจัดการแร่ พ.ศ. 2560 – 2564 ด้วย การปิดประกาศการขอประทานบัตรไม่มีผู้ร้องเรียนคัดค้าน รวมทั้งองค์การบริหารส่วนตำบลสะพลีได้แจ้งความเห็นชอบในการขอประทานบัตร และคณะกรรมการผู้ชำนาญการพิจารณารายงานการวิเคราะห์ผลกระทบสิ่งแวดล้อม ด้านเหมืองแร่ ได้ให้ความเห็นชอบกับรายงานการวิเคราะห์ผลกระทบสิ่งแวดล้อมของโครงการแล้ว เมื่อวันที่ 16 มกราคม 2561 และจากการประเมินพบว่าโครงการมีความคุ้มค่าทางเศรษฐกิจและสังคมต่อท้องถิ่นและประเทศเมื่อเปรียบเทียบกับมูลค่าความเสียหายจากผลกระทบสิ่งแวดล้อมที่อาจเกิดขึ้น ทั้งนี้ กระทรวงทรัพยากรธรรมชาติและสิ่งแวดล้อมและสำนักงานคณะกรรมการกฤษฎีกาไม่มีข้อขัดข้อง
6. เรื่อง ขอผ่อนผันการใช้ประโยชน์พื้นที่ลุ่มน้ำชั้นที่ 1 เอ เพื่อทำเหมืองแร่ของบริษัท เทพอุทิศธุรกิจ จำกัด ที่จังหวัดกาญจนบุรี
คณะรัฐมนตรีมีมติอนุมัติการขอผ่อนผันการใช้ประโยชน์พื้นที่ลุ่มน้ำชั้นที่ 1 เอ เพื่อทำเหมืองแร่ โดโลไมต์ ตามคำขอประทานบัตรที่ 1/2553 ของบริษัท เทพอุทิศธุรกิจ จำกัด ตามมติคณะรัฐมนตรีเมื่อวันที่ 15 พฤษภาคม 2533 และวันที่ 21 กุมภาพันธ์ 2538 ตามที่กระทรวงอุตสาหกรรม (อก.) เสนอ
สาระสำคัญของเรื่อง
บริษัท เทพอุทิศธุรกิจ จำกัด ได้ยื่นคำขอประทานบัตรที่ 1/2553 ชนิดแร่โดโลไมต์ ที่ตำบลปากแพรก อำเภอเมืองกาญจนบุรี จังหวัดกาญจนบุรี เนื้อที่ 224 ไร่ 3 งาน 04 ตารางวา โดยขอทับพื้นที่บางส่วนของประทานบัตรที่ 22110/13577 ของบริษัทเทพอุทิศการแร่ จำกัด ชนิดแร่โดโลไมต์ และประทานบัตรที่ 22111/13578 ของนางชูศรี สมสมัย ชนิดแร่โดโลไมต์ และหินอุตสาหกรรมชนิดหินปูน เพื่ออุตสาหกรรมก่อสร้าง ซึ่งเป็นการขอประทานบัตรทับในพื้นที่ประทานบัตรเดิมที่ครบกำหนดสิ้นอายุแล้วเมื่อวันที่ 26 กุมภาพันธ์ 2552 โดยกระทรวงทรัพยากรธรรมชาติและสิ่งแวดล้อมได้เห็นชอบการเข้าใช้ประโยชน์ในพื้นที่ลุ่มน้ำแปลงดังกล่าว โดยให้ปฏิบัติตามมาตรการป้องกันและแก้ไขผลกระทบสิ่งแวดล้อม และมาตรการติดตามตรวจสอบผลกระทบสิ่งแวดล้อมอย่างเคร่งครัด และให้ดำเนินการขออนุญาตให้ถูกต้องตามระเบียบ กฎหมาย และมติคณะรัฐมนตรีที่เกี่ยวข้องก่อนเข้าดำเนินการในพื้นที่ ตลอดจนการปิดประกาศการขอประทานบัตรไม่มีผู้ร้องเรียนคัดค้าน สำนักงานเทศบาลตำบลปากแพรกเห็นชอบคำขอประทานบัตรแปลงดังกล่าว และคณะกรรมการผู้ชำนาญการพิจารณารายงานการวิเคราะห์ผลกระทบสิ่งแวดล้อมด้านเหมืองแร่และคณะกรรมการสิ่งแวดล้อมแห่งชาติเห็นชอบรายงานการวิเคราะห์ผลกระทบสิ่งแวดล้อมของโครงการแล้ว ซึ่งกรมอุตสาหกรรมพื้นฐานและการเหมืองแร่ได้ตรวจสอบพื้นที่แล้ว มีสภาพแวดล้อมและการใช้ประโยชน์ไม่เปลี่ยนแปลงไปจากรายงานการวิเคราะห์ผลกระทบสิ่งแวดล้อมของโครงการที่ได้เห็นชอบไว้และไม่ก่อให้เกิดมลภาวะหรือสร้างความขัดแย้งกับราษฎรในพื้นที่ นอกจากนี้ พื้นที่ดังกล่าวเป็นพื้นที่ที่อยู่ในกรอบแผนแม่บทการบริหารจัดการแร่ พ.ศ. 2560 – 2564 ซึ่งคณะรัฐมนตรีได้มีมติ (31 กรกฎาคม 2561) เห็นชอบแล้ว โดยภายใต้แผนแม่บทดังกล่าวได้กำหนดให้พื้นที่ที่ปรากฏว่ามีแหล่งแร่อุดมสมบูรณ์และมูลค่าทางเศรษฐกิจสูง เป็นเขตแหล่งแร่เพื่อการทำเหมือง ซึ่งรวมถึงพื้นที่ตามประทานบัตร คำขอ    ต่ออายุประทานบัตร และคำขอประทานบัตรที่ได้ออกให้หรือได้ยื่นไว้ตามพระราชบัญญัติแร่ พ.ศ. 2510 ก่อนวันที่พระราชบัญญัติแร่ พ.ศ. 2560 มีผลบังคับใช้
7. เรื่อง ขอผ่อนผันการใช้ประโยชน์พื้นที่ลุ่มน้ำชั้นที่ 1 บี เพื่อต่ออายุประทานบัตรทำเหมืองแร่ของห้างหุ้นส่วนจำกัด เพชรสมุทร (1970) ที่จังหวัดเพชรบุรี
คณะรัฐมนตรีมีมติอนุมัติการขอผ่อนผันการใช้ประโยชน์พื้นที่ลุ่มน้ำชั้นที่ 1 บี เพื่อต่ออายุประทานบัตรทำเหมืองแร่หินอุตสาหกรรมชนิดหินปูนเพื่ออุตสาหกรรมก่อสร้าง ตามคำขอต่ออายุประทานบัตรที่ 1/2558 ของห้างหุ้นส่วนจำกัด เพชรสมุทร (1970) ตามมติคณะรัฐมนตรี เมื่อวันที่ 21 กุมภาพันธ์ 2538 และวันที่ 15 พฤษภาคม 2533 ตามที่กระทรวงอุตสาหกรรม (อก.) เสนอ ทั้งนี้ เมื่อหน่วยงานเจ้าของพื้นที่อนุญาตให้เข้าทำประโยชน์ในพื้นที่แล้ว ให้ อก. โดยกรมอุตสาหกรรมพื้นฐานและการเหมืองแร่ ดำเนินการให้ครบถ้วนถูกต้องตามขั้นตอนของระเบียบและกฎหมายที่เกี่ยวข้องก่อนการพิจารณาอนุญาตให้ต่ออายุประทานบัตรต่อไป
สาระสำคัญของเรื่อง
1. กระทรวงอุตสาหกรรมเสนอคณะรัฐมนตรีพิจารณาอนุมัติการขอผ่อนผันการใช้ประโยชน์พื้นที่ลุ่มน้ำชั้นที่ 1 บี เพื่อต่ออายุประทานบัตรทำเหมืองแร่หินอุตสาหกรรมชนิดหินปูนเพื่ออุตสาหกรรมก่อสร้าง ตามคำขอ  ต่ออายุประทานบัตรที่ 1/2558 ของห้างหุ้นส่วนจำกัด เพชรสมุทร (1970) ซึ่งเป็นการดำเนินการตามมติคณะรัฐมนตรีเมื่อวันที่ 15 พฤษภาคม 2533 ที่กำหนดหลักการการอนุญาตเข้าทำประโยชน์ในพื้นที่ป่าไม้เพื่อการทำเหมืองแร่ในกรณีการต่ออายุการอนุญาตในที่เดิมที่เคยได้รับอนุญาตมาก่อนและเป็นพื้นที่ที่อยู่ในเขตพื้นที่อนุรักษ์ ในเขตพื้นที่ต้นน้ำชั้นที่ 1 ให้นำเสนอขอความเห็นชอบจากคณะรัฐมนตรีเป็นราย ๆ ไป และมติคณะรัฐมนตรีเมื่อวันที่ 21 กุมภาพันธ์ 2538 ที่กำหนดให้พื้นที่กระทรวงอุตสาหกรรมเสนอคณะรัฐมนตรีพิจารณาขอผ่อนผันในครั้งนี้อยู่ในพื้นที่ลุ่มน้ำชั้นที่ 1 บี ของลุ่มน้ำภาคตะวันตก โดยการเสนอคณะรัฐมนตรีพิจารณาในขั้นตอนนี้ไม่ได้เป็นการพิจารณาอนุญาตให้ทำเหมืองแร่ แต่เป็นการดำเนินการตามมติคณะรัฐมนตรีที่เกี่ยวข้องข้างต้นเท่านั้น ทั้งนี้ เมื่อคณะรัฐมนตรีพิจารณาอนุมัติผ่อนผันการใช้ประโยชน์พื้นที่ลุ่มน้ำชั้นที่ 1 บี และหน่วยงานเจ้าของพื้นที่อนุญาตให้เข้าทำประโยชน์ในพื้นที่แล้ว กระทรวงอุตสาหกรรม โดยกรมอุตสาหกรรมพื้นฐานและการเหมืองแร่จะได้ดำเนินการให้ครบถ้วนถูกต้องตามขั้นตอนของระเบียบและกฎหมายที่เกี่ยวข้องก่อนการพิจารณาอนุญาตให้ต่ออายุประทานบัตรต่อไป
2. พื้นที่คำขอต่ออายุประทานบัตรของห้างหุ้นส่วนจำกัด เพชรสมุทร (1970) เป็นการขอทำเหมืองหินอุตสาหกรรมชนิดหินปูนเพื่ออุตสาหกรรมก่อสร้าง ที่ตำบลหนองชุมพลเหนือ อำเภอเขาย้อย จังหวัดเพชรบุรี เนื้อที่ 127 ไร่ 2 งาน 60 ตารางวา ซึ่งประทานบัตรครบกำหนดสิ้นอายุแล้ว เมื่อวันที่ 7 พฤษภาคม 2561 โดยพื้นที่ดังกล่าวอยู่ในพื้นที่ที่กระทรวงอุตสาหกรรมประกาศกำหนดเขตแหล่งหินอุตสาหกรรม ฉบับลงวันที่ 1 ตุลาคม 2540 ไม่เป็นแหล่งธรรมชาติอันควรอนุรักษ์ และไม่เป็นพื้นที่ต้องห้ามสำหรับการทำเหมืองตามระเบียบและกฎหมายของส่วนราชการต่าง ๆ รวมทั้งการดำเนินการตามคำขอต่ออายุประทานบัตรเป็นไปตามขั้นตอนของระเบียบและกฎหมายที่เกี่ยวข้อง ไก้แก่
2.1 การยื่นคำขออนุญาตเข้าทำประโยชน์ในเขตพื้นที่ป่าไม้ต่อกรมป่าไม้ตามพระราชบัญญัติป่าไม้ พ.ศ. 2484
2.2 การพิจารณาของคณะกรรมการไตรภาคีเพื่อพิจารณาการจัดการหน้าเหมืองให้ปลอดภัย และตรวจสอบกำกับดูแลการทำเหมืองให้ถูกต้องตามพระราชบัญญัติแร่ พ.ศ. 2510 บริเวณเขาอีบิด ซึ่งแต่งตั้งโดยจังหวัดเพชรบุรี ซึ่งคณะกรรมการไตรภาคีฯ ได้มีมติเห็นชอบให้ดำเนินการคำขอต่ออายุประทานบัตรแปลงนี้แล้ว
2.3 การตรวจสอบพื้นที่โดยกรมอุตสาหกรรมพื้นฐานและการเหมืองแร่ร่วมกับสำนักงานอุตสาหกรรมจังหวัดเพชรบุรี สำนักงานนโยบายและแผนทรัพยากรธรรมชาติและสิ่งแวดล้อม และกรมป่าไม้  ซึ่งปรากฏว่า สภาพพื้นที่คำขอต่ออายุประทานบัตร และการใช้ประโยชน์พื้นที่ไม่เปลี่ยนแปลงไปจากรายงานการวิเคราะห์ผลกระทบสิ่งแวดล้อม ไม่มีปัญหาการร้องเรียนคัดค้านที่เกี่ยวกับคำขอต่ออายุประทานบัตร และการเข้าใช้ประโยชน์ในพื้นที่ไม่ก่อให้เกิดมลภาวะหรือสร้างความขัดแย้งกับราษฎรในพื้นที่
2.4 การพิจารณารายงานการวิเคราะห์ผลกระทบสิ่งแวดล้อมซึ่งคณะกรรมการผู้ชำนาญการพิจารณารายงานการวิเคราะห์ผลกระทบสิ่งแวดล้อมฯ ได้ให้ความเห็นชอบแล้วเมื่อวันที่ 23 พฤษภาคม 2560
2.5 การพิจารณาของกระทรวงทรัพยากรธรรมชาติและสิ่งแวดล้อมซึ่งได้เห็นชอบให้ห้างหุ้นส่วนจำกัด เพชรสมุทร (1970) เข้าใช้พื้นที่ลุ่มน้ำชั้นที่ 1 บี ที่จังหวัดเพชรบุรี โดยให้ปฏิบัติตามมาตรการป้องกันและแก้ไขผลกระทบสิ่งแวดล้อม และมาตรการติดตามตรวจสอบผลกระทบสิ่งแวดล้อมอย่างเคร่งครัด และให้ดำเนินการขออนุญาตให้ถูกต้องตามระเบียบ กฎหมาย และมติคณะรัฐมนตรีที่เกี่ยวข้องก่อนเข้าดำเนินการในพื้นที่
2.6 พระราชบัญญัติส่งเสริมและรักษาคุณภาพสิ่งแวดล้อมแห่งชาติ (ฉบับที่ 2) พ.ศ. 2561 มาตรา 13 วรรคสอง บัญญัติให้รายงานการวิเคราะห์ผลกระทบสิ่งแวดล้อมสำหรับโครงการหรือกิจการตามพระราชบัญญัติส่งเสริมและรักษาคุณภาพสิ่งแวดล้อมแห่งชาติ พ.ศ. 2535 ที่คณะกรรมการผู้ชำนาญการพิจารณารายงานการวิเคราะห์ผลกระทบสิ่งแวดล้อมได้ให้ความเห็นชอบแล้ว สามารถนำไปใช้เพื่อเสนอขอรับความเห็นชอบจากคณะรัฐมนตรีหรือประกอบการพิจารณาอนุญาตตามกฎหมายได้ ภายในระยะเวลาห้าปีนับตั้งแต่วันที่พระราชบัญญัตินี้ใช้บังคับ ดังนั้น รายงานการวิเคราะห์ผลกระทบสิ่งแวดล้อมของโครงการฯ ที่ได้รับความเห็นชอบจากคณะกรรมการผู้ชำนาญการพิจารณารายงานการวิเคราะห์ผลกระทบสิ่งแวดล้อมฯ เมื่อวันที่ 23 พฤษภาคม 2560 จึงสามารถนำไปใช้เพื่อเสนอขอรับความเห็นชอบจากคณะรัฐมนตรีได้ภายในวันที่ 17 กรกฎาคม 2566
2.7 พื้นที่คำขอต่ออายุประทานบัตรนี้ ห้างหุ้นส่วนจำกัด เพชรสมุทร (1970) ได้ยื่นคำขอต่ออายุประทานบัตร เมื่อวันที่ 15 มกราคม 2558 ก่อนวันที่พระราชบัญญัติแร่ พ.ศ. 2560 มีผลบังคับใช้ อีกทั้งพื้นที่ดังกล่าวยังเป็นพื้นที่ที่คณะรัฐมนตรีเห็นชอบและอนุมัติให้ใช้ประโยชน์เพื่อกิจการเหมืองหินอุตสาหกรรม และเป็นพื้นที่ที่กระทรวงอุตสาหกรรมประกาศกำหนดเขตแหล่งหินอุตสาหกรรม ฉบับลงวันที่ 1 ตุลาคม 2540 จึงถือเป็นพื้นที่ที่แผนแม่บทการบริหารจัดการแร่ พ.ศ. 2560 – 2564 กำหนดเป็นเขตแหล่งแร่เพื่อการทำเหมือง ดังนั้น การอนุญาตให้ทำเหมืองที่กระทรวงอุตสาหกรรมจะดำเนินการตามขั้นตอนภายหลังจากที่คณะรัฐมนตรีได้พิจารณาอนุมัติการขอผ่อนผันการใช้ประโยชน์พื้นที่ลุ่มน้ำชั้นที่ 1 บี จึงเป็นไปตามพระราชบัญญัติแร่ พ.ศ. 2560 มาตรา 19
2.8 กรมอุตสาหกรรมพื้นฐานและการเหมืองแร่อยู่ระหว่างการฟ้องร้องดำเนินคดีกับห้างหุ้นส่วนจำกัด เพชรสมุทร (1970) ในกรณีการทำเหมืองในพื้นที่ซึ่งไม่ได้รับอนุญาตประทานบัตร และกรณีทำเหมืองในเขตห้ามทำเหมือง (Buffer Zone) ซึ่งการดำเนินคดีดังกล่าวยังไม่ถึงที่สุด อย่างไรก็ตาม การดำเนินคดีทางแพ่งต่อผู้ยื่นคำขอต่ออายุประทานบัตร หรือในกรณีที่ผู้ขอแพ้คดีทางแพ่ง ไม่ทำให้ผู้ขอขาดคุณสมบัติตามพระราชบัญญัติแร่ พ.ศ. 2560 จึงสามารถดำเนินการเพื่ออนุญาตคำขอต่ออายุประทานบัตรต่อไปได้
8. เรื่อง ขออนุมัติดำเนินการโครงการก่อสร้างอุโมงค์ระบายน้ำคลองพระยาราชมนตรีจากคลองภาษีเจริญถึงคลองสนามชัย
คณะรัฐมนตรีมีมติอนุมัติตามที่กระทรวงมหาดไทย (มท.) เสนอ ดังนี้
อนุมัติให้ มท. [กรุงเทพมหานคร (กทม.)] ดำเนินการโครงการก่อสร้างอุโมงค์ระบายน้ำคลอง พระยาราชมนตรี จากคลองภาษีเจริญถึงคลองสนามชัย มีกำหนดแผนงานโครงการ 7 ปี (ปีงบประมาณ พ.ศ. 2564 – 2570) กรอบวงเงินงบประมาณ 6,130 ล้านบาท
อนุมัติให้ก่อหนี้ผูกพันข้ามปีงบประมาณ พ.ศ. 2564 – 2570 เพื่อดำเนินการโครงการก่อสร้าง
อุโมงค์ระบายน้ำฯ วงเงินภาระผูกพันทั้งสิ้น 6,130 ล้านบาท โดยขอรับเงินอุดหนุนจากรัฐบาล เป็นเงิน 3,065   ล้านบาท และจะใช้เงินงบประมาณของกรุงเทพมหานครสมทบ เป็นเงิน 3,065 ล้านบาท
มอบหมายให้สำนักงบประมาณ (สงป.) และ กทม. ร่วมกันพิจารณาจัดหาแหล่งเงินเพื่อ สนับสนุนการดำเนินการ โครงการฯ ให้เป็นไปตามแผนงานต่อไป
สาระสำคัญของเรื่อง
กระทรวงมหาดไทย (กรุงเทพมหานคร) เสนอคณะรัฐมนตรีพิจารณาให้ความเห็นชอบอนุมัติดำเนินการโครงการก่อสร้างอุโมงค์ระบายน้ำคลองพระยาราชมนตรีจากคลองภาษีเจริญถึงคลองสนามชัย โดยขอ             อนุมัติให้ก่อหนี้ผูกพันข้ามปีงบประมาณ พ.ศ. 2564 – 2570 (7 ปี) เพื่อดำเนินการโครงการก่อสร้างอุโมงค์                 ระบายน้ำฯ วงเงิน 6,130 ล้านบาท ซึ่งกรุงเทพมหานครจะขอรับเงินอุดหนุนจากรัฐบาล เป็นเงิน 3,065 ล้านบาท และจะใช้เงินงบประมาณของกรุงเทพมหานครสมทบ เป็นเงิน 3,065 ล้านบาท ทั้งนี้ จะใช้จ่ายเกี่ยวกับค่าก่อสร้าง                      (6,000 ล้านบาท) และค่าจ้างที่ปรึกษาควบคุมงานก่อสร้าง (130 ล้านบาท) สำหรับสาระสำคัญของโครงการฯ ครอบคลุมเกี่ยวกับวัตถุประสงค์เพื่อเพิ่มประสิทธิภาพการระบายน้ำในพื้นที่กรุงเทพมหานครฝั่งตะวันตกและรองรับปริมาณน้ำหลากจากพื้นที่ตอนบนของกรุงเทพมหานครให้ระบายลงสู่โครงการแก้มลิง “คลองมหาชัย – คลองสนามชัย” และจะดำเนินโครงการตามแนวคลองพระยาราชมนตรีจากคลองภาษีเจริญถึงคลองสนามชัย ความยาวประมาณ 9 กิโลเมตร ครอบคลุมพื้นที่ประมาณ 64 ตารางกิโลเมตร ในเขตภาษีเจริญ เขตบางแค  เขตบางบอน และเขตบาง ขุนเทียน โดยก่อสร้างอุโมงค์ระบายน้ำ ขนาดเส้นผ่านศูนย์กลางไม่น้อยกว่า 5 เมตร ความยาวประมาณ 9.195 กิโลเมตร ทั้งนี้ โครงการฯ ผ่านความเห็นชอบในหลักการจากคณะกรรมการทรัพยากรน้ำแห่งชาติ ในการประชุม          ครั้งที่ 2/2562 เมื่อวันที่ 12 กันยายน 2562 และคณะรัฐมนตรีได้มีมติ (14 มกราคม 2563) อนุมัติในหลักการการยื่นคำของบประมาณรายจ่ายประจำปีงบประมาณ พ.ศ. 2564 รายการก่อหนี้ผูกพันข้ามปีงบประมาณที่มีวงเงินตั้งแต่ 1,000 ล้านบาท ขึ้นไป
9. เรื่อง  ผลการประชุมคณะกรรมการขับเคลื่อนการเจรจาการค้าและการลงทุน ครั้งที่ 1/2563
คณะรัฐมนตรีมีมติรับทราบผลการประชุมคณะกรรมการขับเคลื่อนการเจรจาการค้าและการลงทุน  ครั้งที่ 1/2563 ตามที่สำนักงานสภาพัฒนาการเศรษฐกิจและสังคมแห่งชาติ (สศช.) เสนอ และมอบหมายให้หน่วยงานที่เกี่ยวข้องดำเนินการตามมติคณะกรรมการต่อไป
(สามารถดาวน์โหลดเนื้อหา)
10. เรื่อง มาตรการช่วยเหลือประชาชนที่ได้รับผลกระทบจากสถานการณ์การระบาดของโรคติดเชื้อไวรัสโคโรนา 2019 (COVID-19)
คณะรัฐมนตรีมีมติรับทราบมาตรการช่วยเหลือประชาชนที่ได้รับผลกระทบจากสถานการณ์การระบาดของโรคติดเชื้อไวรัสโคโรนา 2019 (COVID-19) และบรรเทาความเดือดร้อนของประชาชนในการลดภาระค่าใช้จ่ายด้านสาธารณูปโภคพื้นฐานสำหรับประชาชนตามที่กระทรวงมหาดไทย (มท.) เสนอดังนี้
สาระสำคัญของเรื่อง
มท. เสนอว่า สถานการณ์การระบาดของโรคติดเชื้อไวรัสโคโรนา 2019 (COVID-19) ส่งผลกระทบต่อธุรกิจของประเทศไทยในภาพรวม โดยเฉพาะธุรกิจที่เกี่ยวกับการท่องเที่ยว การชะลอตัวของเศรษฐกิจในภาคธุรกิจ ภาคอุตสาหกรรม และการดำรงชีวิตของประชาชนทุกระดับ กระทรวงมหาดไทยจึงเห็นสมควรเสนอมาตรการช่วยเหลือประชาชนผู้ที่ได้รับผลกระทบการระบาดของโรคติดเชื้อไวรัสโคโรนา 2019 (COVID-19) เพื่อบรรเทาความเดือดร้อนของประชาชนและเป็นการลดภาระค่าใช้จ่ายสาธารณูปโภคพื้นฐานสำหรับประชาชน ดังนี้
1. มาตรการด้านไฟฟ้า (การไฟฟ้านครหลวง และการไฟฟ้าส่วนภูมิภาค)
(1) มาตรการที่ 1 ลดค่าไฟฟ้าร้อยละ 3 สำหรับผู้ใช้ไฟฟ้าทุกประเภท เป็นระยะเวลา 3 เดือน (เมษายน – มิถุนายน 2563) คาดว่าจะใช้งบประมาณรวม 5,160 ล้านบาท แบ่งเป็น การไฟฟ้านครหลวง คาดว่าจะใช้งบประมาณ 1,600 ล้านบาท และการไฟฟ้าส่วนภูมิภาคคาดว่าจะใช้งบประมาณ 3,560 ล้านบาท โดยมอบหมายให้คณะกรรมการกำกับกิจการพลังงานดำเนินการลดค่าไฟฟ้าในอัตราร้อยละ 3 และพิจารณาใช้เงินคืนรายได้ เพื่อให้การไฟฟ้ามีฐานะการเงินตามเกณฑ์ที่กำหนดมาเป็นแหล่งเงินในการสนับสนุนการลดค่าไฟฟ้า
(2) มาตรการที่ 2 ขยายระยะเวลาการชำระค่าไฟฟ้า สำหรับผู้ใช้ไฟฟ้าประเภทกิจการเฉพาะอย่าง (ธุรกิจโรงแรม และกิจการให้เช่าพักอาศัย) โดยไม่คิดดอกเบี้ย ตลอดระยะเวลาการผ่อนผันโดยไม่มีการงดจ่ายไฟฟ้าเป็นการชั่วคราว และผ่อนผันได้ไม่เกิน 6 เดือนของแต่ละรอบบิล สำหรับใบแจ้งค่าไฟฟ้า ประจำเดือนเมษายน – พฤษภาคม 2563 ทั้งนี้ ผู้ใช้ไฟฟ้าที่มีความประสงค์ขอรับความช่วยเหลือสามารถติดต่อได้ที่สำนักงานการไฟฟ้าในพื้นที่
(3) มาตรการที่ 3 การคืนเงินประกันการใช้ไฟฟ้า ให้ผู้ใช้ไฟฟ้าประเภทที่ 1 บ้านอยู่อาศัย และประเภทที่ 2 กิจการขนาดเล็ก รวม 22.17 ล้านราย วงเงิน 32,700 ล้านบาท แบ่งเป็น การไฟฟ้านครหลวง จำนวน 3.87 ล้านราย วงเงิน 13,000 ล้านบาท และการไฟฟ้าส่วนภูมิภาค จำนวน 18.30 ล้านราย วงเงินประมาณ 19,700 ล้านบาท สามารถใช้สิทธิขอคืนเงินประกันการใช้ไฟฟ้าที่วางไว้ตามขนาดเครื่องวัดหน่วยไฟฟ้า ทั้งนี้ ผู้วางหลักประกันการใช้ไฟฟ้าสามารถตรวจสอบสิทธิและแจ้งความประสงค์ พร้อมยื่นเอกสารหลักฐานเพื่อขอคืนเงินประกันผ่านช่องทางต่าง ๆ ทั้งนี้ คณะกรรมการกำกับกิจการพลังงานจะออกประกาศการคืนเงินประกันการใช้ไฟฟ้า โดยการไฟฟ้านครหลวงและการไฟฟ้าส่วนภูมิภาคจะเร่งกำหนดแนวทางปฏิบัติและรายละเอียดในการดำเนินการคืนเงินประกันการใช้ไฟฟ้าให้กับผู้ใช้ไฟฟ้าต่อไป
2. มาตรการด้านน้ำประปา (การประปานครหลวง และการประปาส่วนภูมิภาค)
(1) มาตรการที่ 1 ลดค่าน้ำประปาในอัตราร้อยละ 3 ให้กับผู้ใช้น้ำทุกประเภท เป็นระยะเวลา  3 เดือน เริ่มตั้งแต่รอบการใช้น้ำเดือนเมษายน – มิถุนายน 2563 คาดว่าจะใช้งบประมาณรวม 330 ล้านบาท แบ่งเป็น การประปานครหลวง 130 ล้านบาท การประปาส่วนภูมิภาค 200 ล้านบาท
(2) มาตรการที่ 2 ขยายระยะเวลาการชำระค่าน้ำประปา สำหรับผู้ใช้น้ำที่จดทะเบียนประกอบธุรกิจโรงแรมและกิจการให้เช่าพักอาศัย โดยไม่คิดดอกเบี้ย สามารถผ่อนชำระได้ไม่เกิน 6 เดือน ของแต่ละรอบใบแจ้งค่าน้ำประปา สำหรับรอบการใช้น้ำเดือนเมษายน – พฤษภาคม 2563 รวม 30,900 ราย แบ่งเป็น การประปานครหลวง จำนวน 900 ราย และการประปาส่วนภูมิภาค จำนวน 30,000 ราย
(3) มาตรการที่ 3 คืนเงินประกันการใช้น้ำให้กับผู้ใช้น้ำประเภทที่ 1 ที่พักอาศัย รวม 5.7   ล้านราย วงเงิน 2,834 ล้านบาท แบ่งเป็น การประปานครหลวง จำนวน 2 ล้านราย วงเงิน 1,034 ล้านบาท และการประปาส่วนภูมิภาค จำนวน 3.7 ล้านราย วงเงิน 1,800 ล้านบาท ทั้งนี้ ผู้วางเงินประกันการใช้น้ำสามารถตรวจสอบสิทธิและแจ้งความประสงค์เพื่อขอคืนเงินประกันผ่านช่องทางต่าง ๆ
11.  เรื่อง ข้อสรุปมาตรการและข้อสั่งการเกี่ยวกับโควิด – 19
(สามารถดาวน์โหลด)
12.  เรื่อง สรุปผลการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด – 19) ครั้งที่ 1/2563
คณะรัฐมนตรีมีมติรับทราบตามที่คณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) เสนอ สรุปผลการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด – 19) ครั้งที่ 1/2563  เมื่อวันที่ 16 มีนาคม 2563  ณ  ตึกภักดีบดินทร์ ทำเนียบรัฐบาล  ดังนี้
นายกรัฐมนตรี เป็นประธานการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ครั้งที่ 1/2563  โดยมีรองนายกรัฐมนตรี รัฐมนตรี ผู้บริหารของส่วนราชการ และผู้ที่เกี่ยวข้อง เข้าร่วมประชุม
นายกรัฐมนตรี ได้แจ้งว่า สถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) มีแนวโน้มการแพร่กระจายที่เพิ่มมากขึ้น จึงจำเป็นต้องหามาตรการรองรับ โดยทุกภาคส่วนต้องทำความเข้าใจร่วมกัน เพื่อบูรณาการความร่วมมือเพื่อหาแนวทางการรองรับสถานการณ์ที่เกิดขึ้นและขอขอบคุณทุกส่วนราชการที่ร่วมมือในการประสานงานให้เกิดผลอย่างเป็นรูปธรรม ในการนี้ รัฐมนตรีที่รับผิดชอบในด้านต่าง ๆ  6 ด้าน ได้แก่ ด้านสาธารณสุข ด้านเวชภัณฑ์ป้องกัน ด้านข้อมูล การชี้แจงและการรับเรื่องร้องเรียน ด้านการต่างประเทศ ด้านมาตรการป้องกัน และด้านมาตรการให้ความช่วยเหลือเยียวยา ได้รายงานผลการดำเนินงานและแผนมาตรการเตรียมการรองรับฯ ด้านต่าง ๆ ดังนี้
1. ด้านการสาธารณสุข
รองนายกรัฐมนตรีและรัฐมนตรีว่าการกระทรวงสาธารณสุข : กล่าวขอบคุณนายกรัฐมนตรีที่อนุมัติการเบิกจ่ายค่าตอบแทนเสี่ยงภัยให้แก่บุคลากรที่ปฏิบัติงานในการเฝ้าระวัง สอบสวน ป้องกัน ควบคุม และรักษาผู้ป่วยโรคปอดอักเสบจากเชื้อไวรัสโคโรนา 2019 (COVID-19) ตั้งแต่เดือนมกราคม 2563 เป็นต้นไปจนกว่าสถานการณ์จะยุติ และขอขอบคุณทุกหน่วยงานที่ร่วมกันดำเนินมาตรการต่าง ๆ อาทิ กระทรวงกลาโหมและกระทรวงมหาดไทยที่ร่วมดำเนินมาตรการ State Quarantine การสนับสนุนกำลังคนและอาสาสมัคร โดยได้นำเสนอประเด็นต่อที่ประชุม ดังนี้
สถานการณ์ในประเทศไทย ณ วันที่ 16 มีนาคม 2563 มีผู้ติดเชื้อสะสม 114 คน ที่
สำคัญ ในสัปดาห์ที่ผ่านมา มียอดผู้ติดเชื้อเพิ่มขึ้นถึง 64 คน  สามารถจำแนกเป็นกลุ่มต่าง ๆ ได้แก่ คนไทยที่เดินทางกลับจากต่างประเทศ  ชาวต่างชาติที่เดินทางเข้าประเทศไทย ผู้สัมผัสกับชาวต่างชาติ ผู้สัมผัสเสี่ยงสูงของผู้ป่วยรายก่อนหน้าผู้ที่เกี่ยวข้องกับสนามมวย และผู้ที่เกี่ยวข้องกับสถานบันเทิง
1.2 มาตรการดำเนินการ กระทรวงสาธารณสุขได้ดำเนินตามแนวทาง ดังนี้
มาตรการ
แนวทาง/การดำเนนิงาน
1. การป้องกันการแพร่ระบาด
1.1 การหยุดนำเชื้อเข้าจากต่างประเทศ โดยผู้ที่เดินทางเข้ามาจะต้องมีใบรับรองแพทย์และกักตัวเองเป็นเวลา 14 วัน ตามที่กฎหมายกำหนด
1.2 การหยุดการส่งออกเชื้อไวรัสออกนอกกรุงเทพฯ ด้วยการควบคุมการเดินทางของประชาชนให้น้อยที่สุดในช่วงเทศกาลสงกรานต์  หรือเปลี่ยนแปลงวันหยุดเทศกาลสงกรานต์ หรืองดการจัดงาน
1.3 การหยุดการแพร่ระบาดเชื้อ โดยขอให้งดกิจกรรมทุกประเภท อาทิ การแข่งขันกีฬา งานบันเทิง งานอบรมสัมมนา การแสดงสินค้า และให้สถานบันเทิงเปิดให้บริการ
ไม่เกิน 20.00 น. และให้การจัดกิจกรรมต่าง ๆ จัดที่นั่งหรือที่ยืนห่างกันไม่ต่ำกว่า 1 เมตร
1.4 หยุดการเดินทาง หรือลดการเดินทางของประชาชนในกรุงเทพฯ โดยเสนอให้ดำเนินการปิดสถานศึกษาประเภทโรงเรียนกวดวิชา หรือสถาบันติวเตอร์ และลดความแออัดของระบบขนส่งมวลชน รวมถึงพิจารณาการทำงานที่บ้าน (Work at Home)
2. การควบคุมและการจำกัดวงการแพร่ระบาด
2.1 ให้ผู้ว่าราชการจังหวัด และผู้ว่าราชการกรุงเทพมหานคร ซึ่งเป็นเจ้าพนักงานควบคุมโรคในระดับพื้นที่ เจ้าพนักงานควบคุมโรคติดต่อประจำด่านควบคุมโรคติดต่อระหว่างประเทศ ดำเนินการป้องกันและควบคุมโรคติดต่อ โดยใช้อำนาจตาม พ.ร.บ.โรคติดต่อ พ.ศ. 2558 อย่างเคร่งครัด
2.2 ให้ อสม. ดำเนินการดูแล ติดตาม และรายงานการกักตัวผู้เดินทางจากต่างประเทศ
3. การเตรียม
ความพร้อมด้านการรักษาพยาบาล
เตรียมความพร้อมของเครือข่ายโรงพยาบาลทั่วประเทศทั้งภาครัฐและเอกชน
4. การสื่อสารความเสี่ยงและ
การสื่อสารสาธารณะ
สร้างความเข้าใจและความตระหนักรู้กับประชาชนทั่วไป โดยเฉพาะในระดับภูมิภาคให้เป็นไปในทิศทางเดียวกัน อาทิ เว็บไซต์กรมควบคุมโรค www.ddc.moph.go.th สายด่วนกรมควบคุมโรค หมายเลข 1422 รวมทั้งร่วมกันสื่อสารสถานการณ์และวิธีการปฏิบัติตัวสำหรับบุคคล ครอบครัว สถานที่ทำงาน ชุมชน และสังคม
1.3 ความพร้อมด้านการสาธารณสุขของไทย
(1) ด้าน Surge Capacity ของจำนวนเตียง ผู้ป่วย COVID – 19
โรงพยาบาลสังกัด
Isolation room
AIIR
Cohort Ward
กทม.
237
136
143
ต่างจังหวัด
2,444
1,042
3,061
(2) การบริหารจัดการ Surgical Mask  สธ. ได้รับการจัดสรร 1,000,000 ชิ้นต่อวัน แบ่งเป็นการจัดสรรให้แก่โรงพยาบาลภายใต้สังกัดกระทรวงสาธารณสุข 500,000 ชิ้น โรงพยาบาลภายนอกกระทรวงสาธารณสุข 70,000 ชิ้น โรงพยาบาลมหาวิทยาลัย/คณะทันตแพทย์ 100,000 ชิ้น โรงพยาบาลเอกชน/คลินิกเอกชน 200,000 ชิ้น โรงพยาบาลในสังกัดกรุงเทพมหานคร 80,000 ชิ้น และจัดสรรตามมาตรการ Quarantine 50,000 ชิ้น
(3) จำนวนบุคลากรสาธารณสุข
บุคลากร
รพ.รัฐ
รพ.เอกชน
รวม
แพทย์
29,449
7,711
37,160
พยาบาล
126,666
24,905
151,571
สำหรับการดำเนินการจัดหาหน้ากากอนามัย ประเภท N95 และ PPE กระทรวงสาธารณสุขจะต้องจัดหาเพิ่มเติม 1,596,525 ชิ้น (หน้ากาก N95) และ 1,932,052 ชิ้น (ชุดป้องกันสำหรับบุคลากรทางการแพทย์ (PPE) ขณะที่กำลังการผลิตและสำรองยา กระทรวงสาธารณสุขอยู่ระหว่างจัดหายาเพิ่มเติมในยาฟาวิพิราเวียร์ จำนวน 40,000 เม็ด และยาเรมเดซิเวียร์ จำนวน 220 หลอด
2. ด้านเวชภัณฑ์ป้องกัน
รัฐบาลมีมาตรการกำกับดูแลการกระจายหน้ากากให้เป็นไปอย่างทั่วถึง ชดเชยส่วนเกินราคาหน้ากากอนามัยให้แก่โรงงานที่ได้รับผลกระทบจากการควบคุมราคาสินค้าการควบคุมราคาหน้ากากอนามัย เร่งรัดการผลิตหน้ากากผ้า หรือหน้ากากทางเลือกเพื่อลดปริมาณความต้องการหน้ากากอนามัย นำไขปาล์มเพื่อเป็นส่วนผสมในการทำเจลล้างมือ ตลอดจนขอให้ด่านศุลกากร เคร่งครัดการตรวจสอบการส่งออกสินค้ากับใบอนุญาตให้ตรงกัน นอกจากนี้ ได้กำหนดมาตรการใน 4 เรื่อง คือ การแจ้งข้อมูล การควบคุมการส่งออก การปันส่วน และการควบคุมราคาจำหน่าย ซึ่งได้มีการปรับเพิ่มความเข้มข้นมากขึ้นเพื่อให้สามารถบริหารจัดการหน้ากากได้อย่างมีประสิทธิภาพตามสถานการณ์  มีการติดตามดูแลเพื่อไม่ให้เกิดการกักตุนสินค้า และไม่ให้จำหน่ายในราคาสูงเกินสมควร
แนวทางการบริหารจัดการหน้ากาก เน้นตอบสนองความต้องการ โดยสร้างพอเพียงให้กับบุคลากรทางการแพทย์และสาธารณสุข  และเตรียมความพร้อมสำหรับมาตรการ State of Quarantine และส่งเสริมให้ประชาชนใช้หน้ากากทางเลือก เพื่อลดความต้องการใช้หน้ากากอนามัยทางการแพทย์
3. ด้านข้อมูลการชี้แจงและการรับเรื่องร้องเรียน
รัฐบาลได้จัดให้มีศูนย์ข้อมูลมาตรการแก้ไขปัญหาจากโรคติดเชื้อไวรัสโคโรนา (COVID - 19) โดยดำเนินการ เปิดรับเรื่องร้องเรียนและตอบข้อซักถามประชาชน จัดประชุมทุกวันในเวลา 09.00 น. และจัดแถลงข่าวทุกวันในเวลา 14.00 น. โดยถ่ายทอดสดทาง NBT2HD และสื่อออนไลน์ พร้อมทั้งจัดทำ Viral Clip ด้วย ซึ่งในการแถลงข่าวดังกล่าวได้มีการเชิญรัฐมนตรีและหน่วยงานที่รับผิดชอบมาร่วมแถลงด้วย การแถลงข่าวดำเนินการมาแล้ว จำนวน 6 ครั้ง ชี้แจงประชาชนไปแล้ว 27 ประเด็น ดำเนินการประชาสัมพันธ์ผ่านช่องทางสื่อออนไลน์ต่าง ๆ ตลอดจนได้กำหนดให้มีการยกระดับการสื่อสารกับประชาชนเป็น COVID CHANEL โดยจัดเจ้าหน้าที่ประจำตลอด 24 ชั่วโมง
4. ด้านการต่างประเทศ
ในขณะนี้นานาชาติได้มีมาตรการที่ส่งผลกระทบต่อการผ่านแดนของคนไทย โดยแบ่งมาตรการออกเป็น 3 มาตรการ ดังนี้
1) ห้ามคนไทยเดินทางภายใน 14 วัน
2) ห้ามประชากรจากกลุ่มประเทศอาเซียนเดินทางเข้าประเทศ
3) ห้ามคนไทยเข้าโดยเด็ดขาด
รัฐบาลได้ให้ความช่วยเหลือนักเรียนแลกเปลี่ยนในโครงการ AFS จากประเทศอิตาลี ซึ่งในขณะนี้ได้เดินทางกลับมาถึงประเทศไทยแล้ว
ปัจจุบันมีประเทศที่มีผู้ติดเชื้อเพิ่มขึ้นอย่างต่อเนื่อง กระทรวงการต่างประเทศจึงขอหารือที่ประชุมพิจารณาความจำเป็นและความเหมาะสมในการดำเนินมาตรการเฉพาะกับประเทศที่มีรายงานผู้ป่วยสะสมมากและผู้ป่วยรายใหม่อย่างไรหรือไม่
เมื่อพิจารณาแนวปฏิบัติที่ดีของประเทศต่าง ๆ เห็นว่า มาตรการที่หนักแน่นและครอบคลุมเท่านั้นที่จะสามารถควบคุมสถานการณ์ได้ และประเทศต่าง ๆ ได้ให้ความสำคัญกับการดูแลรักษาความปลอดภัยของประชาชนในประเทศและมีมาตรการรับมือกับสถานการณ์ดังกล่าวอย่างเข้มข้น ขณะนี้ กระทรวงการต่างประเทศกำลังประสานความร่วมมือในการควบคุมการแพร่ระบาดในด้านต่าง ๆกับสหรัฐอเมริกาและสาธารณรัฐประชาชนจีน
5. ด้านมาตรการป้องกัน
- รัฐมนตรีว่าการกระทรวงมหาดไทย ได้นำเสนอมาตรการป้องกัน ดังนี้
1) การกักกัน กระทรวงสาธาณสุขได้แต่งตั้งเจ้าหน้าที่กระทรวงมหาดไทยเป็นเจ้าหน้าที่สาธารณสุขในการกักกันควบคุมโรคในระดับพื้นที่ ตามประกาศกระทรวงสาธารณสุข เรื่อง แต่งตั้งเจ้าพนักงานควบคุมโรคติดต่อตามพระราชบัญญัติโรคติดต่อ พ.ศ. 2558 (ฉบับที่ 3) พ.ศ. 2563 และประกาศกระทรวงสาธารณสุข เรื่อง แต่งตั้งเจ้าพนักงานควบคุมโรคติดต่อตามพระราชบัญญัติโรคติดต่อ พ.ศ. 2558 (ฉบับที่ 4) พ.ศ. 2563 โดยดำเนินการ ได้แก่ (1) ระดับอำเภอ มีนายอำเภอเป็นประธาน มีสาธารณสุขอำเภอเป็นเลขานุการ (2) ระดับเทศบาลและองค์การบริหารส่วนตำบล (อบต.) มีนายเทศมนตรี นายกองค์บริหารส่วนตำบบ (อบต.) เป็นประธาน มีเจ้าหน้าที่โรงพยาบาลส่งเสริมตำบล (รพ.สต.) เป็นเลขานุการ (3) ระดับหมู่บ้าน มีกำนันผู้ใหญ่บ้าน เป็นประธาน อาสาสมัครสาธารณสุขหมู่บ้าน (อสม.) เป็นเลขานุการ  และมีแนวทางปฏิบัติในการกักกัน ณ ที่พักสำหรับผู้เดินทางมาจาก4 ประเทศเสี่ยง แบ่งเป็น กลุ่มผู้เดินทางกลับจากประเทศเกาหลีใต้ (อยู่ระหว่างกักกัน 1,324 คน) และกลุ่มผู้เดินทางกลับจากประเทศกลุ่มเสี่ยงอีก 3 ประเทศ (อยู่ระหว่างกันกัน 824 คน) รวมถูกกักกัน 2,144 ราย
2) การจัดทำหน้ากากอนามัยทางเลือก (หน้ากากผ้า)
ปัจจุบันมีการคาดการณ์ยอดการผลิตหน้ากากผ้าทั้งสิ้น 52 ล้านชิ้น จำแนกเป็น กรมส่งเสริมการปกครองท้องถิ่น กระทรวงมหาดไทย ดำเนินการผลิตและแจกจ่ายแล้ว 3,584,986 ชิ้น (ณ วันที่ 15 มี.ค.63) จากเป้าหมาย 50 ล้านชิ้น กระทรวงสาธารณสุข โดย อสม. 1 ล้านชิ้น ซึ่งอยู่ระหว่างการของบอนุมัติงบกลาง         เพื่อการผลิต และกรมราชทัณฑ์ กระทรวงยุติธรรม1 ล้านชิ้น อยู่ระหว่างการผลิต ในการนี้ กระทรวงอุตสาหกรรมจะมอบหมายให้ภาคอุตสาหกรรมผลิตหน้าอนามัยทางเลือกเพิ่มเติม จำนวน 10 ล้านชิ้น
3) การเตรียมรองรับผู้ติดเชื้อของกรุงเทพมหานคร กรุงเทพมหานคร
ได้มอบหมายให้ผู้อำนวยการเขตเป็นหัวหน้าทีมในการดำเนินการ โดยพื้นที่กรุงเทพฯ มีประชาชนที่อยู่ในมาตรการ Local Quarantine และ Home Quarantine  ที่อยู่ในข่ายเฝ้าระวัง จำนวน 443 ราย รวมถึงการเตรียมความพร้อมสำหรับสถานพยาบาลต่าง ๆ เพื่อรองรับผู้ติดเชื้อในอนาคต อาทิ การเตรียมเรือนพักของโรงพยาบาลบางขุนเทียน              (มีอาคารผู้ป่วยในที่สามารถรองรับผู้ป่วยได้ 74 คน และหากสถานการณ์เข้าอยู่ระยะที่ 3 สามารถปรับเป็นโรงพยาบาลเฉพาะโรคที่สามารถรองผู้ป่วยได้ 273 คน) ศูนย์ฝึกอบรมหนองจอก (รองรับได้ 50 คน) ค่ายลูกเสือ (รองรับได้ 50 คน) และเตรียมความพร้อมโรงพยาบาลในสังกัด 4 แห่ง ได้แก่ โรงพยาบาลกลาง โรงพยาบาลตากสิน โรงพยาบาลเจริญราษฎร์ประชารักษ์ และโรงพยาบาลสิรินธร
6. ด้านมาตรการให้ความช่วยเหลือเยียวยา
- รัฐมนตรีว่าการกระทรวงการคลัง รายงานมาตรการให้ความช่วยเหลือเยียวยา โดยแบ่งมาตรการออกเป็น 2 ระยะ ดังนี้
1) มาตรการระยะที่ 1 เพื่อดูแลและเยียวยาประชาชนทุกกลุ่ม ประกอบด้วย    3 มาตรการ ดังนี้
(1) มาตรการด้านการเงิน ได้แก่ สินเชื่อดอกเบี้ยต่ำ 150,000 ล้านบาท    พักเงินต้น/ลดดอกเบี้ย/ขยายเวลาชำระหนี้ของสถาบันการเงินเฉพาะกิจ ให้ความช่วยเหลือลูกหนี้ โดย ธปท. และส่งเสริมการจ้างงานของสำนักงานประกันสังคม
(2) มาตรการด้านภาษี ได้แก่ ลดอัตราภาษี เพื่อเสริมสภาพคล่องหักรายจ่ายดอกเบี้ยสำหรับโครงการ Soft Loan และคืนภาษีมูลค่าเพิ่มให้ผู้ประกอบการภายในประเทศ
(3) มาตรการด้านอื่น ๆ ได้แก่ การบรรเทาค่าน้ำค่าไฟ คืนเงินประกันการใช้ไฟ และลดเงินสมทบเข้ากองทุนประกันสังคม
2) มาตรการระยะที่ 2 อยู่ระหว่างเตรียมการ อาทิ กค. เริ่มตั้งศูนย์รับเรื่องทั่วประเทศ ร่วมกับธนาคารออมสิน เปิดบริการออนไลน์เพื่อรับข้อร้องเรียนและรับข้อเสนอแนะ ดูแลกลไกและเสถียรภาพของตลาดหลักทรัพย์ เพื่อประโยชน์ของผู้ลงทุนทุกกลุ่ม
- รมว.อก. รายงานการยกเลิกค่าธรรมเนียมให้แก่เจ้าของกิจการโรงงาน
มติที่ประชุม ให้หน่วยงานที่เกี่ยวข้องจัดทำมาตรการ/แผนงาน/โครงการเพื่อนำเสนอคณะรัฐมนตรีพิจารณาต่อไป
13. เรื่อง การขอรับจัดสรรงบประมาณรายจ่ายประจำปีงบประมาณ พ.ศ 2563 งบกลาง รายการเงินสำรองจ่ายเพื่อกรณีฉุกเฉินหรือจำเป็น ตามมาตรการด้านการงบประมาณเพื่อบรรเทาผลกระทบจากสถานการณ์การระบาดของโรคติดเชื้อไวรัสโคโรนา 2019 (COVID-19) และสถานการณ์ภัยแล้ง
คณะรัฐมนตรีพิจารณา เรื่อง การขอรับจัดสรรงบประมาณรายจ่ายประจำปีงบประมาณ พ.ศ. 2563 งบกลาง รายการเงินสำรองจ่ายเพื่อกรณีฉุกเฉินหรือจำเป็น ตามมาตรการด้านการงบประมาณเพื่อบรรเทาผลกระทบจากสถานการณ์การระบาดของโรคติดเชื้อไวรัสโคโรนา 2019 (COVID-19) และสถานการณ์ภัยแล้งตามที่สำนักงบประมาณเสนอแล้วมีมติ ดังนี้
1. เห็นชอบในหลักการให้หน่วยรับงบประมาณดำเนินโครงการตามมาตรการด้านการงบประมาณเพื่อแก้ไขปัญหาและบรรเทาผลกระทบจากสถานการณ์การระบาดของโรคติดเชื้อไวรัสโคโรนา 2019 (COVID-19) และสถานการณ์ภัยแล้ง โดยใช้จ่ายจากงบประมาณรายจ่ายประจำปีงบประมาณ พ.ศ. 2563 งบกลาง รายการเงินสำรองจ่ายเพื่อกรณีฉุกเฉินหรือจำเป็น ภายในกรอบวงเงิน 17,310.4509 ล้านบาท ประกอบด้วยโครงการที่หน่วยรับงบประมาณขอรับการจัดสรรงบกลางฯ เพื่อบรรเทาผลกระทบจากสถานการณ์การระบาดของโรคติดเชื้อไวรัสโคโรนา 2019 (COVID-19) และบรรเทาผลกระทบจากสถานการณ์ภัยแล้ง จำนวน 11 กระทรวง 28 หน่วยงาน วงเงิน 14,610.4509 ล้านบาท ดังนี้
หน่วย : ล้านบาท
กระทรวง
คำขอ
พิจารณา
COVID-19
ภัยแล้ง
รวมทั้งสิ้น
รวมทั้งสิ้น
65,533.0244
6,302.4253
8,308.0256
14,610.4509
1. กระทรวงสาธารณสุข
6,573.6287
(8 หน่วยงาน)
5,488.5096
(6 หน่วยงาน)
-
5,488.5096
(6 หน่วยงาน)
2. กระทรวงคมนาคม
898.1502
(2 หน่วยงาน)
159.0000
(1 หน่วยงาน)
398.1502
(1 หน่วยงาน)
557.1502
(2 หน่วยงาน)
3. กระทรวงการอุดมศึกษา วิทยาศาสตร์ วิจัย และนวัตกรรม
9,919.8085
(5 หน่วยงาน)
143.5036
(2 หน่วยงาน)
-
143.5036
(2 หน่วยงาน)
4. กระทรวงกลาโหม
1,525.7740
(4 หน่วยงาน)
115.4110
(1 หน่วยงาน)
1,309.4528
(2 หน่วยงาน)
1,424.8638
(3 หน่วยงาน)
5. กระทรวงพาณิชย์
157.9650
(1 หน่วยงาน)
108.0000
(1 หน่วยงาน)
-
108.0000
(1 หน่วยงาน)
6. กระทรวงเกษตรและสหกรณ์
8,534.7601
(8 หน่วยงาน)
45.0372
(1 หน่วยงาน)
2,879.4878
(5 หน่วยงาน)
2,924.5250
(6 หน่วยงาน)
7. กระทรวงทรัพยากรธรรมชาติและสิ่งแวดล้อม
5,283.7829
(4 หน่วยงาน)
-
1,125.6858
(2 หน่วยงาน)
1,125.6858
(2 หน่วยงาน)
8. กระทรวงมหาดไทย
4,591.5545
(1 หน่วยงาน)
-
2,575.4890
(1 หน่วยงาน)
2,575.4890
(1 หน่วยงาน)
9. กระทรวงอุตสาหกรรม
55.0000
(1 หน่วยงาน)
35.0000
(1 หน่วยงาน)
-
35.0000
(1 หน่วยงาน)
10. กระทรวงศึกษาธิการ
25,140.6347
(3 หน่วยงาน)
-
-
-
11. กระทรวงการท่องเที่ยวและกีฬา
1,252.1862
(2 หน่วยงาน)
-
-
-
12. รัฐวิสาหกิจ
1,374.6600
(5 หน่วยงาน)
53.1000
(1 หน่วยงาน)
19.7600
(1 หน่วยงาน)
72.8600
(2 หน่วยงาน)
13. กรุงเทพมหานคร
90.0986
(1 หน่วยงาน)
50.0656
(1 หน่วยงาน)
-
50.0656
(1 หน่วยงาน)
14. จังหวัดและกลุ่มจังหวัด
30.0000
(3 หน่วยงาน)
-
-
-
15. สภากาชาดไทย
105.0210
104.7983
-
104.7983
2. เห็นชอบในหลักการการใช้จ่ายงบประมาณรายจ่ายงบกลางรายการเงินสำรองจ่ายเพื่อกรณีฉุกเฉินหรือจำเป็น ภายในกรอบวงเงิน 2,700 ล้านบาท เพื่อเป็นค่าใช้จ่ายในการดำเนินโครงการจ้างงาน โดยให้หน่วยรับงบประมาณขอรับการจัดสรรงบประมาณรายจ่ายงบกลาง  รายการเงินสำรองจ่ายเพื่อกรณีฉุกเฉินหรือจำเป็น สำหรับการจ้างงานให้กับประชาชนที่ได้รับผลกระทบจากสถานการณ์การระบาดของโรคติดเชื้อไวรัสโคโรนา 2019 (COVID – 19) ระยะเวลาการจ้างไม่เกิน 6 เดือน อัตราค่าจ้างต่อเดือนไม่เกิน 9,000 บาท เพื่อดำเนินโครงการดังกล่าวตามภารกิจของหน่วยรับงบประมาณและมอบให้สำนักงบประมาณพิจารณาจัดสรรงบประมาณรายจ่ายให้หน่วยรับงบประมาณได้ภายในกรอบวงเงินดังกล่าว โดยไม่ต้องเสนอต่อนายกรัฐมนตรีและคณะรัฐมนตรีตามขั้นตอนที่กำหนดไว้ตามระเบียบว่าด้วยการบริหารงบประมาณรายจ่ายงบกลาง รายการเงินสำรองจ่ายเพื่อกรณีฉุกเฉินหรือจำเป็น  พ.ศ. 2562 หรือระเบียบสำนักนายกรัฐมนตรีว่าด้วยหลักเกณฑ์และวิธีการในการขอใช้งบประมาณรายจ่าย  งบกลางรายการเงินสำรองจ่ายเพื่อกรณีฉุกเฉินหรือจำเป็น เพื่อแก้ไขหรือเยียวยาความเดือดร้อนเสียหายในบางกรณี พ.ศ. 2559 แล้วแต่กรณี
สำหรับค่าใช้จ่ายที่เกิดขึ้นนอกเหนือจากกรอบวงเงินงบกลางดังกล่าว หากหน่วยรับงบประมาณที่เกี่ยวข้องเห็นว่ามีความจำเป็นเร่งด่วนให้พิจารณาปรับแผนการปฏิบัติงานและแผนการใช้จ่ายงบประมาณรายจ่ายประจำปีงบประมาณ พ.ศ. 2563 หรือใช้จ่ายงบประมาณจากแหล่งเงินอื่น เพื่อสนับสนุนความสำเร็จตามวัตถุประสงค์ของมาตรการดังกล่าว ตามนัยมติคณะรัฐมนตรีเมื่อวันที่ 10 มีนาคม 2563 เรื่อง มาตรการด้านการงบประมาณเพื่อบรรเทาผลกระทบจากสถานการณ์การระบาดของโรคติดเชื้อไวรัสโคโรนา 2019 (COVID-19) และสถานการณ์ภัยแล้งต่อไป
ทั้งนี้  ให้หน่วยรับงบประมาณที่เกี่ยวข้องเร่งดำเนินการตามขั้นตอนของกฎหมาย ระเบียบ ข้อบังคับ และมติคณะรัฐมนตรีที่เกี่ยวข้อง เพื่อให้เป็นไปตามวัตถุประสงค์ของโครงการอย่างเคร่งครัด  โดยเร่งรัดการดำเนินงานให้แล้วเสร็จภายในเดือนมิถุนายน 2563 และจัดทำแผนการปฏิบัติงานและแผนการใช้จ่ายงบประมาณโดยคำนึงถึงประโยชน์สูงสุดของทางราชการและประโยชน์ที่ประชาชนจะได้รับ เพื่อทำความตกลงในรายละเอียดกับ           สำนักงบประมาณตามขั้นตอนต่อไป   สำหรับโครงการตามมาตรการด้านการงบประมาณเพื่อบรรเทาผลกระทบจากสถานการณ์ภัยแล้ง มอบหมายให้สำนักงานทรัพยากรน้ำแห่งชาติ ติดตาม ประเมินผลการดำเนินโครงการ รวมถึงผลสัมฤทธิ์ที่ได้รับจากการดำเนินโครงการ และรายงานผลการดำเนินการต่อคณะรัฐมนตรีเพื่อทราบต่อไปด้วย
14. เรื่อง การปรับแนวทางประเมินส่วนราชการและองค์การมหาชน ประจำปีงบประมาณ พ.ศ. 2563 เพื่อรองรับสถานการณ์การระบาดของโรคติดเชื้อไวรัสโคโรนาสายพันธุ์ใหม่ 2019 (COVID-19)
คณะรัฐมนตรีมีมติเห็นชอบตามที่สำนักงาน ก.พ.ร. เสนอการปรับแนวทางประเมินส่วนราชการและองค์การมหาชน ประจำปีงบประมาณ พ.ศ. 2563 เพื่อรองรับสถานการณ์การระบาดของโรคติดเชื้อไวรัสโคโรนาสายพันธุ์ใหม่ 2019 (COVID-19) และให้สำนักงาน ก.พ.ร. ไปกำหนดวิธีปฏิบัติเพื่อแจ้งให้ส่วนราชการและองค์การมหาชนปฏิบัติต่อไป
สาระสำคัญ
1. สถานการณ์การระบาดของโรคโควิด 19 ในประเทศไทย ส่งผลให้การปฏิบัติราชการของหน่วยงานภาครัฐต่าง ๆ ได้รับผลกระทบอย่างมาก เนื่องจากหน่วยงานต้องทุ่มเททรัพยากรในการแก้ไขและป้องกันสถานการณ์ดังกล่าว รวมทั้งผลกระทบด้านเศรษฐกิจที่ทำให้การดำเนินงานของหน่วยงานไม่สามารถบรรลุเป้าหมายที่กำหนดไว้ได้ เช่น ด้านการท่องเที่ยว ด้านการลงทุน ด้านการส่งออก เป็นต้น
2. จากการประเมินเบื้องต้น สำนักงาน ก.พ.ร. คาดว่าจะมีส่วนราชการจำนวน 60 ส่วนราชการ จาก 152 ส่วนราชการ (คิดเป็นร้อยละ 39.47) จังหวัดจำนวน 70 จังหวัด จาก 76 จังหวัด (คิดเป็นร้อยละ 92.10) และองค์การมหาชน 27 หน่วยงาน จาก 34 หน่วยงาน (คิดเป็นร้อยละ 79.41) มีตัวชี้วัดที่ได้รับผลกระทบจากสถานการณ์การระบาดของโรคฯ ทำให้ไม่สามารถบรรลุเป้าหมายของตัวชี้วัดที่กำหนดไว้ เนื่องจากหลายหน่วยงานมีหน้าที่โดยตรงในการแก้ไขปัญหา เช่น กรมควบคุมโรคที่ดำเนินการตั้งศูนย์ปฏิบัติการภาวะฉุกเฉินระดับประเทศเพื่อดำเนินการเฝ้าระวังป้องกันและควบคุมโรคโควิด 19 อย่างเข้มข้น จึงต้องระดมสรรพกำลังทั้งส่วนกลางและส่วนภูมิภาคเพื่อตอบโต้ภาวะฉุกเฉินนี้ และอีกหลายหน่วยงานที่ได้รับผลกระทบจากวิกฤตและต้องทำหน้าที่ป้องกันการแพร่ระบาดของโรคโควิด 19 ควบคู่ไปกับการดำเนินภารกิจปกติ
3. สำนักงาน ก.พ.ร. ได้เสนอมาตรการเตรียมความพร้อมของหน่วยงานภาครัฐในการบริหารราชการและให้บริการประชาชนในสภาวะวิกฤต (รองรับสถานการณ์การระบาดของโรคติดเชื้อไวรัสโคโรนา 2019 (COVID-19)) ต่อคณะรัฐมนตรี เพื่อเป็นแนวทางให้หน่วยงานสามารถบริหารงานและให้บริการประชาชนในภาวะวิกฤติของโรคดังกล่าวได้อย่างมีประสิทธิภาพ ประกอบด้วย (1) มาตรการเพื่อการปรับเปลี่ยนการให้บริการงานอนุมัติ อนุญาต รับรอง จดแจ้ง หรือจดทะเบียนตามกฎหมาย ซึ่งเน้นให้หน่วยงานรัฐปรับเปลี่ยนการให้บริการมาใช้ช่องทางอิเล็กทรอนิกส์ หรือนำเทคโนโลยีดิจิทัลที่มีมาใช้เป็นช่องทางสื่อสารกับประชาชนแทนการเดินทางมาติดต่อด้วยตนเอง และ (2) มาตรการเพิ่มเติมอื่นเพื่อเพิ่มประสิทธิภาพในการให้บริการของหน่วยงานของรัฐและลดผลกระทบจากการระบาดของโรคโควิด 19 (ขณะนี้เรื่องดังกล่าวเสนออยู่ที่สำนักเลขาธิการคณะรัฐมนตรี)
4. เพื่อให้หน่วยงานสามารถปฏิบัติภารกิจภายใต้วิกฤตได้อย่างมีประสิทธิภาพ และลดภาระของหน่วยงานในการดำเนินงานให้บรรลุเป้าหมายของตัวชี้วัด รวมทั้งให้หน่วยงานสามารถระดมทรัพยากรเพื่อแก้ไขวิกฤตของการแพร่ระบาดของโรคโควิด 19 ได้อย่างทันการณ์ จึงเห็นควรให้มีการปรับแนวทางการประเมินส่วนราชการและองค์การมหาชน ประจำปีงบประมาณ พ.ศ. 2563 โดยกำหนดแนวทางเพิ่มเติมขยายไปจากกรอบการประเมินของมติคณะรัฐมนตรีเมื่อวันที่ 6 พฤศจิกายน 2561
4.1 ให้หน่วยงานสามารถปรับเปลี่ยนตัวชี้วัดตามภารกิจปกติที่คาดว่าถูกกระทบจากวิกฤต โดยให้จัดเตรียมข้อมูลปัญหาอุปสรรคต่าง ๆ ไว้ เพื่อนำไปใช้ประกอบการพิจารณาปรับค่าเป้าหมาย ปรับน้ำหนักตัวชี้วัด ปรับรายละเอียดตัวชี้วัด หรือการยกเลิกตัวชี้วัด
4.2 ให้หน่วยงานสามารถกำหนดตัวชี้วัดใหม่ในส่วนของการดำเนินการที่หน่วยงานได้ทำหน้าที่ในการแก้ปัญหาหรือป้องกันการแพร่ระบาดของโรคโควิด 19 โดยให้รวบรวมผลการดำเนินการต่าง ๆ เช่น การออกนโยบายหรือมาตรการ รวมทั้งการดำเนินการตามมาตรการเตรียมความพร้อมของหน่วยงานภาครัฐในการบริหารราชการและให้บริการประชาชนในสภาวะวิกฤตฯ ตามที่สำนักงาน ก.พ.ร. เสนอคณะรัฐมนตรี (ในข้อ 3) และนำมากำหนดเป็นตัวชี้วัด โดยสำนักงาน ก.พ.ร. จะนำข้อมูลไปพิจารณาร่วมกับ ข้อ 4.1 ในการปรับตัวชี้วัดในภาพรวมของหน่วยงาน
4.3 ในช่วงเดือนมีนาคม ถึง พฤษภาคม 2563 ให้หน่วยงานรวบรวมและจัดทำข้อมูลตามข้อ 4.1 และ 4.2 ส่งให้สำนักงาน ก.พ.ร. ในเบื้องต้น และเมื่อสถานการณ์การแพร่ระบาดของโรคโควิด 19 คลี่คลายลง สำนักงาน ก.พ.ร. จะนำข้อมูลดังกล่าวมาพิจารณาปรับตัวชี้วัดให้แก่หน่วยงานต่อไป
5. สำนักงาน ก.พ.ร. ตระหนักว่าการแก้ไขปัญหาการระบาดของโรคโควิด 19 เป็นเรื่องสำคัญเร่งด่วน ดังนั้นการกำหนดแนวทางปฏิบัติและวิธีการในรายละเอียดเพิ่มเติมในเรื่องนี้จึงมีหลักการว่าจะต้องไม่เป็นภาระแก่หน่วยงานต่าง ๆ โดยเฉพาะหน่วยงานที่มีหน้าที่โดยตรงในการแก้ไขวิกฤตดังกล่าวต่อไป
15. เรื่อง คำแนะนำเกี่ยวกับเทศกาล ประเพณีสงกรานต์ ประเพณีต่าง ๆ และพิธีทางศาสนาในสถานการณ์โรคติดเชื้อไวรัสโคโรนา 2019 (COVID-19)
คณะรัฐมนตรีมีมติรับทราบคำแนะนำเกี่ยวกับเทศกาล ประเพณีสงกรานต์ ประเพณีต่างๆ และพิธีทางศาสนาในสถานการณ์โรคติดเชื้อไวรัสโคโรนา 2019 (COVID-19) ตามที่กระทรวงวัฒนธรรมเสนอ ดังนี้
สืบเนื่องจากขณะนี้มีการระบาดของโรคติดเชื้อไวรัสโคโรนา 2019 (COVID-19) ในทุกทวีปทั่วโลก ซึ่งโรคดังกล่าวสามารถติดต่อโดยการแพร่กระจายละอองฝอยของเชื้อโรค เหมือนเชื้อกลุ่มไข้หวัด และการสัมผัสสิ่งของที่ปนเปื้อนสารคัดหลั่ง โดยประเทศไทยเป็นหนึ่งในประเทศที่มีจำนวนผู้ป่วยโรคติดเชื้อไวรัสโคโรนา 2019 (COVID-19) อย่างต่อเนื่อง อีกทั้งช่วงเวลานับจากนี้ ประเทศไทยมีกำหนดการจัดกิจกรรมตามเทศกาล ประเพณีสงกรานต์ ประเพณีอื่น ๆ และพิธีทางศาสนา ซึ่งเป็นกิจกรรมที่มีการรวมตัวของคนเป็นกลุ่มหรือการรวมตัวกันของคนหมู่มาก อาจมีความเสี่ยงต่อการแพร่ระบาดของโรคติดเชื้อไวรัสโคโรนา 2019 (COVID-19) ดังนั้น เพื่อเป็นการเฝ้าระวัง ป้องกัน และควบคุมโรคดังกล่าว จึงควรเสนอคำแนะนำในการปฏิบัติ สำหรับหน่วยงานภาครัฐ ภาคเอกชน หรือภาคประชาชนในการจัดเทศกาล ประเพณีสงกรานต์ ประเพณีอื่น ๆ และพิธีทางศาสนา เพื่อสร้างความเข้าใจและการปฏิบัติให้เป็นไปในแนวทางเดียวกัน
กระทรวงวัฒนธรรมพิจารณาแล้วเห็นว่า เพื่อให้เป็นไปตามมติที่ประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ครั้งที่ 1/2563 วันที่ 16 มีนาคม 2563           มีมติให้เสนองดวันหยุดราชการช่วงสงกรานต์ โดยไม่เป็นวันหยุดราชการและไม่เป็นวันหยุดงานของภาคเอกชน แต่จะชดเชยวันหยุดและสิทธิของผู้ใช้แรงงานในโอกาสอื่นต่อไป เมื่อสถานการณ์เข้าสู่ภาวะปกติ ดังนั้น เพื่อเป็นการเฝ้าระวัง ป้องกันและควบคุมโรคดังกล่าว จึงขอเสนอคำแนะนำในการปฏิบัติ สำหรับหน่วยงานภาครัฐ ภาคเอกชน หรือภาคประชาชนเกี่ยวกับการจัดเทศกาล ประเพณีสงกรานต์ ประเพณีอื่น ๆ และพิธีทางศาสนา เพื่อสร้างความเข้าใจและการปฏิบัติให้เป็นไปในแนวทางเดียวกัน โดยมีสาระสำคัญดังนี้
1. คำแนะนำการปฏิบัติโดยทั่วไปในการจัดกิจกรรมตามเทศกาล ประเพณีต่าง ๆ และพิธีทางศาสนา โดยควรงดเว้น หรือเลื่อนกำหนดการจัดงานเทศกาล งานประเพณี หรืองานอื่นใดที่มีการรวมตัวของคนเป็นกลุ่มหรือการรวมตัวกันของคนหมู่มากไปก่อน หากเป็นงานจำเป็นที่ไม่สามารถเลื่อนออกไปได้ เช่น งานศพ ควรดำเนินการมาตรการของรัฐบาลและกระทรวงสาธารณสุขกำหนด รวมถึงควรเน้นแบบแผนที่ปฏิบัติที่เป็นคุณค่าและสาระที่ถูกต้อง และตระหนักถึงสุขภาวะและความปลอดภัยของคนในชุมชน และหากพื้นที่ใดที่รัฐบาล หรือกระทรวงสาธารณสุขประกาศให้เป็นพื้นที่งดเว้นการจัดกิจกรรมใด ๆ ให้ปฏิบัติตามประกาศดังกล่าวโดยเคร่งครัด ทั้งนี้ ควรส่งเสริมให้มีการปฏิบัติตามวิถีวัฒนธรรมไทยอันดีงาม และไม่เสี่ยงต่อการติดเชื้อโรคติดเชื้อไวรัสโคโรนา 2019 (COVID-19) เช่น การสวัสดีและไหว้แบบไทย
2. คำแนะนำสำหรับเทศกาลประเพณีสงกรานต์ในปี 2563 เป็นการเฉพาะ ดังนี้
(1) การสืบสานคุณค่าสาระในประเพณีสงกรานต์แบบไทยหรือท้องถิ่น โดยงดเว้นการจัดงานสงกรานต์ในทุกระดับและปฏิบัติเฉพาะภายในครัวเรือนเท่านั้น เช่น ทำบุญตักบาตร สรงน้ำพระพุทธรูป รดน้ำขอพรผู้ใหญ่ โดยสมาชิกในครอบครัวเข้าร่วมกิจกรรม สำหรับสมาชิกที่เดินทางไปทำงานต่างถิ่นควรงดการเดินทางกลับภูมิลำเนา ในช่วงที่มีการระบาดของเชื้อไวรัสโคโรนาออกไปก่อน โดยอาจจะแสดงความสัมพันธ์ต่อครอบครัวและเครือญาติผ่านทางระบบสื่อสารสมัยใหม่ อาทิ โทรศัพท์ หรือสื่อสังคมสมัยใหม่ (Social Media) เช่น facebook Line ฯลฯ
(2) การปฏิบัติตน สมาชิกที่ร่วมกิจกรรมในครัวเรือนควรแต่งกายให้มิดชิด สวมใส่หน้ากากอนามัย ล้างมือด้วยแอลกอฮอล์เจล หรือด้วยน้ำสะอาด และสบู่เหลว กรณีการรดน้ำขอพรผู้ใหญ่ควรตระหนักว่าการรดน้ำขอพรผู้ใหญ่ที่เป็นผู้สูงอายุที่มีภูมิคุ้มกันต่ำ อาจเสี่ยงต่อการติดเชื้อโรคต่าง ๆ ได้ง่าย ทั้งนี้ การทำความสะอาดบ้านเรือน ควรสวมใส่ถุงมือ สวมใส่หน้ากากอนามัย ล้างมือให้สะอาดด้วย และควรหลีกเลี่ยงการเข้าร่วมกิจกรรมที่มีการรวมตัวของคนเป็นกลุ่มหรือการรวมตัวกันของคนหมู่มาก หรือในพื้นที่เสี่ยงต่อการแพร่ระบาดของโรค รวมทั้งงดการบริโภคเครื่องดื่มแอลกอฮอล์และสพของมึนเมาทุกชนิด ทั้งนี้ควรคำนึงถึงการมีจิตสำนึกและรับผิดชอบต่อสังคม โดยไม่ประพฤติปฏิบัติในลักษณะที่เป็นพฤติกรรมเสี่ยงต่อการแพร่ระบาดของโรคตามคำแนะนำและมาตรการของกระทรวงสาธารณสุขโดยเคร่งครัด
16. เรื่อง การเสนอตัวเป็นเจ้าภาพการจัดการแข่งขันกีฬาเอเชียนอินดอร์และมาเชี่ยลอาร์ทเกมส์ ครั้งที่ 6             ค.ศ. 2021
คณะรัฐมนตรีมีมติเห็นชอบตามที่กระทรวงการท่องเที่ยวและกีฬา (กก.) เสนอ ดังนี้
1. เห็นชอบในหลักการให้ประเทศไทยเสนอตัวเป็นเจ้าภาพการจัดการแข่งขันกีฬาเอเชียนอินดอร์และมาเชี่ยลอาร์ทเกมส์ ครั้งที่ 6 ค.ศ. 2021
2. เมื่อได้รับให้เป็นเจ้าภาพการจัดการแข่งขันกีฬาเอเชียนอินดอร์และมาเชี่ยลอาร์ทเกมส์ ครั้งที่ 6 ค.ศ. 2021 แล้ว กก. โดยการกีฬาแห่งประเทศไทย (กกท.) จะร่วมกับหน่วยงานที่เกี่ยวข้อง เพื่อพิจารณาความพร้อมในด้านต่าง ๆ ให้ครบถ้วนในทุกมิติ รวมทั้งจัดทำโครงสร้างคณะกรรมการต่าง ๆ รายละเอียดแผนงาน/กิจกรรมที่ต้องดำเนินการ และประมาณการค่าใช้จ่ายที่เกี่ยวข้องเพื่อเสนอคณะรัฐมนตรีพิจารณาให้ความเห็นชอบอีกครั้ง
[สภาโอลิมปิกแห่งเอเชีย (Olympic Council of Asia: OCA) ขอให้ไทยนำเสนอความคืบหน้าในการเป็นเจ้าภาพจัดการแข่งขันดังกล่าว ในวันที่ 23 มีนาคม 2563 ณ เมืองซานย่า สาธารณรัฐประชาชนจีน]
ทั้งนี้ ให้ กก. ร่วมกับกระทรวงสาธารณสุข และหน่วยงานที่เกี่ยวข้องพิจารณาความเหมาะสม                ในการเสนอตัวเป็นเจ้าภาพจัดการแข่งขัน โดยคำนึงถึงสถานการณ์การระบาดของโรค COVID-19 ในช่วงเวลา              การจัดการแข่งขันดังกล่าวด้วยตามความเห็นของสำนักงบประมาณ
สาระสำคัญของเรื่อง
กก. เสนอคณะรัฐมนตรีพิจารณาเห็นชอบในหลักการให้ประเทศไทยเสนอตัวเป็นเจ้าภาพการจัดการแข่งขันกีฬาเอเชียนอินดอร์และมาเชี่ยลอาร์ทเกมส์ ครั้งที่ 6 ค.ศ. 2021 ซึ่งมีกำหนดการแข่งขัน จำนวน 10 วัน ในช่วงปลายเดือนเมษายน 2564 ณ จังหวัดชลบุรี และกรุงเทพมหานคร คาดการณ์ว่าจะมีการแข่งขันทั้งหมด จำนวน 21 ชนิดกีฬา จากผู้เข้าแข่งขัน 46 ประเทศ โดยใช้งบประมาณจากรายได้ที่เกิดขึ้นจากการจัดการแข่งขัน 240,000,000 บาท และขอรับการสนับสนุนจากรัฐบาล 1,245,500,000 บาท ในการจัดการแข่งขันรวมทั้งสิ้น 1,485,500 บาท
ต่างประเทศ
17.  เรื่อง  รายงานผลการประชุมระดับเจ้าหน้าที่อาวุโสและระดับรัฐมนตรีแรงงานในกลุ่มประเทศ CLMTV (กัมพูชา ลาว เมียนมา ไทย และเวียดนาม)
คณะรัฐมนตรีมีมติรับทราบรายงานผลการประชุมระดับเจ้าหน้าที่อาวุโสและระดับรัฐมนตรีแรงงานในกลุ่มประเทศ CLMTV (กัมพูชา ลาว เมียนมา ไทย และเวียดนาม) และเห็นชอบแถลงการณ์ร่วมการประชุมระดับรัฐมนตรีแรงงาน ครั้งที่ 3 ในกลุ่มประเทศ CLMTV ในเรื่อง “ การคุ้มครองแรงงานข้ามชาติในกลุ่มประเทศ CLMTV: ความร่วมมือด้านประกันสังคม” และแผนงานเสียมราฐ เพื่อจัดทำปฏิญญารัฐมนตรีแรงงานว่าด้วยการเคลื่อนย้ายและคงสิทธิประกันสังคมสำหรับแรงงานข้ามชาติในกลุ่มประเทศ CLMTV ตามที่กระทรวงแรงงาน (รง.) เสนอ
สาระสำคัญของเรื่อง
รายงานผลการประชุมระดับเจ้าหน้าที่อาวุโสและระดับรัฐมนตรีแรงงานในกลุ่มประเทศ CLMTV (กัมพูชา ลาว เมียนมา ไทย และเวียดนาม) ซึ่งจัดขึ้นระหว่างวันที่ 16 – 17 กันยายน 2562 ณ กัมพูชา โดยในการประชุมดังกล่าวได้ให้ความเห็นชอบเอกสาร จำนวน 2 ฉบับ ได้แก่
1. แถลงการณ์ร่วมการประชุมระดับรัฐมนตรีแรงงาน ครั้งที่ 3 ในกลุ่มประเทศ CLMTV โดยมีประเด็นสำคัญสรุปได้ ดังนี้ (1) การขยายความคุ้มครองทางสังคมสำหรับแรงงานข้ามชาติในกลุ่มประเทศ CLMTV    (2) การปรับปรุงการเคลื่อนย้ายและคงสิทธิประกันสังคมสำหรับแรงงานข้ามชาติในกลุ่มประเทศ CLMTV                       (3) เห็นชอบในแผนงานเสียมราฐเพื่อจัดทำปฏิญญารัฐมนตรีแรงงานว่าด้วยการเคลื่อนย้ายและคงสิทธิประกันสังคมสำหรับแรงงานข้ามชาติในกลุ่มประเทศ CLMTV โดยได้มอบหมายให้เจ้าหน้าที่อาวุโสด้านแรงงานประสานงาน  เพื่อดำเนินการตามแผนงานต่อไป และ (4) เห็นชอบการมอบหมายให้ลาวปฏิบัติหน้าที่ประธานเพื่อเป็นเจ้าภาพจัดการประชุมระดับเจ้าหน้าที่อาวุโสด้านแรงงาน ครั้งที่ 7 และการประชุมระดับรัฐมนตรีแรงงาน ครั้งที่ 4 ในปี 2564
2. แผนงานเสียมราฐ (เป็นภาคผนวกของแถลงการณ์ร่วมฯ) เป็นแผนการดำเนินการเพื่อจัดทำความร่วมมือด้านแรงงาน (ปฏิญญารัฐมนตรีแรงงานว่าด้วยการเคลื่อนย้ายและคงสิทธิประกันสังคมสำหรับแรงงานข้ามชาติในกลุ่มประเทศ CLMTV) เพื่อทำให้แรงงานข้ามชาติมั่นใจว่าจะได้รับการคุ้มครองสิทธิและได้รับสิทธิประโยชน์ อันพึงได้ภายใต้กฎหมายของประเทศผู้รับอย่างเต็มที่โดยไม่มีการเลือกปฏิบัติ ซึ่งคาดว่าจะดำเนินการจัดทำเป็นปฏิญญาแล้วเสร็จพร้อมให้รัฐมนตรีแรงงานในกลุ่มประเทศ CLMTV รับรองในการประชุมระดับรัฐมนตรีแรงงาน ครั้งที่ 4    (ปี 2564)
ทั้งนี้ ผู้แทนไทยได้ขอสงวนการลงนามรับรองของฝ่ายไทยและจะแจ้งให้ฝ่ายกัมพูชาทราบการเห็นชอบต่อเอกสารทั้ง 2 ฉบับ อย่างเป็นทางการภายหลังจากที่คณะรัฐมนตรีได้พิจารณาให้ความเห็นชอบแล้ว ซึ่งการดำเนินการดังกล่าวสอดคล้องกับข้อสั่งการของนายกรัฐมนตรีเมื่อวันที่ 18 พฤศจิกายน 2557 แล้ว นอกจากนี้สำนักงานสภาความมั่นคงแห่งชาติพิจารณาแล้วไม่มีข้อขัดข้องตามที่กระทรวงแรงงานเสนอ
แต่งตั้ง
18. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง (กระทรวงการต่างประเทศ)
คณะรัฐมนตรีมีมติเห็นชอบตามที่รัฐมนตรีว่าการกระทรวงการต่างประเทศเสนอแต่งตั้งข้าราชการพลเรือนสามัญ สังกัดกระทรวงการต่างประเทศ ให้ดำรงตำแหน่งประเภทบริหารระดับสูง จำนวน 2 ราย ดังนี้
1. นางสาวอุศณา พีรานนท์ รองอธิบดีกรมอาเซียน ให้ดำรงตำแหน่ง อธิบดีกรมอาเซียน
2. เรือเอก ชัชวรรณ สาครสินธุ์ รองอธิบดีกรมอเมริกาและแปซิฟิกใต้ ให้ดำรงตำแหน่ง เอกอัครราชทูตประจำกระทรวง สำนักงานปลัดกระทรวง
ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป เพื่อทดแทนตำแหน่งที่ว่าง
19. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง (สำนักนายกรัฐมนตรี)
คณะรัฐมนตรีมีมติอนุมัติตามที่สำนักข่าวกรองแห่งชาติเสนอแต่งตั้งข้าราชการพลเรือนสามัญ  สังกัดสำนักข่าวกรองแห่งชาติ สำนักนายกรัฐมนตรี ให้ดำรงตำแหน่งประเภทบริหารระดับสูง จำนวน 2 ราย ดังนี้
1. นายสาโรจย์ ธรรมรักษ์ ที่ปรึกษาด้านการพัฒนาระบบงานการข่าว (นักการข่าวทรงคุณวุฒิ) กลุ่มงานที่ปรึกษา ดำรงตำแหน่ง รองผู้อำนวยการสำนักข่าวกรองแห่งชาติ
2. นายปิยะ คงขำ ที่ปรึกษาด้านการดำเนินงานข่าวกรองในต่างประเทศ (นักการข่าวทรงคุณวุฒิ) กลุ่มงานที่ปรึกษา ดำรงตำแหน่ง รองผู้อำนวยการสำนักข่าวกรองแห่งชาติ
ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป เพื่อทดแทนตำแหน่งที่ว่าง
20. เรื่อง การแต่งตั้งกรรมการผู้ทรงคุณวุฒิในคณะกรรมการพัฒนาวิทยาศาสตร์และเทคโนโลยีแห่งชาติ
คณะรัฐมนตรีมีมติอนุมัติตามที่กระทรวงการอุดมศึกษา วิทยาศาสตร์ วิจัยและนวัตกรรมเสนอแต่งตั้งกรรมการผู้ทรงคุณวุฒิในคณะกรรมการพัฒนาวิทยาศาสตร์และเทคโนโลยีแห่งชาติเพิ่มเติม จำนวน 2 คน ดังนี้
1. ผู้ทรงคุณวุฒิจากหน่วยงานของรัฐที่เกี่ยวข้อง
นายอนันต์ แก้วกำเนิด ที่ปรึกษาสำนักงบประมาณ
2. ผู้ทรงคุณวุฒิซึ่งมิใช่ข้าราชการ
นายวิบูลย์ ฤกษ์ศิระทัย ผู้ว่าการการไฟฟ้าฝ่ายผลิตแห่งประเทศไทย
ทั้งนี้ ตั้งแต่วันที่ 17 มีนาคม 2563 เป็นต้นไป และให้ผู้ได้รับแต่งตั้งเป็นกรรมการเพิ่มเติมอยู่ในตำแหน่งเท่ากับวาระที่เหลืออยู่ของกรรมการซึ่งได้แต่งตั้งไว้แล้ว
21. เรื่อง การแต่งตั้งกรรมการผู้ทรงคุณวุฒิในคณะกรรมการสงวนและคุ้มครองสัตว์ป่า
คณะรัฐมนตรีมีมติอนุมัติตามที่กระทรวงทรัพยากรธรรมชาติและสิ่งแวดล้อมเสนอแต่งตั้งกรรมการผู้ทรงคุณวุฒิในคณะกรรมการสงวนและคุ้มครองสัตว์ป่า ดังนี้
1. ศาสตราจารย์กมลชัย รัตนสกาววงศ์      ผู้ทรงคุณวุฒิด้านกฎหมาย
2. พลตำรวจตรี วิวัฒน์ ชัยสังฆะ            ผู้ทรงคุณวุฒิด้านกฎหมาย
3. นายชาย นครชัย                           ผู้ทรงคุณวุฒิด้านขนบธรรมเนียมประเพณี วัฒนธรรม และวิถีชุมชน
4. รองศาสตราจารย์ปานเทพ รัตนากร      ผู้ทรงคุณวุฒิด้านสัตว์ป่า (ผู้แทนจากภาคประชาสังคม)
5. นายศศิน เฉลิมลาภ                        ผู้ทรงคุณวุฒิด้านอนุรักษ์ทรัพยากรธรรมชาติและสิ่งแวดล้อม (ผู้แทนจากภาคประชาสังคม)
6. นายอนรรฆ พัฒนวิบูลย์                   ผู้ทรงคุณวุฒิด้านสัตว์ป่า (ผู้แทนจากภาคประชาสังคม)
7. นายธิติ กนกทวีฐากร                       ผู้ทรงคุณวุฒิด้านกฎหมาย (ผู้แทนจากภาคประชาสังคม)
ทั้งนี้ ตั้งแต่วันที่ 17 มีนาคม 2563 เป็นต้นไป
22. เรื่อง แต่งตั้งกรรมการผู้ทรงคุณวุฒิในคณะกรรมการอุทยานแห่งชาติ
คณะรัฐมนตรีมีมติอนุมัติตามที่กระทรวงทรัพยากรธรรมชาติและสิ่งแวดล้อมเสนอแต่งตั้งกรรมการผู้ทรงคุณวุฒิในคณะกรรมการอุทยานแห่งชาติ ดังนี้
1. พลตำรวจตรี วิวัฒน์ ชัยสังฆะ    ผู้ทรงคุณวุฒิด้านกฎหมาย
2. นางสาวฐาปนีย์ เกียรติไพบูลย์   ผู้ทรงคุณวุฒิด้านการท่องเที่ยวและนันทนาการ
3. นายทรงธรรม สุขสว่าง          ผู้ทรงคุณวุฒิด้านการอนุรักษ์ทรัพยากรป่าไม้และสัตว์ป่า
4. นายกมลชัย รัตนสกาววงศ์      ผู้ทรงคุณวุฒิด้านกฎหมาย (ผู้แทนภาคเอกชน)
5. นายสุรพล เศวตเศรนี           ผู้ทรงคุณวุฒิด้านการท่องเที่ยวและนันทนาการ (ผู้แทนภาคเอกชน)
6. นายศศิน เฉลิมลาภ              ผู้ทรงคุณวุฒิด้านการอนุรักษ์ทรัพยากรธรรมชาติและสิ่งแวดล้อม (ผู้แทนภาคเอกชน)
7. นายอนรรฆ พัฒนวิบูลย์         ผู้ทรงคุณวุฒิด้านการอนุรักษ์ทรัพยากรธรรมชาติและสิ่งแวดล้อม (ผู้แทนภาคเอกชน)
ทั้งนี้ ตั้งแต่วันที่ 17 มีนาคม 2563 เป็นต้นไป
23. เรื่อง การแต่งตั้งข้าราชการให้ดำรงตำแหน่งรองปลัดสำนักนายกรัฐมนตรี
คณะรัฐมนตรีมีมติอนุมัติตามที่สำนักนายกรัฐมนตรีเสนอแต่งตั้ง นางสาวอรนุช ศรีนนท์ ผู้ตรวจราชการสำนักนายกรัฐมนตรี (ผู้ตรวจราชการกระทรวง) สำนักงานปลัดสำนักนายกรัฐมนตรี สำนักนายกรัฐมนตรี ให้ดำรงตำแหน่งรองปลัดสำนักนายกรัฐมนตรี (นักบริหารระดับสูง) สำนักงานปลัดสำนักนายกรัฐมนตรี สำนักนายกรัฐมนตรี ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป
24. เรื่อง การแต่งตั้งกรรมการผู้ช่วยรัฐมนตรี
คณะรัฐมนตรีมีมติเห็นชอบตามที่สำนักเลขาธิการนายกรัฐมนตรีเสนอแต่งตั้ง นายประพนธ์  ตั้งศรีเกียรติกุล เป็นกรรมการผู้ช่วยรัฐมนตรี โดยให้มีผลตั้งแต่วันที่นายกรัฐมนตรีลงนามในประกาศแต่งตั้งและมอบหมายให้เป็นผู้ช่วยรัฐมนตรีประจำสำนักนายกรัฐมนตรี
.......................

ที่มา : https://www.thaigov.go.th/news/contents/details/27410