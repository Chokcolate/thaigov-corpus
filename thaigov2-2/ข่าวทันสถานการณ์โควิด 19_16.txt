รัฐบาลไทย-ข่าวทำเนียบรัฐบาล-รองนายกรัฐมนตรี อนุทินฯ รับมอบกรมธรรม์ประกันเชื้อไวรัสโคโรนา 2019 (โควิด-19) จาก 4 กลุ่มบริษัท เอกชน ส่งต่อให้แพทย์ พยาบาล และบุคลากรทางการแพทย์กว่า 50,000 คน

วันอังคารที่ 17 มีนาคม 2563
รองนายกรัฐมนตรี อนุทินฯ รับมอบกรมธรรม์ประกันเชื้อไวรัสโคโรนา 2019 (โควิด-19) จาก 4 กลุ่มบริษัท เอกชน ส่งต่อให้แพทย์ พยาบาล และบุคลากรทางการแพทย์กว่า 50,000 คน
นายอนุทิน ชาญวีรกูล รองนายกรัฐมนตรี รับมอบกรมธรรม์ประกันเชื้อไวรัสโคโรนา 2019 (โควิด-19) จาก 4 กลุ่มบริษัทเอกชน เพื่อส่งมอบต่อให้แก่แพทย์ พยาบาล และบุคลากรทางการแพทย์กว่า 50,000 คนเพื่อคุ้มครองและเป็นหลักประกันทางสุขภาพ
วันนี้ (17 มี.ค.63) เวลา 14.00 น. ณ ห้องประชุม 302 ตึกบัญชาการ 1 ทำเนียบรัฐบาล  นายอนุทิน ชาญวีรกูล  รองนายกรัฐมนตรีและรัฐมนตรีว่าการกระทรวงสาธารณสุข รับมอบกรมธรรม์ประกันเชื้อไวรัสโคโรนา 2019 (COVID–19) จากผู้แทน 4 กลุ่มบริษัทเอกชน ได้แก่ สโมสร บุรีรัมย์ ยูไนเต็ด, มูลนิธิ วิชัย ศรีวัฒนประภา, กลุ่มบริษัท ช. การช่าง และ บริษัท พลังงานบริสุทธิ์ จำกัด (มหาชน) หรือ Energy Absolute ซึ่งร่วมใจสู้ภัยโควิด-19 โดยซื้อประกันไวรัสโคโรนา (โควิด-19) จากบริษัท เมืองไทยประกันภัย จำกัด (มหาชน) มอบให้แก่แพทย์พยาบาล และบุคลากรทางการแพทย์ จำนวน 50,000 กรมธรรม์ ทุนประกันรวม 26,000,000,000 บาท เพื่อช่วยคุ้มครองและเป็นหลักประกันทางสุขภาพให้บุคลากรทางการแพทย์ดังกล่าวซึ่งอยู่ใกล้ชิดผู้ป่วยและมีความเสี่ยง โดยมีนายแพทย์สุวรรณชัย วัฒนายิ่งเจริญชัย อธิบดีกรมควบคุมโรค ร่วมรับมอบและเป็นสักขีพยานในครั้งนี้ด้วย
สำหรับรายละเอียดของประกันไวรัสโคโรนา ในกรณีที่เจ้าหน้าที่ทางการแพทย์และพยาบาลติดเชื้อไวรัสโควิด-19 จะได้รับเงินทันที 20,000 บาท ถ้าผู้ป่วยมีอาการโคม่าจะมอบเพิ่มเติม 500,000 บาท ในกรณีพักรักษาตัวในโรงพยาบาลจากการติดเชื้อไวรัสโควิด-19 จะได้รับเงินชดเชยรายได้ 500 บาทต่อวัน (สูงสุด 7,500 บาท) โดยกรมธรรม์มีระยะเวลาคุ้มครอง 1 ปี
นอกจากนั้น บริษัทเมืองไทยประกันภัย ยังได้มอบกรมธรรม์อุบัติเหตุส่วนบุคคลฟรี (กรณีเสียชีวิตจากอุบัติเหตุ) ให้แก่บุคลากรทางการแพทย์ที่มีรายชื่อทั้ง 50,000 คนด้วย โดยให้วงเงินคุ้มครอง 100,000 บาทต่อคน มูลค่าทุนประกันรวม 5,000,000,000 บาท โดยมีระยะเวลาคุ้มครอง 6 เดือน
โอกาสนี้ รองนายกรัฐมนตรีและรัฐมนตรีว่าการกระทรวงสาธารณสุข ได้กล่าวในฐานะผู้แทนรัฐบาลและผู้แทนบุคลากรทางการแพทย์ของกระทรวงสาธารณสุข ขอบคุณผู้แทนกลุ่มบริษัทเอกชนทั้ง 4 บริษัท ที่ได้มามอบกรมธรรม์ประกันเชื้อไวรัสโคโรนา 2019 (โควิด-19) ให้แก่กระทรวงสาธารณสุข เพื่อส่งมอบต่อให้กับแพทย์ พยาบาล และบุคลากรทางการแพทย์กว่า 50,000 คน รวมทั้ง บริษัทเมืองไทยประกันภัย ที่ได้มอบกรมธรรม์อุบัติเหตุส่วนบุคคลฟรี (กรณีเสียชีวิตจากอุบัติเหตุ) ให้แก่บุคลากรทางการแพทย์ดังกล่าวด้วย ซึ่งการมอบกรมธรรม์ประกันเชื้อไวรัสโคโรนา 2019 (COVID–19) ครั้งนี้ถือเป็นการสร้างกุศลและคุณูปการที่ยิ่งใหญ่ซึ่งจะทำเกิดขวัญกำลังใจกับแพทย์ พยาบาล และบุคลากรทางการแพทย์ทุกคนเป็นอันมาก เพื่อช่วยคุ้มครองและเป็นหลักประกันทางสุขภาพให้บุคลากรทางการแพทย์ เพราะบุคคลเหล่านี้เป็นผู้ที่มีความเสียสละและทุ่มเทในการทำงานที่จะต้องดูแลผู้ป่วยอย่างใกล้ชิดและมีความเสี่ยงสูง โดยสิ่งที่ต้องการมากขณะนี้ คือกำลังใจในการที่จะฝ่าฝันอุปสรรคและความกดดันต่าง ๆ เพื่อดูแลรักษาผู้ป่วยให้หายและรอดชีวิต รวมทั้งมีกำลังใจในการทำงานเพื่อต่อสู้ป้องกันเชื้อไวรัสโคโรนา 2019 (โควิด-19) ไม่ให้แพร่ระบาดขยายไปในวงกว้าง ทั้งนี้จะนำเจตนารมณ์ที่ดีงามของทุกท่านไปเผยแพร่ให้กับแพทย์ พยาบาล และบุคลากรทางการแพทย์ทุกคน ตลอดจนประชาชนทั่วไปได้รับทราบต่อไปด้วย
----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27405
