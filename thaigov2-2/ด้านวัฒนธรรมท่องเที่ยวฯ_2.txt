รัฐบาลไทย-ข่าวทำเนียบรัฐบาล-ครม.รับทราบข้อแนะนำวธ. ปฏิบัติตนเทศกาล-ประเพณีสงกรานต์-พิธีทางศาสนา ป้องกัน COVID-19

วันอังคารที่ 17 มีนาคม 2563
ครม.รับทราบข้อแนะนำวธ. ปฏิบัติตนเทศกาล-ประเพณีสงกรานต์-พิธีทางศาสนา ป้องกัน COVID-19
ครม.รับทราบข้อแนะนำวธ. ปฏิบัติตนเทศกาล-ประเพณีสงกรานต์-พิธีทางศาสนา ป้องกัน COVID-19 ย้ำจัดกิจกรรมตามวิถีวัฒนธรรมไทย ไม่เสี่ยงต่อการแพร่กระจายของโรค สงกรานต์เน้นขอพรผ่านโทรศัพท์-สื่อสังคมออนไลน์-จัดกิจกรรมในครอบครัว
ครม.รับทราบข้อแนะนำวธ. ปฏิบัติตนเทศกาล-ประเพณีสงกรานต์-พิธีทางศาสนา ป้องกัน COVID-19
ย้ำจัดกิจกรรมตามวิถีวัฒนธรรมไทย ไม่เสี่ยงต่อการแพร่กระจายของโรค
สงกรานต์เน้นขอพรผ่านโทรศัพท์-สื่อสังคมออนไลน์-จัดกิจกรรมในครอบครัว
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ) เปิดเผยภายหลังประชุมคณะรัฐมนตรี (ครม.) ว่า ที่ประชุมครม. มีมติรับทราบข้อแนะนำเกี่ยวกับเทศกาล ประเพณีสงกรานต์ ประเพณีต่างๆ และพิธีทางศาสนาในสถานการณ์โรคติดเชื้อไวรัสโคโรนา ๒๐๑๙ (COVID-19) ตามที่กระทรวงวัฒนธรรม(วธ.) เสนอ ทั้งนี้ ข้อแนะนำดังกล่าวสืบเนื่องจากสถานการณ์การระบาดของไวรัสโควิด-19 พลเอก ประยุทธ์ จันทร์โอชา นายกรัฐมนตรี ได้มีข้อสั่งการกำหนดมาตรการต่างๆ โดยให้มีการบูรณาการความร่วมมือทุกภาคส่วนในการคัดกรอง เฝ้าระวัง ป้องกัน และควบคุมโรคอย่างเข้มข้น โดยขอความร่วมมือให้ประชาชนปฏิบัติตามข้อแนะนำต่างๆ เพื่อความปลอดภัยทั้งของตนเองและผู้อื่น โดยที่ประชุมครม. ได้มอบหมายให้วธ. จัดทำข้อแนะนำเกี่ยวกับการจัดงานประเพณีสงกรานต์ฯ เพื่อลดความตระหนก และสร้างความตระหนักรู้ ความเข้าใจและการปฏิบัติตนให้เป็นไปในแนวทางเดียวกัน
ทั้งนี้ ข้อแนะนำฯ มีเนื้อหาเกี่ยวกับการปฏิบัติสำหรับหน่วยงานภาครัฐ ภาคเอกชน หรือภาคประชาชนที่มีความประสงค์จัดงานเทศกาล ประเพณี และพิธีทางศาสนา ประกอบด้วย ๑. คำแนะนำการปฏิบัติโดยทั่วไป การจัดกิจกรรมตามเทศกาล ประเพณี หรือพิธีทางศาสนา ควรเน้นแบบแผนปฏิบัติที่เป็นคุณค่า และสาระที่ถูกต้องเป็นสำคัญ หากกิจกรรมใดเสี่ยงต่อการติดเชื้อไวรัสโควิด-19 ควรลดทอนกิจกรรม หรืองดเว้น หรือปรับเปลี่ยนโดยไม่เกิดผลกระทบหรือความเสียหายต่อคุณค่าและสาระสำคัญตามความเหมาะสม ทั้งนี้ หากพื้นที่ใดที่รัฐบาลหรือกระทรวงสาธารณสุข (สธ.) ประกาศให้เป็นพื้นที่งดเว้นการจัดกิจกรรมควรปฏิบัติอย่างเคร่งครัด โดยส่งเสริมให้มีการปฏิบัติตามวิถีวัฒนธรรมไทยอันดีงาม และไม่เสี่ยงต่อการแพร่กระจายของโรค เช่น การสวัสดี และไหว้แบบไทย เป็นต้น
๒. คำแนะนำสำหรับผู้จัดและผู้เข้าร่วมงานเทศกาล ประเพณี พิธีทางศาสนาทั่วๆ ไป กรณีผู้จัดงาน ให้คำนึงถึงขนาดของพื้นที่การจัดงาน โดยไม่เบียดเสียดหรือแออัด จัดบริการพยาบาลสำหรับตรวจวัดไข้ คัดกรองผู้เข้าร่วมงาน หากมีการบริการอาหาร เครื่องดื่ม ควรจัดพื้นที่สำหรับรับประทานอาหารที่ไม่แออัด พร้อมทั้งจัดอุปกรณ์สำหรับรับประทานอาหารแยกเป็นรายบุคคล พนักงานเสิร์ฟอาหารควรสวมใส่หน้ากากอนามัย ภาชนะที่ใส่อาหารควรมีฝาปิดมิดชิด จัดให้มีแอลกอฮอล์เจล น้ำสะอาดสำหรับผู้เข้าร่วมงาน ทำความสะอาดอุปกรณ์ และพื้นที่จัดงาน รวมทั้งพื้นที่โดยรอบ เช่น ราวบันได ลูกบิดประตู ลิฟต์ ห้องน้ำ และจัดทำสื่อประชาสัมพันธ์เพื่อแนะนำการป้องกันการแพร่กระจายของเชื้อโรค ทั้งนี้ ไม่ควรจัดกิจกรรมเทศกาล ประเพณีและพิธีทางศาสนาที่ทำให้เกิดการรวมตัวเป็นกลุ่มหรือการรวมตัวกันของคนหมู่มาก ไม่ควรใช้สถานที่จัดงานที่แออัด รวมทั้งไม่อนุญาตให้ผู้ที่มีอาการป่วย หรือผู้ที่เดินทางกลับมาจากพื้นที่เสี่ยงหรือประเทศกลุ่มเสี่ยงตามประกาศของสธ. ที่ยังกักกันตัวไม่ครบ ๑๔ วัน เข้าร่วมงาน และจัดให้มีการลงทะเบียน หรือบันทึกชื่อ นามสกุล ที่อยู่ หมายเลขโทรศัพท์ พร้อมทั้งบันทึกภาพผู้เข้าร่วมงาน เพื่อประโยชน์ในการติดตามและเฝ้าระวังโรค ในกรณีเกิดเหตุการณ์ที่มีผู้ติดเชื้อไวรัสโควิด-19 จากงานดังกล่าว พร้อมทั้งงดบริการเครื่องดื่มแอลกอฮอล์และของมึนเมาทุกชนิด
สำหรับกรณีผู้เข้าร่วมงาน ควรแต่งกายให้มิดชิด เตรียมอุปกรณ์ป้องกัน เช่น หน้ากากอนามัย แอลกอฮอล์เจล และปฏิบัติตามหลักสุขอนามัย ล้างมือบ่อยๆ รับประทานอาหารที่ปรุงสุกและร้อน ใช้ภาชนะและอุปกรณ์แยกเฉพาะบุคคล เมื่อกลับจากการเข้าร่วมงานให้ล้างมือโดยทันที หรืออาบน้ำและเปลี่ยนเครื่องแต่งกาย ไม่ควรเข้าร่วมงานหากมีอาการป่วย และให้รีบไปพบแพทย์ หากตนเองเดินทางมาจาก และ/หรือ สัมผัสกับผู้ที่เดินทางจากประเทศที่เป็นเขตติดโรคติดต่ออันตรายตามประกาศของสธ. ให้รีบใส่หน้ากากอนามัยและเข้าพบหน่วยงานสาธารณสุขทันทีเพื่อการปฏิบัติตนที่ถูกต้อง ไม่ควรใช้อุปกรณ์หรือของใช้ส่วนตัวร่วมกับบุคคลอื่น ไม่คลุกคลีใกล้ชิดกับผู้ร่วมงานอื่นๆ หรือมีพฤติกรรมเสี่ยงต่อการแพร่เชื้อโรค และงดเครื่องดื่มแอลกอฮอล์และงดเสพของมึนเมาทุกชนิด
นายอิทธิพล กล่าวว่า นอกจากนี้ วธ.ได้จัดทำข้อปฏิบัติสำหรับเทศกาลประเพณีสงกรานต์ในปี ๒๕๖๓ เพื่อเป็นการเฝ้าระวัง ป้องกัน และควบคุมโรค โดยเน้นการสืบสานคุณค่าสาระในประเพณีสงกรานต์แบบไทยหรือท้องถิ่นเฉพาะภายในครอบครัว เช่น ทำบุญตักบาตร สรงน้ำพระพุทธรูป รดน้ำขอพรผู้ใหญ่ หรือเปลี่ยนเป็นการรดน้ำ ขอพรผ่านโทรศัพท์หรือสื่อสังคมออนไลน์ ขณะเดียวกัน พื้นที่ใดมีกิจกรรมที่เสี่ยงต่อการติดเชื้อฯ ควรลดทอนกิจกรรม หรืองดเว้น หรือปรับเปลี่ยนการปฏิบัติที่มีความเสี่ยง โดยไม่เกิดผลกระทบ หรือความเสียหายต่อคุณค่า และสาระสำคัญของประเพณีตามความเหมาะสม อย่างไรก็ตาม หากรัฐบาลหรือสธ. มีการประกาศมาตรการในการเฝ้าระวัง ป้องกันและควบคุมโรคติดเชื้อไวรัสโควิด-19 ที่แตกต่างไปจากข้อควรปฏิบัตินี้ ให้หน่วยงานภาครัฐ ภาคเอกชน และภาคประชาชน ถือปฏิบัติตามมาตรการดังกล่าวอย่างเคร่งครัด
----------------------

ที่มา : https://www.thaigov.go.th/news/contents/details/27407
