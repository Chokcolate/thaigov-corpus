รัฐบาลไทย-ข่าวทำเนียบรัฐบาล-รมว.พม. มอบมาตรการป้องกันการแพร่ระบาดของเชื้อไวรัสโควิด-19 สำหรับบุคลากร และประชาชนกลุ่มเป้าหมายในพื้นที่ [กระทรวงการพัฒนาสังคมและความมั่นคงของมนุษย์]


วันอังคารที่ 17 มีนาคม 2563
112
พิมพ์
รมว.พม. มอบมาตรการป้องกันการแพร่ระบาดของเชื้อไวรัสโควิด-19 สำหรับบุคลากร และประชาชนกลุ่มเป้าหมายในพื้นที่ [กระทรวงการพัฒนาสังคมและความมั่นคงของมนุษย์]
รมว.พม. มอบมาตรการป้องกันการแพร่ระบาดของเชื้อไวรัสโควิด-19 สำหรับบุคลากร และประชาชนกลุ่มเป้าหมายในพื้นที่
วันนี้ (17 มี.ค. 63) เวลา 14.15 น. ที่โรงแรมปริ้นพาเลซ กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอนโยบายการขับเคลื่อนมาตรการป้องกันการแพร่ระบาดของเชื้อไวรัสโควิด-19 สำหรับบุคลากร และประชาชนกลุ่มเป้าหมายในพื้นที่ แก่พัฒนาสังคมและความมั่นคงของมนุษย์จังหวัด (พมจ.) และสำนักงานส่งเสริมและสนับสนุนวิชาการ (สสว.) ในการประชุมเชิงปฏิบัติการเสริมสร้างสมรรถนะการบริหารจัดการในการตอบสนองและให้ความช่วยเหลือประชาชน
นายจุติ กล่าวว่า ตามที่มติคณะรัฐมนตรีเมื่อวันที่ 17 มีนาคม 2563 โดยกำหนดให้มีการปิดพื้นที่บางส่วนของกรุงเทพฯ และปริมณฑล เป็นการชั่วคราวจนกว่าสถานการณ์จะคลี่คลาย เป็นจำนวน 14 วัน โดยเริ่ม 18-31 มี.ค.63 เพื่อลดโอกาสการแพร่ระบาดของโรคในสถานที่ต่าง ๆ ที่มีความเสี่ยงสูง อาทิ สนามมวย สนามกีฬา สนามม้า ผับ สถานบันเทิง สถานบริการ นวดแผนโบราณ โรงเรียน มหาวิทยาลัย เป้นต้น และห้ามข้าราชการ พนักงานรัฐวิสาหกิจเดินทางไปต่างประเทศ ยกเว้นมีเหตุจำเป็น และเตือนประชาชนให้งดการเดินทางไปในประเทศ ซึ่งเป็นพื้นที่เขตโรคติดต่ออันตราย และพื้นที่ระบาด ซึ่งตนได้มอบมาตรการป้องกันการแพร่ระบาดของเชื้อไวรัสโควิด-19 สำหรับบุคลากรสังกัดกระทรวง พม. และประชาชนกลุ่มเป้าหมายในพื้นที่ โดยให้เจ้าหน้าที่ปฏิบัติงาน จัดทีมออกเป็น 3 ทีม ผลัดกันออกปฏิบัติหน้าที่ในพื้นที่ โดยให้ พมจ. เป็นผู้จัดทีมงาน โดยขอความร่วมมือจากหน่วยงานในสังกัด พม. ในพื้นที่มาร่วมปฏิบัติงาน และให้มีการคัดกรองผู้มารับบริการของหน่วยงานทุกครั้ง สำหรับด้านผลกระทบด้านเศรษฐกิจ ทางกระทรวง พม. โดยสำนักงานธนานุเคราะห์ มีการขยายเวลาการจำนำออกไป 3 เดือน และไม่คิดดอกเบี้ย รวมทั้งได้หาแนวทางกับการเคหะแห่งชาติ ในการจัดหาที่พักสำหรับกักกันผู้ที่มีความเสี่ยง เพื่อช่วยลดภาระของโรงพยาบาลของรัฐ และที่สำคัญให้ทุกหน่วยงานมีการฉีดพ่นยาฆ่าเชื้อ ทำความสะอาดสถานที่ทำงานเป็นประจำ เพื่อป้องกันการแพร่ระบาดของเชื้อ
นายจุติ กล่าวต่อว่า สำหรับการทำหน้ากากผ้าของกระทรวง พม.  ตนได้ให้ทุกหน่วยงานรายงานจำนวนการผลิตหน้ากากผ้าอย่างต่อเนื่อง โดยเชิญชวนจิตอาสามาช่วยกันเย็บหน้ากากผ้า เพื่อส่งต่อให้กับคนที่ห่วงใยไม่ว่าจะเป็นเพื่อน ญาติพี่น้อง หรือคนในชุมชนของท่าน ซึ่งหน่วยงานในสังกัดกระทรวง พม. ทุกจังหวัด พร้อมเปิดให้พี่น้องประชาชนทุกคนมาร่วมกิจกรรม และร่วมมือกันฝ่าวิกฤตินี้ไปให้ได้ นอกจากนี้ มติ ครม. ประกาศให้งดวันหยุด 13-15 เม.ย. 63 ช่วงเทศกาลสงกรานต์ โดยไม่เป็นวันหยุดราชการ และไม่เป็นวันหยุดงานของเอกชน โดยรัฐจะชดเชยให้ในโอกาสอื่นต่อไปภายในปีนี้เมื่อสถานการณ์บรรเทาลง ส่วนจะเป็นช่วงเวลาใด จะมีการประกาศให้ทราบล่วงหน้า เนื่องจากเทศกาลสงกรานต์ที่มีประชาชนเคลื่อนย้ายกันเป็นจำนวนมาก เป็นโอกาสเพิ่มความเสี่ยงในการติดโรค กระทรวงสาธารณสุขเกรงว่าจะมีคนติดโรคเป็นพาหะแบบไม่รู้ตัวไปแพร่เชื้อให้กับครอบครัว หรือติดเชื้อจากต่างจังหวัดกลับมา กทม. ซึ่งกระทรวง พม. มีความเป็นห่วงสถาบันครอบครัว จึงขอความร่วมมือบุคลากรในหน่วยงาน ไม่ให้เดินทางกลับภูมิลำเนาในช่วงนี้ เพื่อป้องกันการแพร่ระบาดของโรคไปสู่คนอื่นในครอบครัว และเพื่อไม่ให้มีการแพร่ระบาดขยายวงกว้างมากยิ่งขึ้น

ที่มา : https://www.thaigov.go.th/news/contents/details/27414