รัฐบาลไทย-ข่าวทำเนียบรัฐบาล-รมช.สาธิต รับมอบถุงใส่ขยะจากภาคเอกชน 1 ล้านถุง มอบให้โรงพยาบาล


วันอังคารที่ 17 มีนาคม 2563
9
รมช.สาธิต รับมอบถุงใส่ขยะจากภาคเอกชน 1 ล้านถุง มอบให้โรงพยาบาล
รัฐมนตรีช่วยว่าการกระทรวงสาธารณสุข รับมอบถุงขยะจากภาคเอกชน 1 ล้านถุง ส่งต่อให้โรงพยาบาล
ในสังกัดใช้คัดแยกขยะ ไม่ปะปนกับขยะทั่วไป ป้องกันการแพร่กระจายเชื้อไปสู่สิ่งแวดล้อม
วันนี้ (17 มีนาคม 2563) ที่กระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์สมศักดิ์ อรรฆศิลป์ อธิบดีกรมการแพทย์ รับมอบถุงใส่ขยะ จำนวน 500,000 ถุงจากคุณทวี จุลศักดิ์ศรีสกุล กรรมการผู้จัดการ บริษัท คิงส์แพค จำกัด โดยเป็นถุงขยะสีดำ และถุงขยะสีแดงที่ใช้สำหรับใส่ขยะติดเชื้อ เพื่อสนับสนุนการทำงานของโรงพยาบาลในช่วงสถานการณ์โรคโควิด-19 ใช้ในการแยกขยะติดเชื้อไม่ให้ปะปนกับขยะทั่วไป ป้องกันการแพร่กระจายเชื้อไปสู่ผู้ทำหน้าที่เก็บขยะ ก่อนที่จะนำไปทำลายตามมาตรฐานการกำจัดขยะติดเชื้อ ไม่ให้แพร่เชื้อไปสู่สิ่งแวดล้อม ทั้งนี้ บริษัท คิงส์แพค จำกัด ได้มอบให้กระทรวงสาธารณสุขมาแล้ว 500,000 ถุง รวมครั้งนี้เป็นจำนวนทั้งสิ้น 1,000,000 ถุง
“กระทรวงสาธารณสุข ขอขอบคุณภาคเอกชน ที่ช่วยสนับสนุนการทำงานของกระทรวงสาธารณสุข ในสถานการณ์ที่มีการแพร่ระบาดของโรคโควิด-19 ในประเทศ  ความต้องการใช้ถุงขยะติดเชื้อคาดว่าจะเพิ่มขึ้น 3-4 เท่าตัว การสนับสนุนครั้งนี้นับเป็นตัวอย่างความร่วมมือและน้ำใจคนไทยที่ช่วยเหลือกันและกันที่ช่วยให้ประเทศไทยผ่านพ้นสถานการณ์การแพร่ระบาดของโรคไปได้ด้วยกำลังใจของคนไทยทุกคน” ดร.สาธิต กล่าว
ทั้งนี้ การแยกขยะ มี 2 ประเภท ใส่ลงถังเพื่อให้มีการนำไปกำจัดต่อไป ได้แก่ 1.ขยะทั่วไป เช่น ถุงพลาสติก ภาชนะใส่อาหารแบบใช้ครั้งเดียว ขวด เป็นต้น ให้เก็บรวบรวมเป็นขยะทั่วไป 2.ขยะติดเชื้อ ได้แก่ ขยะที่ปนเปื้อนน้ำมูก น้ำลาย สารคัดหลั่ง เช่น หน้ากากอนามัย กระดาษทิชชู ในแต่ละวันให้เก็บรวบรวมและทำลายเชื้อ โดยใส่ถุงขยะ 2 ชั้น ทำลายเชื้อโดยราดด้วยน้ำยาฟอกขาว แล้วมัดปากถุงให้แน่น ภายหลังจัดการขยะ ให้ล้างมือด้วยน้ำและสบู่หรือเจลแอลกอฮอล์ทันที
**************************************  17 มีนาคม 2563

ที่มา : https://www.thaigov.go.th/news/contents/details/27421