รัฐบาลไทย-ข่าวทำเนียบรัฐบาล-ชี้แจงกรณีการใช้งบประมาณโครงการไทยนิยม ยั่งยืน

วันศุกร์ที่ 16 กุมภาพันธ์ 2561
ชี้แจงกรณีการใช้งบประมาณโครงการไทยนิยม ยั่งยืน
ชี้แจงกรณีการใช้งบประมาณโครงการไทยนิยม ยั่งยืน
จากกรณีหนังสือพิมพ์ผู้จัดการรายวัน คอลัมน์ ข่าวปนคน คนปนข่าว โดย ช.ชฎา เรียกร้องให้สำนักงานตรวจเงินแผ่นดิน ออกมาตรวจสอบการใช้เงินงบประมาณในโครงการไทยนิยมยั่งยืนของรัฐบาลที่มอบหมายให้กระทรวง-มหาดไทยดำเนินการ โดยพบว่าเตรียมใช้งบประมาณ 2 พันล้านบาท ในรายการ “ค่าใช้จ่ายสนับสนุนการดำเนินการแก้ไขปัญหาความเดือดร้อนเร่งด่วนฯ” เป็นเพียงแค่การ “เลี้ยงดูปูเสื่อ” ผู้ร่วมงาน 4 ครั้ง ในเวลา 4 เดือน เพื่อทำโครงการที่ไม่จำเป็นจากเงินงบประมาณประจำปี 2561 นั้น ผิดวัตถุประสงค์ของการเบิกจ่ายงบประมาณอย่างชัดเจน
จากกรณีดังกล่าว นายนิสิต  จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย ขอชี้แจงข้อเท็จจริง ดังนี้
1. การดำเนินการขับเคลื่อนการการพัฒนาประเทศตามโครงการไทยนิยม ยั่งยืน โดยการจัดเวทีประชาคม จำนวน 4 ครั้ง เป็นไปตามหน้าที่ของรัฐ ตามรัฐธรรมนูญแห่งราชอาณาจักรไทย พุทธศักราช 2560 มาตรา 78 กำหนดให้รัฐพึงส่งเสริมให้ประชาชนและชุมชนมีความรู้ความเข้าใจที่ถูกต้องเกี่ยวกับการปกครองระบอบประชาธิปไตยอันมีพระมหากษัตริย์ทรงเป็นประมุข และมีส่วนร่วมในการพัฒนาประเทศด้านต่างๆ การจัดทําบริการสาธารณะทั้งในระดับชาติและระดับท้องถิ่น การตรวจสอบการใช้อํานาจรัฐการต่อต้านการทุจริตและประพฤติมิชอบ รวมตลอดทั้งการตัดสินใจทางการเมือง และการอื่นใดบรรดาที่อาจมีผลกระทบต่อประชาชนหรือชุมชน
2. สำหรับการจัดทำเวทีประชาคม จำนวน 4 ครั้ง มีวัตถุประสงค์เพื่อเป็นการสร้างการมีส่วนร่วมของประชาชนในพื้นที่ และสอบถามชีวิตความเป็นอยู่/การประกอบอาชีพ โดยวิเคราะห์ปัญหาความเดือนร้อนของประชาชนและชุมชน รวมทั้งเยี่ยมเยือนประชาชนทั้งรายครัวเรือนและรายบุคคล โดยค้นหาความต้องการของประชาชน/หมู่บ้าน/ชุมชน เพื่อจัดทำโครงการที่แก้ไขปัญหาในพื้นทีที่สอดคล้องกับความต้องการที่แท้จริงของประชาชน อันจะเป็นการพัฒนาคุณภาพชีวิตความเป็นอยู่ที่ดีขึ้น ซึ่งการดำเนินการดังกล่าวเป็นไปตามวัตถุประสงค์ของงบประมาณในการแก้ไขปัญหาความเดือดร้อนที่เป็นปัญหาเร่งด่วนของประชาชนที่เกี่ยวกับการประกอบอาชีพ/สร้างรายได้หรือการดำรงชีวิตเป็นปกติสุขของประชาชน รวมทั้งเป็นการสนับสนุนการดำเนินงานตามนโยบายรัฐบาลและวาระแห่งชาติ ทั้งนี้ การใช้จ่ายงบประมาณจะต้องเป็นไปตามหลักเกณฑ์และระเบียบของกระทรวงการคลังกำหนด
นอกจากนี้ การจัดเวทีประชาคมทั้ง 4 ครั้ง เป็นการสร้างการรับรู้ความเข้าใจ ปรับความคิด และตระหนักถึงความสำคัญของการปฏิบัติตามสัญญาประชาคม รู้สิทธิ รู้หน้าที่ รู้กฎหมาย รู้รักประชาธิปไตย รู้กลไกการบริหารราชการ  รวมทั้งการมีส่วนร่วมในการพัฒนาวิถีไทยวิถีพอเพียง รู้เท่าทันเทคโนโลยีและการร่วมแก้ไขปัญหา  ยาเสพติด  ซึ่งการแก้ไขปัญหาความเดือดร้อนของประชาชนและการสร้างการรับรู้ตามประเด็นดังกล่าวเป็นนโยบาย   การขับเคลื่อนการการพัฒนาประเทศตามโครงการไทยนิยม ยั่งยืน โดยสร้างการมีส่วนร่วมของประชาชนทั้งประเทศ    เพื่อพัฒนาประเทศไทยนิยมสู่ความยั่งยืน.
ครั้งที่ 30 /2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10151
