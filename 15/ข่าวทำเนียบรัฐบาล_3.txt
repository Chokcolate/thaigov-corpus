รัฐบาลไทย-ข่าวทำเนียบรัฐบาล- การประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ครั้งที่ 1/2561

วันพฤหัสบดีที่ 15 กุมภาพันธ์ 2561
การประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ครั้งที่ 1/2561
การประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ครั้งที่ 1/2561
วันนี้ เวลา 10.00 น. พลเอก ธนะศักดิ์ ปฏิมาประกร รองหัวหน้าคณะรักษาความสงบแห่งชาติและประธานที่ปรึกษาคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ได้เป็นประธานในการประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ณ ห้องประชุมอาคารรับรองเกษะโกมล บ้านเกษะโกมล โดยคณะกรรมการมีอำนาจหน้าที่พิจารณาเสนอความเห็นเกี่ยวกับการกำหนดนโยบาย ยุทธศาสตร์ และมาตรการในการดำเนินงานเพื่อแก้ไขปัญหาเร่งด่วน และการพัฒนานโยบายสำคัญเร่งด่วนของรัฐบาล ​การประชุมในวันนี้ คณะกรรมการฯ ได้พิจารณาเกี่ยวกับสภาพเศรษฐกิจ สังคม และความมั่นคง โดยเห็นว่า การพัฒนาประเทศไทยไปสู่ “ประเทศไทย 4.0 หรือ Thailand 4.0” นั้น ควรให้ความสำคัญกับมาตรการรองรับตลาดแรงงาน และสังคมผู้สูงอายุด้วย แต่เนื่องจากการแก้ไขปัญหาดังกล่าวต้องมีการบูรณาการ หน่วยงานที่เกี่ยวข้องหลายภาคส่วน คณะกรรมการฯ จะได้เชิญผู้เกี่ยวข้องมาพิจารณาร่วมกันในการประชุมครั้งต่อไป นอกจากนี้ คณะกรรมการเห็นว่า ปัญหาในพื้นที่จังหวัดชายแดนภาคใต้เป็นปัญหาเร่งด่วนที่จะต้องดำเนินการแก้ไข เนื่องจากเป็นเรื่องที่มีความเชื่อมโยงกันทั้งด้านความมั่นคง เศรษฐกิจ และสังคม โดยการแก้ไขปัญหาดังกล่าว ควรต้องได้รับความร่วมมือและให้ความสำคัญจากทุกภาคส่วน ทั้งนี้ ต้องปรับแนวคิดโดยการแยกความคิดด้านการเสริมสร้างความมั่นคงกับความคุ้มค่าทางเศรษฐกิจออกจากกัน เมื่อประชาชนในพื้นที่มีความเป็นอยู่ที่ดีขึ้น ก็จะเป็นผลดีต่อระบบเศรษฐกิจและความมั่นคงต่อไป

ที่มา : http://www.thaigov.go.th/news/contents/details/10126
