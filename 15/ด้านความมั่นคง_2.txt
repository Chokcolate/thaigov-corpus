รัฐบาลไทย-ข่าวทำเนียบรัฐบาล-มท. 1 ลุยขับเคลื่อนโครงการไทยนิยม ยั่งยืน ประชุม VCS ผู้ว่า ฯ นายอำเภอทั่วประเทศ

วันพฤหัสบดีที่ 15 กุมภาพันธ์ 2561
มท. 1 ลุยขับเคลื่อนโครงการไทยนิยม ยั่งยืน ประชุม VCS ผู้ว่า ฯ นายอำเภอทั่วประเทศ
มท. 1 ลุยขับเคลื่อนโครงการไทยนิยม ยั่งยืน ประชุม VCS ผู้ว่า ฯ นายอำเภอทั่วประเทศ
วันนี้ (13 กุมภาพันธ์ 2561) เวลา 14.30 น. ณ ห้องประชุมราชสีห์ กระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมซักซ้อมแนวทางการขับเคลื่อนการพัฒนาประเทศตามโครงการไทยนิยม ยั่งยืน ร่วมกับหน่วยงานที่เกี่ยวข้องผ่านระบบวีดิทัศน์ทางไกล (Video Conference) ซักซ้อมการดำเนินการโครงการฯ ให้กับคณะกรรมการขับเคลื่อนการพัฒนาประเทศสู่ความยั่งยืน ระดับจังหวัด และระดับอำเภอทั่วประเทศ
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่าการดำเนินงานโครงการไทยนิยมยั่งยืนแบ่งเป็น 2 ส่วน ส่วนแรกคือการบริหารแบบ ‘ไทยนิยม’ เป็นการบริหารระดับบนไปสู่ระดับพื้นที่จังหวัด อำเภอ ตำบล หมู่บ้าน ชุมชน ตามลำดับ และส่วนที่เป็นโครงการไทยนิยม ยั่งยืน เน้นเรื่องเศรษฐกิจ สังคม และความมั่นคง โดยให้จังหวัด และอำเภอกำกับดูแล สร้างความเข้าใจให้ความรู้ทีมขับเคลื่อนการพัฒนาประเทศไทยตามโครงการไทยนิยมยั่งยืนระดับตำบล โดยจะมีการลงพื้นที่ครั้งที่ 1 ในวันที่ 21 กุมภาพันธ์ 2561 เพื่อเข้าไปพูดคุยถึงชีวิตความเป็นอยู่ที่เรียกว่าการปรับทุกข์ผูกมิตร และหาทางแก้ไขปัญหา หรือพัฒนาตามความต้องการของประชาชนในพื้นที่ร่วมกับชุดทำงานของแต่ละหน่วยราชการซึ่งมีหน้าที่จัดทำแผนงาน/โครงการและดำเนินการในพื้นที่จนกว่าดำเนินการเบิกจ่ายโครงการแล้วเสร็จภายใต้กรอบวาระงานสำคัญ 10 เรื่อง
จากนั้น หน่วยงานที่ได้รับการจัดสรรงบประมาณรายจ่ายเพิ่มเติมประจำปีงบประมาณ พ.ศ. 2561 ได้ชี้แจงแนวทางการดำเนินการ และการลงพื้นที่ร่วมกับทีมระดับตำบล ภายใต้ 3 แผนงาน ได้แก่ แผนงานพัฒนาเศรษฐกิจฐานราก ยกระดับสวัสดิการ ส่งเสริมและพัฒนาศักยภาพ สร้างโอกาสในอาชีพและการจ้างงาน แผนงานพัฒนาเชิงพื้นที่สร้างโอกาสการเข้าถึงแหล่งเงินทุนสนับสนุนวิสาหกิจชุมชนที่มีความเชื่อมโยงเป็นเครือข่ายและส่งเสริมการท่องเที่ยวชุมชน และแผนงานปฏิรูปโครงสร้างการผลิตภาคการเกษตรทั้งระบบ ภายใต้กรอบวาระงานสำคัญที่ 2 คนไทยไม่ทิ้งกัน และวาระงานสำคัญที่ 3 ชุมชนอยู่ดีมีสุข เพื่อให้คณะกรรมการ ฯ ระดับจังหวัด ระดับอำเภอ เข้าใจแนวทางการเชื่อมโยงการดำเนินการ และสามารถถ่ายทอดให้กับทีมขับเคลื่อนฯ ระดับตำบล/ชุมชนในเทศบาล/ชุมชนใน กทม. จำนวน  7,663 ทีม ได้รับทราบและพร้อมในการลงพื้นที่ปฏิบัติงานในหมู่บ้าน
สุดท้าย พลเอก อนุพงษ์ ฯ ได้เน้นย้ำถึงหลักการของโครงการไทยนิยมยั่งยืน เป็นโครงการที่จะมุ่งพัฒนาประเทศ ลดความเหลื่อมล้ำ และพัฒนาคุณภาพชีวิตของประชาชน
ซึ่งโครงการนี้ถือว่าเป็นโครงการของทุกหน่วยงานที่จะต้องบูรณาการทำงานร่วมกันเพื่อแก้ไขปัญหาความต้องการของประชาชนอย่างยั่งยืน.
ครั้งที่  29/2561
กองสารนิเทศ สำนักงานปลัดกระทรวงมหาดไทย

ที่มา : http://www.thaigov.go.th/news/contents/details/10110
