รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐเกาหลีประจำประเทศไทย เข้าเยี่ยมคารวะรัฐมนตรีประจำสำนักนายกรัฐมนตรี

วันศุกร์ที่ 16 กุมภาพันธ์ 2561
เอกอัครราชทูตสาธารณรัฐเกาหลีประจำประเทศไทย เข้าเยี่ยมคารวะรัฐมนตรีประจำสำนักนายกรัฐมนตรี
เอกอัครราชทูตสาธารณรัฐเกาหลีประจำประเทศไทย เข้าเยี่ยมคารวะรัฐมนตรีประจำสำนักนายกรัฐมนตรี
วันที (16 กุมภาพันธ์ 2561) เวลา 10.30 น. นายโน ควัง–อิล (H.E. Mr. Noh Kwang-il) เอกอัครราชทูตสาธารณรัฐเกาหลีประจำประเทศไทย เข้าเยี่ยมคารวะ นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญของการสนทนา ดังนี้
รัฐมนตรีประจำสำนักนายกรัฐมนตรีกล่าวต้อนรับเอกอัครราชทูตสาธารณรัฐเกาหลีประจำประเทศไทย พร้อมทั้งแสดงความยินดีกับความสัมพันธ์ทางการทูตของทั้งสองประเทศที่ดำเนินมายาวนาน และจะครบรอบ 60 ปีในปีนี้ หวังว่าทั้งสองฝ่ายจะจัดกิจกรรมเพื่อร่วมเฉลิมฉลองโอกาสสำคัญดังกล่าว โอกาสนี้ เอกอัครราชทูตสาธารณรัฐเกาหลีประจำประเทศไทยกล่าวแสดงความยินดีที่รัฐมนตรีประจำสำนักนายกรัฐมนตรีได้ดำรงตำแหน่งรัฐมนตรีประจำสำนักนายกรัฐมนตรีอีกครั้ง และยืนยันว่าเกาหลีใต้จะสานต่อความสัมพันธ์และความร่วมมือที่มีกับไทยให้แนบแน่นเช่นนี้ต่อไป
นอกจากนี้ รัฐมนตรีประจำสำนักนายกรัฐมนตรีได้กล่าวแสดงความยินดีกับเกาหลีใต้ที่จัดพิธีเปิดการแข่งขันกีฬาโอลิมปิกฤดูหนาว เมื่อวันที่ 9 กุมภาพันธ์ที่ผ่านมา ได้อย่างสวยงามอลังการที่แสดงให้เห็นถึงการเตรียมการเป็นอย่างดี และความร่วมมือกันระหว่างเกาหลีเหนือและเกาหลีใต้ในการแข่งขันครั้งนี้ ยังสะท้อนให้เห็นถึงพัฒนาการด้านความสัมพันธ์บนคาบสมุทรเกาหลีอีกด้วย จึงขอเอาใจช่วยให้การจัดงานดังกล่าวประสบความสำเร็จดังที่ตั้งใจไว้
ในช่วงท้าย เอกอัครราชทูตสาธารณรัฐเกาหลีประจำประเทศไทยแสดงความขอบคุณฝ่ายไทยที่มีการแลกเปลี่ยนความร่วมมือในมิติต่าง ๆ เสมอมา โดยเฉพาะการแก้ไขปัญหาในคาบสมุนทรเกาหลี ซึ่งฝ่ายไทย ยินดีที่ได้เห็นพัฒนาการเชิงบวกของสถานการณ์บนคาบสมุทรเกาหลี และขอยืนยันการปฏิบัติตามมติของคณะมนตรีความมั่นคงแห่งสหประชาชาติอย่างเคร่งครัด ทั้งนี้ หวังว่าพัฒนาการนี้จะนำไปสู่การเจรจาพูดคุยเพื่อสร้างสันติภาพอย่างถาวรบนคาบสมุทรเกาหลีต่อไป

ที่มา : http://www.thaigov.go.th/news/contents/details/10136
