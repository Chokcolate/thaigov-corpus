รัฐบาลไทย-ข่าวทำเนียบรัฐบาล-​สธ. ยืนยันมติเดิมยกเลิกการใช้พาราควอต เพื่อสุขภาพประชาชน

วันพฤหัสบดีที่ 15 กุมภาพันธ์ 2561
​สธ. ยืนยันมติเดิมยกเลิกการใช้พาราควอต เพื่อสุขภาพประชาชน
รัฐมนตรีว่าการกระทรวงสาธารณสุข ยืนยันมติเดิมที่ให้ยกเลิกการใช้พาราควอตทางการเกษตร หลังประชุมหน่วยงานที่เกี่ยวข้อง ทั้งกระทรวงสาธารณสุข เกษตรฯ อุตสาหกรรม นักวิชาการ และองค์กรเอกชน พร้อมส่งข้อมูลผลกระทบสุขภาพเพิ่มเติม ให้กระทรวงอุตสาหกรรมพิจารณา
รัฐมนตรีว่าการกระทรวงสาธารณสุข ยืนยันมติเดิมที่ให้ยกเลิกการใช้พาราควอตทางการเกษตร หลังประชุมหน่วยงานที่เกี่ยวข้อง ทั้งกระทรวงสาธารณสุข เกษตรฯ อุตสาหกรรม นักวิชาการ และองค์กรเอกชน พร้อมส่งข้อมูลผลกระทบสุขภาพเพิ่มเติม ให้กระทรวงอุตสาหกรรมพิจารณา
บ่ายวันนี้ (15 กุมภาพันธ์ 2561) ที่กระทรวงสาธารณสุข จ.นนทบุรี ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข เป็นประธานการประชุมผู้บริหาร 3 กระทรวง ได้แก่ นพ.เจษฎา  โชคดำรงสุข ปลัดกระทรวงสาธารณสุข นายเลิศวิโรจน์ โกวัฒนะ ปลัดกระทรวงเกษตรและสหกรณ์ นายอภิจิณ โชติกเสถียร รองปลัดกระทรวงอุตสาหกรรม ผู้แทนและนักวิชาการจากหน่วยงานที่เกี่ยวข้อง อาทิ กรมวิชาการเกษตร กรมโรงงานอุตสาหกรรม มหาวิทยาลัยมหิดล มหาวิทยาลัยนเรศวร เครือข่ายเตือนภัยสารเคมีกำจัดศัตรูพืช (Thai-PAN)เกี่ยวกับสารพาราควอต (Paraquat)
ศ.คลินิก เกียรติคุณ นพ.ปิยะสกลให้สัมภาษณ์ว่า นายกรัฐมนตรี มีความห่วงใยสุขภาพประชาชนจากผลกระทบสารพาราควอต ได้มีข้อสั่งการให้กระทรวงสาธารณสุขเป็นหน่วยงานหลักร่วมกับหน่วยงานที่เกี่ยวข้องศึกษาข้อมูลและผลกระทบจากการใช้สารดังกล่าว ในวันนี้ กระทรวงสาธารณสุข จึงได้ประชุมหน่วยงานที่เกี่ยวข้อง เพื่อรับฟังข้อมูลวิชาการเกี่ยวกับผลกระทบต่อสุขภาพและสิ่งแวดล้อมจากผู้เชี่ยวชาญและนักวิชาการ ซึ่งกระทรวงสาธารณสุข ยังคงยืนยันตามมติเดิมที่ให้ยกเลิกการใช้พาราควอตทางการเกษตร เพื่อให้ประชาชนได้รับความปลอดภัย เกษตรกรและผู้ประกอบการได้รับผลกระทบน้อยที่สุด พร้อมทั้งจะนำข้อมูลวิชาการที่ได้รับเพิ่มเติม เสนอต่อคณะอนุกรรมการพิเศษของกระทรวงอุตสาหกรรม เพื่อประโยชน์ในการพิจารณาแนวทางในการควบคุมสารดังกล่าว คาดว่าจะได้ข้อสรุปในปลายเดือนมีนาคม 2561 เพื่อเป็นข้อมูลในการพิจารณาดำเนินการของกระทรวงอุตสาหกรรม และกระทรวงเกษตรและสหกรณ์ต่อไป
“กระทรวงสาธารณสุข มองผลกระทบต่อสุขภาพประชาชน ซึ่งพบจำนวนผู้ป่วยเพิ่มมากขึ้น และมีงานวิจัยใหม่ๆ ที่พบว่ามีผลต่อสุขภาพทั้งประชาชนทั่วไป เกษตรกร และสิ่งแวดล้อม โดยจะมีขั้นตอนในการดำเนินการ เช่น การหาทางเลือกอื่น ๆ ทดแทนการใช้พาราควอต การจัดการผลิตภัณฑ์ที่คงค้างในตลาด เป็นต้น ไม่ได้ยกเลิกทันที เพื่อให้เกษตรกรรับทราบข้อมูลและมีระยะเวลาในการปรับตัว” รัฐมนตรีว่าการกระทรวงสาธารณสุขกล่าว

ที่มา : http://www.thaigov.go.th/news/contents/details/10123
