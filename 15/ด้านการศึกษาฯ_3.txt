รัฐบาลไทย-ข่าวทำเนียบรัฐบาล-การศึกษาคนพิการ

วันศุกร์ที่ 16 กุมภาพันธ์ 2561
การศึกษาคนพิการ
นพ.ธีระเกียรติ เจริญเศรษฐศิลป์ รมว.ศึกษาธิการ เปิดเผยภายหลังเป็นประธานการประชุมคณะกรรมการส่งเสริมการจัดการศึกษาสำหรับคนพิการ ครั้งที่ 1/2561
นพ.ธีระเกียรติ เจริญเศรษฐศิลป์ รมว.ศึกษาธิการ เปิดเผยภายหลังเป็นประธานการประชุมคณะกรรมการส่งเสริมการจัดการศึกษาสำหรับคนพิการ ครั้งที่ 1/2561 เมื่อวันพฤหัสบดีที่ 15 กุมภาพันธ์ 2561 ณ ห้องประชุมราชวัลลภ
รมว.ศึกษาธิการ กล่าวว่า ที่ประชุมมีมติเห็นชอบในหลักการของ (ร่าง) แผนการจัดการศึกษาสำหรับคนพิการ ฉบับที่ 3 พ.ศ.2560-2564 โดยสาระสำคัญของแผนมีความสอดคล้องกับยุทธศาสตร์ชาติ ระยะ 20 ปี และรัฐธรรมนูญแห่งราชอาณาจักรไทย พ.ศ.2560 เพื่อให้คนพิการได้รับโอกาสและบริการทางการศึกษาสำหรับคนพิการอย่างทั่วถึง ภายใต้วิสัยทัศน์ "คนพิการเรียนรู้ตลอดชีวิตอย่างมีความสุข  มีคุณภาพชีวิตที่ดี ด้วยวิถีพอเพียง" ประกอบด้วยยุทธศาสตร์หลัก 8 ยุทธศาสตร์ คือ
1) การขยายโอกาสการเข้าถึงบริการทางการศึกษาและการเรียนรู้อย่างต่อเนื่อง
2) การยกระดับคุณภาพและมาตรฐานการศึกษาพิเศษ ทุกระดับ ทุกระบบ
3) พัฒนาระบบเทคโนโลยี สารสนเทศและการสื่อสาร รองรับการจัดการศึกษาระบบดิจิทัล
4) ส่งเสริม สนับสนุนการวิจัยและพัฒนานวัตกรรมและองค์ความรู้ ที่มุ่งยกระดับมาตรฐานการจัดการศึกษาสำหรับคนพิการ
5) เร่งผลิต พัฒนา และจัดระบบบริหารงานบุคคลของข้าราชการครูคณาจารย์และบุคลากรทางการศึกษาตามมาตรฐานวิชาชีพ
6) พัฒนาประสิทธิภาพการเรียนรู้สู่ความเป็นเลิศ
7) พัฒนาระบบงบประมาณ และทรัพยากรทางการศึกษาสำหรับคนพิการ
8) พัฒนาระบบบริหารจัดการแบบองค์รวมเชิงบูรณาการโดยการมีส่วนร่วมของทุกภาคส่วน
นอกจากนี้ ที่ประชุมได้มีมติให้ตั้ง "คณะกรรมการปฏิรูปการศึกษาสำหรับผู้มีความต้องการจำเป็นพิเศษ" โดยมีเลขาธิการสภาการศึกษา เป็นประธาน และมีผู้ทรงคุณวุฒิด้านการศึกษาพิเศษและหลากหลายด้าน เป็นกรรมการ เพื่อนำเสนอภาพการจัดการศึกษาพิเศษ ในมุมมองของกระทรวงศึกษาธิการเชื่อมโยงกับคณะกรรมการอิสระเพื่อการปฏิรูปการศึกษา (กอปศ.) พร้อมเสนอโครงสร้างจัดการศึกษาพิเศษที่ทำได้จริงว่าควรเป็นแบบใด เช่น  ยกสถานะสำนักบริหารงานการศึกษาพิเศษ ให้มีสถานะเทียบเท่ากรม เช่นเดียวกับสำนักงานส่งเสริมการศึกษานอกระบบและการศึกษาตามอัธยาศัย (กศน.) หรืออาจเป็นหน่วยงานอิสระ เป็นต้น
นายชัยพฤกษ์ เสรีรักษ์ เลขาธิการสภาการศึกษา กล่าวด้วยว่า การดำเนินงานของคณะกรรมการปฏิรูปการศึกษาสำหรับผู้มีความต้องการจำเป็นพิเศษ จะครอบคลุมกลุ่มเป้าหมายคนพิการ และคนที่มีความสามารถพิเศษ ตั้งแต่เกิดจนตลอดชีวิต พร้อมพิจารณาโครงสร้างการบริหารจัดการว่าควรมีหน่วยงานขึ้นมาหรือไม่ และจะมีสถานะแบบใด เป็นหน่วยงานในกำกับหรือหน่วยงานอิสระ ตลอดจนมีขอบเขตหน้าที่เพียงใด (หน่วยปฏิบัติ หน่วยสนับสนุน หรือหน่วยควบคุม) โดยคณะกรรมการจะทำงานแบ่งเป็น 2 ช่วง คือ  ช่วงเดือนแรกต้องหาข้อสรุปเพื่อนำเสนอคณะกรรมการอิสระเพื่อการปฏิรูปการศึกษา (กอปศ.) พิจารณา และช่วงที่ 2 ต้องจัดทำข้อเสนอแนะเพื่อให้หน่วยงานที่เกี่ยวข้องพิจารณา
ทั้งนี้ที่ประชุมยังมีข้อสังเกตเกี่ยวกับการจัดทำแผนปฏิบัติการให้สอดรับกับแผนการจัดการศึกษาสำหรับคนพิการ ฉบับที่ 3  และให้ถือโอกาสในช่วงระหว่างการปฏิรูปการศึกษานี้ เปลี่ยนแปลงการจัดการศึกษาสำหรับคนพิการ โดยมีการหารือการจัดการศึกษาพิเศษในรูปแบบต่าง ๆ ทั้งการศึกษาสำหรับคนพิการ การศึกษาสำหรับผู้มีความสามารถพิเศษ  และการศึกษาสำหรับผู้ด้อยโอกาส ที่จะต้องมีการนิยามคำที่ชัดเจน โดยให้ใช้คำว่า "การศึกษาสำหรับผู้ที่มีความต้องการจำเป็นพิเศษ" พร้อมเจาะเฉพาะกลุ่มคนพิการและกลุ่มผู้ที่มีความสามารถพิเศษ และแยกกลุ่มด้อยโอกาสออกมาอีกหนึ่งกลุ่ม
นวรัตน์ รามสูต: สรุป/เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน

ที่มา : http://www.thaigov.go.th/news/contents/details/10134
