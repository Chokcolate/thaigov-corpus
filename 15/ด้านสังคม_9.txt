รัฐบาลไทย-ข่าวทำเนียบรัฐบาล-รมว.พม. ย้ำทุกหน่วยงานยึดหลักธรรมาภิบาล เพื่อประโยชน์สูงสุดของประชาชนกลุ่มเป้าหมาย

วันศุกร์ที่ 16 กุมภาพันธ์ 2561
รมว.พม. ย้ำทุกหน่วยงานยึดหลักธรรมาภิบาล เพื่อประโยชน์สูงสุดของประชาชนกลุ่มเป้าหมาย
รมว.พม. ย้ำทุกหน่วยงานยึดหลักธรรมาภิบาล เพื่อประโยชน์สูงสุดของประชาชนกลุ่มเป้าหมาย
วันนี้ (16 ก.พ. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและ ความมั่นคงของมนุษย์ (ศปก.พม.) ครั้งที่ 36/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหา แนวทางการป้องกันและแก้ไขปัญหา โดยมีคณะผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีคณะกรรมการป้องกันและปราบปรามการทุจริตในภาครัฐ (ป.ป.ท.) ได้ลงพื้นที่เพื่อตรวจสอบข้อเท็จจริงเกี่ยวกับการดำเนินงานของศูนย์คุ้มครองคนไร้ที่พึ่ง จังหวัดขอนแก่นและเชียงใหม่ และพบว่ามีความผิดปกติในการจ่ายเงินสงเคราะห์ผู้มีรายได้น้อยและผู้ไร้ที่พึ่ง นั้น กระทรวงการพัฒนาสังคมและความมั่นคงของมนุษย์ (พม.) ขอยืนยันว่า ไม่ได้นิ่งนอนใจแต่อย่างใด โดยกรมพัฒนาสังคมและสวัสดิการ (พส.) ได้มีการสอบสวนขนานกันไปกับ ทาง ป.ป.ท. และคณะกรรมการการตรวจเงินแผ่นดิน (สตง.) รวมถึงให้การสนับสนุนข้อมูลที่เกี่ยวข้องกับทุกหน่วยงาน ทั้งนี้ ตนให้รายงานผลการตรวจสอบข้อเท็จจริงให้ทราบเป็นระยะและผลการสอบสวนจะต้องแล้วเสร็จภายในวันที่ 28 กุมภาพันธ์นี้ เพื่อดำเนินการตามระเบียบราชการต่อไป
สำหรับการประชุมในวันนี้ นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ได้ชี้แจงที่ประชุมในเรื่องการดำเนินการสนับสนุนเงินสงเคราะห์ทุกประเภทที่ให้กับประชาชนกลุ่มเป้าหมายของกระทรวง พม. รวมทั้งเงินสงเคราะห์ผู้มีรายได้น้อยและผู้ไร้ที่พึ่ง และมาตรการป้องกันไม่ให้เกิดปัญหาในลักษณะดังกล่าวขึ้นอีก ทั้งนี้ ตนได้เน้นย้ำทุกหน่วยงานปฏิบัติงานด้วยการยึดหลักธรรมาภิบาล โดยเฉพาะการเบิกจ่ายเงินสงเคราะห์ต่างๆ ให้กับประชาชนกลุ่มเป้าหมายของกระทรวง พม. ให้มีความโปร่งใส และมีหลักฐานตรวจสอบได้ เช่น มีการถ่ายรูปขณะรับเงินสงเคราะห์ไม่ว่าจะเป็นเงินสดหรือเช็ค การเขียนลายเซ็นจริง และเอกสารรับเงินที่ถูกต้อง ครบถ้วน เป็นต้น เพื่อให้เงินสงเคราะห์ฯ ซึ่งเป็นสวัสดิการสังคมจากรัฐได้ส่งถึงมือผู้ประสบปัญหาสังคมที่อยู่ในภาวะยากลำบากอย่างเต็มที่ ซึ่งย่อมเกิดประโยชน์สูงสุดอย่างแท้จริง
สำหรับการตรวจสอบการจ่ายเงินสงเคราะห์ผู้มีรายได้น้อยและผู้ไร้ที่พึ่งของศูนย์คุ้มครองคนไร้ที่พึ่ง จังหวัดขอนแก่นและเชียงใหม่ ที่เกิดขึ้นในขณะนี้ ส่งผลกระทบด้านจิตใจต่อข้าราชการ เจ้าหน้าที่ และผู้ปฏิบัติงานของกระทรวง พม. ที่ปฏิบัติหน้าที่เพื่อช่วยเหลือผู้ประสบปัญหาสังคมที่อยู่ในภาวะยากลำบาก ซึ่งตนขอให้กำลังใจ และสนับสนุนเจ้าหน้าที่ทุกคนที่ทำความดีอยู่แล้ว ซึ่งปฏิบัติงานด้วยความซื่อสัตย์สุจริต สำหรับเจ้าหน้าที่ที่กระทำผิด จะได้รับการลงโทษตามระเบียบราชการโดยเร็ว

ที่มา : http://www.thaigov.go.th/news/contents/details/10149
