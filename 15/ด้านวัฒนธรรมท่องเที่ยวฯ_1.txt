รัฐบาลไทย-ข่าวทำเนียบรัฐบาล-วธ.-สวนดุสิตโพล เผยสำรวจความเห็นเด็ก-เยาวชน “วันวาเลนไทน์” ปี 61

วันพฤหัสบดีที่ 15 กุมภาพันธ์ 2561
วธ.-สวนดุสิตโพล เผยสำรวจความเห็นเด็ก-เยาวชน “วันวาเลนไทน์” ปี 61
วธ.-สวนดุสิตโพล เผยสำรวจความเห็นเด็ก-เยาวชน “วันวาเลนไทน์” ปี 61 บุคคลที่อยากบอกรักมากที่สุดคือ พ่อแม่-คนรัก/แฟน/คู่สมรส/คู่ชีวิต-เพื่อน
ร้อยละ 64.69 ระบุจะบอกรักแฟนทางโทรศัพท์
นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เปิดเผยว่า ได้รับรายงานผลการสำรวจความคิดเห็น ซึ่ง วธ. ร่วมกับสวนดุสิตโพล มหาวิทยาลัยสวนดุสิต สำรวจความคิดเห็นเด็ก เยาวชน และประชาชนต่อ “วันแห่งความรัก (วันวาเลนไทน์)” จากกลุ่มตัวอย่าง 2,428 คน ทั้งในพื้นที่กรุงเทพฯและต่างจังหวัด ซึ่งจากการสำรวจความคิดเห็นประชาชน พบว่า เด็ก เยาวชนและประชาชนส่วนใหญ่ ให้ความสำคัญกับวันแห่งความรัก (วาเลนไทน์) ในปีนี้ ร้อยละ 58.61 ให้ความสำคัญพอๆ กับทุกปีที่ผ่านมา รองลงมาร้อยละ 19.65 ไม่เคยให้ความสำคัญเลย ร้อยละ 12.46 ให้ความสำคัญมากกว่าทุกปีที่ผ่านมาและร้อยละ 9.28 ให้ความสำคัญน้อยกว่าทุกปีที่ผ่านมา
นอกจากนี้ จากการสำรวจความคิดเยาวชนและประชาชนว่า บุคคลที่เด็ก เยาวชนและประชาชนส่วนใหญ่ อยากมอบความรักหรือส่งความรู้สึกที่ดีให้ในวันวาเลนไทน์มากที่สุด พบว่า ร้อยละ 66.20 คือพ่อแม่/ผู้ปกครอง รองลงมาร้อยละ 62.16 คนรัก/แฟน/คู่สมรส/คู่ชีวิต ร้อยละ 28.98 เพื่อน ร้อยละ 24.88 ครูอาจารย์/ผู้มีพระคุณ ร้อยละ 15.22 บุตร/หลาน/ญาติ เป็นต้น ทั้งนี้ ได้สอบถามถึงสิ่งที่ เยาวชนและประชาชน อยากมอบให้แฟน/คนรัก/พ่อแม่/ครอบครัวใน วันวาเลนไทน์ พบว่า ร้อยละ 73.02 บอกรักด้วยคำพูด รองลงมาร้อยละ 71.48 ใช้เวลาอยู่ด้วยกัน ร้อยละ 64.25 ให้ดอกกุหลาบ และร้อยละ 58.11 ไปเที่ยวด้วยกัน ร้อยละ 46.53 มอบสิ่งของแทนใจ เช่น สร้อย แหวน เงิน ทอง ร้อยละ 45.72 บอกรักผ่าน Social และร้อยละ 33.21 ให้ Chocolate เป็นต้น
รัฐมนตรีว่าการกระทรวงวัฒนธรรม กล่าวอีกว่า จากการสอบถามว่านอกจากพ่อแม่แล้ว คู่รักต้นแบบในความคิดของเด็ก เยาวชนและประชาชนคิดว่าเป็นใคร ได้แก่พ่อรอง-แม่ทุม ฉัตรชัย-สินจัย เคน-หน่อย เจ-ปิ่น หมอโอ๊ค-โอปอล เป็นต้น ส่วนคู่รักดาราวัยรุ่น อาทิ ตูน–ก้อย เวย์-นานา ชมพู่-น็อต มาร์กี้–ป๊อก กุ๊บกิ๊บ–บี้ ณเดช-ญาญ่า เป็นต้น
นอกจากนี้ ผลสำรวจยังพบว่าในความคิดของเยาวชน ประชาชน รูปแบบความรักอย่างสร้างสรรค์เป็นอย่างไร ร้อยละ 65.98 ให้เกียรติกัน รองลงมาร้อยละ 51.36 ชวนทำกิจกรรมดี ๆ ร่วมกัน อาทิ ชวนกันเรียน ทำบุญ ช่วยเหลือสังคม เป็นจิตอาสา ร้อยละ 44.84 คบเป็นแฟนกันอยู่ในสายตาและการรับรู้ของผู้ใหญ่ ร้อยละ 37.85 ใช้เวลาศึกษาดูใจกันนาน ๆ ไม่ชิงสุกก่อนห่าม เป็นต้น
ทั้งนี้ สอบถามความคิดเห็นในประเด็นว่าเด็ก เยาวชน และประชาชนส่วนใหญ่ หากแฟนหรือคนรักขอมีเพศสัมพันธ์ด้วยในวัยที่ไม่พร้อม มีวิธีหรือจะใช้คำพูดปฏิเสธอย่างไร ตัวอย่างคำพูดที่จะใช้ปฏิเสธ อันดับ1 ปฏิเสธไปตรงๆว่า ยังไม่พร้อม/ยังไม่ถึงเวลา อันดับ 2 พูดคุยดีๆ มีเหตุมีผล อันดับ 3 บอกให้รอก่อนได้ไหมมันไม่ดี ไม่เหมาะสม อันดับ 4 ชวนทำกิจกรรมอย่างอื่น และไม่อยู่ในที่ลับตา 2 ต่อ 2 อันดับ 5 ควรให้เกียรติกัน เห็นแก่พ่อแม่ ไม่อยากให้ท่านเสียใจ อันดับ 6 ควรรอให้เราแต่งงานกันก่อนอันดับ 7 ถ้าห้ามไม่ได้ควรป้องกัน เป็นต้น
และได้สอบถามว่า เด็ก เยาวชนและประชาชนส่วนใหญ่ คิดว่าวัยรุ่นยุคใหม่ควรแสดงออกถึงความรัก/การบอกรักตามวิถีวัฒนธรรมประเพณีไทยที่ดีอย่างไร พบว่า ร้อยละ 65.12 ให้เกียรติซึ่งกันและกัน ร้อยละ 62.77 ซื่อสัตย์ รักเดียวใจเดียว  ร้อยละ 55.71 รักนวลสงวนตัว ร้อยละ 55.58 คบกันอยู่ในสายตาของผู้ใหญ่   ร้อยละ 44.23 ไม่ชิงสุกก่อนห่าม และร้อยละ 24.90 เข้าตามตรอก ออกตามประตู
อย่างไรก็ตาม ยังได้สอบถามเด็ก เยาวชนว่าจะใช้ช่องทางในการสื่อสารกับแฟนและบอกรักแฟนในวัน         วาเลนไทน์ปีนี้ พบว่า ร้อยละ 64.69 บอกรักแฟนทางโทรศัพท์ ร้อยละ 60.46 ไลน์ (Line) ร้อยละ 51.77 เฟซบุ๊ก ร้อยละ 29.95 ทาง chat box facebook และร้อยละ 26.48 อินสตาแกรม เป็นต้น นอกจากนี้ สอบถามว่า ประโยคหรือคำพูดที่จะใช้บอกรักในวันวาเลนไทน์ปีนี้ พบว่า คำและประโยคที่จะบอกรัก อาทิ รักนะ รักนะจุ๊บๆ
รักนะตัวเธอ ฉันรักเธอ ฉันชอบเธอ เค้ารักตัวเองนะ เป็นแฟนกันนะ ซารางเฮโย Love you baby เป็นต้น
สอบถามความคิดเห็นเด็กเยาวชนและประชาชน อยากให้ ภาครัฐและกระทรวงวัฒนธรรมจัดกิจกรรม เพื่อสร้างค่านิยมที่ดีในวันแห่งความรัก (วาเลนไทน์) อย่างไร พบว่า ต้องการให้จัดกิจกรรมต่างๆ ดังนี้ กิจกรรมที่ส่งเสริมการแบ่งปันความรัก การแสดงออกกับคนรักหรือคนในครอบครัว กิจกรรมคู่รัก /ประกวดคู่รัก /รูปภาพสื่อรัก กิจกรรมคู่รักชวนกันเที่ยว  เชิญชวนให้เที่ยวตามสถานที่เชิงประวัติศาสตร์ และวัฒนธรรม ชวนกันเข้าวัดทำบุญ /กิจกรรมที่สร้างกุศล ช่วยเหลือผู้อื่น /ทำความดีให้แก่สังคม/ ทำกิจกรรมสร้างสรรค์ที่บ้านเด็กกำพร้ากิจกรรมการบอกรัก /การแสดงความรักแบบวัฒนธรรมไทย ส่งเสริมความรักที่สร้างสรรค์  ให้ความรู้ รู้วิธีการป้องกันการมีเพศสัมพันธ์ก่อนวัยอันควร และให้ความรู้เรื่องหลักการใช้ชีวิตคู่ให้ยั่งยืน เป็นต้น
-------------------

ที่มา : http://www.thaigov.go.th/news/contents/details/10104
