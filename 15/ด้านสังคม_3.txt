รัฐบาลไทย-ข่าวทำเนียบรัฐบาล-รมว.พม. ลงพื้นที่ตรวจเข้มการคุ้มครองผู้เสียหายจากการค้ามนุษย์ตามมาตรฐานสากล ณ บ้านเกร็ดตระการ จ.นนทบุรี

วันพฤหัสบดีที่ 15 กุมภาพันธ์ 2561
รมว.พม. ลงพื้นที่ตรวจเข้มการคุ้มครองผู้เสียหายจากการค้ามนุษย์ตามมาตรฐานสากล ณ บ้านเกร็ดตระการ จ.นนทบุรี
รมว.พม. ลงพื้นที่ตรวจเข้มการคุ้มครองผู้เสียหายจากการค้ามนุษย์ตามมาตรฐานสากล ณ บ้านเกร็ดตระการ จ.นนทบุรี
วันนี้ (15 ก.พ. 61) เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ตรวจเยี่ยมและมอบนโยบายการดำเนินงานด้านการคุ้มครองผู้เสียหาย จากการค้ามนุษย์ตามหลักมาตรฐานสากล พร้อมทั้งเยี่ยมชมกิจกรรมฝึกอาชีพเพื่อเตรียมความพร้อมก่อนกลับคืน สู่สังคม และร้านจำหน่ายผลิตภัณฑ์จากฝีมือผู้เสียหายจากการค้ามนุษย์ ณ สถานคุ้มครองสวัสดิภาพผู้เสียหายจากการค้ามนุษย์ (บ้านเกร็ดตระการ) จังหวัดนนทบุรี
รัฐบาลมีเจตนารมณ์ในการป้องกันและปราบปรามการค้ามนุษย์ให้หมดสิ้นไปอันเป็นวาระแห่งชาติ เนื่องจากการค้ามนุษย์เป็นอาชญากรรมข้ามชาติที่ละเมิดสิทธิมนุษยชนอย่างร้ายแรง โดยความร่วมมือกับทุกภาคส่วน ตามแนวทางประชารัฐร่วมใจต้านภัยการค้ามนุษย์ เพื่อแก้ไขปัญหาที่เกิดขึ้นในทุกมิติอย่างยั่งยืน และเมื่อวันที่ 31 มกราคม 2561 มีการจัดส่งรายงานผลการดำเนินงานการป้องกันและปราบปรามการค้ามนุษย์ของประเทศไทย หรือ TIP Report ประจำปี 2560 ให้กับสหรัฐอเมริกา ซึ่งรายงานฉบับดังกล่าวเป็นการนำเสนอผลการดำเนินงานทั้งหมด ของหน่วยงานที่เกี่ยวข้อง รวมทั้งกระทรวงการพัฒนาสังคมและความมั่นคงของมนุษย์ (พม.) มีภารกิจรับผิดชอบหลัก ในการคุ้มครองช่วยเหลือผู้เสียหายจากการค้ามนุษย์ทั้งเด็ก ผู้หญิง และผู้ชาย ภายใต้การดำเนินงานของสถานคุ้มครองสวัสดิภาพผู้เสียหายจากการค้ามนุษย์ จำนวน 8 แห่ง ทั่วประเทศ ได้แก่ สถานคุ้มครองสวัสดิภาพผู้เสียหาย จากการค้ามนุษย์ จังหวัดเชียงราย นครราชสีมา สงขลา ระนอง พิษณุโลก สุราษฎร์ธานี ปทุมธานี และสถานคุ้มครองสวัสดิภาพผู้เสียหายจากการค้ามนุษย์ (บ้านเกร็ดตระการ) จังหวัดนนทบุรี
สำหรับสถานคุ้มครองสวัสดิภาพผู้เสียหายจากการค้ามนุษย์ (บ้านเกร็ดตระการ) จังหวัดนนทบุรี เป็นศูนย์สงเคราะห์และคุ้มครองสวัสดิภาพสตรี มีหน้าที่ให้ความช่วยเหลือหญิงที่ประสบปัญหาทางสังคมทุกประเภท เช่น ถูกละเมิดทางเพศ มีความประพฤติไม่เหมาะสม ประสบปัญหาครอบครัว และปัญหาสังคมอื่นๆ รวมทั้งยังให้ความคุ้มครองช่วยเหลือต่อเด็กและหญิงที่เป็นผู้เสียหายจากการค้ามนุษย์ตามพระราชบัญญัติป้องกันและปราบปราม การค้ามนุษย์ พ.ศ. 2551 โดยยึดผู้เสียหายเป็นศูนย์กลาง ปัจจุบัน มีผู้ได้รับการคุ้มครองช่วยเหลือในบ้านเกร็ดตระการ จำนวนทั้งสิ้น 172 คน แบ่งออกเป็น สัญชาติไทย 128 คน และสัญชาติอื่นๆ 44 คน ซึ่งทีมสหวิชาชีพได้ดำเนินงาน อย่างครบวงจร ประกอบด้วย กระบวนการคุ้มครองสวัสดิภาพ การให้คำปรึกษา บริการทางการแพทย์ การช่วยเหลือด้านกฎหมาย การศึกษานอกโรงเรียน การฝึกอาชีพจัดหางานให้ทำ การเตรียมความพร้อมก่อนกลับคืนสู่สังคม การอบรมจริยธรรม การประเมินความพร้อมและส่งกลับคืนสู่สังคม และการติดตามผลต่อไป
การลงพื้นที่ตรวจเยี่ยมการดำเนินงานของบ้านเกร็ดตระการ ในครั้งนี้ ได้เยี่ยมชมกิจกรรมฝึกอาชีพซึ่งเป็นอาชีวบำบัด เพื่อเตรียมความพร้อมให้กับผู้เสียหายก่อนกลับคืนสู่สังคม ได้แก่ แผนกเสริมสวย เย็บจักรอุตสาหกรรมนวดแผนไทย จักสานการช่างประดิษฐ์ ทอผ้ากี่กระตุก และคหกรรม รวมทั้งร้านจำหน่ายผลิตภัณฑ์จากฝีมือผู้เสียหายจากการค้ามนุษย์ ทั้งนี้ ตนได้กำชับเจ้าหน้าที่ทุกคนให้ปฏิบัติหน้าที่อย่างเต็มที่ โดยให้คำนึงถึงประโยชน์สูงสุดของผู้เสียหายจากการค้ามนุษย์เป็นสำคัญ รวมทั้งคุณค่าและศักดิ์ศรีความเป็นมนุษย์ตามหลักสิทธิมนุษยชนสากล

ที่มา : http://www.thaigov.go.th/news/contents/details/10119
