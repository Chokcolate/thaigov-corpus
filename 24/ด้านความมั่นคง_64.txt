รัฐบาลไทย-ข่าวทำเนียบรัฐบาล-มหาดไทย จัดอบรมเพิ่มพูนความรู้ และเสริมทักษะข้าราชการระดับต้น เพิ่มประสิทธิภาพการทำงาน พร้อมเป็นกลไกขับเคลื่อนในระดับพื้นที่

วันศุกร์ที่ 4 มกราคม 2562
มหาดไทย จัดอบรมเพิ่มพูนความรู้ และเสริมทักษะข้าราชการระดับต้น เพิ่มประสิทธิภาพการทำงาน พร้อมเป็นกลไกขับเคลื่อนในระดับพื้นที่
มหาดไทย จัดอบรมเพิ่มพูนความรู้ และเสริมทักษะข้าราชการระดับต้น เพิ่มประสิทธิภาพการทำงาน พร้อมเป็นกลไกขับเคลื่อนในระดับพื้นที่
วันนี้ (4 ม.ค. 62) เวลา 09.00 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย
นายพรพจน์ เพ็ญพาส รองปลัดกระทรวงมหาดไทย ได้รับมอบหมายจากนายฉัตรชัย พรหมเลิศ ปลัดกระทรวงมหาดไทย เป็นประธานเปิดการศึกษาอบรม หลักสูตร “การเพิ่มประสิทธิภาพในการทำงานสำหรับข้าราชการระดับต้น” รุ่นที่ 2 ประจำปีงบประมาณ พ.ศ. 2562 จัดขึ้นโดย สถาบันดำรงราชานุภาพ กระทรวงมหาดไทย เพื่อเพิ่มพูนองค์ความรู้ พัฒนาทักษะ และทัศนคติในการปฏิบัติงานราชการให้แก่ข้าราชการระดับต้น เพื่อเป็นกลไกสนับสนุนในการบริหารงานและขับเคลื่อนนโยบายไปสู่การปฏิบัติในระดับพื้นที่ เพื่อให้บรรลุตามเป้าหมายและเกิดผลสัมฤทธิ์ตามภารกิจของกระทรวง โดยมีกลุ่มเป้าหมาย ได้แก่ข้าราชการประเภททั่วไป ในสังกัดสำนักงานปลัดกระทรวงมหาดไทย ทั้งในส่วนกลางและส่วนภูมิภาค ใช้ระยะเวลาการอบรม 12 วัน ระหว่างวันที่ 4 – 15 มกราคม 2562 ณ วิทยาลัยมหาดไทย อำเภอบางละมุง จังหวัดชลบุรี โดยมี นายอังกูร สุ่นกุล ผู้อำนวยการสถาบันดำรงราชานุภาพ กล่าวรายงาน
โอกาสนี้ รองปลัดกระทรวงมหาดไทย ได้กล่าวให้โอวาทและมอบแนวทางในการปฏิบัติงานราชการ มีใจความสำคัญตอนหนึ่งว่า กระทรวงมหาดไทยให้ความสำคัญอย่างยิ่งในการพัฒนาและเสริมสร้างศักยภาพทรัพยากรบุคคล เพื่อให้มีความพร้อมสำหรับการขับเคลื่อนภารกิจของกระทรวงมหาดไทย ทั้งในด้านการพัฒนายุทธศาสตร์ การแปลงนโยบายไปสู่การปฏิบัติ ตลอดจนส่งเสริมและสนับสนุนการบริหารราชการในส่วนภูมิภาค เพื่อให้งานสำเร็จตามเป้าหมาย จึงจำเป็นต้องพัฒนาบุคลากร เพื่อให้มีความรู้ความเข้าใจในเรื่องต่างๆ ที่เกี่ยวในการปฏิบัติงาน มีความเข้าใจเกี่ยวกับแนวคิดทิศทางการพัฒนาประเทศ ทั้งตามวิสัยทัศน์ประเทศไทย ยุทธศาสตร์ชาติ นโยบายรัฐบาล แผนพัฒนาเศรษฐกิจและสังคมแห่งชาติ ซึ่งข้าราชการประเภททั่วไปในสังกัดสำนักงานปลัดกระทรวงมหาดไทย จะต้องปฎิบัติงานในด้านต่างๆ และการอบรมในครั้งนี้ ถือเป็นการเตรียม หรือเสริมสร้างองค์ความรู้ ทักษะในการปฏิบัติงาน ให้แก่ข้าราชการในระดับต้น เพื่อให้เกิดการเรียนรู้ และเข้าใจในข้อระเบียบกฎหมายใหม่ๆ ที่มีการพัฒนาขึ้น เพื่อให้ก้าวทันต่อการเปลี่ยนแปลงของประเทศไทยและกระแสโลกในปัจจุบัน
จากนั้น รองปลัดกระทรวงมหาดไทย ได้เน้นย้ำถึงหลักการทำงานและวิถีการปฏิบัติราชการ รวมถึงประสบการณ์ในการทำงาน เพื่อให้ผู้เข้ารับการอบรมได้นำไปปฏิบัติและยึดเป็นแบบอย่าง คือ 1.การปฏิบัติงานราชการ ต้องรู้จักงานในหน้าที่ และต้องเป็นผู้มีความรู้ความสามารถ หมั่นศึกษากฎ ระเบียบขั้นตอนต่างๆ ในงานที่เกี่ยวข้องหรือหน้าที่ที่ได้รับมอบหมาย มีความมุ่งมั่น ตั้งใจในการเรียนรู้ และหาประสบการณ์ในการทำงาน โดยยึดหลัก “ถูกต้อง ทันเวลา และมีผลสัมฤทธิ์” ทั้งต่อผู้บังคับบัญชา และประโยชน์ต่อพี่น้องประชาชน 2.การสร้างเสน่ห์ในการปฏิบัติงาน โดยยึดหลัก 3 ประการคือ 1) การรู้จักให้เกียรติซึ่งกันและกัน มีสัมมาคารวะ ให้ความเคารพตามหลักอาวุโส ทั้งต่อผู้บังคับบัญชา เพื่อนร่วมงาน และผู้ติดต่อประสานงาน 2) การแต่งกายให้สุภาพเรียบร้อย ถูกต้องเหมาะสมตามกาละเทศะ และภารกิจที่ได้รับมอบหมาย และ 3) มีจิตอาสา รู้จักการช่วยเหลือเกื้อกูลกัน มีความเสียสละและเอื้อเฟื้อต่อกัน อันเป็นการเสริมสร้างประสบการณ์ในการทำงานอีกด้วย
ท้ายนี้ รองปลัดกระทรวงมหาดไทย ได้กล่าวเพิ่มเติมว่า การฝึกอบรมครั้งนี้ เป็นการเพิ่มพูนองค์ความรู้และทักษะให้กับข้าราชการระดับต้น เพื่อให้สามารถขับเคลื่อนการทำงานให้มีประสิทธิภาพ ครอบคลุมสอดคล้องกับสถานการณ์และภารกิจที่ได้รับมอบหมาย จึงขอให้ข้าราชการทุกคน มีความมุ่งมั่นตั้งใจทุ่มเทในการทำงาน รู้จักการเรียนรู้ และนำเทคโนโลยีสมัยใหม่มาปรับใช้ให้เท่าทันยุคปัจจุบัน และหมั่นพัฒนาตนเองอย่างต่อเนื่อง พร้อมเป็นกำลังสำคัญในการขับเคลื่อนนโยบายสำคัญต่างๆ ของรัฐบาล และกระทรวงมหาดไทย เพื่อให้สัมฤทธิ์ผลตามเป้าหมายและเกิดผลสำเร็จอย่างเป็นรูปธรรม

ที่มา : https://www.thaigov.go.th/news/contents/details/17923
