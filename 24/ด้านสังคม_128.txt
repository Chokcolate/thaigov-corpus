รัฐบาลไทย-ข่าวทำเนียบรัฐบาล-สธ. จัดหน่วยแพทย์เคลื่อนที่ ดูแลประชาชน ที่วัดราษฎร์บำรุง เขตบางแค เป็นของขวัญปีใหม่ ในช่วงที่ 2

วันศุกร์ที่ 18 มกราคม 2562
สธ. จัดหน่วยแพทย์เคลื่อนที่ ดูแลประชาชน ที่วัดราษฎร์บำรุง เขตบางแค เป็นของขวัญปีใหม่ ในช่วงที่ 2
รองปลัดกระทรวงสาธารณสุข เยี่ยมหน่วยแพทย์โครงการบูรณาการหน่วยแพทย์เคลื่อนที่เพื่อดูแลประชาชนอุทิศถวายพระบาทสมเด็จพระปรมินทรมหาภูมิพลอดุลยเดช บรมนาถบพิตร และถวายสมเด็จพระนางเจ้าสิริกิติ์พระบรมราชินีนาถ ในรัชกาลที่ 9 และสมเด็จพระเจ้าอยู่หัว
วันนี้ (18 มกราคม 2562) ที่วัดราษฎร์บำรุง เขตบางแค กรุงเทพมหานคร นายแพทย์ประพนธ์ ตั้งศรีเกียรติกุล รองปลัดกระทรวงสาธารณสุข พร้อมด้วยนายพิชญา  นาควัชระ รองปลัดกรุงเทพมหานคร เยี่ยมหน่วยแพทย์เคลื่อนที่ “โครงการบูรณาการหน่วยแพทย์เคลื่อนที่ เพื่อดูแลประชาชนอุทิศถวาย พระบาทสมเด็จพระปรมินทรมหาภูมิพลอดุลยเดช บรมนาถบพิตร และถวายสมเด็จพระนางเจ้าสิริกิติ์พระบรมราชินีนาถ ในรัชกาลที่ 9 และสมเด็จพระเจ้าอยู่หัว” เพื่อเป็นของขวัญปีใหม่ให้ประชาชนคนไทยในพื้นที่ทุรกันดารห่างไกลและเข้าถึงบริการได้ยาก
นายแพทย์ประพนธ์กล่าวว่า กระทรวงสาธารณสุข ได้มอบหมายให้สำนักอนามัย กรุงเทพมหานคร เป็นหน่วยงานหลักรับผิดชอบร่วมกับหน่วยงานภาคีเครือข่ายบูรณาออกหน่วยแพทย์เคลื่อนที่ร่วมกันในเขตกรุงเทพมหานคร โดยแบ่งพื้นที่เป็น 6 โซน ได้แก่ กรุงเทพกลาง กรุงเทพเหนือ กรุงเทพตะวันออก กรุงเทพใต้  กรุงธนเหนือ และกรุงธนใต้ โดยในวันนี้เป็นการจัดบริการในโซนกรุงธนใต้ ซึ่งเป็นครั้งสุดท้ายของการจัดบริการในช่วงที่ 2 ก่อนปิดโครงการหน่วยแพทย์เคลื่อนที่ฯ เน้นบริการ 6 ด้านหลักได้แก่ 1.บริการทางการแพทย์ขั้นพื้นฐาน โดยการตรวจโรคทั่วไป 2.บริการตรวจสายตา ประกอบด้วย การวัดสายตา คัดกรองต้อกระจก ส่งต่อผ่าตัด 3.บริการทันตกรรม ประกอบด้วย อุดฟันขูดหินปูน  ถอนฟัน ตรวจโรคในช่องปาก 4.บริการด้านสุขภาพจิต ประกอบด้วย คัดกรองพัฒนาการเด็กคัดกรองและประเมินสุขภาพจิต ภาวะความเครียด ซึมเศร้า ฆ่าตัวตาย และการให้คำปรึกษา 5.บริการแนะนำและฝึกอาชีพ 6.กิจกรรมอื่น ๆ ตามบริบทพื้นที่ เช่น กิจกรรมผู้สูงอายุ ให้คำปรึกษาพร้อมแนะนำโภชนาการ อาหารปลอดภัย อาหารสุขภาพ และให้ความรู้ในเรื่องสิทธิประกันสังคม
สำหรับผลการดำเนินงานในการดูแลสุขภาพประชาชนที่ผ่านมาในช่วงที่ 1 ของกรุงเทพมหานคร ทั้ง 6 โซนดำเนินการตั้งแต่วันที่ 12 – 18 ธันวาคม 2561 มีประชาชนเข้ามารับบริการทั้งสิ้น 4,287 คน และมีความพึงพอใจในการให้บริการ และอยากให้จัดหน่วยแพทย์เคลื่อนที่บ่อย ๆ เพราะจะได้ไม่ต้องเดินทางไกลไปพบแพทย์
*************************   18 มกราคม 2562

ที่มา : https://www.thaigov.go.th/news/contents/details/18219
