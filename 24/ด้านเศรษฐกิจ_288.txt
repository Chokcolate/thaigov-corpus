รัฐบาลไทย-ข่าวทำเนียบรัฐบาล-รัฐมนตรีช่วยฯ สมชาย ลงพื้นที่พะเยาเยี่ยมชมกลุ่มพิทักษ์ชุมชนสร้างงานหัตถกรรมเพื่อการส่งออกเมืองดอกคำใต้ และกลุ่มหัตถกรรมจักสานผักตบชวา

วันศุกร์ที่ 25 มกราคม 2562
รัฐมนตรีช่วยฯ สมชาย ลงพื้นที่พะเยาเยี่ยมชมกลุ่มพิทักษ์ชุมชนสร้างงานหัตถกรรมเพื่อการส่งออกเมืองดอกคำใต้ และกลุ่มหัตถกรรมจักสานผักตบชวา
รัฐมนตรีช่วยฯ สมชาย ลงพื้นที่พะเยาเยี่ยมชมกลุ่มพิทักษ์ชุมชนสร้างงานหัตถกรรมเพื่อการส่งออกเมืองดอกคำใต้ และกลุ่มหัตถกรรมจักสานผักตบชวา
จ.พะเยา : วันนี้ (25 มกราคม 2562) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ลงพื้นที่
เยี่ยมชมกลุ่มพิทักษ์ชุมชนสร้างงานหัตถกรรมเพื่อการส่งออกเมืองดอกคำใต้ จังหวัดพะเยา โดยมีนายบุญอุ้ม วงศ์บุตร อุตสาหกรรมจังหวัดพะเยาและคณะผู้บริหารกระทรวงอุตสาหกรรม ร่วมลงพื้นที่    และมีนางอังศุมาลิน บุญพา ประธานกลุ่มพิทักษ์ชุมนุมสร้างงานหัตถกรรมให้การต้อนรับ
กลุ่มพิทักษ์ชุมชน เป็นการรวมกลุ่มของชาวนา แม่บ้าน และเยาวชนในหมู่บ้านที่ใช้เวลาว่างจากฤดูเก็บเกี่ยว มาเรียนรู้งานศิลปะเพื่อหารายได้เข้าสู่ชุมชน โดยอนุรักษ์การย้อมผ้าจากสีธรรมชาติ เช่น เมล็ดมะขาม ใบสัก ลำต้นฝาง ซึ่งเป็น
สีบริสุทธิ์ไม่ก่อให้เกิดอันตรายแก่ผู้สวมใส่ ซึ่งถือเป็นภูมิปัญญาท้องถิ่นผสมผสานกับแนวคิดของคนรุ่นใหม่ เกิดการประยุกต์จนได้สีแต้มลายผ้าที่สวยงามเป็นเอกลักษณ์เพิ่มคุณค่างานหัตถกรรมให้มีมูลค่ามากยิ่งขึ้น
กระทรวงอุตสาหกรรม โดยสำนักงานอุตสาหกรรมจังหวัดพะเยา ได้ให้การสนับสนุนกลุ่มดังกล่าวด้วยการออกแบบและจัดทำต้นแบบบรรจุภัณฑ์  และเชิญกลุ่มพิทักษ์ชุมชนเข้าร่วมกิจกรรมสร้างนักออกแบบอุตสาหกรรมแฟชั่นล้านนาตะวันออก (EASTERN LANNA FASHION LIFESTYLE)  นอกจากนี้งานหัตถกรรมของกลุ่ม เช่น กระเป๋าผ้า เนคไท และผ้าเขียนลาย ยังได้รับการรับรองมาตรฐานผลิตภัณฑ์ชุมชน (มผช.) อีกด้วย  ซึ่งทำให้งานหัตถกรรมของกลุ่ม เป็นที่ยอมรับและได้รับความสนใจจากลูกค้าทั้งในและต่างประเทศ เช่น ญี่ปุ่น จีน และสหรัฐอเมริกาเป็นอย่างมาก
จากนั้น นายสมชายฯ และคณะ ได้ลงพื้นที่เยี่ยมชมกลุ่มหัตถกรรมจักสานผักตบชวา ตำบลสันป่าม่วง อำเภอเมือง จังหวัดพะเยา  โดยมี นางวาด ยาเย็น ประธานกลุ่มหัตถกรรมจักสานผักตบชวาให้การต้อนรับ
กลุ่มหัตถกรรมจักสานผักตบชวา เป็นการรวมกลุ่มของแม่บ้านตำบลสันป่าม่วง ทำหัตถกรรมจักสานจากผักตบชวา
เป็นอาชีพเสริมหลังฤดูทำนา โดยเริ่มจากการนำก้านผักตบชวามาสานเป็นของชำร่วยและเปลญวณ ใช้วิธีการไม่ซับซ้อนจึงทำให้ไม่มีความคงทน สวยงาม และขึ้นราง่าย
กระทรวงอุตสาหกรรม โดยสำนักงานอุตสาหกรรมจังหวัดพะเยา  ได้เข้ามาให้ความรู้และทักษะเกี่ยวกับการตากแห้งโดยการผึ่งแดดและการอบกำมะถัน เพื่อให้วัตถุดิบในกระบวนการผลิตมีความคงทน สวยงาม  พร้อมพัฒนารูปแบบผลิตภัณฑ์ให้เป็นที่ต้องการของตลาดมากยิ่งขึ้น เช่น กระจาดรูปไข่ จานรองแก้ว กระเป๋าสตรี รองเท้า และเครื่องตกแต่งภายในบ้าน ปัจจุบันกลุ่มหัตถกรรมจักสานผักตบชวา ได้มีการผสมผสานผักตบชวาทอกับฝ้ายธรรมชาติ เกิดเป็นผลิตภัณฑ์รูปแบบใหม่ที่มีความเรียบหรู ทันสมัย จนกลายเป็นสินค้าส่งออกต่างประเทศ ภายใต้แบรนด์ CHAWAWAD
#กลุ่มพิทักษ์ชุมชน   #อุตสาหกรรมแฟชั่นล้านนา #CHAWAWAD

ที่มา : https://www.thaigov.go.th/news/contents/details/18364
