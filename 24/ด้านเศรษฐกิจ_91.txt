รัฐบาลไทย-ข่าวทำเนียบรัฐบาล-ธพว.ออกมาตรการเยียวยาลูกค้า 4 จังหวัดภาคใต้ประสบอุทกภัย พักหนี้แถมเติมทุนใช้หมุนเวียนฟื้นฟูกิจการ ยื่นกู้ได้ตลอด 24 ชม.

วันศุกร์ที่ 21 ธันวาคม 2561
ธพว.ออกมาตรการเยียวยาลูกค้า 4 จังหวัดภาคใต้ประสบอุทกภัย พักหนี้แถมเติมทุนใช้หมุนเวียนฟื้นฟูกิจการ ยื่นกู้ได้ตลอด 24 ชม.
ธพว.เยียวยาลูกค้าใน 4 จังหวัดทางภาคใต้ ได้แก่ ตรัง  พัทลุง  สงขลา และนครศรีธรรมราช  ถูกผลกระทบจากอุทกภัย  ออกมาตรการพักหนี้ และสินเชื่อดอกเบี้ยพิเศษ เติมทุนหมุนเวียน และฟื้นฟูธุรกิจ สามารถยื่นกู้ได้ตลอด 24 ชม. ทุกสถานที่ ผ่านแอปพลิเคชัน SME D Bank
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank หรือ ธพว.) เปิดเผยว่า จากสถานการณ์น้ำท่วมเข้าพื้นที่เกษตรและพื้นที่ชุมชนใน 4 จังหวัดทางภาคใต้ ได้แก่  จังหวัดตรัง  จังหวัดพัทลุง จังหวัดสงขลา และจังหวัดนครศรีธรรมราช  ส่งผลกระทบต่อผู้ประกอบธุรกิจได้รับความเสียหายทั้งทางตรงและทางอ้อม ธนาคารได้ออก 2 มาตรการช่วยเหลือลูกค้าธนาคารที่ได้รับผลกระทบจากภัยพิบัติ ไม่ว่าจะเป็นอุทกภัย วาตภัย โคลนถล่ม แผ่นดินไหว เป็นต้น ได้แก่  มาตรการพักชำระหนี้ สำหรับเงินกู้ยืมแบบมีระยะเวลา (Term loan) พักชำระเงินต้นพร้อมดอกเบี้ยเป็นระยะเวลาไม่เกิน 6 เดือน ส่วนสัญญาเบิกเงินทุนหมุนเวียนประเภทตั๋วสัญญาใช้เงิน (Promissory Note : P/N) ออกมาตรการช่วยเหลือพักชำระดอกเบี้ยเป็นเวลาไม่เกิน 6 เดือน
และมาตรการ วงเงินสินเชื่อฉุกเฉินเพื่อฟื้นฟูกิจการ  เพื่อให้ลูกค้าธนาคารที่ได้รับความเสียหาย มีเงินทุน นำไปฟื้นฟูและหมุนเวียนในกิจการ ซึ่งมีระยะเวลากู้สูงสุดไม่เกิน 5 ปี  ปลอดชำระคืนเงินต้น (Grace Period) ไม่เกิน 1 ปี คิดอัตราดอกเบี้ย 0.415% ต่อเดือน ตลอดอายุสัญญา วงเงินสินเชื่อสูงสุดต่อราย ดังนี้  1.ลูกหนี้ที่มีวงเงินอนุมัติรวมไม่เกิน 1 ล้านบาท ให้วงเงินกู้ไม่เกิน 5 แสนบาท 2.ลูกหนี้ที่มีวงเงินอนุมัติรวมมากกว่า 1 ล้านบาท แต่ไม่เกิน 5 ล้านบาท ให้กู้สูงสุดไม่เกิน 1 ล้านบาท  และ3.ลูกหนี้ที่มีวงเงินอนุมัติมากกว่า 5 ล้านบาท ให้กู้สูงสุดไม่เกิน 2 ล้านบาท ทั้งนี้รวมวงเงินเดิมแล้วไม่เกิน 15 ล้านบาท ส่วนหลักประกันให้พิจารณาหลักประกันเดิมก่อน และสามารถใช้หลักประกัน บสย. ค้ำประกัน เฉพาะมาตรการที่เพิ่มไม่เกิน 2 ล้านบาท
นอกจากนั้น สำหรับเอสเอ็มอีที่ต้องการเงินทุนเพื่อเสริมศักยภาพธุรกิจหลังภัยพิบัติผ่านไปแล้ว ธนาคารได้เตรียมสินเชื่ออัตราดอกเบี้ยพิเศษไว้รองรับ  สำหรับใช้ลงทุน ขยาย ปรับปรุงกิจการ และหมุนเวียน  เช่น  สินเชื่อเพื่อยกระดับเศรษฐกิจชุมชน (Local Economy Loan)  ครอบคลุมสนับสนุนกลุ่มเกษตรแปรรูป ธุรกิจท่องเที่ยว/ท่องเที่ยวชุมชน ผู้ประกอบการใหม่ มีนวัตกรรม  กลุ่มค้าส่งค้าปลีก ร้านโชห่วย ร้านค้าชุมชน  ร้านธงฟ้า  ผู้ประกอบการค้าสินค้าเกษตร เป็นต้น คิดอัตราดอกเบี้ยพิเศษ บุคคลธรรมดาปีที่ 1-3  เพียง 0.42% ต่อเดือน และนิติบุคคล   จะมีอัตราดอกเบี้ยถูกลงไปอีก ปีที่ 1-3 เพียง 0.25% ต่อเดือน
ธนาคารพร้อมให้บริการผ่านแพลตฟอร์ม ‘SME D Bank’ แอปพลิเคชัน  สามารถยื่นขอสินเชื่อได้ทุกเวลา ทุกสถานที่  ภายใต้รหัส 24x7 หมายถึง ตลอด 24 ชั่วโมง ทั้ง 7 วัน   ทำงานควบคู่กับหน่วยบริการเคลื่อนที่รถม้าเติมทุน ส่งเสริม SMEsไทย ฉับไว ไปถึงถิ่น เมื่อผู้ประกอบการยื่นขอสินเชื่อผ่านออนไลน์ จากนั้นภายใน 3 วัน เจ้าหน้าที่ธนาคารติดต่อกลับ  เพื่อนัดหมายให้หน่วยรถม้าเติมทุนฯ  เข้าไปพบ เพื่อขอดูข้อมูลเชิงประจักษ์การดำเนินธุรกิจจริง สามารถรู้ผลการพิจารณาสินเชื่อได้ใน 7 วัน ขณะเดียวกัน พนักงานของธนาคาร ทำงานภายใต้รหัส 8-8-7 หมายถึง 8 โมงเช้าถึง 2 ทุ่ม (8:00-20:00 น.) ตลอด 7 วัน อีกทั้ง ได้เปิด “ศูนย์บริหารรถม้าเติมทุน” (Operation Center) ที่ชั้น 11 สำนักงานใหญ่ SME Development Bank ทำหน้าที่ติดตามการทำงานของหน่วยรถม้าเติมทุนฯ ให้เกิดประสิทธิภาพสูงสุดตามเป้าหมายที่วางไว้
นอกจากนั้น สั่งการให้เจ้าหน้าที่สาขาในพื้นที่เข้าเยี่ยมเยือนและสำรวจความเสียหายเพื่อช่วยเหลือได้ทันท่วงที และเปิด Call Center หมายเลข 1357  ไว้คอยรับแจ้งขอความช่วยเหลือ ดังนั้น  ผู้ประกอบการเอสเอ็มอีที่ได้รับผลกระทบจากภัยพิบัติในครั้งนี้ มั่นใจได้ว่าจะได้รับความช่วยเหลือจาก ธพว. อย่างทั่วถึง และทันท่วงที

ที่มา : https://www.thaigov.go.th/news/contents/details/17669
