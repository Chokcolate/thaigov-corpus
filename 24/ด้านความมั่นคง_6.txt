รัฐบาลไทย-ข่าวทำเนียบรัฐบาล-“ปลัดแรงงาน”นำเครือข่าย“ดวงตาแรงงาน”ประกาศเจตนารมณ์รวมพลังต่อต้านทุจริต

วันอังคารที่ 11 ธันวาคม 2561
“ปลัดแรงงาน”นำเครือข่าย“ดวงตาแรงงาน”ประกาศเจตนารมณ์รวมพลังต่อต้านทุจริต
“ปลัดแรงงาน”นำเครือข่าย“ดวงตาแรงงาน”ประกาศเจตนารมณ์รวมพลังสร้างการมีส่วนร่วม
ในมิติใหม่ พัฒนาความร่วมมือ ภาครัฐ ประชาชน ป้องกัน ยับยั้ง เฝ้าระวังในระดับพื้นที่ต่อต้านการทุจริต
ในทุกรูปแบบให้หมดไปจากสังคมไทย
เมื่อวันที่ 11 ธันวาคม 2561 นายจรินทร์ จักกะพาก ปลัดกระทรวงแรงงาน เป็นประธานในพิธีเปิดโครงการสนับสนุนและสร้างการมีส่วนร่วมของประชาชนในการต่อต้านการทุจริต “ดวงตาแรงงาน” และนำกล่าวประกาศเจตนารมณ์ “กระทรวงแรงงาน รวมพลังเครือข่ายแรงงานร่วมต้านทุจริต” ณ โรงแรม อะเดรียติค พาเลซ กรุงเทพ โดยกล่าวว่า รัฐบาลได้กำหนดให้การต่อต้านการทุจริตคอร์รัปชันเป็นวาระแห่งชาติ ที่ต้องเร่งผลักดันและรวมพลังสร้างจิตสำนึกของคนในชาติ ร่วมสกัดกั้นและพัฒนาระบบป้องกันการทุจริตในทุกรูปแบบ การสร้างการมีส่วนร่วมของเครือข่ายภาคประชาชน จึงเป็นกลไกสำคัญในการปลูกจิตสำนึกในการป้องกัน ปราบปรามการทุจริตที่ยั่งยืน สร้างความตระหนักร่วมในการรักษาผลประโยชน์ของชาติ และยับยั้งการทุจริตที่อาจเกิดขึ้นในพื้นที่ได้ ซึ่งปัจจุบันประเทศไทยได้ดำเนินการป้องกันและปราบปรามการทุจริต โดยใช้กลไกตามแผนยุทธศาสตร์ชาติว่าด้วยการป้องกันและปราบปรามการทุจริต ระยะที่ 3 (พ.ศ.2560 - 2564) ภายใต้วิสัยทัศน์ ประเทศไทยใสสะอาด ไทยทั้งชาติต้านทุจริต (Zero Tolerance & Clean Thailand)
นอกจากนี้ รัฐบาลยังได้พยายาม ปรับปรุง และเสริมสร้างกลไก รวมทั้งกำหนดมาตรการด้านการป้องกันและปราบปรามการทุจริตในทุกมิติ จะเห็นได้ว่ายุทธศาสตร์ชาติ (พ.ศ.2561 - 2580) ได้กำหนดยุทธศาสตร์ด้านการปรับสมดุลและพัฒนาระบบการบริหารจัดการภาครัฐ ส่งเสริมให้ประชาชนและภาคีต่าง ๆ ในสังคมร่วมมือกันในการป้องกันการทุจริตและประพฤติมิชอบ
นายจรินทร์ฯ กล่าวต่อว่า ในส่วนของกระทรวงแรงงาน ได้จัดโครงการสนับสนุนและสร้างการมีส่วนร่วมของประชาชนในการต่อต้านการทุจริต “ดวงตาแรงงาน”ขึ้น เพื่อเป็นมิติใหม่แห่งแนวทางการมีส่วนร่วมพัฒนาความร่วมมือและบูรณาการการทำงานระหว่างภาคราชการ ประชาชน ในการป้องกัน ยับยั้ง และเฝ้าระวังการทุจริตในระดับพื้นที่ ซึ่งคงไม่มุ่งหวังที่จะใช้การลงโทษผู้กระทำผิดจากการทุจริตเพียงอย่างเดียว เนื่องจากหากเกิดการทุจริตขึ้นแล้ว ทำให้สูญเสียงบประมาณ และล่าช้าในการสร้างความเจริญของประเทศ รวมทั้งความน่าเชื่อถือและเกียรติภูมิของชาติในสายตาต่างชาติอีกด้วย ซึ่งเมื่อเครือข่ายการมีส่วนร่วมได้ผ่านการอบรมในครั้งนี้ จะทำให้เกิดความร่วมมือในการทำงานร่วมกัน เพื่อสร้างชาติ พัฒนาที่มีคุณธรรม เพื่อแก้ไชปัญหาการทุจริตคอร์รัปชันให้หมดไปจากสังคมไทยต่อไป
--------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
ชาญชัย ชาวหนองเพียร - ภาพ/
11 ธันวาคม 2561

ที่มา : https://www.thaigov.go.th/news/contents/details/17431
