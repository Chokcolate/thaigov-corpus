รัฐบาลไทย-ข่าวทำเนียบรัฐบาล-กระทรวงมหาดไทยอำนวยความสะดวกประชาชนผู้ประสบภัย

วันจันทร์ที่ 4 กุมภาพันธ์ 2562
กระทรวงมหาดไทยอำนวยความสะดวกประชาชนผู้ประสบภัย
กระทรวงมหาดไทยอำนวยความสะดวกประชาชนผู้ประสบภัย "ปาบึก" 12 จังหวัด
ขยายกำหนดเวลาขอมีบัตรประชาชนโดยยกเว้นค่าธรรมเนียมถึง 3 มีนาคม 2562
เมื่อวันที่ 1 ก.พ. 62  ที่กระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เปิดเผยว่า
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ลงนามในประกาศกระทรวงมหาดไทย เรื่อง ขยายกำหนดเวลาการขอมีบัตร มีบัตรใหม่ หรือเปลี่ยนบัตร สำหรับผู้ประสบภัยธรรมชาติ (อุทกภัยและวาตภัย) ในท้องที่ 12 จังหวัด ได้แก่ จังหวัดกระบี่ ชุมพร ตรัง นราธิวาส นครศรีธรรมราช ประจวบคีรีขันธ์ ปัตตานี พัทลุง ยะลา ระนอง สงขลา และจังหวัดสุราษฎร์ธานี ซึ่งได้ขยายกำหนดเวลาการขอมีบัตร การขอมีบัตรใหม่ หรือเปลี่ยนบัตรแก่ผู้ถือบัตรของผู้ที่มีชื่อยู่ในทะเบียนบ้านในท้องที่ประสบภัยธรรมชาติที่เกิดขึ้น จากภายในกำหนดหกสิบวันนับแต่วันที่ต้องมีบัตร มีบัตรใหม่หรือเปลี่ยนบัตรเป็นภายในวันที่ 3 มีนาคม 2562 และให้ยกเว้นค่าธรรมเนียมการมีบัตรใหม่หรือเปลี่ยนบัตร กรณี บัตรหาย หรือถูกทำลาย หรือชำรุด เพื่อเป็นการดูแลช่วยเหลือและอำนวยความสะดวกแก่พี่น้องประชาชน
ผู้ได้รับผลกระทบจากอิทธิพลของพายุโซนร้อน “ปาบึก”
นายฉัตรชัย พรหมเลิศ กล่าวว่า ภายหลังจากเหตุอุทกภัย วาตภัย และน้ำป่าไหลหลาก ซึ่งเป็นผลกระทบจากอิทธิพล พายุโซนร้อน “ปาบึก” (PABUK) เมื่อช่วงวันที่ 3 – 7 มกราคม 2562 ซึ่งเป็นเหตุให้หลายจังหวัด
เกิดความเสียหายต่อทรัพย์สินเป็นจำนวนมาก อาทิ สิ่งปลูกสร้างได้รับความเสียหาย เสาไฟฟ้าหักโค่น ถนนถูกตัดขาด น้ำท่วมขังเป็นบริเวณกว้างทั้งที่พักอาศัยและพื้นที่การเกษตร ทำให้พี่น้องประชาชนได้รับความเดือดร้อนและส่งผล
ต่อทุกภาคส่วนในพื้นที่ที่ได้รับผลกระทบ โดยเฉพาะภาคการเกษตร และภาคธุรกิจ ขณะนี้กระทรวงมหาดไทยและหน่วยงานภาครัฐเร่งดำเนินการฟื้นฟูซ่อมแซมสิ่งปลูกสร้าง และเยียวยาผู้ประสบภัยตามระเบียบทางราชการ รวมทั้งกำกับดูแลการปฏิบัติงานของเจ้าหน้าที่อย่างดีที่สุด เพื่อให้พี่น้องประชาชนมีไฟฟ้าและสิ่งอำนวยความสะดวกใช้ได้ตามปกติ และเพื่อเป็นการช่วยเหลือเยียวยาแก่พี่น้องประชาชนภาคใต้ กระทรวงมหาดไทยจึงได้พิจารณาขยายกำหนดเวลาการขอมีบัตร มีบัตรใหม่ หรือเปลี่ยนบัตร เพื่อเป็นการอำนวยความสะดวกแก่พี่น้องประชาชน โดย ผู้ที่มีชื่ออยู่ในทะเบียนบ้านในท้องที่ทุกอำเภอ ใน 12 จังหวัด สามารถขอรับบริการได้ที่ สำนักทะเบียนอำเภอ และสำนักทะเบียนท้องถิ่นทั่วประเทศ
ปลัดกระทรวงมหาดไทย กล่าวเพิ่มเติมว่า กระทรวงมหาดไทยถือเป็นหน่วยงานหลักในการดูแลทุกข์สุขของพี่น้องประชาชนตามปณิธานแห่งการ “บำบัดทุกข์ บำรุงสุข” ซึ่งพร้อมจะช่วยเหลือประชาชนในทุกด้าน
เพื่อความมั่นคงและความปลอดภัยในชีวิตและทรัพย์สินของพี่น้องประชาชนตลอดไป

ที่มา : https://www.thaigov.go.th/news/contents/details/18559
