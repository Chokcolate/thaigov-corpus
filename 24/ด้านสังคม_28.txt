รัฐบาลไทย-ข่าวทำเนียบรัฐบาล-พม. ลงพื้นที่ช่วยเหลือเด็กสองพี่น้อง ที่ถูกแม่ทอดทิ้งให้อยู่เพียงลำพัง ที่ จ.อำนาจเจริญ หลัง นรม. สั่งการ พร้อมเร่งสำรวจผู้ด้อยโอกาสทั่วประเทศ

วันอังคารที่ 18 ธันวาคม 2561
พม. ลงพื้นที่ช่วยเหลือเด็กสองพี่น้อง ที่ถูกแม่ทอดทิ้งให้อยู่เพียงลำพัง ที่ จ.อำนาจเจริญ หลัง นรม. สั่งการ พร้อมเร่งสำรวจผู้ด้อยโอกาสทั่วประเทศ
พม. ลงพื้นที่ช่วยเหลือเด็กสองพี่น้อง ที่ถูกแม่ทอดทิ้งให้อยู่เพียงลำพัง ที่ จ.อำนาจเจริญ หลัง นรม. สั่งการ พร้อมเร่งสำรวจผู้ด้อยโอกาสทั่วประเทศ
เมื่อวันที่ 17 ธ.ค. 61 เวลา 18.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณี พลเอก ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) สั่งการด่วนให้กระทรวงการพัฒนาสังคมและความมั่นคงของมนุษย์ (พม.) ส่งเจ้าหน้าที่กระทรวง พม. ลงพื้นที่ให้ความช่วยเหลือเด็กชายวัย 10 ขวบ และน้องชายวัย 1 ปี 5 เดือน ที่ถูกทิ้งไว้ในบ้านเช่าหลังหนึ่งในอำเภอเมือง จังหวัดอำนาจเจริญ พร้อมทั้งติดตามหาแม่ของเด็กทั้ง 2 คน พร้อมทั้งกำชับให้ทุกจังหวัดตรวจสอบในพื้นที่ว่า มีผู้ยากไร้โดยเฉพาะเด็กและเยาวชนถูกทอดทิ้งไว้ตามลำพังหรือไม่ หากพบให้ช่วยเหลืออย่างเร่งด่วน และขอให้ประชาชนที่พบเห็นผู้ยากไร้หรือด้อยโอกาสแจ้งข้อมูลไปยังรัฐบาลหรือหน่วยงานในพื้นที่ เพื่อเข้าไปให้ความช่วยเหลือโดยทันที
นางสุภัชชา กล่าวต่อไปว่า สำหรับการให้ความช่วยเหลือเด็กทั้งสองคนดังกล่าว กระทรวง พม. โดยพัฒนาสังคมและความมั่นคงของมนุษย์จังหวัดอำนาจเจริญ (พมจ.อำนาจเจริญ) พร้อมด้วยบ้านพักและครอบครัวจังหวัดอำนาจเจริญ และทีม พม. One Home จังหวัดอำนาจเจริญ ได้ลงพื้นที่เยี่ยมบ้านดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็ก ซึ่งพบว่าเด็กทั้งสองคนอาศัยอยู่ภายในบ้านเช่าที่ไม่มีไฟฟ้าหรือน้ำใช้ มีเพียงฟูกที่นอนเก่ากับผ้าห่ม โดยมีชาวบ้านที่อาศัยอยู่บริเวณใกล้เคียงแวะเข้ามาดูแล ทั้งนี้ เจ้าหน้าที่กระทรวง พม. ได้ให้ความช่วยเหลือในเบื้องต้น พร้อมทั้งทำความเข้าใจกับเด็กทั้งสองคน เพื่อจะได้นำเด็กเข้ารับการคุ้มครองสวัสดิภาพที่บ้านพักเด็กและครอบครัวจังหวัดอำนาจเจริญ ในระหว่างการติดต่อและตามหาแม่ของเด็ก ซึ่งขณะนี้เด็กทั้งสองคนได้เข้ารับการดูแลคุ้มครองอยู่ที่บ้านบ้านพักและครอบครัวจังหวัดอำนาจเจริญเรียบร้อยแล้ว อีกทั้ง ยังได้ประสานหน่วยงานที่เกี่ยวข้องเพื่อร่วมหาแนวทางการช่วยเหลือดูแลเด็กในด้านต่างๆในระยะยาวต่อไป
"นอกจากนี้ ยังได้กำชับ พมจ.ทุกจังหวัด เร่งสำรวจผู้ด้อยโอกาสและผู้ประสบปัญหาทางสังคมในพื้นที่ โดยเฉพาะกลุ่มเป้าหมายของกระทรวง พม. ได้แก่ เด็ก เยาวชน คนพิการ ผู้สูงอายุ และคนไร้ที่พึ่ง ซึ่งกระทรวง พม. อยู่ระหว่างดำเนินการจัดทำฐานข้อมูลแผนที่ทางสังคม (Social Map) สำรวจกลุ่มเป้าหมายดังกล่าว ทั้งนี้ หากประชาชนพบเห็นหรือประสบปัญหาทางสังคมและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 บริการฟรี 24 ชั่วโมง ทั้งนี้ กระทรวง พม. พร้อมประสานหน่วยงานที่เกี่ยวข้อง เพื่อให้ความช่วยเหลืออย่างเต็มที่” นางสุภัชชา กล่าวในตอนท้าย

ที่มา : https://www.thaigov.go.th/news/contents/details/17588
