รัฐบาลไทย-ข่าวทำเนียบรัฐบาล-กระทรวงอุตสาหกรรมร่วมรณรงค์ "คน รัก คลอง” “ไม่ทิ้ง ไม่เท ทุ่มทำความดี” ณ ทำเนียบรัฐบาล

วันเสาร์ที่ 15 ธันวาคม 2561
กระทรวงอุตสาหกรรมร่วมรณรงค์ "คน รัก คลอง” “ไม่ทิ้ง ไม่เท ทุ่มทำความดี” ณ ทำเนียบรัฐบาล
นายสมชาย หาญหิรัญ รัฐมนตรีช่วยว่าการกระทรวงอุตสาหกรรมพร้อมภริยา ร่วมกิจกรรมจิตอาสาในนามรัฐบาล “เราทำความ ดี ด้วยหัวใจ” เดินรณรงค์ “คน รัก คลอง” “ไม่ทิ้ง ไม่เท ทุ่มทำความดี” เพื่อบำเพ็ญสาธารณประโยชน์ อุทิศถวายพระราชกุศล ณ ทำเนียบรัฐบาล
วันนี้ (15 ธันวาคม 2561) เวลา 06.00 น. นายสมชาย หาญหิรัญ รัฐมนตรีช่วยว่าการกระทรวงอุตสาหกรรมพร้อมภริยา และนายสุรพล ชามาตย์ รองปลัดกระทรวงอุตสาหกรรม นำผู้บริหาร ข้าราชการและพนักงานกระทรวงอุตสาหกรรม รวม จำนวน 57 คน ร่วมกิจกรรมจิตอาสาในนามรัฐบาล “เราทำความ ดี ด้วยหัวใจ” เดินรณรงค์ “คน รัก คลอง” “ไม่ทิ้ง ไม่เท ทุ่มทำความดี” เพื่อบำเพ็ญสาธารณประโยชน์ อุทิศถวายพระราชกุศล เนื่องในโอกาสวันคล้ายวันเฉลิมพระชนมพรรษา พระบาทสมเด็จพระปรมินทรมหาภูมิพลอดุลยเดช บรมนาถบพิตร และสืบสานพระราชดำริสมเด็จพระเจ้าอยู่หัว ในการดูแล รักษา พัฒนาลำน้ำและคูคลอง อีกทั้งเป็นต้นแบบในการสร้างการรับรู้ให้ประชาชนตระหนักถึงความสำคัญของแม่น้ำลำคลอง ร่วมกันดูแลรักษาให้มีคุณภาพอย่างยั่งยืนต่อไป
โดยมี พล.อ.ประยุทธ์ จันทร์โอชา นายกรัฐมนตรี เป็นประธานในพิธีเปิด ณ ทำเนียบรัฐบาล พร้อมนำหัวหน้าหน่วยงานภาครัฐ ภาคเอกชน จิตอาสาฯ และประชาชน ร่วมกิจกรรมเดินรณรงค์บริเวณแนวเลียบคลองเปรมประชากร จากหน้าทำเนียบรัฐบาล ถึงวัดเบญจมบพิตรดุสิตวนารามราชวรวิหาร ระยะทาง 5.4 กิโลเมตร

ที่มา : https://www.thaigov.go.th/news/contents/details/17514
