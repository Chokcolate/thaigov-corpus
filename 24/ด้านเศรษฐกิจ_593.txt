รัฐบาลไทย-ข่าวทำเนียบรัฐบาล-ธนาคารกรุงไทยร่วมกับสำนักงานศาลยุติธรรมพัฒนาระบบศาลดิจิทัล

วันศุกร์ที่ 15 มีนาคม 2562
ธนาคารกรุงไทยร่วมกับสำนักงานศาลยุติธรรมพัฒนาระบบศาลดิจิทัล
เลขาธิการสำนักงานศาลยุติธรรมและกรรมการผู้จัดการใหญ่ธนาคารกรุงไทย ร่วมลงนามบันทึกข้อตกลงความร่วมมือการพัฒนาระบบศาลดิจิทัล เพื่อส่งเสริมและเพิ่มประสิทธิภาพในการพิจารณาพิพากษาคดี การบริหารจัดการ และการให้บริการประชาชน เชื่อมฐานข้อมูลในกระบวนการยุติธรรม
นายสราวุธ เบญจกุล เลขาธิการสำนักงานศาลยุติธรรม และ นายผยง ศรีวณิช กรรมการผู้จัดการใหญ่ ธนาคารกรุงไทย ร่วมลงนามบันทึกข้อตกลงความร่วมมือการพัฒนาระบบศาลดิจิทัล เพื่อส่งเสริมและเพิ่มประสิทธิภาพในการพิจารณาพิพากษาคดี การบริหารจัดการ และการให้บริการประชาชน เชื่อมฐานข้อมูลในกระบวนการยุติธรรม เพิ่มความสะดวกสบายให้กับประชาชน โดยมี ศาตราจารย์พิเศษ ดร. กิตติพงษ์ กิตยารักษ์ กรรมการธนาคาร  ให้เกียรติร่วมเป็นสักขีพยาน  ที่อาคารสำนักงานใหญ่ ธนาคารกรุงไทย เมื่อวันที่ 15 มีนาคม 2562
นายผยง ศรีวณิช  เปิดเผยว่า ธนาคารกรุงไทยในฐานะธนาคารพาณิชย์ของรัฐ ได้มีส่วนร่วมในการผลักดันนโยบายสำคัญๆรวมทั้ง National e-Payment ของภาครัฐ  การร่วมมือกับสำนักงานศาลยุติธรรม เพื่อพัฒนาระบบศาลดิจิทัลในครั้งนี้ เป็นอีกหนึ่งภารกิจที่ธนาคารให้ความสำคัญ โดยเป็น 1 ใน 5  Ecosystems ที่ธนาคารมุ่งเน้น  ซึ่งถือเป็นเกียรติอย่างยิ่ง ที่ธนาคารได้รับความไว้วางใจ ในการสนับสนุนการนำเทคโนโลยีสารสนเทศที่เหมาะสม มาส่งเสริมและเพิ่มประสิทธิภาพในการพิจารณาพิพากษาคดี  การบริหารจัดการ และการให้บริการประชาชน ซึ่งทั้ง 2 สถาบัน จะร่วมกันศึกษาและพัฒนาระบบงานเทคโนโลยีสารสนเทศ  เพื่อก้าวสู่ระบบศาลดิจิทัลในอนาคต  โดยการพัฒนาและขยายผลระบบการยื่นและส่งคำคู่ความและเอกสารโดยสื่ออิเล็กทรอนิกส์ (e-Filing) ให้ครอบคลุมศาลชั้นต้นทั่วประเทศ ศาลชั้นต้นที่เป็นศาลชำนาญพิเศษและศาลพิเศษ รวมทั้งเพิ่มขีดความสามารถในการให้บริการเพิ่มเติม เช่น การยื่นฟ้องคดีอาญา การขอหมายจับ หมายค้น การจัดเก็บและให้บริการคัดถ่ายสำเนาพิพากษาผ่านระบบอิเล็กทรอนิกส์
“นอกจากนี้ ยังเตรียมเชื่อมต่อระบบของสำนักงานศาลยุติธรรมกับศาลต่างๆที่เข้าร่วมโครงการ   การประสานงานขอความร่วมมือกับหน่วยงานรัฐ เช่น สำนักงานอัยการสูงสุด สำนักงานตำรวจแห่งชาติ กรมบังคับคดี เพื่อใช้ระบบงานร่วมกันอย่างมีประสิทธิภาพ   ตลอดจนการใช้ลายมือชื่ออิเล็กทรอนิกส์ของคู่ความ ทนายความ ผู้พิพากษา เจ้าหน้าที่ศาล หรือประชาชนทั่วไป ในการเข้าถึงระบบของสำนักงานศาลยุติธรรม ซึ่งเป็นจุดเริ่มต้นของการยกระดับกระบวนการยุติธรรม ส่งผลให้เกิดการเชื่อมโยงฐานข้อมูลระหว่างกัน ช่วยให้สามารถติดตามได้ง่าย รวมทั้งเพิ่มความสะดวก ลดเวลาและค่าใช้จ่ายในการติดต่อราชการศาลยุติธรรมของประชาชน”
นายผยง ศรีวณิช  กล่าวต่อไปว่า ธนาคารยังเป็นผู้ให้บริการรับชำระเงินกับผู้ใช้บริการ e-Filing ค่าธรรมเนียมต่างๆของสำนักงานศาลยุติธรรมอย่างครบวงจร ด้วยการชำระผ่านบัตรเครดิตหรือเดบิต ชำระผ่านเคาน์เตอร์ธนาคาร ชำระผ่านตู้ ATM เว็บไซต์ ตลอดจนกรุงไทย NEXT โดยจะเริ่มทยอยติดตั้งและให้บริการกับศาลต้นแบบในต้นไตรมาส 3 นี้
ฝ่ายสื่อสารองค์กรและภาพลักษณ์
โทร.0-2208-4174-8

ที่มา : https://www.thaigov.go.th/news/contents/details/19362
