รัฐบาลไทย-ข่าวทำเนียบรัฐบาล-มหาดไทย จัดสัมมนาเพิ่มประสิทธิภาพการตรวจราชการของหน่วยงานในสังกัด

วันอังคารที่ 15 มกราคม 2562
มหาดไทย จัดสัมมนาเพิ่มประสิทธิภาพการตรวจราชการของหน่วยงานในสังกัด
มหาดไทย จัดสัมมนาเพิ่มประสิทธิภาพการตรวจราชการของหน่วยงานในสังกัด เน้นความคุ้มค่า โปร่งใส ตรวจสอบได้ พร้อมเป็นกลไกขับเคลื่อนมหาดไทย ยุค 4.0
เมื่อวันที่่ 14 ม.ค. 62 เวลา 13.30 น. นายสนิท ขาวสอาด หัวหน้าผู้ตรวจราชการกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานเปิดการสัมมนาโครงการเพิ่มประสิทธิภาพการตรวจราชการของกระทรวงมหาดไทย เพื่อป้องกันการทุจริตและประพฤติมิชอบในหน่วยงานของรัฐ ประจำปีงบประมาณ พ.ศ. 2562 รุ่นที่ 2 จัดขึ้นระหว่างวันที่ 14 – 16 มกราคม 2562 ณ โรงแรมแอมบาสซาเดอร์ ซิตี้ จอมเทียน พัทยา จ.ชลบุรี จัดโดย สำนักตรวจราชการและเรื่องราวร้องทุกข์ สำนักงานปลัดกระทรวงมหาดไทย โดยมีวัตถุประสงค์เพื่อพัฒนา และเสริมสร้างองค์ความรู้ ทักษะ และสมรรถนะที่จำเป็นในการตรวจราชการ เพื่อให้การปฏิบัติงานเป็นไปด้วยความโปร่งใส มีประสิทธิภาพ ประสิทธิผล และคุ้มค่า รวมทั้งเป็นการเตรียมความพร้อมและสร้างทัศนคติที่ดีต่อการรับการตรวจราชการ โดยกลุ่มเป้าหมาย ประกอบด้วย บุคลากรด้านการตรวจราชการของหน่วยงานในสังกัดกระทรวงมหาดไทย ทั้งในส่วนกลางและส่วนภูมิภาค รวมทั้งสิ้น 183 คน
โอกาสนี้ หัวหน้าผู้ตรวจราชการกระทรวงมหาดไทย ได้มอบแนวทางการดำเนินงาน พร้อมทั้งปาฐกถาพิเศษ เรื่อง “ทิศทางการตรวจราชการเพื่อขับเคลื่อนมหาดไทย ยุค 4.0” แก่ผู้เข้าร่วมสัมมนาฯ โดยกล่าวว่า การตรวจราชการนับเป็นกลไกที่มีความสำคัญอย่างยิ่งของการบริหารราชการแผ่นดินในการติดตามความก้าวหน้า รับทราบปัญหาอุปสรรค และยังเป็นการประเมินประสิทธิภาพและประสิทธิผลให้เป็นไปตามหลักธรรมาภิบาล รวมทั้งยังเป็นการควบคุม กำกับดูแล และตรวจสอบเพื่อป้องกันการทุจริต และประพฤติมิชอบของหน่วยงานภาครัฐ กระทรวงมหาดไทยในฐานะที่กำกับดูแลและอำนวยการให้การบริหารงานการตรวจราชการของกระทรวงมหาดไทยเป็นไปอย่างมีประสิทธิภาพและเกิดประโยชน์สูงสุดต่อประชาชน และประเทศชาติ จึงได้จัดทำโครงการเพิ่มประสิทธิภาพการตรวจราชการของกระทรวงมหาดไทย เพื่อป้องกันการทุจริตและประพฤติมิชอบในหน่วยงานของรัฐขึ้นจำนวน 2 รุ่น
ซึ่งการสัมมนาในวันนี้จัดเป็นรุ่นที่ 2 เพื่อสร้างมูลค่าเพิ่มให้ทรัพยากรบุคคลด้านการตรวจราชการของกระทรวงมหาดไทย ให้มีองค์ความรู้ และสมรรถนะสูงขึ้น เป็นกลยุทธ์ที่สำคัญอย่างยิ่งต่อความสำเร็จอย่างยั่งยืนขององค์กร สามารถตอบสนองนโยบายรัฐบาล และกระทรวงมหาดไทย ได้อย่างมีประสิทธิภาพ และมีความทันสมัยตามสถานการณ์ปัจจุบัน
หัวหน้าผู้ตรวจราชการฯ กล่าวเพิ่มเติมว่า สำหรับการปฏิบัติงานด้านการตรวจราชการ ปลัดกระทรวงมหาดไทยได้ให้ความสำคัญ โดยได้มอบเป็นนโยบายและแนวทางในการปฏิบัติงาน รวมทั้งข้อสั่งการต่างๆ ในเรื่องดังกล่าว จึงขอเน้นย้ำให้ศึกษางานในแต่ละด้าน เช่น การถวายงานสมเด็จพระเจ้าอยู่หัว ซึ่งทรงมีพระราโชบายให้ช่วยเหลือประชาชน งานจิตอาสา การขับเคลื่อนการดำเนินงานตามโครงการพระราชดำริอย่างต่อเนื่อง การบริหารจัดการขยะมูลฝอย การสนับสนุนการเลือกตั้งสมาชิกสภาผู้แทนราษฎร การป้องกันและแก้ไขปัญหายาเสพติด การป้องกันและบรรเทาสาธารณภัย การเร่งรัดการเบิกจ่ายงบประมาณให้เป็นไปตามเป้าหมาย และการแก้ไขปัญหาของพี่น้องประชาชนที่ร้องเรียนผ่านศูนย์ดำรงธรรม ซึ่งจะต้องเป็นที่พึ่งให้กับประชาชนได้ ดั่งปณิธาน “บำบัดทุกข์ บำรุงสุข” พร้อมทั้งยังได้ให้ความสำคัญในการประพฤติปฏิบัติตนของบุคลากรในสังกัดกระทรวงมหาดไทย โดยให้ยึดตามหลักธรรมาภิบาลในการปฏิบัติหน้าที่ และยึดมั่นในคุณธรรมจริยธรรม กระทำในสิ่งที่ถูกต้อง และมุ่งเน้นผลประโยชน์ส่วนรวมเป็นสำคัญ
ท้ายนี้ หัวหน้าผู้ตรวจราชการกระทรวงมหาดไทย ได้กล่าวย้ำว่า การจัดสัมมนาครั้งนี้มีความสำคัญยิ่ง ซึ่งมีทั้งการบรรยายให้ความรู้ การอภิปราย และเสวนาแลกเปลี่ยนความคิดเห็น โดยวิทยากรที่มากด้วยประสบการณ์และมีความเชี่ยวชาญเฉพาะด้าน จึงคาดหวังว่าผู้เข้าร่วมสัมมนาฯ จะได้รับการถ่ายทอดความรู้ ประสบการณ์ ตลอดจนการนำแนวคิดและเทคนิคในการปฏิบัติงานใหม่ๆ ไปปรับใช้กับงานด้านการตรวจราชการได้เป็นอย่างดี พร้อมเป็นกลไกสำคัญของการตรวจราชการในการป้องปรามการทุจริตและประพฤติมิชอบของหน่วยงานภาครัฐต่อไป สอดคล้องนโยบายมหาดไทย ยุค 4.0

ที่มา : https://www.thaigov.go.th/news/contents/details/18150
