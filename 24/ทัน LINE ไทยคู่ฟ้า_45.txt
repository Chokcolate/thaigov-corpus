รัฐบาลไทย-ข่าวทำเนียบรัฐบาล-ปลื้ม!! ไทยรองชนะเลิศ STOP IUU FISHING

วันเสาร์ที่ 9 มีนาคม 2562
ปลื้ม!! ไทยรองชนะเลิศ STOP IUU FISHING
- -
มีข่าวดีของประเทศไทยมาบอกเล่ากันอีกแล้ว...
หลังจากที่เราเพิ่งได้รับรางวัลรองชนะเลิศ “การหยุดทำประมงผิดกฎหมายที่ขาดการรายงานและไร้การควบคุม (IUU) ครั้งที่ 3” (STOP IUU FISHING AWARD) ขององค์กร International MCS Network จากผลงานการพัฒนาระบบตรวจสอบย้อนกลับผลิตภัณฑ์จากปลา ซึ่งเป็นเครื่องมือสำคัญในการต่อสู้กับการจับปลาผิดกฎหมายในไทย
รางวัล STOP IUU FISHING AWARD เป็นรางวัลที่มอบให้กับบุคคล ผู้เชี่ยวชาญ หน่วยงานของประเทศต่าง ๆ และองค์กรระหว่างประเทศจากทั่วโลก ที่มีบทบาทสำคัญในการส่งเสริมและเสนอแนะแนวทางในการติดตาม ควบคุม และเฝ้าระวังปัญหา IUU ซึ่งจะช่วยยกระดับมาตรฐานการทำประมงทั่วโลกให้ยั่งยืน
เกณฑ์การตัดสินวัดจากอะไร?
1.    ความสำเร็จ = ผลลัพธ์อย่างเป็นรูปธรรม ในการขจัดปัญหา IUU
2.    นวัตกรรม = วิธีการอย่างสร้างสรรค์ในการจัดการกับปัญหา IUU
3.    ความเป็นไปได้และค่าใช้จ่าย = สามารถใช้ได้จริง ชาวประมงหรือบุคคลอื่น ๆ สามารถนำไปทำซ้ำเองได้
4.    ศักยภาพ = สามารถนำไปเป็นเครื่องมือ ในการดำเนินการในโครงการนำร่อง
5.    การศึกษา = ช่วยแบ่งปันแนวปฏิบัติใหม่ หรือแนวปฏิบัติที่ไม่เป็นที่รู้จักของ MCS ซึ่งจะเสริมสร้างความเข้มแข็งกับการต่อสู้กับ IUU ในระดับโลก
ทำไมระบบตรวจสอบย้อนกลับของไทยถึงได้รางวัล?
รัฐบาลได้นำระบบอิเล็กทรอนิกส์มาใช้ในการควบคุมและตรวจสอบสัตว์น้ำที่จับจากเรือประมงไทย และสัตว์น้ำที่นำเข้าจากต่างประเทศ โดยมีการเชื่อมโยงระหว่างระบบข้อมูลของหลายหน่วยงานที่เกี่ยวข้อง ได้แก่
1.    ระบบ Fishing Info System (FI System) คือ การเชื่อมโยงฐานข้อมูลของเรือประมง ระบบการออกใบอนุญาตทำการประมง และระบบการตรวจสอบติดตามการทำการประมงของเรือประมงของไทย โดยใช้ระบบติดตามเรือประมง (Vessel Monitoring System - VMS)
2.    ระบบ Thai - flagged Catch Certificate System คือ การบันทึกข้อมูลของสัตว์น้ำ และควบคุมการตรวจสอบย้อนกลับของเรือประมงไทย โดยหน่วยงานของไทยสามารถตรวจสอบย้อนกลับข้อมูลของสัตว์น้ำได้ตลอดสายการผลิต
3.    ระบบ PSM Linked Processing Statement System (PPS) คือ การควบคุมการนำเข้าสินค้าสัตว์น้ำจากต่างประเทศ โดยจะมีการบันทึกข้อมูลการตรวจสัตว์น้ำ ตั้งแต่ก่อนเข้าเทียบท่า การตรวจสอบ ณ ท่าเทียบเรือ และการควบคุมกระบวนการการตรวจสอบการนำสัตว์น้ำขึ้นท่า เชื่อมโยงแลกเปลี่ยนข้อมูลกับหน่วยงานที่เกี่ยวข้อง เช่น กรมเจ้าท่า กรมศุลกากร รวมถึงผู้ประกอบการ ทำให้เกิดความโปร่งใสในการตรวจสอบตลอดทั้งสายการผลิต
รางวัลดังกล่าวสะท้อนให้เห็นถึงผลสำเร็จของรัฐบาลไทยในการพัฒนาระบบการตรวจสอบย้อนกลับสัตว์น้ำตลอดห่วงโซ่อุปทานมาตลอดระยะเวลากว่า 3 ปี ซึ่งเป็นกลไกสำคัญในการป้องกันและแก้ไขปัญหาการทำประมง IUU และควบคุมมิให้มีการนำเข้าและส่งออกสัตว์น้ำที่มาจากการทำประมง IUU
ผลที่เกิดขึ้นจะทำให้อุตสาหกรรมประมงไทยปราศจากการทำประมง IUU ทั้งระบบ และเพื่อให้กระบวนการผลิตสินค้าประมงของไทยได้คุณภาพมาตรฐาน สามารถตรวจสอบย้อนกลับได้ทุกขั้นตอน ซึ่งก่อให้เกิดความเชื่อมั่นให้กับผู้บริโภคจากทั่วโลก
เมื่อวันที่ 30 มกราคม 2562 ไทยได้ยื่นสัตยาบันสารอนุสัญญาองค์การแรงงานระหว่างประเทศ ฉบับที่ 188 ว่าด้วยการทำงานในภาคการประมง พ.ศ. 2550 โดยไทยเป็นประเทศที่ 14 ของรัฐสมาชิกองค์การแรงงานระหว่างประเทศ และเป็นประเทศแรกในเอเชียที่ให้สัตยาบันอนุสัญญาดังกล่าว
การปฏิบัติตามอนุสัญญานี้จะทำให้สภาพการทำงาน ที่พักอาศัย อาหาร อาชีวอนามัยและความปลอดภัย สัญญาจ้างงาน และการประกันสุขภาพของแรงงานในภาคการประมงดีขึ้น โดยอนุสัญญาฯ จะมีผลใช้บังคับใน 12 เดือนนับจากวันที่ให้สัตยาบัน หรือวันที่ 30 มกราคม 2563
ขณะเดียวกัน รัฐบาลไทยยังอยู่ระหว่างยกร่างพระราชบัญญัติคุ้มครองแรงงานในงานประมง พ.ศ. .... เพื่อเพิ่มประสิทธิภาพการคุ้มครองสิทธิของแรงงานประมงและป้องกันการใช้แรงงานบังคับอีกด้วย
---------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/19222
