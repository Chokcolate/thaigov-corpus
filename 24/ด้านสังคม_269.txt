รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ ร่วมเป็นวิทยากรบรรยายในหัวข้อ “เทคโนโลยีดิจิทัลกับการพัฒนาประเทศอย่างยั่งยืน” ในงาน “AFS Forum : มุมมองนักเรียนเก่า AFS กับการพัฒนาประเทศ”

วันจันทร์ที่ 18 มีนาคม 2562
รมว.กระทรวงดิจิทัลฯ ร่วมเป็นวิทยากรบรรยายในหัวข้อ “เทคโนโลยีดิจิทัลกับการพัฒนาประเทศอย่างยั่งยืน” ในงาน “AFS Forum : มุมมองนักเรียนเก่า AFS กับการพัฒนาประเทศ”
รมว.กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นวิทยากรบรรยาย ในหัวข้อ “เทคโนโลยีดิจิทัลกับการพัฒนาประเทศอย่างยั่งยืน” ภายในงาน “AFS Forum  : มุมมองนักเรียนเก่า AFS กับการพัฒนาประเทศ” เมื่อวันที่ 15 มีนาคม 2562 ณ หอประชุมเอเอฟเอส มูลนิธิเอเอฟเอส ประเทศไทย จ.นนทบุรี ซึ่งมูลนิธิการศึกษาและวัฒนธรรมสัมพันธ์ไทยนานาชาติ (เอเอฟเอส ประเทศไทย) ได้จัดกิจกรรมพิเศษ “AFS Networking Forum” เพื่อส่งเสริมให้นักเรียนเก่าเอเอฟเอสจากรุ่นที่ 1 จนถึงปัจจุบัน และอาสาสมัคร AFS ได้พบปะและกระชับความสัมพันธ์ระหว่างกัน โดย ดร.พิเชฐฯ กล่าวว่า การจะพัฒนาประเทศไปพร้อมกับการเปลี่ยนแปลงของเทคโนโลยี จะต้องเริ่มต้นจากการเรียนรู้ผ่านเครือข่ายอินเตอร์เน็ต โดยกระทรวงดิจิทัลฯ มีโครงการหลักคือ โครงการเน็ตประชารัฐ ซึ่งปัจจุบันมีประชาชนให้ความสนใจเข้าร่วมเป็นเครือข่ายเน็ตอาสาประชารัฐที่เพิ่มสูงขึ้น เพื่อนำพาเทคโนโลยีสู่การพัฒนาชุมชนให้มีความเข้มแข็งต่อไปได้ นอกจากนี้ กระทรวงฯ ยังมีโครงการต่างๆ ที่ให้ความสำคัญกับการพัฒนาเยาวชนด้วยดิจิทัล ไม่ว่าจะเป็น โครงการ Coding Thailand โครงการ EEC Start Up Hub เป็นต้น
*************************

ที่มา : https://www.thaigov.go.th/news/contents/details/19406
