รัฐบาลไทย-ข่าวทำเนียบรัฐบาล-ศธ.รับรองหลักสูตรอาชีวศึกษานานาชาติ ICDL จากไอร์แลนด์ และ William Angliss Institute จากออสเตรเลีย

วันพฤหัสบดีที่ 14 กุมภาพันธ์ 2562
ศธ.รับรองหลักสูตรอาชีวศึกษานานาชาติ ICDL จากไอร์แลนด์ และ William Angliss Institute จากออสเตรเลีย
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการพัฒนาหลักสูตรอาชีวศึกษานานาชาติ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการพัฒนาหลักสูตรอาชีวศึกษานานาชาติ โดยมี ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ผู้บริหารกระทรวงศึกษาธิการ ตลอดจนประธานและผู้แทนสภาหอการค้าของต่างประเทศในประเทศไทย เข้าร่วมประชุม เมื่อวันจันทร์ที่ 11 กุมภาพันธ์ 2562 ณ ห้องประชุมราชวัลลภ เพื่อพิจารณาการรับรองหลักสูตรอาชีวศึกษานานาชาติ
รมว.ศึกษาธิการ เปิดเผยภายหลังการประชุมว่า ที่ประชุมคณะกรรมการพัฒนาหลักสูตรอาชีวศึกษานานาชาติ ได้รับรองหลักสูตร International Computer Driving License : ICDL หรือวุฒิบัตรรับรองความสามารถคอมพิวเตอร์สากล จากสาธารณรัฐไอร์แลนด์ และหลักสูตร William Angliss Institute จากออสเตรเลีย ซึ่งเป็นการสอนเกี่ยวกับการโรงแรมและอุตสาหกรรมภาคบริการ เพื่อนำมาปรับใช้กับการจัดการเรียนการสอนในหลักสูตรอาชีวศึกษาของไทย เป็นการเพิ่มทางเลือกในการเรียนให้กับผู้เรียนอาชีวศึกษาอีกทางหนึ่ง โดยเป็นหลักสูตรอิงสมรรถนะ เด็กสามารถเลือกเรียนคู่กับการทำงาน อีกทั้งเป็นไปตามความตั้งใจของคณะกรรมการชุดนี้ที่จะรับรองหลักสูตรอาชีวะนานาชาติที่มีความเป็นสากล ซึ่งเปรียบเสมือนการส่งเสริมให้เด็กได้มีโอกาสเรียนหลักสูตรอาชีวะต่างประเทศในประเทศไทย
หลักสูตร International Computer Driving License : ICDL หรือวุฒิบัตรรับรองความสามารถคอมพิวเตอร์สากล จากสาธารณรัฐไอร์แลนด์  ได้รับการยอมรับอย่างกว้างขวางทั้งในระดับราชการ นโยบายประเทศ บริษัทเอกชน หน่วยงานสถานศึกษากว่า 150 ประเทศทั่วโลก พร้อมทั้งได้รับการแปลเป็นภาษาต่าง ๆ กว่า 42 ภาษา มีผู้ลงทะเบียนสอบแล้วกว่า 15 ล้านคน โดยที่ผ่านมามีศูนย์สอบในประเทศไทย อาทิ มหาวิทยาลัยเชียงใหม่ โรงเรียนนานาชาติอำนวยศิลป์ มหาวิทยาลัยธุรกิจบัณฑิต ธนาคารแห่งประเทศไทย The Enterprise Resource Training เป็นต้น เนื้อหาและรายละเอียดการทดสอบจะแตกต่างกันในแต่ละ Module เนื่องจากเราทุกคนใช้เทคโนโลยีสารสนเทศในเป้าหมายที่แตกต่าง ICDL จึงมีประโยชน์กับการพัฒนาทักษะด้าน ICT สำหรับครูผู้สอนและนักเรียน สำหรับการทำงานและการใช้ชีวิต สำหรับนายจ้าง สำหรับแผนด้านเศรษฐกิจและสังคม เป็นต้น
หลักสูตร Tourism and Hospitality Vocational Training ของ William Angliss Institute ออสเตรเลีย เป็นหลักสูตรเกี่ยวกับการฝึกอบรมด้านอาหาร การโรงแรม การบริการ และการจัดงานแสดงต่าง ๆ ให้กับภาคอุตสาหกรรม ภาครัฐ และหน่วยงานที่จัดการศึกษาของประเทศต่าง ๆ ซึ่งได้รับการยอมรับในระดับสากล โดยทวีปเอเชียได้มีความร่วมมือกับสิงคโปร์ จีน ศรีลังกา เวียดนาม และมาเลเซีย เป็นต้น
นอกจากนี้ ที่ประชุมได้รับทราบผลการดำเนินงานของหลักสูตร "Business and Technology Education Council (BTEC)" ของ Pearson Education Limited แห่งสหราชอาณาจักร ซึ่งมีความก้าวหน้าไปมาก ขณะนี้มีสถาบัน 6 แห่งที่ได้รับการรับรองและเปิดรับนักเรียนแล้ว และมีสถาบันการศึกษาอีก 12 แห่งที่อยู่ระหว่างการพิจารณารับรอง โดยเมื่อดำเนินการจัดการเรียนการสอนจนเสร็จสิ้นกระบวนการแล้ว คาดว่าในปี 2563 จะมีนักเรียนที่จบหลักสูตร BTEC ประมาณ 1,000 คน ซึ่งจะเป็นกำลังสำคัญของชาติ สิ่งที่ต้องเร่งดำเนินการในขั้นต่อไป คือ การเตรียมแหล่งเงินกู้สำหรับนักเรียนที่สนใจมาเรียนหลักสูตรอาชีวะนานาชาติ ด้วยการประสานงานไปยังคณะกรรมการกองทุนเงินให้กู้ยืมเพื่อการศึกษา (กยศ.) เกี่ยวกับการกู้ยืมเงินมาเรียนในส่วนนี้ด้วย
Written by อรพรรณ ฤทธิ์มั่น
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/18794
