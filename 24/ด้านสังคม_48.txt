รัฐบาลไทย-ข่าวทำเนียบรัฐบาล-สธ.กำชับหน่วยงานในสังกัด จัดงานเลี้ยงงานรื่นเริงในสถานที่ราชการต้องปลอดเครื่องดื่มแอลกอฮอล์

วันอาทิตย์ที่ 23 ธันวาคม 2561
สธ.กำชับหน่วยงานในสังกัด จัดงานเลี้ยงงานรื่นเริงในสถานที่ราชการต้องปลอดเครื่องดื่มแอลกอฮอล์
ปลัดกระทรวงสาธารณสุข สั่งผู้ตรวจราชการเขตสุขภาพ กำชับหน่วยงานในสังกัดทั่วประเทศ หากจัดงานเลี้ยงงานรื่นเริงในสถานที่ราชการต้องปลอดแอลกอฮอล์ ส่วนการลักลอบนำเครื่องดื่มแอลกอฮอล์เข้างานเลี้ยงที่โรงพยาบาลลำพูนให้เป็นกรณีศึกษาที่ทุกจังหวัดต้องระมัดระวัง
นายแพทย์สุขุม  กาญจนพิมาย ปลัดกระทรวงสาธารณสุข ให้สัมภาษณ์ กรณีพบเครื่องดื่มแอลกอฮอล์ในงานเลี้ยงโรงพยาบาลลำพูน ว่า ได้สั่งการให้ผู้ตรวจราชการเขตสุขภาพและกรมควบคุมโรค ลงพื้นที่สอบข้อเท็จจริง เบื้องต้นได้รับรายงานว่า เป็นการลักลอบนำเครื่องดื่มแอลกอฮอล์เข้ามาในงานหลังงานเลี้ยงเลิก เวลาประมาณ 22.30 น. และได้ทำการแจ้งความไว้สถานีตำรวจภูธรอำเภอเมืองลำพูน เพื่อให้มีการดำเนินคดี เป็นไปตาม พ.ร.บ.เครื่องดื่มแอลกอฮอล์ ทั้งนี้การฝ่าฝืนกฎหมายนำเครื่องดื่มแอลกอฮอล์มาในสถานที่ราชการ มีโทษปรับ 10,000 บาท จำคุก 6 เดือน หรือทั้งจำทั้งปรับ นอกจากนี้ทางโรงพยาบาลลำพูนได้ตั้งกรรมการสอบข้อเท็จจริง
“เหตุการณ์ที่เกิดขึ้น ถือเป็นกรณีศึกษาและเป็นบทเรียนให้กับทุกจังหวัดให้เข้มงวดระมัดระวังไม่ให้เกิดขึ้นอีก โดยให้ผู้ตรวจราชการทุกเขตสุขภาพ  กำชับนายแพทย์สาธารณสุขจังหวัด ผู้อำนวยการโรงพยาบาลทั่วประเทศจัดงานเลี้ยงงานรื่นเริงในสถานที่ราชการต้องปลอดสุรา เพราะกระทรวงสาธารณสุขเป็นผู้ถือกฎหมายแต่เกิดเหตุการณ์ในหน่วยงานของเราเอง  ถือเป็นกรณีตัวอย่าง เราต้องเป็นหน่วยงานตัวอย่างที่ดีปฏิบัติตามกฎหมายอย่างเคร่งครัด” นายแพทย์สุขุม กล่าว
ทั้งนี้ โรงพยาบาลลำพูนได้จัดโครงการสร้างเสริมสุขภาพและกิจกรรมสัมพันธ์ ประจำปี 2561 เมื่อวันที่  21 ธันวาคม 2561 มีเจ้าหน้าที่เข้าร่วมกิจกรรมประมาณ 300 คน โดยมี กิจกรรมวิ่งเพื่อสุขภาพ 5 กิโลเมตร  แข่งขันกิจกรรมกีฬาสี และกิจกรรมงานเลี้ยง  ทั้งนี้ ในการจัดงานได้มีประกาศห้ามนำเครื่องดื่มแอลกอฮอล์เข้ามาในงานเลี้ยง ในการประชุมกรรมการบริหารโรงพยาบาล เมื่อวันที่ 18 ธันวาคม 2561 ที่ผ่านมา ล่าสุดทางโรงพยาบาลได้ตั้งกรรมการสอบข้อเท็จจริง ดำเนินตามระเบียบข้าราชการพลเรือน และตามกฎหมายต่อไป
*************************************** 23 ธันวาคม 2561

ที่มา : https://www.thaigov.go.th/news/contents/details/17710
