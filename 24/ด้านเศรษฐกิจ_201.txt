รัฐบาลไทย-ข่าวทำเนียบรัฐบาล-รมว.ดิจิทัล เผยผู้ทดสอบ 5จี มุ่งเป้าอุตสาหกรรมยานยนต์สมัยใหม่-การแพทย์

วันศุกร์ที่ 11 มกราคม 2562
รมว.ดิจิทัล เผยผู้ทดสอบ 5จี มุ่งเป้าอุตสาหกรรมยานยนต์สมัยใหม่-การแพทย์
รมว.ดิจิทัล
รัฐมนตรีว่าการกระทรวงดิจิทัลฯ คาดการทดสอบการใช้งาน 5จี ที่ศูนย์ทดสอบ (5G Testbed) ในพื้นที่อีอีซี มหาวิทยาลัยเกษตรศาสตร์ วิทยาเขตศรีราชา เดินหน้าเต็มตัวได้ภายใน 3 เดือน เผยอุตสาหกรรมยานยนต์สมัยใหม่ และการแพทย์มาแรง
นายพิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวว่า ปีนี้จะเป็นปีแห่งการเดินหน้าทดสอบระบบ 5จีเต็มรูปแบบสำหรับประเทศไทย คาดว่าจะเห็นการทดสอบการใช้งาน (Use Cases) ได้อย่างเป็นรูปธรรมได้ภายใน 3 เดือนนี้ จากทั้งฟากผู้ผลิตอุปกรณ์ (Vendors), ผู้ให้บริการทั้งในส่วนมือถือและอินเทอร์เน็ต (ISPs) และภาคส่วนอื่นๆ ได้แก่ กระทรวงสาธารณสุข ภาคอุตสาหกรรมในพื้นที่เศรษฐกิจพิเศษอีอีซี ซึ่งจะเข้ามาใช้พื้นที่ทดสอบ (5G Testbed) ที่จัดตั้งไว้ให้ที่มหาวิทยาลัยเกษตรศาสตร์ วิทยาเขตศรีราชา
ทั้งนี้ จากการรับฟังผู้ที่แสดงความจำนงขอติดตั้งอุปกรณ์สำหรับการทดสอบ ได้แก่ อีริคสัน โนเกีย หัวเว่ย แซดทีอี รวมถึงผู้ให้บริการมือถือและอินเทอร์เน็ตรายหลักๆ ของไทย พบว่ามุ่งความสนใจที่จะทดสอบการใช้งานที่สอดคล้องกับอุตสาหกรรมใหม่ (S-Curve) ในพื้นที่อีอีซี 2 สาขา ได้แก่ อุตสาหกรรมยานยนต์สมัยใหม่ และอุตสาหกรรมด้านการแพทย์
อย่างไรก็ตาม ภายในเดือนนี้จะมีการนำกลุ่มเป้าหมายอื่นๆ เข้าเยี่ยมชมพื้นที่ 5G Testbed เพิ่มเติม ได้แก่ กระทรวงสาธารณสุข ซึ่งสนใจการใช้งาน 5จี ในเชิงการแพทย์และการรักษาพยาบาล กระทรวงคมนาคม และกระทรวงอุตสาหกรรม ซึ่งมีกลุ่มอุตสาหกรรมเป้าหมายอยู่ในพื้นที่อีอีซี ได้แก่ อุตสาหกรรมยานยนต์สมัยใหม่ อุตสาหกรรมปิโตรเคมี รวมถึงอุตสาหกรรมเกษตรและอาหาร เป็นต้น
ด้านความคืบหน้าการอำนวยความสะดวกในเรื่องคลื่นความถี่ ล่าสุดได้ทำเรื่องขอให้ กสทช. จัดสรรคลื่นความถี่สำหรับการทดสอบใน 5G Testbed แห่งนี้ 2 ย่านความถี่ ได้แก่ 26 GHz และ 3.6 GHz รวมทั้งจะช่วยประสานงานกับกรมศุลกากร เรื่องการนำเข้าอุปกรณ์เข้ามาติดตั้งเพื่อใช้ในการทดสอบ
ล่าสุด มีบางประเทศแสดงความสนใจโครงการทดสอบ 5จี เข้ามาเพิ่มเติม ได้แก่ ญี่ปุ่น และออสเตรเลีย ขณะที่ในราวกลางปี 2562 มีแผนจะเชิญกลุ่มประเทศ CLMV (กัมพูชา, ลาว, เมียนมาร์ และเวียดนาม) เข้ามาเยี่ยมชมการทดสอบการใช้งาน 5จี ในพื้นที่อีอีซี
********************

ที่มา : https://www.thaigov.go.th/news/contents/details/18065
