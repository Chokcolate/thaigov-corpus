รัฐบาลไทย-ข่าวทำเนียบรัฐบาล-รมช.สมชาย กล่าวปาฐกถาในงาน 1ST Thailand Sweet Corn Conference

วันอังคารที่ 12 กุมภาพันธ์ 2562
รมช.สมชาย กล่าวปาฐกถาในงาน 1ST Thailand Sweet Corn Conference
รมช.สมชาย กล่าวปาฐกถาในงาน 1ST Thailand Sweet Corn Conference
วันที่ 11 กุมภาพันธ์ 2562  นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานและองค์ปาฐกถาในงาน 1ST Thailand Sweet Corn Conference โดยมี นายองอาจ กิตติคุณชัย อุปนายกและประธานกลุ่มผู้ผลิตข้าวโพดหวาน สมาคมผู้ผลิตอาหารสำเร็จรูป ให้การต้อนรับ ณ ห้องบอลล์รูม 1 โรงแรมเชอราตัน สุขุมวิท กรุงเทพฯ
รัฐมนตรีช่วยว่าการกระทรวงอุตสาหกรรมกล่าวว่า “อุตสาหกรรมอาหาร และอุตสาหกรรมเกษตรของไทย มีบทบาทสำคัญ ในการขับเคลื่อนระบบเศรษฐกิจของประเทศ ที่ช่วยส่งเสริมให้ผลผลิตทาง การเกษตรมีมูลค่าเพิ่มสูงขึ้น ด้วยการแปรรูปเป็นผลิตภัณฑ์เพื่อจำหน่ายทั้งในและต่างประเทศ ปัจจุบัน กระทรวงอุตสาหกรรม กำลังดำเนินการผลักดันมาตรการ ในการพัฒนาอุตสาหกรรมแปรรูปอาหาร ระยะ 10 ปี เพื่อเป็นกลไกขับเคลื่อน การพัฒนาเศรษฐกิจของประเทศ และสอดคล้องกับยุทธศาสตร์ในการขับเคลื่อนประเทศไทยในระยะ 20 ปี   โดยกำหนดเป้าหมายให้ “ไทยเป็นศูนย์กลางการผลิตอาหารอนาคตแห่งอาเซียน ขับเคลื่อนเศรษฐกิจฐานราก” เพื่อเป็นกลไกขับเคลื่อนการเติบโตทางเศรษฐกิจ และขับเคลื่อนส่วนรวมอย่างเท่าเทียมและทั่วถึง เพื่อให้เกษตรกร ผู้ประกอบการ ตลอดทั้งห่วงโซ่อุปทานของอุตสาหกรรมแปรรูปอาหารได้รับประโยชน์และเป็นการกระจายรายได้ เพิ่มขีดความสามารถในการปรับตัวและการแข่งขันของผู้ประกอบการอาหารไทย โดยจะดำเนินการสร้างปัจจัยที่นำไปสู่เป้าหมายการพัฒนาอุตสาหกรรมอาหาร หรือที่เรียกว่า “การสร้างยกกำลัง 4” คือ 1. สร้างนักรบอุตสาหกรรมอาหารพันธุ์ใหม่ (New Food Worriers)  2. สร้างนวัตกรรมอาหารอนาคต (Future Food Innovation) 3. สร้างโอกาสทางธุรกิจ (New Marketing Platform) 4. สร้างปัจจัยพื้นฐานให้เอื้อต่อการพัฒนาอุตสาหกรรมอาหาร เพื่อสร้างปัจจัยเอื้อสู่การพัฒนาอุตสาหกรรมอาหารของไทย และลดอุปสรรคในการประกอบธุรกิจ (Ease of Doing Business) การดำเนินมาตรการทั้ง 4 ด้าน จะช่วยผลักดันให้เกิดการพัฒนาผู้ประกอบการในทุกระดับ มีการสร้างมูลค่าเพิ่มด้วยเทคโนโลยีและนวัตกรรม มีการแปรรูปอาหารพร้อมรับประทานและอาหารอนาคตมากขึ้นเพื่อจำหน่ายทั้งตลาดในประเทศและตลาดส่งออก รวมถึงการเป็นศูนย์กลางการผลิตอาหารอนาคตของอาเซียน  โดยมีการกระจายการสร้างอาชีพและรายได้สู่ระดับชุมชน ทำให้เกิดการสร้างความเข้มแข็งให้เศรษฐกิจภายในประเทศด้วย”

ที่มา : https://www.thaigov.go.th/news/contents/details/18707
