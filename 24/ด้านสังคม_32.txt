รัฐบาลไทย-ข่าวทำเนียบรัฐบาล-พม. ร่วมลงนามความร่วมมือด้านเทคโนโลยีสารสนเทศในการสนับสนุน “การจัดทำข้อมูลขนาดใหญ่ (Big Data)

วันพฤหัสบดีที่ 20 ธันวาคม 2561
พม. ร่วมลงนามความร่วมมือด้านเทคโนโลยีสารสนเทศในการสนับสนุน “การจัดทำข้อมูลขนาดใหญ่ (Big Data)
พม. ร่วมลงนามความร่วมมือด้านเทคโนโลยีสารสนเทศในการสนับสนุน “การจัดทำข้อมูลขนาดใหญ่ (Big Data) เพื่อใช้กำหนดและติดตามประเมินผลการจัดสวัสดิการภาครัฐและการนำระบบบริหารจัดการข้อมูลแบบชี้เป้า (Thai PeopleMap and Analytic Platform: TPMAP)
วันนี้ (19 ธ.ค. 61) เวลา 14.30 น. ที่ตึกสันติไมตรี ทำเนียบรัฐบาล นายปรเมธี วิมลศิริ ปลัดกระทรวง การพัฒนาสังคมและความมั่นคงของมนุษย์ (ปลัด พม.) ร่วมลงนามบันทึกความร่วมมือด้านเทคโนโลยีสารสนเทศในการสนับสนุน"การจัดทำข้อมูลขนาดใหญ่ (Big Data) เพื่อใช้กำหนดและติดตามประเมินผลการจัดสวัสดิการภาครัฐและการนำระบบบริหารจัดการข้อมูลแบบชี้เป้า (Thai People Map and Analytic Platform: TPMAP) มาใช้ในการบริหารราชการแผนดิน” โดยมี พลเอก ประยุทธ์ จันทร์โอชา นายกรัฐมนตรี เป็นประธานในพิธีลงนามบันทึกความร่วมมือฯ พร้อมด้วย พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ร่วมเป็นเกียรติ
นายปรเมธี กล่าวว่า บันทึกความร่วมมือด้านเทคโนโลยีสารสนเทศ ในการสนับสนุน"การจัดทำข้อมูลขนาดใหญ่ (Big Data) เพื่อใช้กำหนดและติดตามประเมินผลการจัดสวัสดิการภาครัฐและการนำระบบบริหารจัดการข้อมูลแบบชี้เป้า (Thai People Map and Analytic Platform: TPMAP) มาใช้ในการบริหารราชการแผนดิน” เป็นการร่วมลงนาม ความร่วมมือระหว่าง 11 หน่วยภาครัฐ ประกอบด้วย กระทรวงการคลัง กระทรวงเกษตรและสหกรณ์ กระทรวงแรงงาน กระทรวงมหาดไทย กระทรวงยุติธรรม กระทรวงวิทยาศาสตร์และเทคโนโลยี กระทรวงศึกษาธิการ กระทรวงสาธารณสุข สำนักงานคณะกรรมการพัฒนาการเศรษฐกิจและสังคมแห่งชาติ และสำนักงานหลักประกันสุขภาพแห่งชาติ รวมทั้งกระทรวงการพัฒนาสังคมและความมั่นคงของมนุษย์ (พม.) ซึ่งทุกหน่วยงานได้ตกลงร่วมกันในการสนับสนุน การดำเนินงานด้านเทคโนโลยีและด้านสารสนเทศ เพื่อดำเนินการตามมติที่ประชุมคณะกรรมการบริหารราชการแผ่นดินเชิงยุทธศาสตร์ (บยศ.) ครั้งที่ 5/2561 เมื่อวันที่ 8 พฤษภาคม 2560 เรื่องการจัดตั้งคณะทำงานเฉพาะกิจเพื่อศึกษา แนวทางการพัฒนาระบบข้อมูลขนาดใหญ่ (Big Data) ของภาครัฐ ซึ่งคณะทำงานเฉพาะกิจดังกล่าวได้ดำเนินการร่วมกันพัฒนากรณีตัวอย่างการพัฒนาระบบข้อมูล Big Data ของภาครัฐ ในประเด็นการยกระดับคุณภาพชีวิตของประชาชน ทั้งในด้านการเพิ่มรายได้ ลดภาระค่าครองชีพ และเพิ่มโอกาสด้านอาชีพ โดยการพัฒนาระบบ TPMAP เพื่อเป็นเครื่องมือในการวิเคราะห์และแก้ไขปัญหาให้ตรงกับกลุ่มเป้าหมายมากขึ้น สามารถออกแบบนโยบายในการแก้ไขปัญหาให้ตรงกับความต้องการหรือสภาพปัญหาได้ รวมทั้งใช้การวิเคราะห์และคาดการณ์แนวโน้มของสถานการณ์ในประเทศไทย เพื่อสนับสนุนการจัดสรรสวัสดิการและการวางแผนการพัฒนาคนตลอดช่วงชีวิต โดยสำนักงานคณะกรรมการพัฒนาการเศรษฐกิจและสังคมแห่งชาติ และสำนักงานพัฒนาวิทยาศาสตร์และเทคโนโลยีแห่งชาติ และศูนย์เทคโนโลยีอิเล็กทรอนิกส์และคอมพิวเตอร์แห่งชาติ ร่วมเป็นหน่วยงานหลักรับผิดชอบในการพัฒนาการจัดทำข้อมูล Big Data และการนำ TPMAP มาใช้ในการบริหารราชการแผ่นดิน โดยกำหนดกรอบการจัดทำระบบฐานข้อมูลและประมวลผล ในการตอบโจทย์หลัก 4 โจทย์ ประกอบด้วย 1) บุคคลใดจะเป็นผู้ได้รับสวัสดิการสังคม 2) ผู้ที่ได้รับสวัสดิการมีลักษณะเป็นอย่างไร 3) ผู้ที่ได้รับมีความเหมาะสมที่จะได้รับหรือไม่ และ 4) ต้องมีการปรับเป้าหมายการให้สวัสดิการสังคมหรือไม่ เพื่อให้มีความเหมาะสมและถูกต้องแก่บุคคลที่ควรต้องได้รับสวัสดิการ
"ทั้งนี้ กระทรวง พม. ได้ร่วมลงนามบันทึกความร่วมมือดังกล่าว ในฐานะหน่วยหลักด้านสังคมของรัฐบาล ในการดูแลและส่งเสริมสวัสดิการสังคมของประชาชนกลุ่มเป้าหมายทุกช่วงวัย ตั้งแต่เด็ก เยาวชน สตรี ผู้สูงอายุ รวมทั้ง คนพิการและผู้ด้อยโอกาสในสังคม โดยมีความพร้อมในการบูรณาการข้อมูลสวัสดิการสังคมร่วมกับอีก 10 หน่วยงานภาครัฐ สำหรับการจัดทำฐานข้อมูลผู้รับสวัสดิการและสำรวจเพิ่มเติมตามความต้องการในการใช้ข้อมูลของหน่วยงานต่างๆ เพื่อร่วมขับเคลื่อนนโยบายในการลดความเหลื่อมล้ำของสังคมและการสร้างโอกาสการเข้าถึงบริการของรัฐ ให้เป็นไปในทิศทางเดียวกัน” นายปรเมธี กล่าวในตอนท้าย

ที่มา : https://www.thaigov.go.th/news/contents/details/17613
