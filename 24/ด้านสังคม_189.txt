รัฐบาลไทย-ข่าวทำเนียบรัฐบาล-สสจ.กาญจนบุรี มุ่งสู่ “องค์กรอัจฉริยะ” ทำฐานข้อมูลออนไลน์ ประชาชนสืบค้นข้อมูลง่าย

วันเสาร์ที่ 9 กุมภาพันธ์ 2562
สสจ.กาญจนบุรี มุ่งสู่ “องค์กรอัจฉริยะ” ทำฐานข้อมูลออนไลน์ ประชาชนสืบค้นข้อมูลง่าย
สาธารณสุขจังหวัดกาญจนบุรี มุ่งสู่การเป็นองค์กรอัจฉริยะ พัฒนาระบบฐานข้อมูลด้านอาหาร ยา สถานบริการ จัดเก็บงานเป็นอิเล็กทรอนิกส์ไฟล์ สืบค้นข้อมูลง่าย สะดวก รวดเร็ว ลดการใช้กระดาษ ลดขั้นตอนการให้บริการประชาชน
สาธารณสุขจังหวัดกาญจนบุรี มุ่งสู่การเป็นองค์กรอัจฉริยะ พัฒนาระบบฐานข้อมูลด้านอาหาร ยา สถานบริการ จัดเก็บงานเป็นอิเล็กทรอนิกส์ไฟล์ สืบค้นข้อมูลง่าย สะดวก รวดเร็ว ลดการใช้กระดาษ ลดขั้นตอนการให้บริการประชาชน
นายแพทย์ไพศาล ดั่นคุ้ม รองปลัดกระทรวงสาธารณสุข และโฆษกกระทรวงสาธารณสุข เปิดเผยว่ากระทรวงสาธารณสุขมีนโยบายผลักดันให้นำเทคโนโลยีดิจิทัลมาใช้เป็นเครื่องมือในการพัฒนาระบบสาธารณสุข สนองนโยบายดิจิทัลไทยแลนด์ของรัฐบาล  โดยให้หน่วยงานในสังกัดเป็นสมาร์ทออฟฟิศ (Smart Office) ลดการใช้กระดาษ เก็บสำรองข้อมูลที่สำคัญไว้ในระบบออนไลน์ (Cloud storage)  และเชื่อมโยงฐานข้อมูลให้เป็นระบบเดียวกันในรูปแบบอิเล็กทรอนิกส์ (Big Data)  เพื่อให้เจ้าหน้าที่เข้าถึงข้อมูลสะดวก ประชาชนได้รับบริการที่รวดเร็ว ลดแออัด ลดรอคอย
นายแพทย์ไพศาล กล่าวต่อว่า จากการเยี่ยมสำนักงานสาธารณสุขจังหวัดกาญจนบุรี พบว่า ได้มีการปรับภาพลักษณ์สถานบริการให้เป็นองค์กรอัจฉริยะ (Smart Organization) เก็บข้อมูล เอกสาร หนังสือราชการทั้งหมดในระบบออนไลน์ (Cloud storage)  ทำให้สืบค้นเอกสารได้ง่าย สะดวกรวดเร็ว รวมถึงพัฒนาระบบฐานข้อมูลด้านอาหาร ยา สถานบริการให้มีมาตรฐาน จัดเก็บเอกสารทั้งหมดในรูปแบบอิเล็กทรอนิกส์ไฟล์ และหากต้องการแก้ไขเอกสารคำขออนุญาตในภายหลังสามารถสืบค้นข้อมูลง่าย รวดเร็ว ซึ่งจากเดิม เก็บในรูปแบบเอกสารทำให้เสียเวลาในการสืบค้น ประชาชนได้รับบริการที่ สะดวก รวดเร็ว ทันใจ
“นอกจากนี้ หลังการตรวจเยี่ยมสถานประกอบการที่ขึ้นทะเบียนสถานบริการ ผลิต บรรจุ จำหน่าย จะทำการปักหมุดพิกัด (GIS Map) เพื่อให้ง่ายต่อการเข้าตรวจสถานประกอบการในครั้งถัดไป  ใช้คิวอาร์โค้ดแทนการพิมพ์เอกสาร ทำให้ลดปริมาณการใช้กระดาษ ลดการใช้ทรัพยากรธรรมชาติ รวมถึงปรับปรุงภูมิทัศน์สถานที่ให้ดูทันสมัย สะอาด น่าทำงาน  ประชาชนสามารถสืบค้นสถานประกอบการต่าง ๆ ที่ขึ้นทะเบียนในพื้นที่ได้ด้วยตนเองจากหน้าเว็บไซต์ ของสำนักงานสาธารณสุขจังหวัดกาญจนบุรี www.kanpho.go.th”
********************** 9 กุมภาพันธ์ 2562

ที่มา : https://www.thaigov.go.th/news/contents/details/18670
