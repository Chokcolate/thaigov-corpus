รัฐบาลไทย-ข่าวทำเนียบรัฐบาล-  รมช.ลักษณ์ เปิดงาน VIV Asia 2019

วันพุธที่ 13 มีนาคม 2562
รมช.ลักษณ์ เปิดงาน VIV Asia 2019
รมช.ลักษณ์ เปิดงาน VIV Asia 2019 งานแสดงเทคโนโลยีและสัมมนาสำหรับอุตสาหกรรมปศุสัตว์และสัตว์น้ำในระดับเอเชีย
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเปิดงานวิฟ เอเชีย (VIV Asia 2019) ณ ลานกิจกรรมวิฟ สแควร์ ฮอลล์ 101 ศูนย์นิทรรศการและการประชุมไบเทค กรุงเทพมหานคร ว่า การจัดงานดังกล่าว เป็นการแสดงเทคโนโลยีและสัมมนาสำหรับอุตสาหกรรมปศุสัตว์และสัตว์น้ำในระดับเอเชีย โดยมีรูปแบบเน้นการแสดงเทคโนโลยีที่เกี่ยวกับปศุสัตว์และการจัดสัมมนาในหัวข้อที่นำไปสู่การต่อยอดความรู้เพื่อนำไปพัฒนาธุรกิจปศุสัตว์ได้ นอกจากนี้ ยังมุ่งที่จะยกระดับการเกษตรไทยผ่านการวิจัยและพัฒนาเกี่ยวกับโครงสร้างพื้นฐานสำหรับการผลิตทางการเกษตร ปศุสัตว์ และการทำประมง มุ่งถ่ายทอดเทคโนโลยีการเกษตรที่เน้นการใช้ทรัพยากรอย่างมีประสิทธิผล เกิดความยั่งยืน และเป็นมิตรกับสิ่งแวดล้อม ควบคู่ไปกับการนำเทคโนโลยีที่ทันสมัยเข้ามาปรับใช้ในการจัดการฟาร์มมากยิ่งขึ้น
อย่างไรก็ตาม กระทรวงเกษตรฯ ได้ให้การสนับสนุนการพัฒนาอุตสาหกรรมปศุสัตว์มาโดยตลอด โดยได้มอบหมายกรมปศุสัตว์เข้าร่วมการจัดงานดังกล่าว และร่วมจัดงานประชุมเชิงวิชาการในหัวข้อ “การจัดการการป้องกันโรคในฟาร์มเลี้ยงสัตว์เพื่อส่งออก” อีกทั้งยังเล็งเห็นว่าเทคโนโลยีเป็นส่วนสำคัญในการรับมือกับความท้าทายที่เกิดจากการเปลี่ยนแปลงด้านประชากรศาสตร์ของกำลังแรงงาน และการจัดการกับความท้าทายที่สำคัญเหล่านี้ โดยอาศัยมาตรการต่าง ๆ ทั้งการทำงานเพื่อปรับปรุงประสิทธิภาพของฟาร์มและเพิ่มมูลค่าให้สินค้าเกษตร รวมถึงส่งเสริมการใช้ที่ดินอย่างเหมาะสมในการทำการเกษตรด้วย
ทั้งนี้ ภายในงานมีการนำเสนอธุรกิจใหม่ขยายมายังหมวดวิศวกรรมอาหาร ที่เป็นงานที่ตอบโจทย์ตั้งแต่ต้นทางจนถึงปลายทาง และเปิดโอกาสให้นำเทคโนโลยีขั้นสูงมาใช้ในธุรกิจการเกษตรและปศุสัตว์ในภูมิภาคเอเชีย การจัดงานดังกล่าว จึงเป็นส่วนสำคัญในการนำเสนอประเทศไทยให้เป็นศูนย์กลางของอุตสาหกรรมไมซ์ (MICE) และยังเป็นจุดหมายหลักทางธุรกิจของเอเชียที่ได้รับการสนับสนุนจากความพร้อมของสถานที่จัดงานไมซ์และผู้ประกอบวิชาชีพด้านไมซ์ที่มีความสามารถทัดเทียมนานาประเทศ
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/19303
