รัฐบาลไทย-ข่าวทำเนียบรัฐบาล-“รมว.อุตตม” ลุยเศรษฐกิจฐานนวัตกรรม ดันสตาร์ทอัพไทยโกอินเตอร์ ดึงเอกชนยักษ์ใหญ่ลงขันจัดตั้ง InnoSpace (Thailand)

วันพุธที่ 19 ธันวาคม 2561
“รมว.อุตตม” ลุยเศรษฐกิจฐานนวัตกรรม ดันสตาร์ทอัพไทยโกอินเตอร์ ดึงเอกชนยักษ์ใหญ่ลงขันจัดตั้ง InnoSpace (Thailand)
รัฐมนตรีว่าการกระทรวงอุตสาหกรรม  เป็นประธานการประชุมและแถลงข่าวความร่วมมือการจัดตั้งศูนย์ส่งเสริมนวัตกรรม หรือ Thailand InnoSpace
วันนี้ (19 ธันวาคม 2561) นายอุตตม สาวนายน รัฐมนตรีว่าการกระทรวงอุตสาหกรรม  เป็นประธานการประชุมและแถลงข่าวความร่วมมือการจัดตั้งศูนย์ส่งเสริมนวัตกรรม หรือ Thailand InnoSpace โดยมี นายสันติ กีระนันทน์ ผู้ช่วยรัฐมนตรีประจำกระทรวงอุตสาหกรรม นายพสุ โลหารชุน ปลัดกระทรวงอุตสาหกรรม นางสาวนิสากร จึงเจริญธรรม รองปลัดกระทรวงอุตสาหกรรม นายกอบชัย สังสิทธิสวัสดิ์ อธิบดีกรมส่งเสริมอุตสาหกรรม นายเดชา จาตุธนานันท์ รองอธิบดีกรมส่งเสริมอุตสาหกรรม ผู้บริหารบริษัทเอกชน ผู้บริหารสถาบันการศึกษา ผู้บริหารสถาบันภาคีเครือข่าย คณะผู้บริหารกระทรวงอุตสาหกรรม และสื่อมวลชนเข้าร่วมงานดังกล่าว ณ ห้องกมลมาศ ชั้น 6 โรงแรมเดอะสุโกศล
กระทรวงอุตสาหกรรมได้หารือการดำเนินงานโครงการ InnoSpace (Thailand) ร่วมกับองค์กรภาครัฐและเอกชนมาอย่างต่อเนื่อง โดยมีความร่วมมือใน 3 รูปแบบ คือ พันธมิตรด้านการบ่มเพาะ (Incubation Partner) พันธมิตรด้านองค์ความรู้ (Knowledge Partner) และพันธมิตรด้านการลงทุน (Investment Partner) อาทิ บริษัทเอกชนรายใหญ่ สวทช. และสถาบันการศึกษา รวมถึง Hong Kong Cyberport / หน่วยงานส่งเสริม Startup ประเทศอิสราเอล /Hong Kong Trade Development Council (HKTDC) และสมาคมไทยผู้ประกอบธุรกิจเงินร่วมลงทุน (TVCA)
InnoSpace (Thailand) จะเป็นแพลทฟอร์มกลางที่มีพลัง ช่วยส่งเสริมและพัฒนา Startup ไทย แบบครบวงจร โดยมีการเชิญชวนและสรรหาผู้ประกอบการ เทคโนโลยี และนวัตกรรมมูลค่าสูงเข้ามาร่วม                     เพื่อสร้างเครือข่ายทั้งในและต่างประเทศในด้านองค์ความรู้ ด้านนวัตกรรมและเทคโนโลยีลักษณะ Open innovation  ทั้งนี้ จะมีการจัดตั้งเป็นบริษัทจำกัด โดยใช้ชื่อว่า “บริษัท อินโนสเปซ (ประเทศไทย) จำกัด” หรือ InnoSpace (Thailand) Co., Ltd. (คาดว่าจะจัดตั้งในต้นปี 2562) มีทุนประเดิมประมาณ 500 ล้านบาท โดยมีเอกชนรายใหญ่ เป็นผู้ถือหุ้น อาทิ ธนาคาร กรุงเทพ จำกัด (มหาชน) บริษัท ไทยเบฟเวอเรจ จำกัด (มหาชน) จำกัด  บริษัท เอสซีจี จำกัด (มหาชน) บริษัท ปตท.จำกัด (มหาชน) บริษัท ทรู คอร์ปอเรชั่น (มหาชน) และเครือเจริญโภคภัณฑ์ นอกจากนี้ เพื่อให้องค์กรเชื่อมโยงและรองรับนโยบายของภาครัฐได้ กระทรวงวิทยาศาสตร์และเทคโนโลยี โดยสำนักงานพัฒนาวิทยาศาสตร์และเทคโนโลยีแห่งชาติ (สวทช.) จะเข้าร่วมถือหุ้นด้วย โดยกระทรวงอุตสาหกรรม จะสนับสนุนการดำเนินงานโครงการ InnoSpace (Thailand) ในเชิงนโยบาย เพื่อประสาน ขับเคลื่อน และเติมเต็มการดำเนินงานไปสู่การปฏิบัติอย่างแท้จริง พร้อมทั้งได้ประสานความร่วมมือกับองค์กรต่างประเทศที่มีความเชี่ยวชาญในการส่งเสริม และพัฒนา startup จากต่างประเทศ คือ Hong Kong CyberPort และหน่วยงานส่งเสริม startup ประเทศอิสราเอล เพื่อขยายและเชื่อมต่อระบบนิเวศของไทยสู่สากล
ทางด้านสถานที่ตั้งโครงการ จะอยู่ในพื้นที่โครงการเขตนวัตกรรมระเบียงเศรษฐกิจภาคตะวันออก หรือ EECi ณ สถาบันวิทยสิริเมธี (VISTEC) จังหวัดระยอง และจะมีเครือข่ายอีก 5 แห่ง ได้แก่ ศูนย์ ITC กล้วยน้ำไท และศูนย์ ITC จ.เชียงใหม่ CMU STeP มหาวิทยาลัยเชียงใหม่ มหาวิทยาลัยธรรมศาสตร์ ศูนย์พัทยา และมหาวิทยาลัยเกษตรศาสตร์ วิทยาเขตศรีราชา และหลังจากนี้ จะเชื่อมโยงไปยังสถาบันการศึกษาทั่วประเทศ

ที่มา : https://www.thaigov.go.th/news/contents/details/17616
