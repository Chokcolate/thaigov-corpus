รัฐบาลไทย-ข่าวทำเนียบรัฐบาล-​อย่าหลงเชื่อข่าวบิดเบือน ย้ำ! รัฐบาลสนับสนุนทุกศาสนา

วันจันทร์ที่ 28 มกราคม 2562
​อย่าหลงเชื่อข่าวบิดเบือน ย้ำ! รัฐบาลสนับสนุนทุกศาสนา
--
ช่วงนี้มีกระแสข่าวในโซเชียลมีเดียทำนองว่า รัฐบาลสนับสนุนงบประมาณในการก่อสร้างมัสยิด และมัสยิดกลางประจำจังหวัดจำนวนหลายแห่ง กับตั้งเงินเดือนให้โต๊ะอิหม่าม เดือนละ 18,000 บาท และให้คณะกรรมการประจำมัสยิดมีเงินเดือนทุกคน
เป็นความพยายามที่จะเชื่อมโยงให้สังคมรู้สึกว่า รัฐบาลให้ความสำคัญกับศาสนาอิสลามมากกว่าศาสนาพุทธ
เรื่องนี้เป็นข่าวที่ถูกเผยแพร่ออกมาหลายต่อหลายครั้ง ซึ่งจากการตรวจสอบพบว่าเป็นข้อมูลที่บิดเบือนข้อเท็จจริงหลายเรื่อง
กรมการปกครอง กระทรวงมหาดไทย ได้ชี้แจงความจริงว่า
มัสยิดกลางประจำจังหวัดนครศรีธรรมราช เป็นโครงการที่ผูกพันมาจากการอนุมัติของคณะรัฐมนตรีเมื่อปี 2555 ตามแผนพัฒนากลุ่มจังหวัดภาคใต้ตอนบน (อ่าวไทย) โดยเป็นงบผูกพัน 3 ปี ตั้งแต่ปี 2557 - 2559 โดยมอบหมายให้กรมการปกครองเป็นหน่วยขอรับงบประมาณและโอนจัดสรรให้แก่ จ.นครศรีธรรมราช
“มิได้เป็นการอนุมัติของรัฐบาลชุดปัจจุบันแต่อย่างใด”
ส่วนมัสยิดกลางประจำจังหวัดนนทบุรี เป็นการก่อสร้างอาคารศูนย์บริหารกิจการศาสนาอิสลามจังหวัดนนทบุรี ซึ่งก่อสร้างด้วยงบประมาณขององค์การบริหารส่วนจังหวัดนนทบุรี
“มิได้เกิดจากการอนุมัติของรัฐบาลชุดปัจจุบัน”
มัสยิดกลางประจำจังหวัดปัตตานี นราธิวาส และยะลา เป็นมัสยิดกลางที่มีมาแต่ดั้งเดิมแล้ว บางแห่งสร้างมาตั้งแต่ ปี 2424 ปี 2468 และปี 2497 โดยเงินส่วนใหญ่ที่ใช้ในการก่อสร้าง มาจากเงินบริจาคของประชาชนในพื้นที่ และเงินสนับสนุนของรัฐบาลในขณะนั้น
“มิใช่การก่อสร้างขึ้นใหม่แต่อย่างใด”
แต่รัฐบาลในยุคต่อ ๆ มา ได้จัดสรรงบประมาณ เพื่อบูรณะและต่อเติมให้มีความมั่นคงแข็งแรงและปลอดภัยมากขึ้น
มัสยิดกลางประจำจังหวัดภูเก็ต มีจุดประสงค์เป็นศูนย์บริหารกิจการศาสนาอิสลามจังหวัดภูเก็ตและศูนย์พัฒนาอาหารฮาลาล ไม่ใช่อาคารมัสยิดกลางประจำจังหวัด ก่อสร้างโดยงบประมาณขององค์กรปกครองส่วนท้องถิ่นในจังหวัดภูเก็ต และเงินบริจาคของประชาชนในจังหวัดภูเก็ต
สำหรับจังหวัดมุกดาหาร ร้อยเอ็ด และบึงกาฬ ยังไม่มีมัสยิดกลาง จะมีเฉพาะมัสยิดทั่ว ๆ ไป ซึ่งมาจากเงินบริจาคของประชาชนเท่านั้น
ส่วนประเด็นเรื่องการตั้งค่าตอบแทนผู้นำศาสนาอิสลามนั้น มิใช่ว่ารัฐบาลชุดปัจจุบันทำขึ้นเพื่อดูแลชาวมุสลิมเป็นกรณีพิเศษ แต่เป็นไปตามระเบียบกระทรวงมหาดไทยว่าด้วยการเบิกจ่ายค่าตอบแทนประธานกรรมการอิสลามประจำจังหวัด อิหม่าม คอเต็บ และบิหลั่น (ฉบับที่ 3) พ.ศ. 2552 ที่มีมาก่อนหน้านี้แล้ว
อิหม่าม หรือเรียกว่า "โต๊ะอิหม่าม" (ผู้นำศาสนาอิสลามประจำมัสยิด) ได้ค่าตอบแทนเดือนละ 1,200 บาท
คอเต็บ (ผู้แสดงธรรมประจำมัสยิด) และบิหลั่น (ผู้ประกาศเชิญชวนให้มุสลิมปฏิบัติศาสนกิจตามเวลา) ได้ค่าตอบแทนเดือนละ 1,000 บาท
ประธานกรรมการอิสลามประจำจังหวัด ได้รับค่าตอบแทนเดือนละ 1,900 บาท 2,700 บาท หรือ 3,500 บาท ขึ้นอยู่กับจำนวนมัสยิดในแต่ละจังหวัด
ส่วนกรรมการอิสลามประจำจังหวัด และกรรมการอิสลามประจำมัสยิด ไม่มีค่าตอบแทนแต่อย่างใด
สำหรับกรรมการกลางอิสลามแห่งประเทศไทย และกรรมการอิสลามประจำจังหวัด ซึ่งเป็นคณะกรรมการที่ได้รับแต่งตั้งตาม พ.ร.บ. การบริหารองค์กรศาสนาอิสลาม พ.ศ. 2540 และที่แก้ไขเพิ่มเติม ถือเป็นคณะกรรมการที่ได้รับแต่งตั้งตามกฎหมาย
ได้รับค่าเบี้ยประชุม ครั้งละ 1,100 บาท ตามพระราชกฤษฎีกาว่าด้วยเบี้ยประชุมกรรมการ พ.ศ. 2547
ดังนั้น การเพิ่มเงินเดือนให้โต๊ะอิหม่าม เป็นเดือนละ 18,000 บาท และคณะกรรมการประจำมัสยิดทุกคน จึงไม่เป็นจริงตามที่มีการกล่าวอ้าง!!
สรุปว่าข้อความในโซเชียลมีเดียทั้งหลาย จึงเป็นข้อมูลเท็จ
รัฐบาลยืนยันว่า เป็นหน้าที่ที่ต้องดูแลทุกศาสนาอย่างเท่าเทียมกัน และส่งเสริมให้ศาสนิกชนทุกคนมีความรักใคร่กลมเกลียว เคารพสิทธิกันและกัน และอยู่ร่วมกันอย่างสันติ
จึงขอให้ประชาชนอย่าหลงเชื่อ และใช้วิจารณญาณในการรับข่าวสาร ไม่ส่งต่อหรือวิพากษ์วิจารณ์ เพราะการกระทำดังกล่าวเป็นการนำเข้าข้อมูลและเผยแพร่ข้อมูลอันเป็นเท็จผ่านระบบคอมพิวเตอร์ ซึ่งเป็นความผิดตามกฎหมาย
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18386
