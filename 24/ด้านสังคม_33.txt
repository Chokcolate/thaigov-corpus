รัฐบาลไทย-ข่าวทำเนียบรัฐบาล-สธ.ร่วมลงนามความร่วมมือด้านเทคโนโลยีสารสนเทศ(Big Data) เพื่อจัดสวัสดิการภาครัฐ

วันพุธที่ 19 ธันวาคม 2561
สธ.ร่วมลงนามความร่วมมือด้านเทคโนโลยีสารสนเทศ(Big Data) เพื่อจัดสวัสดิการภาครัฐ
กระทรวงสาธารณสุขร่วมลงนามความร่วมมือด้านเทคโนโลยีสารสนเทศ กับสำนักงานคณะกรรมการพัฒนาการเศรษฐกิจและสังคมแห่งชาติ เพื่อจัดทำข้อมูลขนาดใหญ่ (Big Data) สนับสนุนการจัดสรรสวัสดิการ   การวางแผนพัฒนาคุณภาพชีวิตให้ตรงกับความต้องการของแต่ละพื้นที่
กระทรวงสาธารณสุขร่วมลงนามความร่วมมือด้านเทคโนโลยีสารสนเทศ กับสำนักงานคณะกรรมการพัฒนาการเศรษฐกิจและสังคมแห่งชาติ เพื่อจัดทำข้อมูลขนาดใหญ่ (Big Data) สนับสนุนการจัดสรรสวัสดิการ   การวางแผนพัฒนาคุณภาพชีวิตให้ตรงกับความต้องการของแต่ละพื้นที่
วันนี้ (19 ธันวาคม 2561)ที่ตึกสันติไมตรี ทำเนียบรัฐบาล ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข ลงนามความร่วมมือกับ 10 หน่วยงาน ด้านเทคโนโลยีสารสนเทศในการสนับสนุนการจัดทำข้อมูลขนาดใหญ่ (Big Data) เพื่อใช้กำหนดและติดตามประเมินผลการจัดสวัสดิการภาครัฐและการนำระบบบริหารจัดการข้อมูลแบบชี้เป้า (TPMAP) มาใช้ในการบริหารราชการแผ่นดิน โดยมีพลเอกประยุทธ์ จันทร์โอชา นายกรัฐมนตรีเป็นสักขีพยาน
โดยบันทึกความร่วมมือฉบับนี้เป็นการบูรณาการความร่วมมือระหว่าง 11 หน่วยงาน ได้แก่กระทรวงการคลัง กระทรวงการพัฒนาสังคมและความมั่นคงของมนุษย์ กระทรวงเกษตรและสหกรณ์ กระทรวงยุติธรรม กระทรวงแรงงาน กระทรวงมหาดไทย กระทรวงวิทยาศาสตร์และเทคโนโลยี  กระทรวงสาธารณสุขกระทรวงศึกษาธิการ สำนักงานหลักประกันสุขภาพแห่งชาติ และสำนักงานคณะกรรมการพัฒนาการเศรษฐกิจและสังคมแห่งชาติ เพื่อพัฒนาระบบข้อมูลขนาดใหญ่ภาครัฐ ยกระดับคุณภาพชีวิตของประชาชน ทั้งในด้านการเพิ่มรายได้ ลดภาระค่าครองชีพ เพิ่มโอกาสด้านอาชีพโดยพัฒนาระบบบริหารจัดการข้อมูลแบบชี้เป้า ให้สามารถวิเคราะห์ แก้ไขปัญหาได้ตรงกลุ่มเป้าหมายมากขึ้น เพื่อให้สามารถออกแบบนโยบายสนับสนุนการจัดสรรสวัสดิการ การวางแผนพัฒนาคุณภาพชีวิตให้ตรงกับความต้องการของแต่ละพื้นที่
นายแพทย์สุขุม กล่าวว่า สำหรับในส่วนของกระทรวงสาธารณสุขจะสนับสนุนข้อมูลด้านสุขภาพของประชาชนแต่ละพื้นที่ ตั้งแต่การเกิด การเจ็บป่วย การตาย และข้อมูลด้านอื่นที่เกี่ยวข้องกับสุขภาพของประชาชนให้กับสำนักงานคณะกรรมการพัฒนาการเศรษฐกิจและสังคมแห่งชาติ สำนักงานพัฒนาวิทยาศาสตร์และเทคโนโลยีแห่งชาติ และศูนย์เทคโนโลยีอิเล็กทรอนิกส์และคอมพิวเตอร์แห่งชาติ ที่เป็นหน่วยงานหลักในการจัดทำข้อมูล โดยข้อมูลที่ส่งไปทั้งหมดจะเก็บเป็นความลับ
********************* 19 ธันวาคม 2561

ที่มา : https://www.thaigov.go.th/news/contents/details/17617
