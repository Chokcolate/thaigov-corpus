รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี กิจกรรมสัปดาห์ส่งเสริมพระพุทธศาสนา เนื่องในเทศกาลมาฆบูชา ประจำปี 2562

วันอังคารที่ 19 กุมภาพันธ์ 2562
คำกล่าว พลเอก ประยุทธ์ จันทร์โอชา นายกรัฐมนตรี กิจกรรมสัปดาห์ส่งเสริมพระพุทธศาสนา เนื่องในเทศกาลมาฆบูชา ประจำปี 2562
คำกล่าว
พลเอก ประยุทธ์ จันทร์โอชา นายกรัฐมนตรี
กิจกรรมสัปดาห์ส่งเสริมพระพุทธศาสนา
เนื่องในเทศกาลมาฆบูชา ประจำปี 2562
พี่น้องพุทธศาสนิกชนชาวไทยที่รัก
วันมาฆบูชา เป็นวันสำคัญทางพระพุทธศาสนา หรือเรียกว่า วันจาตุรงคสันนิบาต
เป็นวันที่องค์สมเด็จพระสัมมาสัมพุทธเจ้าทรงแสดงโอวาทปาติโมกข์  ซึ่งเป็นหลักธรรมอันประเสริฐแก่พระภิกษุสงฆ์ที่มาประชุมพร้อมกันโดยมิได้นัดหมาย วันมาฆบูชาจึงเป็นวันที่พุทธศาสนิกชนจะได้พร้อมกันใจกันบำเพ็ญความดีให้ถึงพร้อม ทำจิตใจตนเองให้บริสุทธิ์ผ่องใส และปฏิบัติศาสนกิจต่างๆ เพื่อน้อมรำลึกถึงพระพุทธคุณแห่งองค์พระสัมมาสัมพุทธเจ้า
เนื่องในโอกาสวันมาฆบูชา วันขึ้น 15 ค่ำ เดือน 3 ซึ่งปีนี้ตรงกับวันที่ 19 กุมภาพันธ์ รัฐบาลขอเชิญชวนพุทธศาสนิกชน ร่วมใจปฏิบัติบูชาพระรัตนตรัย ด้วยการทำบุญ ตักบาตร ฟังพระธรรมเทศนา เวียนเทียน กระทำความดี ละเว้นความชั่ว  เพื่อความสุข ความเจริญ ความเป็นสิริมงคลแก่ตนเองพร้อมทั้งครอบครัว และร่วมกันสืบสานพระพุทธศาสนาให้ดำรงอยู่คู่สังคมไทยอย่างยั่งยืนตลอดไป ขอบคุณครับ
...............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/18873
