รัฐบาลไทย-ข่าวทำเนียบรัฐบาล-เผยท่าทีไทย! กรณีเรียกร้องให้ส่งตัวนายฮาคีมกลับออสเตรเลีย

วันพุธที่ 6 กุมภาพันธ์ 2562
เผยท่าทีไทย! กรณีเรียกร้องให้ส่งตัวนายฮาคีมกลับออสเตรเลีย
--
นาทีนี้คงไม่มีใครไม่รู้จัก นายฮาคีม อัล-อาไรบี อดีตนักฟุตบอลทีมชาติบาห์เรน ที่ถูกจับกุมตัวตามหมายจับขององค์การตำรวจอาชญากรรมระหว่างประเทศ หรือ Interpol และหมายจับของบาห์เรน ขณะเดินทางจากประเทศออสเตรเลียเข้ามายังประเทศไทยที่ท่าอากาศยานนานาชาติสุวรรณภูมิ เมื่อวันที่ 27 พ.ย. 61 ที่ผ่านมา
หลายต่อหลายเสียงเรียกร้องให้ทางการไทยส่งตัวนายฮาคีมกลับประเทศออสเตรเลีย เนื่องจากได้รับสถานะผู้ลี้ภัยจากรัฐบาลออสเตรเลียเรียบร้อยแล้วเมื่อปี พ.ศ. 2560
ต่อกรณีดังกล่าว ทางการไทยขอชี้แจงข้อเท็จจริง ดังนี้
1. ประเทศไทยไม่รู้จักนายฮาคีม ไม่มีอคติต่อตัวบุคคล และไม่ยุ่งเกี่ยวกับการเดินทางมายังไทยจนถูกจับกุม โดย Interpol ของออสเตรเลียได้แจ้งเตือนเรื่องหมายแดงของนายฮาคีม ซึ่งไทยได้ดำเนินการตามขั้นตอน คือ ให้จับเพื่อส่งเป้นผู้ร้ายข้ามแดน อีกทั้ง ทางการบาห์เรนมีคำร้องขออย่างเป็นทางการจากรัฐบาลให้จับกุมนายฮาคีม และส่งผู้ร้ายข้ามแดน
2. ในการแจ้งยกเลิกหมายแดงของออสเตรเลีย ทางการออสเตรเลียใช้เวลาหลายวันหลังจากที่นายฮาคีมเดินทางถึงไทย ซึ่งในขณะนั้น กระบวนการทางกฏหมายในไทยได้เริ่มขึ้นแล้ว และไม่สามารถย้อนกลับได้
3. ขณะนี้เรื่องได้เข้าสู่กระบวนการศาลแล้ว ในการเดินตามขั้นตอนของกฎหมาย ฝ่ายบริหารไม่สามารถแทรกแซงฝ่ายตุลาการได้ ซึ่งเป็นหลักสากลและเชื่อว่าออสเตรเลียก็ยึดถือหลักการนี้เช่นเดียวกัน
4. “ขออย่าได้ด่วนสรุป” ว่า ไทยจะส่งตัวนายฮาคีมให้กับบาห์เรน เรื่องนี้ศาลจะพิจารณาตามหลักฐานที่มีอยู่ ซึ่งมีพื้นฐานจากหมายจับ/หมายศาลของบาห์เรน เมื่อเขาหนีความผิดตามกฎหมายของประเทศบาห์เรนมา และบาห์เรนได้ขอให้คุมตัวเมื่อมาไทย พร้อมกับส่งเอกสารหลักฐานทางกฎหมายให้ฝ่ายไทย พนักงานอัยการพิจารณาแล้วเห็นว่าเข้าเกณฑ์ตามกฎหมายที่จะส่งฟ้องต่อศาลได้ จึงดำเนินการต่อไปแล้ว
4. ขณะเดียวกัน ศาลไทยพร้อมรับหลักฐานทุกชิ้นทุกชนิดที่เป็นข้อเท็จจริง และเป็นธรรมต่อนายฮาคีมที่ทนายของนายฮาคีมจะนำส่งให้ศาลพิจารณา
5. “ไม่มีส่วนใดของไทยที่จะได้ประโยชน์จากการควบคุมตัวนายฮาคีม” แต่ในฐานะรัฐอธิปไตยที่มีพันธะทางกฎหมายและความถูกต้องต่อสังคมโลก ประกอบกับมิตรประเทศของไทยทั้งสอง ต่างต้องการตัวนายฮาคีม ที่ได้เดินทางมายังประเทศไทย
ซึ่งในภาวะดังกล่าว ไทยมีทางเดินอันชอบธรรมเพียงว่า
“(1) ให้ความร่วมมือทางด้านกฎหมาย และ (2) เสนอแนะให้ทั้งสองประเทศ ซึ่งเป็นมิตรประเทศที่ดีต่อกัน หันหน้าหารือ หาทางออกในปัญหาซึ่งเป็นของตนเอง แทนการคิดผลักดันหาทางออกทางอ้อมจากไทย ที่ต้องกลายมาเป็นส่วนหนึ่งในประเด็นดังกล่าว”
6. การขอให้ออสเตรเลียกับบาห์เรนคุยกัน หาทางออกร่วมกัน จึงเป็น “ท่าทีโดยชอบธรรมของไทย” และไม่ว่าแนวทางออกร่วมกันดังกล่าวเป็นในรูปแบบใด ไทยยินดีช่วยส่งเสริมให้เป็นจริงและบรรลุผลสัมฤทธิ์ที่ได้ประโยชน์ทั้ง 2 ฝ่าย
7. ไทยหวังว่าทั้งออสเตรเลียและบาห์เรนจะมีมิตรไมตรีที่ดีเพียงพอและจริงใจต่อกัน ในการร่วมกันหาทางออกของเรื่องนี้
นอกจากนี้ ยังเชื่อมั่นว่าทุกฝ่ายจะร่วมกันหาทางออกที่ดีที่สุดในเรื่องนี้ได้ในเร็ววัน โดยที่ทั้ง 2 ฝ่ายต่างได้ประโยชน์ ท่ามกลางการเฝ้าจับตามองจากผู้คนทั่วโลก
ที่มา : กระทรวงการต่างประเทศ
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18584
