รัฐบาลไทย-ข่าวทำเนียบรัฐบาล-ความก้าวหน้าการขับเคลื่อนแผนบูรณาการด้านการศึกษาระดับภาคของ ศธ.

วันศุกร์ที่ 1 กุมภาพันธ์ 2562
ความก้าวหน้าการขับเคลื่อนแผนบูรณาการด้านการศึกษาระดับภาคของ ศธ.
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานการประชุมคณะกรรมการดำเนินงานขับเคลื่อนแผนบูรณาการด้านการศึกษาระดับภาค ของกระทรวงศึกษาธิการ ครั้งที่ 1/2562
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานการประชุมคณะกรรมการดำเนินงานขับเคลื่อนแผนบูรณาการด้านการศึกษาระดับภาค ของกระทรวงศึกษาธิการ ครั้งที่ 1/2562 เมื่อวันพุธที่ 30 มกราคม 2562 โดยมี พล.อ.สุทัศน์ กาญจนานนท์กุล ที่ปรึกษารัฐมนตรีช่วยว่าการกระทรวงศึกษาธิการ, นายการุณ สกุลประดิษฐ์ ปลัดกระทรวงศึกษาธิการ และผู้บริหารกระทรวงศึกษาธิการ เข้าร่วมประชุม ณ ห้องประชุมราชวัลลภ กระทรวงศึกษาธิการ โดยมีสาระสำคัญสรุป ดังนี้
เห็นชอบแนวทางบูรณาการการบริหารจัดการระดับภาค ของ ศธ.
ซึ่ง ศธ.ได้จัดการประชุมเพื่อแลกเปลี่ยนความคิดเห็นและกำหนดแนวทางการบูรณาการการบริหารจัดการระดับภาค จำนวน 6 ภาค ทั้งในด้านการอำนวยการ การวางยุทธศาสตร์ การปฏิบัติ และการกำกับติดตาม ซึ่งแบ่งการขับเคลื่อนการบูรณาการด้านการศึกษาระดับภาค ดังนี้
ศึกษาธิการภาค (ศธภ.) ภาคกลาง (จังหวัดปทุมธานี) ประกอบด้วย ศธภ.1 ลพบุรี, ศธภ.2 ปทุมธานี, ศธภ.3 ราชบุรี และ ศธภ.4 สมุทรสงคราม
ศึกษาธิการภาค ภาคใต้ (จังหวัดนครศรีธรรมราช) ประกอบด้วย ศธภ.5 นครศรีธรรมราช (ภาคใต้ฝั่งอ่าวไทย) และ ศธภ.6 ภูเก็ต (ภาคใต้ฝั่งอันดามัน)
ศึกษาธิการภาค ภาคใต้ชายแดน (จังหวัดยะลา) ประกอบด้วย ศธภ.7 จังหวัดยะลา พร้อมทั้งมีศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.) ร่วมขับเคลื่อนการดำเนินงาน
ศึกษาธิการภาค ภาคตะวันออก (จังหวัดชลบุรี) ประกอบด้วย ศธภ.8 ชลบุรี และ ศธภ.9 ปราจีนบุรี
ศึกษาธิการภาค ภาคตะวันออกเฉียงเหนือ (จังหวัดอุดรธานี) ประกอบด้วย ศธภ.10 อุดรธานี, ศธภ.11 สกลนคร, ศธภ.12 ขอนแก่น, ศธภ.13 นครราชสีมา และ ศธภ.14 อุบลราชธานี
ศึกษาธิการภาค ภาคเหนือ (จังหวัดเชียงใหม่) ประกอบด้วย ศธภ.15 เชียงใหม่, ศธภ.16 เชียงราย, ศธภ.17 พิษณุโลก และ ศธภ.18 นครสวรรค์
เห็นชอบแนวทางการดำเนินงานโรงเรียนคุณภาพประจำตำบล
ที่ประชุมเห็นชอบในหลักการ ให้แต่ละภาคร่วมขับเคลื่อนโครงการโรงเรียนคุณภาพประจำตำบล ซึ่งมีเป้าหมาย คือ "เป็นที่ยอมรับของชุมชน มุ่งคนสู่การมีงานทำ เน้นย้ำการมีส่วนร่วม" กล่าวคือ เป็นโรงเรียนที่มีความเข้มแข็งทางวิชาการ พัฒนาผู้เรียนให้มีคุณธรรมจริยธรรม อาชีพ และสุขภาพอนามัยแข็งแรง พร้อมสามารถให้บริการทางการศึกษาแก่นักเรียนและชุมชนได้ ที่จะทำให้นักเรียนในตำบลได้รับโอกาสการเข้าถึงการศึกษาที่มีคุณภาพ ลดความเหลื่อมล้ำทางการศึกษา แก้ปัญหาความเหลื่อมล้ำทางเศรษฐกิจและสังคม ตลอดจนส่งเสริมการมีส่วนร่วมระหว่างโรงเรียน ชุมชน และหน่วยงานอื่น
สำหรับแนวทางการคัดเลือกโรงเรียนคุณภาพประจำตำบล มีหลักเกณฑ์หลายประการ ได้แก่ เป็นโรงเรียนในสังกัดสำนักงานเขตพื้นที่การศึกษาประถมศึกษาที่มีความพร้อมเข้าร่วมพัฒนา, มีพื้นที่เพียงพอต่อการจัดการเรียนรู้ และรองรับจำนวนนักเรียนที่เพิ่มขึ้นในอนาคต, ตั้งอยู่ในพื้นที่ที่เป็นศูนย์กลางของชุมชน มีการคมนาคมและการสื่อสารที่สะดวก, มีความเหมาะสมและเอื้อต่อการพัฒนาโรงเรียนให้บรรลุตามวัตถุประสงค์, ได้รับการยอมรับและมีความสัมพันธ์ที่ดีกับองค์กรปกครองส่วนท้องถิ่นและชุมชน, เป็นโรงเรียนที่องค์กรปกครองส่วนท้องถิ่นและชุมชนยินดีให้ความร่วมมือและสนับสนุนการพัฒนาคุณภาพการศึกษาอย่างต่อเนื่อง รวมทั้งส่งเสริมการมีส่วนร่วมจากทุกภาคส่วน
นอกจากนี้ ยังได้มีการจัดตั้งคณะกรรมการคัดเลือกโรงเรียนคุณภาพประจำตำบลใน 3 ระดับ คือ คณะกรรมการคัดเลือกโรงเรียนคุณภาพประจำตำบลระดับตำบล ระดับอำเภอ และระดับจังหวัด ซึ่งขณะนี้ได้ทำการคัดเลือกโรงเรียนจำนวน 7,100 แห่ง
สำหรับการดำเนินงานที่ผ่านมา ได้มีการลงนามบันทึกข้อตกลงความร่วมมือ "โครงการโรงเรียนคุณภาพประจำตำบล" (1 ตำบล 1 โรงเรียนคุณภาพ) เมื่อวันที่ 21 มกราคม 2562 ระหว่างกระทรวงศึกษาธิการ โดยสำนักงานคณะกรรมการการศึกษาขั้นพื้นฐาน (สพฐ.) กับกระทรวงมหาดไทย กระทรวงดิจิทัลเพื่อเศรษฐกิจและสังคม กระทรวงสาธารณสุข กระทรวงทรัพยากรธรรมชาติและสิ่งแวดล้อม และกระทรวงพลังงาน รวมทั้งได้มีการประชุมเชิงปฏิบัติการผู้อำนวยการสำนักงานเขตพื้นที่การศึกษาโครงการโรงเรียนคุณภาพประจำตำบล, การประชุมเชิงปฏิบัติการจัดทำแนวทางโรงเรียนคุณภาพประจำตำบล, การประชุมเชิงปฏิบัติการศึกษานิเทศก์และผู้รับผิดชอบโครงการโรงเรียนคุณภาพประจำตำบล และจะมีการจัดประชุมเชิงปฏิบัติการผู้อำนวยการโรงเรียนในโครงการโรงเรียนคุณภาพประจำตำบล จำนวน 10 รุ่น ในห้วงต่อไปด้วย
การจัดงานชุมนุมลูกเสือจังหวัดชายแดนภาคใต้
ศธ.จะจัดงานชุมนุมลูกเสือจังหวัดชายแดนภาคใต้ ที่จังหวัดสงขลา ภายหลังพระราชพิธีบรมราชาภิเษก เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร โดยได้เชิญชวนให้สำนักงานศึกษาธิการภาคอื่น ๆ หารือและพิจารณาจัดงานชุมนุมลูกเสือ พร้อมทั้งเชิญลูกเสือจากประเทศเพื่อนบ้านมาเข้าร่วมด้วย
Written by อรพรรณ ฤทธิ์มั่น
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/18501
