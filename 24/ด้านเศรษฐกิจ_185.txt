รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ หารือเอกอัครราชทูตสาธารณรัฐอิตาลีประจำประเทศไทย หวังสานต่องานด้านดิจิทัล เน้นการพัฒนาเทคโนโลยี 5G

วันพุธที่ 9 มกราคม 2562
รมว.กระทรวงดิจิทัลฯ หารือเอกอัครราชทูตสาธารณรัฐอิตาลีประจำประเทศไทย หวังสานต่องานด้านดิจิทัล เน้นการพัฒนาเทคโนโลยี 5G
รมว.กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ นายโลเรนโซ กาลันตี (H.E. Mr. Lorenzo Galanti) เอกอัครราชทูตสาธารณรัฐอิตาลีประจำประเทศไทย ในโอกาสเข้าเยี่ยมคารวะ เมื่อวันที่ 8 มกราคม 2562 ณ สำนักงานพัฒนาธุรกรรมทางอิเล็กทรอนิกส์ (องค์การมหาชน) โดย ดร.พิเชฐฯ ได้ให้ข้อมูลเกี่ยวกับการดำเนินงานด้านดิจิทัลของไทย ซึ่งเป็นกลไกสำคัญในการขับเคลื่อนนโยบายประเทศ 4.0 เช่น การพัฒนาเทคโนโลยี 5G รัฐบาลได้ริเริ่มให้มีการทดสอบเทคโนโลยี 5G ที่มหาวิทยาลัยเกษตรศาสตร์ วิทยาเขตศรีราชา ทั้งยังมีภาคเอกชนจากหลากหลายประเทศให้ความสนใจเข้าร่วมดำเนินการ โดยคาดว่าตลาดของประเทศไทยจะมีความต้องการที่เพียงพอและสามารถเปิดให้มีการใช้เทคโนโลยี 5G ในเชิงพาณิชย์ได้ในช่วงปลายปี 2563 นอกจากนี้ ยังได้ให้ข้อมูลเกี่ยวกับบทบาทของไทยในฐานะประธานอาเซียนในปี 2562 ซึ่งจะมีการผลักดันในด้านดิจิทัลหลายด้าน ถือเป็นข้อริเริ่มใหม่ในการขับเคลื่อนความร่วมมือด้านดิจิทัลในอาเซียนต่อไป
*********************

ที่มา : https://www.thaigov.go.th/news/contents/details/18025
