รัฐบาลไทย-ข่าวทำเนียบรัฐบาล-สถาบันพระบรมราชชนก เตรียมก้าวสู่การเป็นสถาบันอุดมศึกษาด้านวิทยาศาสตร์สุขภาพ

วันพฤหัสบดีที่ 31 มกราคม 2562
สถาบันพระบรมราชชนก เตรียมก้าวสู่การเป็นสถาบันอุดมศึกษาด้านวิทยาศาสตร์สุขภาพ
สถาบันพระบรมราชชนก เตรียมความพร้อมบุคลากรรองรับการเป็นสถาบันอุดมศึกษาเฉพาะทางด้านวิทยาศาสตร์สุขภาพ ผลิตบัณฑิตที่ดีให้สังคมและประเทศชาติ
สถาบันพระบรมราชชนก เตรียมความพร้อมบุคลากรรองรับการเป็นสถาบันอุดมศึกษาเฉพาะทางด้านวิทยาศาสตร์สุขภาพ ผลิตบัณฑิตที่ดีให้สังคมและประเทศชาติ
วันนี้ (31 มกราคม 2562)  ที่โรงแรมเอเชีย  แอร์พอร์ท จ.ปทุมธานี  ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข เปิดประชุมมิติใหม่ของการก้าวสู่การเป็นสถาบันอุดมศึกษาเฉพาะทางในสังกัดกระทรวงสาธารณสุข แก่ผู้บริหารและบุคลากรสถาบันพระบรมราชชนกส่วนกลาง ผู้บริหาร คณาจารย์ และบุคลากรจากวิทยาลัยในสังกัดสถาบันพระบรมราชชนก จำนวน 600 คน สร้างแนวคิดในการบริหารจัดการองค์การ เพื่อก้าวสู่การเป็นสถาบันอุดมศึกษาเฉพาะทางด้านวิทยาศาสตร์สุขภาพในสังกัดกระทรวงสาธารณสุข
ศ.คลินิก เกียรติคุณ นพ.ปิยะสกล กล่าวว่า การเตรียมพร้อมในการเป็นสถาบันอุดมศึกษาเฉพาะทางในสังกัดกระทรวงสาธารณสุขเป็นเรื่อง สำคัญ การผลิตบัณฑิตเฉพาะทางด้านวิทยาศาสตร์สุขภาพควรคำนึงถึงความต้องการของประเทศชาติและสังคมใน 4–5 ปีข้างหน้า ที่บัณฑิตใหม่จะจบหลักสูตรการศึกษา ดังนั้น สถาบันควรผลิตบัณฑิตที่เป็นคนดี เพราะคนดีสามารถฝึกให้เก่งได้ จะช่วยให้ความรู้ ดูแลประชาชน ชี้นำให้เกิดสิ่งดี ๆ ในสังคมและประเทศชาติ
“ขอให้ใช้ประโยชน์จากการเปลี่ยนแปลงที่จะเกิดขึ้น จากการมี พ.ร.บ. ในครั้งนี้ มาก่อให้เกิดประโยชน์ช่วยผลิตบัณฑิตที่เป็นคนดี ตอบสนองความต้องการของสังคมและประเทศชาติ และเป็นตัวอย่างที่ดีให้กับสถาบันการศึกษาอื่น ๆ” ศ.คลินิก เกียรติคุณ นพ.ปิยะสกลกล่าว
สำหรับสถาบันพระบรมชนก เป็นสถาบันอุดมศึกษาเฉพาะทางในสังกัดกระทรวงสาธารณสุข มีภารกิจหลักในการผลิตและพัฒนาบุคลากรทางด้านสุขภาพ มีวิทยาลัยการสาธารณสุข วิทยาลัยการพยาบาล และโรงเรียนต่าง ๆ ในสังกัดกระทรวงสาธารณสุข กระจายตัวอยู่ทั่วประเทศจำนวน 39 แห่ง สามารถผลิตบุคลากรด้านสุขภาพได้ 5,000-6,000 คนต่อปีการศึกษา เมื่อ พ.ร.บ.มีผลบังคับใช้ สถาบันพระบรมราชชนกจะมีสถานะเป็นนิติบุคคล และเป็นสถาบันอุดมศึกษาเฉพาะทางที่มีอิสระทางวิชาการ ที่ผ่านมาสถาบันพระบรมชนกผลิตบัณฑิตไปแล้วกว่า 220,000 คน
***************************   31 มกราคม 2562
********************************

ที่มา : https://www.thaigov.go.th/news/contents/details/18490
