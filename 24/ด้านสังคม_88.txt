รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ ร่วมติดตามสถานการณ์พายุโซนร้อน "ปาบึก" อย่างใกล้ชิด พร้อมตรวจเยี่ยมและให้กำลังใจกับเจ้าหน้าที่กรมอุตุนิยมวิทยา

วันศุกร์ที่ 4 มกราคม 2562
รมว.กระทรวงดิจิทัลฯ ร่วมติดตามสถานการณ์พายุโซนร้อน "ปาบึก" อย่างใกล้ชิด พร้อมตรวจเยี่ยมและให้กำลังใจกับเจ้าหน้าที่กรมอุตุนิยมวิทยา
รมว.กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม ร่วมติดตามสถานการณ์พายุโซนร้อน "ปาบึก" (PABUK) อย่างใกล้ชิด พร้อมตรวจเยี่ยมและให้กำลังใจกับเจ้าหน้าที่กรมอุตุนิยมวิทยา ที่ปฎิบัติหน้าที่ตลอด 24 ชั่วโมง เมื่อวันที่ 4 มกราคม 2562 ณ ห้องบัญชาการชั้น 11 กรมอุตุนิยมวิทยา กรุงเทพฯ โดยนายภูเวียง ประคำมินทร์ อธิบดีกรมอุตุนิยมวิทยา ประกาศแจ้งเตือนจากกรมอุตุนิยมวิทยาว่า พายุโซนร้อนดังกล่าว ได้เคลื่อนขึ้นฝั่งบริเวณระหว่างอำเภอปากพนัง จังหวัดนครศรีธรรมราชแล้ว คาดว่าพายุนี้จะอ่อนกำลังลงเป็นพายุดีเปรสชันและจะเคลื่อนเข้าปกคลุมจังหวัดสุราษฎรธานีในระยะต่อไป ลักษณะเช่นนี้ทำให้ภาคใต้มีฝนตกเป็นบริเวณกว้าง และมีฝนตกหนักถึงหนักมากหลายพื้นที่ ขอให้ประชาชนระวังอันตรายจากฝนตกหนัก ซึ่งอาจทำให้เกิดน้ำท่วมฉับพลันและน้ำป่าไหลหลากได้ โดยมีผลกระทบในวันที่ 4 มกราคม 2562 จะมีฝนตกหนักถึงหนักมากหลายพื้นที่ กับมีลมแรงบริเวณจังหวัดประจวบคีรีขันธ์ ชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส ระนอง พังงา ภูเก็ต กระบี่ ตรัง และสตูล ทั้งนี้ ประชาชนสามารถติดตามข้อมูลข่าวพยากรณ์อากาศ และประกาศเตือนภัยได้ที่เว็บไซต์กรมอุตุนิยมวิทยา https://www.tmd.go.th หรือสายด่วนพยากรณ์อากาศ 1182 ได้ตลอด 24 ชั่วโมง
*******************

ที่มา : https://www.thaigov.go.th/news/contents/details/17931
