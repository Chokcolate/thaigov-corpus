รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ เปิดการประชุมรับฟังความเห็นจากภาคเอกชน ครั้งที่ 3 ในโครงการเขตส่งเสริมอุตสาหกรรมและนวัตกรรมดิจิทัล (Digital Park Thailand)

วันศุกร์ที่ 14 ธันวาคม 2561
ปลัดกระทรวงดิจิทัลฯ เปิดการประชุมรับฟังความเห็นจากภาคเอกชน ครั้งที่ 3 ในโครงการเขตส่งเสริมอุตสาหกรรมและนวัตกรรมดิจิทัล (Digital Park Thailand)
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เป็นประธานเปิดการประชุมรับฟังความเห็นจากภาคเอกชน (Market Sounding) ครั้งที่ 3 โครงการเขตส่งเสริมอุตสาหกรรมและนวัตกรรมดิจิทัล (Digital Park Thailand) เมื่อวันที่ 13 ธันวาคม 2561 ณ โรงแรม Pullman Bangkok Grande สุขุมวิท กรุงเทพฯ ซึ่งกระทรวงดิจิทัลเพื่อเศรษฐกิจและสังคม ร่วมกับ บริษัท กสท โทรคมนาคม จำกัด (มหาชน) จัดประชุมดังกล่าวขึ้น เพื่อเปิดรับฟังความคิดเห็นจากภาคเอกชนให้เกิดโครงสร้างการร่วมทุนที่เหมาะสม โดยโครงการ Digital Park Thailand เป็นโครงการสำคัญของเขตพัฒนาพิเศษภาคตะวันออก (EEC) ซึ่งคณะกรรมการนโยบายเขตพัฒนาพิเศษภาคตะวันออกได้ประกาศให้ Digital Park Thailand เป็นพื้นที่ส่งเสริมเพื่อการลงทุนด้านเทคโนโลยีดิจิทัลโดยเฉพาะ ที่มุ่งเน้นส่งเสริมให้เกิดการวิจัย พัฒนา และประกอบธุรกิจดิจิทัลที่สำคัญด้านต่างๆ ซึ่งจะสามารถช่วยยกระดับอุตสาหกรรมไอซีเดิมของประเทศไปสู่อุตสาหกรรมดิจิทัลแห่งอนาคต อีกทั้งยังช่วยพัฒนาบุคลากรด้านดิจิทัลของประเทศให้เพียงพอและมีคุณภาพ โดยมีทำเลที่ตั้งของโครงการอยู่ที่อำเภอศรีราชา จังหวัดชลบุรี มีความเหมาะสมในการเป็นศูนย์กลางการพัฒนาศักยภาพผู้ประกอบการกลุ่มต่างๆ ใน EEC ด้วยเทคโนโลยีดิจิทัล
**************************

ที่มา : https://www.thaigov.go.th/news/contents/details/17508
