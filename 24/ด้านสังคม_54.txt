รัฐบาลไทย-ข่าวทำเนียบรัฐบาล-พม. ประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 5/2561

วันอังคารที่ 25 ธันวาคม 2561
พม. ประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 5/2561
พม. ประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 5/2561
เมื่อวันที่ 24 ธ.ค. 61 เวลา 16.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 5/2561 โดยมีผู้แทนหน่วยงานที่เกี่ยวข้องในการป้องกันและปราบปรามการค้ามนุษย์ อาทิ กระทรวงยุติธรรม กระทรวงแรงงาน กรมสอบสวนคดีพิเศษ กรมการปกครองสำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม และผู้ทรงคุณวุฒิฯลฯ จำนวนกว่า 50 คน เข้าร่วมการประชุม ณ ห้อง Room C โรงแรมอมารี วอเตอร์เกท กรุงเทพฯ
พลเอก อนันตพร กล่าวว่า การประชุมคณะกรรมการป้องกันและปราบปรามการค้ามนุษย์ ครั้งที่ 4/2561 โดยมีพลเอก ประวิตร วงษ์สุวรรณ รองนายกรัฐมนตรี เป็นประธาน เมื่อวันที่ 19 ธันวาคม 2561 ได้เห็นชอบในหลักการร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 (มกราคม – ธันวาคม 2561) และมอบให้ทุกหน่วยงานที่เกี่ยวข้องปรับปรุง เพิ่มเติมข้อมูลให้มีความชัดเจน ครบถ้วน และสมบูรณ์มากยิ่งขึ้น เพื่อให้กระทรวงการต่างประเทศ (กต.) และกระทรวงการพัฒนาสังคมและความมั่นคงของมนุษย์ (พม.) ได้ปรับปรุงรายงานทั้งฉบับภาษาไทยและภาษาอังกฤษแบบคู่ขนานต่อไป
พลเอก อนันตพร กล่าวเพิ่มเติมว่า การประชุมครั้งนี้ ที่ประชุมฯ ได้ร่วมกันพิจารณาในส่วนของบทสรุปผู้บริหาร และแผนการดำเนินงานต่อไป ซึ่งเป็นสองส่วนสำคัญในรายงานฯ ให้สมบูรณ์ และเพื่อแสดงความมุ่งมั่นในการดำเนินต่อต้านการค้ามนุษย์อย่างเข้มข้น ต่อเนื่อง และเป็นรูปธรรมต่อไป โดยกระทรวง พม. กำหนดจะนำรายงานฯ ฉบับภาษาไทย เสนอนายกรัฐมนตรีให้ความเห็นชอบในวันที่ 10 มกราคม 2562 ทั้งนี้ ขอบคุณคณะอนุกรรมการฯ และผู้แทนหน่วยงานที่เกี่ยวข้องที่ได้ให้ร่วมมืออย่างเต็มที่ในการป้องกันและปราบปรามการค้ามนุษย์ในทุกมิติ จนเกิดผลสัมฤทธิ์ปรากฏอย่างชัดเจนในรายงานฯ และหวังเป็นอย่างยิ่งว่ารายงานดังกล่าวจะสร้างความเชื่อมั่นต่อความพยายามของรัฐบาลไทยในการแก้ไขปัญหาการค้ามนุษย์

ที่มา : https://www.thaigov.go.th/news/contents/details/17754
