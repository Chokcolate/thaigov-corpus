รัฐบาลไทย-ข่าวทำเนียบรัฐบาล-รมว.พม. กล่าวปาฐกถาพิเศษ มุ่งขับเคลื่อนวาระแห่งชาติ "สังคมผู้สูงอายุ" พร้อมดึงภาคีเครือข่ายร่วมแก้ปัญหาความรุนแรงต่อผู้สูงอายุ

วันพฤหัสบดีที่ 17 มกราคม 2562
รมว.พม. กล่าวปาฐกถาพิเศษ มุ่งขับเคลื่อนวาระแห่งชาติ "สังคมผู้สูงอายุ" พร้อมดึงภาคีเครือข่ายร่วมแก้ปัญหาความรุนแรงต่อผู้สูงอายุ
รมว.พม. กล่าวปาฐกถาพิเศษ มุ่งขับเคลื่อนวาระแห่งชาติ "สังคมผู้สูงอายุ" พร้อมดึงภาคีเครือข่ายร่วมแก้ปัญหาความรุนแรงต่อผู้สูงอายุ
วันนี้ (17 ม.ค. 62) เวลา 15.30 น. ที่โรงแรมมิราเคิล แกรนด์ คอนเวนชั่น กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวปาฐกถาพิเศษในเวทีเสวนาสาธารณะ เรื่อง "การคุ้มครองสิทธิผู้สูงอายุ: ปัญหาและการจัดการ” โดยความร่วมมือระหว่างกรมกิจการผู้สูงอายุ (ผส.) มูลนิธิสถาบันวิจัยและพัฒนาผู้สูงอายุไทย (มส.ผส.) และสำนักงานกองทุนสนับสนุนการสร้างเสริมสุขภาพ (สสส.)
พลเอก อนันตพร กล่าวว่า ด้วยข้อมูลของกระทรวงการพัฒนาสังคมและความมั่นคงของมนุษย์ (พม.) จากการศึกษาวิจัยสถานการณ์ความรุนแรงและการละเมิดสิทธิต่อผู้สูงอายุไทย พบว่า ปัญหาความรุนแรงและการละเมิดสิทธิผู้สูงอายุที่พบมากที่สุด คือ ปัญหาความรุนแรงด้านจิตใจ โดย 1 ใน 4 ของผู้สูงอายุให้ข้อมูลว่าเคยถูกกระทำความรุนแรงด้านจิตใจ เช่น พูดไม่ดี ทะเลาะ ทำให้เสียใจ น้อยใจ บางครั้งผู้สูงอายุรู้สึกว่าลูกหลานไม่เข้าใจ ไม่มีเวลาให้ และไม่เป็นคนสำคัญในครอบครัว อันดับที่ 2 คือ การทอดทิ้ง ไม่ดูแล อีกทั้งข้อมูลสถิติจากกระทรวง พม. โดยศูนย์ช่วยเหลือสังคม สายด่วน 1300 พบว่า จากเดิมที่มีการแจ้งข้อมูลปัญหาผู้สูงอายุพลัดหลง สูญหาย และเร่ร่อนเป็นอันดับ 1 ในขณะที่ปัจจุบัน พบปัญหาผู้สูงอายุขาดผู้ดูแลในระยะ 3 ปีที่ผ่านมา เพิ่มขึ้นเป็น 10 เท่า รวมทั้งปัญหาลูกหลานไม่สามารถดูแลผู้สูงอายุได้ อีกทั้งสถานสงเคราะห์ของผู้สูงอายุมีจำนวนจำกัด และอันดับ 3 คือ การเอาประโยชน์ในด้านทรัพย์สิน โดยคนในครอบครัวเอาทรัพย์สินไป
พลเอก อนันตพร กล่าวเพิ่มเติมว่า รัฐบาลได้เล็งเห็นความสำคัญของสถานการณ์ปัญหาทางสังคมดังกล่าวที่เกิดขึ้นกับผู้สูงอายุ ซึ่งมีแนวโน้มเพิ่มขึ้นอย่างต่อเนื่อง จึงได้ขับเคลื่อนวาระแห่งชาติ "สังคมสูงอายุ” โดยกำหนดยุทธศาสตร์การรองรับสังคมสูงอายุอย่างมีคุณภาพ ด้วยการส่งเสริมให้เกิดการเตรียมความพร้อมในทุกมิติ ทั้งด้านเศรษฐกิจ สังคม และสุขภาพ สำหรับการคุ้มครองสิทธิผู้สูงอายุนั้นถือเป็นประเด็นสำคัญยิ่งประการหนึ่ง โดยกระทรวง พม. เป็นหน่วยงานหลักที่ให้การช่วยเหลือผู้สูงอายุที่ได้รับความเดือดร้อนและได้รับอันตรายจากการถูกกระทำความรุนแรง ถูกแสวงหาผลประโยชน์โดยมิชอบด้วยกฎหมาย หรือการถูกทอดทิ้ง รวมถึงการให้คำแนะนำปรึกษาปัญหาครอบครัว และการเก็บรวบรวมข้อมูลสถิติสถานการณ์ปัญหาการกระทำความรุนแรงในครอบครัว ทั้งนี้ กระทรวง พม. พร้อมบูรณาการความร่วมมือกับภาคีเครือข่ายทุกภาคส่วน ทั้งภาครัฐเอกชน และประชาสังคม ให้มีส่วนร่วมในการป้องกันและแก้ไขปัญหาการกระทำความรุนแรงต่อผู้สูงอายุ เพื่อรองรับการสร้างสังคมผู้สูงอายุอย่างมีคุณภาพในระยะยาวต่อไป

ที่มา : https://www.thaigov.go.th/news/contents/details/18209
