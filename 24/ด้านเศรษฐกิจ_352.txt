รัฐบาลไทย-ข่าวทำเนียบรัฐบาล-กรมบัญชีกลางยืนยันไม่มีการโอนเงินเข้าบัญชีให้ผู้รับบำนาญ

วันจันทร์ที่ 4 กุมภาพันธ์ 2562
กรมบัญชีกลางยืนยันไม่มีการโอนเงินเข้าบัญชีให้ผู้รับบำนาญ
ตามที่มีการเผยแพร่ผ่านสื่อออนไลน์ว่า มีผู้ไม่ประสงค์ดีใช้มือถือโทรไปหาชาวบ้านรายหนึ่งที่มุกดาหารว่าเป็นเจ้าหน้าที่จากกรมบัญชีกลางจะโอนเงินให้ข้าราชการบำนาญ โดยขอเลขบัญชีธนาคารและเลขที่บัตรประชาชน
นางญาณี แสงศรีจันทร์ ที่ปรึกษาด้านพัฒนาระบบการเงินการคลัง ในฐานะโฆษกกรมบัญชีกลาง เปิดเผยว่า ตามที่มีการเผยแพร่ผ่านสื่อออนไลน์ว่า มีผู้ไม่ประสงค์ดีใช้มือถือโทรไปหาชาวบ้านรายหนึ่งที่มุกดาหารว่าเป็นเจ้าหน้าที่จากกรมบัญชีกลางจะโอนเงินให้ข้าราชการบำนาญ โดยขอเลขบัญชีธนาคารและเลขที่บัตรประชาชน กรมบัญชีกลาง ขอยืนยันว่า ไม่มีนโยบายที่จะดำเนินการโอนเงินเข้าบัญชีให้กับผู้รับบำนาญ คนละ 2,000 บาท ตามที่มีผู้ไม่ประสงค์ดีโทรศัพท์ไปแอบอ้างแต่อย่างใด
โฆษกกรมบัญชีกลาง กล่าวย้ำว่า เรื่องนี้เป็นภัยร้ายแรง ซึ่งก่อให้เกิดความเสียหาย จึงขอเตือนมิให้หลงเชื่อกับข่าวที่มีบุคคลแอบอ้างในทุกกรณี และอย่าให้เลขที่บัญชีธนาคารและเลขบัตรประจำตัวประชาชนแก่ผู้ไม่ประสงค์ดี ดังนั้น จึงขอให้ช่วยประชาสัมพันธ์ข้อมูลนี้ เพื่อช่วยป้องกันการถูกหลอกลวงให้สูญเสียทรัพย์สิน  ทั้งนี้ ที่ผ่านมากรมบัญชีกลางได้ประชาสัมพันธ์ความคืบหน้าในเรื่องต่าง ๆ อย่างต่อเนื่อง และขอให้ติดตามข่าวทางการจากกรมบัญชีกลาง หรือสอบถามรายละเอียดได้ที่ Call Center กรมบัญชีกลาง หมายเลขโทรศัพท์ 02-270-6400 ตามวันและเวลาราชการ

ที่มา : https://www.thaigov.go.th/news/contents/details/18551
