รัฐบาลไทย-ข่าวทำเนียบรัฐบาล-ขอคำนึงถึงบทเรียนอดีต ร่วมกันใช้ความระมัดระวังทำงานการเมืองอย่างสร้างสรรค์

วันพุธที่ 20 กุมภาพันธ์ 2562
ขอคำนึงถึงบทเรียนอดีต ร่วมกันใช้ความระมัดระวังทำงานการเมืองอย่างสร้างสรรค์
พล.ท.คงชีพ ตันตระวาณิชย์ โฆษก กห. กล่าวแสดงความชื่นชมความตื่นตัวทางการเมืองของประชาชนในทุกระดับ โดยเฉพาะเยาวชนคนรุ่นใหม่ที่กระจายตัวอยู่ในทุกภาคส่วนของสังคม โดยบางส่วนเสนอตัวเข้ามามีส่วนร่วมทางการเมือง
ในขณะที่ส่วนใหญ่ได้มีโอกาสเรียนรู้และเข้าใจการปกครองในระบอบประชาธิปไตยมากขึ้น
อย่างไรก็ตาม ในห้วงสถานการณ์ก่อนการเลือกตั้ง ยังมีความกังวลและห่วงใยอยู่บ้าง ที่มีความพยายามหาเสียงจากประชาชนของบางพรรคการเมือง ที่ยังคงพฤติกรรมทางการเมืองแบบเดิมๆ  สาดโคลนป้ายสี ให้ร้ายและยั่งยุกันไปมา  โดยเฉพาะการแสดงภูมิปัญญาและวุฒิภาวะผู้นำที่ไม่สร้างสรรค์ หยิบยกบางประเด็นมาเชื่อมโยงโน้มน้าวเรียกคะแนนเสียงจากประชาชน ดึงสถาบันต่างๆเข้าไปเกี่ยวข้อง โดยไม่คำนึงความเสียหายที่จะเกิดขึ้น จะด้วยความตั้งใจหรือไม่ตั้งใจก็ตาม
โดยเฉพาะความพยายาลิดรอนเกียรติภูมิทหารและกองทัพ  ซึ่งเป็นสถาบันหลักด้านความมั่นคงของประเทศและเป็นที่พึ่งของประชาชนในยามประเทศชาติเกิดปัญหา  ทั้งด้านความมั่นคงปลอดภัยของประเทศ การเผชิญกับภัยธรรมชาติและภัยจากนำ้มือมนุษย์  ปัญหาวิกฤติของรัฐบาลและประเทศชาติ หรือแม้กระทั่งปัญหาความขัดแย้งทางการเมือง ที่บานปลายนำมาซึ่งความอ่อนแอของกลไกของอำนาจรัฐ สถาบันหลักของชาติ และความแตกแยกของประชาชนภายในชาติ
จึงอยากขอความร่วมมือ ร่วมกันทำงานการเมืองอย่างสร้างสรรค์ ใช้ความระมัดระวัง ไม่พยายามยั่วยุบิดเบือนให้เกิดความแตกแยกทางสังคม ดังเช่นบทเรียนที่มีร่วมกันในอดีต พร้อมกันนี้ กระทรวงกลาโหมขอยืนยันอีกครั้งว่า กองทัพ เป็นของประชาชน และเคารพการตัดสินของประชาชนในวิถีประชาธิปไตย  และพร้อมรับฟังทุกความคิดเห็นที่สร้างสรรค์และเป็นประโยชน์ เพื่อพัฒนากองทัพและงานความมั่นคงให้สามารถรองรับสถานการณ์ภัยคุกคามในแต่ละห้วงระยะเวลา บนพื้นฐานของความเป็นไปได้ทางด้านงบประมาณ และอยู่ในเกณฑ์เสี่ยงของสภาพแวดล้อมภัยความมั่นคงของประเทศที่ยอมรับได้ ต่อผลประโยชน์ของประเทศชาติและประชาชนในภาพรวม

ที่มา : https://www.thaigov.go.th/news/contents/details/18878
