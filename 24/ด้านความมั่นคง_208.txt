รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย ลงพื้นที่ติดตามการเตรียมการจัดทำน้ำอภิเษก และการดำเนินงาน ภารกิจสำคัญของกระทรวงมหาดไทยและนโยบายของรัฐบาลร่วมกับผู้ว่าราชการจังหวัด 14 จังหวัดภาคใต้

วันศุกร์ที่ 8 มีนาคม 2562
รัฐมนตรีว่าการกระทรวงมหาดไทย ลงพื้นที่ติดตามการเตรียมการจัดทำน้ำอภิเษก และการดำเนินงาน ภารกิจสำคัญของกระทรวงมหาดไทยและนโยบายของรัฐบาลร่วมกับผู้ว่าราชการจังหวัด 14 จังหวัดภาคใต้
รัฐมนตรีว่าการกระทรวงมหาดไทย ลงพื้นที่ติดตามการเตรียมการจัดทำน้ำอภิเษก และการดำเนินงาน
ภารกิจสำคัญของกระทรวงมหาดไทยและนโยบายของรัฐบาลร่วมกับผู้ว่าราชการจังหวัด 14 จังหวัดภาคใต้
วันนี้ (8 มี.ค. 62) เวลา 09.30 น. ที่ห้องประชุมศรีวิชัย ชั้น 5 ศาลากลางจังหวัดนครศรีธรรมราช
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมหารือข้อราชการและติดตามการขับเคลื่อนการดำเนินงานตามนโยบายรัฐบาลและภารกิจสำคัญของกระทรวงมหาดไทยร่วมกับผู้ว่าราชการจังหวัดภาคใต้ 14 จังหวัด โดยมี นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย ผู้ว่าราชการจังหวัดภาคใต้ 14 จังหวัด และหัวหน้าส่วนราชการในพื้นที่ ร่วมประชุมหารือ
รัฐมนตรีว่าการกระทรวงมหาดไทย กล่าวว่า ในวันนี้เป็นการประชุมขับเคลื่อนและติดตามงานต่างๆ
มีเรื่องที่สำคัญ คือ พระราชพิธีบรมราชาภิเษก โดยกระทรวงมหาดไทยได้รับมอบหมายเรื่องการจัดนำอภิเษก ทางคณะผู้บริหารระดับสูงจึงได้เชิญผู้ว่าราชการจังหวัดทุกจังหวัดภาคใต้มา เพื่อติดตามและสอบถามความคืบหน้าและปัญหาอุปสรรคของการเตรียมการในเรื่องดังกล่าว เพื่อช่วยสนับสนุนจังหวัดในด้านต่างๆ และแก้ไขปัญหาที่อาจจะเกิดขึ้น เพื่อให้การดำเนินการจัดทำน้ำอภิเษกเป็นไปด้วยความเรียบร้อยและสมพระเกียรติ และติดตามการช่วยเหลือพี่น้องประชาชนที่ประสบอุทกภัยจากพายุปาปึก ซึ่ง พลเอก ประยุทธ์ จันทร์โอชา นายกรัฐมนตรี มีความห่วงใยเป็นอย่างมาก โดยในช่วงบ่ายจะได้ลงพื้นที่เพื่อพบปะและให้กำลังใจกับผู้ประสบภัย
จากนั้น ผู้ว่าราชการจังหวัดภาคใต้ทั้ง 14 จังหวัด ได้รายงานการเตรียมความพร้อมของการเตรียมแหล่งน้ำศักดิ์สิทธิ์ ทั้งด้านพิธีพลีกรรมตักน้ำ และด้านพิธีทำน้ำอภิเษก เป็นต้น โดยรัฐมนตรีว่าการกระทรวงมหาดไทย ได้กำชับในเรื่องการดำเนินการปรับภูมิทัศน์บริเวณแหล่งน้ำให้แล้วเสร็จภายในกลางเดือนมีนาคมนี้ และให้ดูแลบริเวณแหล่งน้ำให้มีความเรียบร้อย
ท้ายสุด รัฐมนตรีว่าการกระทรวงมหาดไทย ได้ติดตามการดำเนินงานเรื่องอื่นๆ เช่น โครงการจิตอาสาพระราชทาน 904 การฟื้นฟูและพัฒนาลำน้ำ คู คลองเพื่อสิ่งแวดล้อมและคุณภาพชีวิตของประชาชน การป้องกันและแก้ไขปัญหายาเสพติด การบริหารจัดการขยะมูลฝอย และการแก้ไขปัญหาน้ำเสีย การป้องกันและแก้ไขปัญหาภัยแล้ง และการสร้างการรับรู้สู่ชุมชน

ที่มา : https://www.thaigov.go.th/news/contents/details/19209
