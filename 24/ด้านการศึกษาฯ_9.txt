รัฐบาลไทย-ข่าวทำเนียบรัฐบาล-ก.ค.ศ.ยกเลิกการกรอก Logbook

วันพุธที่ 26 ธันวาคม 2561
ก.ค.ศ.ยกเลิกการกรอก Logbook
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยผลการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 14/2561 เมื่อวันที่ 26 ธันวาคม 2561
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยผลการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 14/2561 เมื่อวันที่ 26 ธันวาคม 2561 ว่าที่ประชุมมีมติเห็นชอบให้ยกเลิกการบันทึกประวัติการปฏิบัติงาน (Logbook) สำหรับข้าราชการครู
รมว.ศธ. กล่าวว่า ที่ประชุม ก.ค.ศ.มีมติให้ยกเลิกการบันทึกประวัติการปฏิบัติงาน (Logbook) สำหรับข้าราชการครู แต่ไม่ได้เป็นการยกเลิก PLC หรือหลักฐานชั่วโมงการปฏิบัติงาน ชั่วโมงการอบรมและพัฒนา และผ่านการรับรองจากผู้อำนวยการสถานศึกษา เพราะยังคงต้องมีมาตรฐานและการประเมินสมรรถนะของข้าราชการครูเอาไว้เช่นเดิม
ทั้งนี้ ได้มอบสำนักงานคณะกรรมการการศึกษาขั้นพื้นฐาน (สพฐ.) หาวิธีการที่ให้ครูทำง่ายที่สุด ไม่เป็นภาระ ไม่รบกวนการทำงานของครู ให้ครูรับรองตนเอง เพราะทุกคนควรเริ่มต้นจากการประเมินตนเองก่อนที่จะให้ผู้อื่นมาประเมิน และให้ผู้อำนวยการสถานศึกษารับรอง โดยจะต้องไม่เป็นการรายงานเท็จ และหากกรณีที่ผู้บริหารสถานศึกษากับครูผู้สอนเป็นปฏิปักษ์กัน ก็จะมีกระบวนการขั้นตอนอื่น ๆ เข้ามาตรวจสอบเพิ่มเติม เช่น ก.ค.ศ. หรือคณะกรรมการศึกษาธิการจังหวัด (กศจ.) ลงไปดูเป็นราย ๆ ไป
"ผมถาม ก.ค.ศ. ว่า มีการทำ Logbook เสนอรัฐมนตรีไหม ทั้งที่ผมก็ไม่ต้องทำ Logbook ส่งนายกฯ เรื่องนี้เรายึดหลักการต้องไว้ใจครู เข้าใจตรงกันว่าภาระหลักของครูคือการสอน ไม่ให้ครูมีภาระอื่นมากมายเกินไป และขอทำความเข้าใจด้วยว่า ที่ผ่านมามีเอกชนบางกลุ่มนำเรื่องดังกล่าวไปจัดอบรมครูเกี่ยวกับวิธีการกรอก Logbook โดยเรียกเก็บเงินจากครูรายละ 3,500 บาท ซึ่งจัดอบรมเป็นรุ่นที่ 9 แล้ว ทั้งนี้จะให้หน่วยงานที่เกี่ยวข้องไปตรวจสอบ อีกทั้งเมื่อก่อนเรามีเกณฑ์ประเมินการเลื่อนวิทยฐานะด้วยการจัดทำเอกสารทางวิชาการ ก็มีคนรับจ้างทำ เมื่อมี Logbook ก็ยังมีคนรับจ้างทำ แม้แต่การบ้านของเด็ก ก็ยังมีคนรับจ้างทำการบ้าน ยืนยันว่าเรื่องยกเลิก Logbook ไม่ได้เป็นการหาเสียง เพราะตนไม่ได้สังกัดพรรคการเมืองใดทั้งสิ้น แต่เราฟังเสียงและความคิดเห็นจากครูเสมอ"
นายอัมพร พินะสา ผู้ช่วยเลขาธิการคณะกรรมการการศึกษาขั้นพื้นฐาน กล่าวว่า สพฐ.จะเร่งทำความเข้าใจและชี้แจงกับข้าราชการครูในเรื่องการยกเลิกการกรอก Logbook โดยจะหาวิธีการกรอกข้อมูลรับรองตนเองด้วยวิธีการที่ง่ายที่สุด แต่ยังคงมีการประเมินต่าง ๆ ตามหลักเกณฑ์และวิธีการตาม ว21/2560 ไว้เช่นเดิม ส่วนกรณีที่มีหน่วยงานจัดอบรม Logbook โดยเรียกเก็บเงินจากครูนั้น ทราบว่ามี 2-3 รายที่จัดอบรม ซึ่ง สพฐ.จะตั้งคณะกรรมการลงไปดูว่ามีข้าราชการนำเวลาราชการไปทำหรือไม่อย่างไร
Written by ศรายุทธ มาทัพ, บัลลังก์ โรหิตเสถียร
Photo Credit กิตติกร แซ่หมู่
Rewriter/Editor บัลลังก์ โรหิตเสถียร

ที่มา : https://www.thaigov.go.th/news/contents/details/17782
