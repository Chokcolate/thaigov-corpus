รัฐบาลไทย-ข่าวทำเนียบรัฐบาล-มหาดไทย ติวเข้มข้าราชการบรรจุใหม่ เน้นย้ำข้าราชการที่ดี ต้องรู้หน้าที่  มีวินัย ใฝ่ใจเรียนรู้ ควบคู่คุณธรรม และยึดประโยชน์ส่วนรวมเป็นสำคัญ

วันจันทร์ที่ 11 กุมภาพันธ์ 2562
มหาดไทย ติวเข้มข้าราชการบรรจุใหม่ เน้นย้ำข้าราชการที่ดี ต้องรู้หน้าที่  มีวินัย ใฝ่ใจเรียนรู้ ควบคู่คุณธรรม และยึดประโยชน์ส่วนรวมเป็นสำคัญ
มหาดไทย ติวเข้มข้าราชการบรรจุใหม่ เน้นย้ำข้าราชการที่ดี ต้องรู้หน้าที่
มีวินัย ใฝ่ใจเรียนรู้ ควบคู่คุณธรรม และยึดประโยชน์ส่วนรวมเป็นสำคัญ
วันนี้ (11 ก.พ. 62) เวลา 10.00 น. ที่ห้องประชุม 5501 ชั้น 5 อาคาร 5 กรมส่งเสริมการปกครองท้องถิ่น
นายอังกูร สุ่นกุล ผู้อำนวยการสถาบันดำรงราชานุภาพ ได้รับมอบหมายจาก นายพรพจน์ เพ็ญพาส
รองปลัดกระทรวงมหาดไทย เป็นประธานเปิดการศึกษาอบรมหลักสูตร “การเป็นข้าราชการที่ดี” รุ่นที่ 62 จัดโดย สถาบันดำรงราชานุภาพ กระทรวงมหาดไทย เพื่ออบรมให้ข้าราชการบรรจุใหม่ได้เรียนรู้ระเบียบแบบแผนของระบบราชการและเป็นข้าราชการที่ดี โดยมีผู้เข้ารับการอบรม จำนวน 100 คน ประกอบด้วย ข้าราชการบรรจุใหม่ของหน่วยงานในสังกัดกระทรวงมหาดไทย และ กระทรวงวิทยาศาสตร์และเทคโนโลยี ใช้ระยะเวลาการอบรม จำนวน 10 วัน ในระหว่างวันที่ 11 – 20  กุมภาพันธ์ 2562 ณ วิทยาลัยมหาดไทย อำเภอบางละมุง จังหวัดชลบุรี โดยมี นายบุญธรรม ถาวรทัศนกิจ ผู้อำนวยการวิทยาลัยมหาดไทย กล่าวรายงาน
โอกาสนี้ ผู้อำนวยการสถาบันดำรงราชานุภาพ ได้แสดงความยินดีกับข้าราชการบรรจุใหม่ พร้อมทั้งบรรยายพิเศษในหัวข้อ “การเป็นข้าราชการที่ดี” โดยกล่าวว่า การอบรมครั้งนี้ ถือเป็นจุดเริ่มต้นที่ดี ที่ผู้เข้ารับการอบรมทุกคน จะได้เรียนรู้ “วิถีชีวิตข้าราชการ” ซึ่งถือเป็นอาชีพที่มีเกียรติ มีความมั่นคง ขอทุกคนจงภาคภูมิใจ และตั้งใจที่จะเป็นข้าราชการที่ดีในสมเด็จพระเจ้าอยู่หัว ซึ่งการเป็นข้าราชการที่ดีนั้น มีหลักปฏิบัติสำคัญ 4 ประการ คือ 1. ต้องมีสมรรถนะ (Competency) ที่ก่อให้เกิดผลสัมฤทธิ์ของงาน 2.มีความรู้ (Knowledge) มีความเข้าใจในงานและหน้าที่ที่รับผิดชอบ 3.ทักษะ (Skill) มีความรู้ความชำนาญในงานที่ได้รับมอบหมาย โดยรู้จักการเรียนรู้และหาประสบการณ์ที่ดีในการทำงาน  และ 4.ทัศนคติ (Attitude) รู้จักคิดดี ทำดี มีจิตใจโอบอ้อมอารี รู้จักการเสียสละ และยึดมั่นในการกระทำความดี ซึ่งเมื่อได้ชื่อว่าเป็นข้าราชการจะต้องเป็นผู้ที่มีความรู้ความสามารถ และเข้าใจบทบาทหน้าที่และความสำคัญของงานราชการที่มีต่อแผ่นดิน ขอทุกคนจงมุ่งมั่นตั้งใจในการทำงาน รู้จักเรียนรู้ และนำเทคโนโลยีสมัยใหม่มาปรับใช้ให้เท่าทันปัจจุบัน และหมั่นพัฒนาตนเองอย่างต่อเนื่อง มีความซื่อสัตย์สุจริต รู้จักคิดและปฎิบัติตาม โดยยึดหลักกฎหมาย กฎ ระเบียบในการปฏิบัติงานราชการ พร้อมทั้งยึดมั่นประโยชน์ของประชาขนและส่วนรวมเป็นสิ่งสำคัญ ดังพระบรมราโชวาท รัชกาลที่ 9 พระราชทานเนื่องในโอกาสวันข้าราชการพลเรือน ปี 2539 ความว่า “การยึดมั่นในผลประโยชน์ของแผ่นดิน และความถูกต้อง เป็นธรรม เป็นสิ่งสำคัญยิ่งในการปฏิบัติหน้าที่ของราชการ..” จึงขอให้ข้าราชการใหม่ทุกคนได้น้อมนำพระบรมราโชวาท ยึดเป็นหลักในการคิดและปฏิบัติ เพื่อให้งานสำเร็จลุล่วงตามเป้าหมาย และพร้อมเป็นแบบอย่างที่ดี
จากนั้น ผู้อำนวยการสถาบันดำรงราชานุภาพ ได้ถ่ายทอดประสบการณ์และมอบแนวทางในการปฏิบัติงานราชการ โดยเน้นย้ำถึงหลักการทำงานโดยเฉพาะงานด้านการให้บริการ 6S คือ 1) Smart การมีบุคลิกภาพที่ดี สง่างาม
ทั้งในด้านการแต่งกายและการประพฤติปฏิบัติตน ให้รู้จักกาลเทศะ และเหมาะสม 2) Smile รู้จักยิ้มแย้มแจ่มใส และยินดีให้บริการ 3) Speak การพูดจาที่น่าฟังและน่าเชื่อถือ 4) Satisfy การตอบสนองความต้องการของประชาชน
5) Service การมีจิตสำนึกในงานบริการ และ 6) Satisfaction ความพึงพอใจของประชาชน นอกจากนี้ ได้ฝาก
สิ่งสำคัญที่รัฐบาลได้ให้หลักคิด 5 ประการ เพื่อให้ข้าราชการรุ่นใหม่ได้ยึดปฏิบัติและดำรงตน ตามหลักความพอเพียง วินัย สุจริต จิตสาธารณะ และรับผิดชอบ พร้อมทั้งยังได้ย้ำว่า ในช่วงของการเข้าอบรมร่วมกันนี้ นับเป็นโอกาสดีที่ทุกคนจะได้สร้างสัมพันธ์และถักทอสายใยแห่งมิตรภาพและความเป็นเพื่อน เพื่อสร้างเครือข่ายในการทำงาน และรู้จักช่วยเหลือเกื้อกูลกัน และพร้อมเป็นกำลังสำคัญในการขับเคลื่อนงานนโยบายสำคัญต่างๆ เพื่อให้สัมฤทธิ์ผลตามเป้าหมายและเกิดผลสำเร็จอย่างเป็นรูปธรรม

ที่มา : https://www.thaigov.go.th/news/contents/details/18705
