รัฐบาลไทย-ข่าวทำเนียบรัฐบาล-รองปลัดกระทรวงมหาดไทย เป็นประธานเปิดการศึกษาอบรมหลักสูตร บ.มท. รุ่นที่ 32 ย้ำต้องหมั่นศึกษาเรียนรู้งานในหน้าที่ และเป็นกลไกสำคัญขับเคลื่อนงาน เพื่อประโยชน์ส่วนรวมเป็นสำคัญ

วันจันทร์ที่ 28 มกราคม 2562
รองปลัดกระทรวงมหาดไทย เป็นประธานเปิดการศึกษาอบรมหลักสูตร บ.มท. รุ่นที่ 32 ย้ำต้องหมั่นศึกษาเรียนรู้งานในหน้าที่ และเป็นกลไกสำคัญขับเคลื่อนงาน เพื่อประโยชน์ส่วนรวมเป็นสำคัญ
รองปลัดกระทรวงมหาดไทย เป็นประธานเปิดการศึกษาอบรมหลักสูตร บ.มท. รุ่นที่ 32
ย้ำต้องหมั่นศึกษาเรียนรู้งานในหน้าที่ และเป็นกลไกสำคัญขับเคลื่อนงาน เพื่อประโยชน์ส่วนรวมเป็นสำคัญ
วันนี้ (28 ม.ค. 62) เวลา 08.45 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายพรพจน์ เพ็ญพาส รองปลัดกระทรวงมหาดไทย ได้รับมอบหมายจากนายฉัตรชัย พรหมเลิศ ปลัดกระทรวงมหาดไทย เป็นประธานพิธีเปิดโครงการศึกษาอบรม หลักสูตรนักบริหารระดับกลางของกระทรวงมหาดไทย
(บ.มท.) รุ่นที่ 32 จัดขึ้นโดย สถาบันดำรงราชานุภาพ กระทรวงมหาดไทย เพื่อเตรียมบุคลากรให้มีความพร้อมที่จะ
ทำหน้าที่ในตำแหน่งนักบริหารระดับกลาง ที่มีความรู้ความเข้าใจงานในหน้าที่ และเป็นผู้นำการเปลี่ยนแปลงที่มีสมรรถนะด้านการบริหารจัดการ และพร้อมสำหรับการเป็นผู้บริหารระดับสูงในอนาคต โดยการอบรมครั้งนี้ มีผู้เข้ารับการอบรม จำนวนทั้งสิ้น 86 คน ประกอบด้วย ข้าราชการ/เจ้าหน้าที่ของหน่วยงานในสังกัดกระทรวงมหาดไทย 79 คน และหน่วยงานภาคีเครือข่ายที่ปฏิบัติงานเชิงบูรณาการร่วมกับกระทรวงมหาดไทย จำนวน 7 คน ใช้ระยะเวลาการอบรมประมาณ 6 สัปดาห์ ระหว่างวันที่ 28 มกราคม – 8 มีนาคม 2562 ณ วิทยาลัยมหาดไทย อำเภอบางละมุง จังหวัดชลบุรี โดยมี นายอังกูร สุ่นกุล ผู้อำนวยการสถาบันดำรงราชานุภาพ กล่าวรายงาน
โอกาสนี้ รองปลัดกระทรวงมหาดไทย ได้กล่าวแสดงความยินดีกับข้าราชการที่ได้รับการพิจารณาให้เข้ารับการศึกษาอบรมในหลักสูตรนี้ ซึ่งเป็นหลักสูตรสำคัญของกระทรวงมหาดไทย ที่ผู้เข้ารับการอบรมจะมีทั้งข้าราชการ
ในสังกัดกระทรวงมหาดไทยและนอกสังกัด จึงนับเป็นโอกาสที่ดีที่พวกเราจะได้มาเรียนรู้ร่วมกัน ใช้ชีวิตร่วมกัน และแลกเปลี่ยนเรียนรู้ประสบการณ์การทำงานร่วมกัน โดยหลักสูตรดังกล่าวนี้ เป็นการเตรียมความพร้อมสำหรับการเป็น
นักบริหารระดับกลางและเป็นสิ่งจำเป็นอย่างยิ่ง เนื่องจากนักบริหารระดับกลางจะอยู่ตรงกลางระหว่างผู้บริหารระดับสูงและผู้ปฏิบัติงาน ถือเป็นบุคคลที่มีความสำคัญขององค์กร เป็นผู้ทำหน้าที่ขับเคลื่อนกลไกลการบริหารจัดการภาครัฐสมัยใหม่ นำวิสัยทัศน์ ภารกิจ และกลยุทธ์ของผู้บริหารระดับสูง มาผลักดันไปสู่การปฏิบัติ ดังนั้นในการเตรียม
นักบริหารระดับกลางจึงต้องพัฒนาศักยภาพให้ครอบคลุมในทุกๆ ด้าน เพื่อให้สามารถปรับตัวได้ทันต่อกระแส
การเปลี่ยนแปลงของโลกในปัจจุบัน
จากนั้น รองปลัดกระทรวงมหาดไทย ได้มอบหลักการและแนวทางในการทำงาน รวมถึงเล่าประสบการณ์
ของนักบริหารภาครัฐ เพื่อให้ผู้เข้ารับการอบรมได้นำไปปฏิบัติ โดยขอให้ทุกคนพึงคิด พึงทำ และยึดมั่นในสิ่งที่ “วิสัยของปุถุชนที่ดีพึงกระทำ” รวมทั้งให้มีความมุ่งมั่นตั้งใจในการทำงาน รู้จักเรียนรู้ และพัฒนาตนเองอย่างต่อเนื่อง
โดยหมั่นศึกษาระเบียบขั้นตอนต่างๆ ในการปฏิบัติงานที่เกี่ยวข้อง และประสบการณ์ในการทำงาน โดยยึดหลัก “ถูกต้องในระเบียบงาน ถูกเวลาที่กำหนดของงาน และถูกใจผู้บริหารที่เป็นผู้บังคับบัญชา” นอกจากนี้ ในการปฏิบัติงานขอให้ยึดตามหลักกฎหมาย กฎระเบียบ และถือประโยชน์ของส่วนรวมเป็นสิ่งสำคัญ
ท้ายนี้ ยังได้ย้ำว่าการเข้ารับการศึกษาอบรมในหลักสูตรนี้ แม้จะเป็นระยะเวลาสั้นเพียง 6 สัปดาห์ ก็ถือว่า
ได้มาปฏิบัติราชการ จึงต้องประพฤติและปฏิบัติตนให้เหมาะสมอยู่ในระเบียบวินัยอย่างเคร่งครัด รวมทั้งขอให้เอาใจใส่ในการเรียน และตั้งใจรับเอาความรู้ที่ได้รับการถ่ายทอดอย่างเต็มที่ เพื่อจะได้นำไปประยุกต์ใช้เพื่อพัฒนางานให้มีความเจริญก้าวหน้าและเกิดผลสัมฤทธิ์ของงาน เพื่อประโยชน์สุขของพี่น้องประชาชน ประเทศชาติ และหน่วยงานของตนเองต่อไป

ที่มา : https://www.thaigov.go.th/news/contents/details/18391
