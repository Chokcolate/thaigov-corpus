รัฐบาลไทย-ข่าวทำเนียบรัฐบาล-กระทรวงอุตสาหกรรมเสนอคณะรัฐมนตรีขออนุมัติผ่อนผันใช้พื้นที่ลุ่มน้ำชั้นที่ 1  สำหรับโครงการเหมืองแร่

วันศุกร์ที่ 8 กุมภาพันธ์ 2562
กระทรวงอุตสาหกรรมเสนอคณะรัฐมนตรีขออนุมัติผ่อนผันใช้พื้นที่ลุ่มน้ำชั้นที่ 1  สำหรับโครงการเหมืองแร่
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เปิดเผยว่า ที่ผ่านมากระทรวงอุตสาหกรรมได้ดำเนินการเสนอคณะรัฐมนตรีเพื่อพิจารณาผ่อนผันการใช้พื้นที่ลุ่มน้ำชั้นที่ 1 เพื่อการทำเหมืองแร่
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เปิดเผยว่า ที่ผ่านมากระทรวงอุตสาหกรรมได้ดำเนินการเสนอคณะรัฐมนตรีเพื่อพิจารณาผ่อนผันการใช้พื้นที่ลุ่มน้ำชั้นที่ 1 เพื่อการทำเหมืองแร่ ซึ่งโครงการเหมืองแร่ที่จะได้รับการเสนอจะต้องเป็นโครงการในพื้นที่เดิมที่เคยมีการทำเหมืองมาก่อน มีความจำเป็นทางเศรษฐกิจ และมีความคุ้มค่าและเหมาะสมทางด้านเศรษฐกิจและสังคมเมื่อเปรียบเทียบกับผลกระทบสิ่งแวดล้อมที่อาจเกิดขึ้น และการใช้พื้นที่ลุ่มน้ำชั้นที่ 1 ของโครงการเหมืองแร่ดังกล่าวจะต้องได้รับการอนุมัติผ่อนผันจากคณะรัฐมนตรีก่อน
นับแต่ พ.ร.บ.แร่ พ.ศ. 2560 มีผลใช้บังคับเมื่อเดือนสิงหาคม พ.ศ. 2560 จนถึงปัจจุบัน กระทรวงอุตสาหกรรมได้เสนอเรื่องและคณะรัฐมนตรีได้พิจารณาอนุมัติผ่อนผันการใช้พื้นที่ลุ่มน้ำชั้นที่ 1 ไปแล้วจำนวน
8 โครงการ ประกอบด้วยคำขอประทานบัตรและคำขอต่ออายุประทานบัตรจำนวน 34 แปลง คิดเป็นพื้นที่รวมประมาณ 14,121 ไร่ และคิดเป็นมูลค่าแร่ที่ทำเหมืองได้กว่า 169,000 ล้านบาท ซึ่งโครงการเหมืองแร่ดังกล่าวประกอบด้วยโครงการเหมืองแร่ขนาดใหญ่ ขนาดกลาง และขนาดเล็ก เช่น โครงการเหมืองแร่หินอุตสาหกรรมเพื่อการผลิตปูนซีเมนต์ โครงการเหมืองแร่หินอุตสาหกรรมกรรมเพื่อการก่อสร้าง และโครงการเหมืองแร่หินอ่อน เป็นต้น
ทั้งนี้ ภายหลังคณะรัฐมนตรีมีมติอนุมัติผ่อนผันการใช้พื้นที่ลุ่มน้ำชั้นที่ 1 ให้กับโครงการเหมืองแร่แล้ว หน่วยงานรัฐเจ้าของพื้นที่ เช่น กรมป่าไม้ จะได้นำมติคณะรัฐมนตรีดังกล่าวไปประกอบการพิจารณาอนุญาตให้ใช้ประโยชน์พื้นที่ และภายหลังได้รับอนุญาตจากหน่วยงานเจ้าของพื้นที่แล้ว ประกอบกับได้ดำเนินการต่าง ๆ ตามที่กำหนดใน พ.ร.บ.แร่ พ.ศ. 2560 ครบถ้วนแล้ว กระทรวงอุตสาหกรรมโดยกรมอุตสาหกรรมพื้นฐานและการเหมืองแร่ จะได้นำเสนอคณะกรรมการแร่ เพื่อพิจารณาให้ความเห็นชอบการอนุญาตประทานบัตรหรือต่ออายุประทานบัตรต่อไป
30 มกราคม 2562

ที่มา : https://www.thaigov.go.th/news/contents/details/18605
