รัฐบาลไทย-ข่าวทำเนียบรัฐบาล-พม. กำชับทีม One Home ลงพื้นที่ช่วยเหลือเด็กชายวัย 2 ขวบ ถูกแม่แท้ๆ และพ่อเลี้ยง ทุบตีทำร้ายร่างกายเป็นประจำ ที่ จ.ชุมพร

วันศุกร์ที่ 11 มกราคม 2562
พม. กำชับทีม One Home ลงพื้นที่ช่วยเหลือเด็กชายวัย 2 ขวบ ถูกแม่แท้ๆ และพ่อเลี้ยง ทุบตีทำร้ายร่างกายเป็นประจำ ที่ จ.ชุมพร
พม. กำชับทีม One Home ลงพื้นที่ช่วยเหลือเด็กชายวัย 2 ขวบ ถูกแม่แท้ๆ และพ่อเลี้ยง ทุบตีทำร้ายร่างกายเป็นประจำ และพบว่าร่างกายขาดสารอาหารอย่างหนัก อีกทั้งแม่และพ่อเลี้ยงยังมีพฤติกรรมติดยาเสพติด ที่ จ.ชุมพร
วันนี้ (11 ม.ค. 62) เวลา 08.30 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางพรสม เปาปราโมทย์ ผู้ตรวจราชการกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 3/2562 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานที่เกี่ยวข้องเข้าร่วมประชุม พร้อมทั้งการประชุมทางไกลผ่านระบบ VDO Conference ร่วมกับหน่วยงานสังกัดกระทรวง พม. ในพื้นที่ทั่วประเทศ
นางพรสม กล่าวว่า จากกรณีเด็กชายวัย 2 ขวบ ถูกแม่แท้ๆวัย 19 ปี และพ่อเลี้ยงวัย 26 ปี ทุบตีทำร้ายร่างกายเป็นประจำ ได้รับบาดเจ็บมีรอยพกช้ำทั่วทั้งร่างกาย และพบอาการช้ำใน อีกทั้งยังร่างกายขาดสารอาหารรุนแรง เนื่องจากผู้เป็นแม่ให้รับประทานแต่บะหมี่กึ่งสำเร็จรูปเท่านั้น จึงทำให้เกล็ดเลือดต่ำอย่างหนัก อีกทั้งผู้เป็นแม่และพ่อเลี้ยงยังมีพฤติกรรมติดยาเสพติด ที่จังหวัดชุมพร นั้น ได้กำชับให้พัฒนาสังคมและความมั่นคงของมนุษย์จังหวัดชุมพร (พมจ.ชุมพร) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางของครอบครัวดังกล่าว เพื่อให้การช่วยเหลือตามภารกิจของกระทรวง พม. อีกทั้งการแนะนำปรับทัศนคติแก่ครอบครัวถึงวิธีการเลี้ยงดูบุตรอย่างเหมาะสม หากตรวจสอบพบว่าครอบครัวไม่พร้อมดูแลเด็ก ทางกระทรวง พม. มีบ้านพักเด็กและครอบครัวจังหวัดชุมพร พร้อมรับเด็กมาดูแลและคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 ต่อไป
นางพรสม กล่าวต่อไปว่า อีกกรณีเด็กหญิงวัย 14 ปี นักเรียนชั้น ม.2 โรงเรียนแห่งหนึ่ง เป็นเด็กเรียนดี และเป็นนักกีฬาของโรงเรียน แต่ครอบครัวมีฐานะยากจน อาศัยอยู่เพียงลำพังกับผู้เป็นแม่ในเพิงสังกะสีสภาพเก่าทรุดโทรม ไม่มีห้องน้ำใช้ ที่จังหวัดกาฬสินธุ์ นั้น ได้กำชับให้พัฒนาสังคมและความมั่นคงของมนุษย์จังหวัดกาฬสินธุ์ (พมจ.กาฬสินธุ์) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือตามภารกิจของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา และเงินสงเคราะห์ เพื่อบรรเทาความเดือดร้อนในเบื้องต้น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงอย่างต่อเนื่องในระยะยาว และดูแลเรื่องการปรับปรุงสภาพที่อยู่อาศัยให้แข็งแรง มั่นคง และถูกสุขลักษณะ รวมทั้ง การให้คำปรึกษาแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคงในระยาว และกรณีชายวัย 38 ปี ประสบอุบัติเหตุกะโหลกศีรษะยุบ นอนป่วยติดเตียง ช่วยเหลือตัวเองไม่ได้ ต้องใส่ยางดูดเสมหะตลอดเวลา และมีแผลกดทับขนาดใหญ่ อาศัยอยู่กับแม่แก่ชราวัย 62 ปี ที่ร่างกายไม่แข็งแรง มีเพียงผู้เป็นพ่อวัย 63 ปี ที่ต้องทำงานหาเลี้ยงครอบครัวเพียงคนเดียว ครอบครัวมีฐานะยากจน ที่จังหวัดพิจิตร นั้น ได้กำชับให้พัฒนาสังคมและความมั่นคงของมนุษย์จังหวัดพิจิตร (พมจ.พิจิตร) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือตามภารกิจของกระทรวง พม. พร้อมมอบเครื่องอุปโภคบริโภคที่จำเป็นและเงินสงเคราะห์ เพื่อบรรเทาความเดือดร้อนในเบื้องต้น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลผู้ที่ป่วยอย่างใกล้ชิด และการให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย อาทิ เบี้ยความพิการ และเงินทุนประกอบอาชีพแก่ครอบครัว เป็นต้น เพื่อการพัฒนาคุณภาพชีวิตที่ดีอย่างมั่นคงในระยะยาวต่อไป
นางพรสม กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีหญิงวัย 33 ปี ป่วยเป็นโรคไตระยะสุดท้าย ต้องรับภาระดูแลพ่อแก่ชราวัย 64 ปี ป่วยเป็นโรคเส้นเลือดในสมองตีบ โรคไต และอัมพฤกษ์ ช่วยเหลือตัวเองไม่ได้ อีกทั้งต้องดูแลลูกสาววัย 11 ขวบ อีก 1 คน ทั้ง 3 ชีวิต อาศัยในเพิงสังกะสีสภาพเก่าทรุดโทรม ที่จังหวัดชัยนาท นั้น ทางทีม One Home ได้ลงพื้นที่เยี่ยมบ้าน เพื่อตรวจสอบข้อเท็จจริง และให้กำลังใจ พร้อมมอบเงินอุดหนุนช่วยเหลือผู้ประสบปัญหาทางสังคมกรณีฉุกเฉิน อีกทั้งประสานหน่วยงานในพื้นที่ให้การดูแลช่วยเหลืออย่างต่อเนื่อง โดยเฉพาะอาการเจ็บป่วย พร้อมเสนอการปรับสภาพแวดล้อมของที่อยู่อาศัยและสิ่งอำนวยความสะดวกให้เหมาะสม

ที่มา : https://www.thaigov.go.th/news/contents/details/18072
