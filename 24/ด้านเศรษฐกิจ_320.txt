รัฐบาลไทย-ข่าวทำเนียบรัฐบาล-กระทรวงวิทย์ฯ จัดงาน Tech Enterprise Thailand 2019 โชว์ผลงานนวัตกรรมจาก Science Park ทั่วทุกภูมิภาค มุ่งสร้างผู้ประกอบการธุรกิจเทคโนโลยีหน้าใหม่ บนเส้นทางเศรษฐกิจในระดับภูมิภาค

วันพุธที่ 30 มกราคม 2562
กระทรวงวิทย์ฯ จัดงาน Tech Enterprise Thailand 2019 โชว์ผลงานนวัตกรรมจาก Science Park ทั่วทุกภูมิภาค มุ่งสร้างผู้ประกอบการธุรกิจเทคโนโลยีหน้าใหม่ บนเส้นทางเศรษฐกิจในระดับภูมิภาค
กระทรวงวิทย์ฯ ยกผลงานนวัตกรรมจาก Science Park ทั่วทุกภูมิภาค มาไว้ในงาน Tech Enterprise Thailand 2019 มุ่งสร้างผู้ประกอบการธุรกิจเทคโนโลยีหน้าใหม่ บนเส้นทางเศรษฐกิจในระดับภูมิภาค ระหว่างวันที่ 28 – 29 ม.ค. 2562 ณ เซ็นทรัล พลาซ่า ลาดพร้าว
เมื่อเวลา 11.00 น. (วันที่ 28 มกราคม 2562) รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี เป็นประธานในพิธีเปิดงาน TechEnterprise Thailand 2019 (TET 2019) งานที่จัดแสดงโครงการการพัฒนาวิสาหกิจเริ่มต้นฐานเทคโนโลยี ภายใต้โครงการการพัฒนาวิสาหกิจเริ่มต้นฐานเทคโนโลยี (Tech-based Startup) ด้วยอุทยานวิทยาศาสตร์ภูมิภาคและเครือข่าย โดยกระทรวงวิทยาศาสตร์และเทคโนโลยี ร่วมกับ อุทยานวิทยาศาสตร์ภูมิภาคและมหาวิทยาลัยเครือข่าย จัดขึ้นเพื่อสร้างระบบการสนับสนุนและต่อยอดผู้ประกอบการใหม่ที่เป็นฐานสำคัญของประเทศ ให้มีความพร้อมในการนำผลงานวิจัยและนวัตกรรมไปสู่เชิงพาณิชย์ โดยภายในงานมีการจัดแสดงผลงานนวัตกรรมที่เกิดขึ้นจากอุทยานวิทยาศาสตร์ภูมิภาคและมหาวิทยาลัยเครือข่าย มากกว่า 100 ผลงาน ณ เซ็นทรัล พลาซ่า ลาดพร้าว
รศ.นพ.สรนิต ศิลธรรม กล่าวว่า การจัดงานในครั้งนี้ มีวัตถุประสงค์เพื่อนำเสนอนวัตกรรมที่เกิดจากอุทยานวิทยาศาสตร์ภูมิภาค และต่อยอดผลงานจากมหาวิทยาลัยเครือข่ายจาก Innovation Hubs ใน 5 กลุ่มเรื่องหลักที่เป็นจุดเน้นของประเทศ ได้แก่ Agriculture & Food, Ageing Society, Smart City, Bioenergy และ Creative Economy เพื่อเกิดผู้ประกอบการธุรกิจเทคโนโลยีรายใหม่ และอำนวยความสะดวกให้กับผู้ประกอบการธุรกิจเทคโนโลยีทั่วประเทศได้เข้าถึงโครงสร้างพื้นฐานด้านการวิจัยและพัฒนา ลดความเสี่ยงจากการวิจัยและสามารถตั้งต้นในการทำธุรกิจได้ โดยจะเป็นการปิดช่องว่างในระบบนวัตกรรมของประเทศที่สำคัญ
“กระทรวงวิทยาศาสตร์และเทคโนโลยี (วท.) ต้องเป็นตัวขับเคลื่อนหลักในการเปลี่ยนผ่านประเทศไทยสู่ระบบเศรษฐกิจใหม่ ตามนโยบาย “วิทย์แก้จนและยกระดับภูมิภาค” ของ วท. ที่มุ่งเน้นการสร้างผู้ประกอบการธุรกิจเทคโนโลยีให้เป็นนักรบใหม่ทางเศรษฐกิจในระดับภูมิภาค ให้มีความพร้อมในด้านองค์ความรู้ เทคโนโลยี และปัจจัยการผลิตในด้านต่างๆ สามารถเข้าสู่ตลาดในเชิงพาณิชย์ได้ โดยใช้อุทยานวิทยาศาสตร์ภูมิภาคและเครือข่ายที่มีอยู่ทั่วประเทศ ที่มีความพร้อมด้านวิทยาศาสตร์ เทคโนโลยีและนวัตกรรมเป็นเครื่องมือ เนื่องจากมหาวิทยาลัยมีความพร้อมด้านองค์ความรู้ ห้องวิจัยและเครื่องมือต่างๆ รวมถึงบุคลากรประสบการณ์ เพื่อส่งเสริมภาคเอกชนในการลงทุนทำวิจัยและพัฒนามากขึ้น และยกระดับผลิตภัณฑ์ให้มีมาตรฐานและดียิ่งขึ้น”
ภายในงาน Tech Enterprise Thailand 2019 หรือ TET 2019 มีการจัดแสดงนวัตกรรมต่างๆ ที่เกิดขึ้นจากอุทยานวิทยาศาสตร์ภูมิภาคและมหาวิทยาลัยเครือข่าย มากกว่า 100 ผลงาน อาทิ ไก่ไม่เกาต์ (มหาวิทยาลัยขอนแก่น) ยูริกต่ำ-ไขมันต่ำ-คอสเรสเทอรอลต่ำ กินแล้วไม่เป็นเกาต์ Refun (มหาวิทยาลัยอุบลราชธานี) เครื่องรับซื้อขยะรีไซเคิลอัตโนมัติ, ก่ำเจ้า มช. 107 (มหาวิทยาลัยเชียงใหม่) ข้าวก่ำสายพันธุ์ใหม่เต็มไปด้วยสารอาหารนานาชนิด, ผลิตภัณฑ์ไอศกรีมผง (มหาวิทยาลัยแม่ฟ้าหลวง), IRICE (มหาวิทยาลัยพะเยา) ผลิตภัณฑ์แปรรูปจากข้าวลืมผัว, โคราชวากิว (มหาวิทยาลัยเทคโนโลยีสุรนารี) โคสายพันธุ์ใหม่, ข้าวฮางเพาะงอก (มหาวิทยาลัยมหาสารคาม) ข้าวอินทรีย์คุณภาพสูง และ GISS (มหาวิทยาลัยสงขลานครินทร์)  เทคโนโลยีการหล่อโลหะแบบสเลอร์รี่ เป็นต้น รวมถึงมีการขายสินค้าและผลิตภัณฑ์จากผู้ประกอบการที่ได้รับบริการจากอุทยานวิทยาศาสตร์ภูมิภาคและมหาวิทยาลัยเครือข่าย โดยงานนี้จัดขึ้นระหว่างวันที่ 28–29 มกราคม 2562

ที่มา : https://www.thaigov.go.th/news/contents/details/18464
