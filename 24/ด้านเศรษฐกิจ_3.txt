รัฐบาลไทย-ข่าวทำเนียบรัฐบาล-ธ.ก.ส. คงอันดับเครดิตเรตติ้ง สูงสุดที่ 'AAA' / 'Stable' 5ปีต่อเนื่อง

วันอาทิตย์ที่ 9 ธันวาคม 2561
ธ.ก.ส. คงอันดับเครดิตเรตติ้ง สูงสุดที่ 'AAA' / 'Stable' 5ปีต่อเนื่อง
'ฟิทช์ เรทติ้งส์' คงมาตรฐานเครดิตเรตติ้ง ธ.ก.ส.ที่ระดับสูงสุด 'AAA(tha)' / 'Stable' ต่อเนื่องเป็นปีที่ 5 สะท้อนสถานะทางการเงินที่เข้มแข็งการบริหารจัดการที่ดีลูกค้าชำระหนี้ตรงกำหนด
'ฟิทช์ เรทติ้งส์' คงมาตรฐานเครดิตเรตติ้ง ธ.ก.ส.ที่ระดับสูงสุด 'AAA(tha)' / 'Stable' ต่อเนื่องเป็นปีที่ 5 สะท้อนสถานะทางการเงินที่เข้มแข็งการบริหารจัดการที่ดีลูกค้าชำระหนี้ตรงกำหนด ความเสี่ยงการผิดนัดชำระหนี้ต่ำ ช่วยลดต้นทุนทางการเงิน สามารถสนับสนุนการพัฒนาภาคการเกษตรได้อย่างยั่งยืนมีประสิทธิภาพ
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า บริษัท ฟิทช์ เรทติ้งส์ (ประเทศไทย) จำกัด ได้ประกาศผลการจัดอันดับความน่าเชื่อถือของ ธ.ก.ส. โดยคง อันดับเครดิตภายในประเทศระยะยาว(National Long - Term Rating) อยู่ที่ระดับ 'AAA (tha)' แนวโน้มอันดับเครดิตมีเสถียรภาพ 'Stable' และอันดับเครดิตภายในประเทศระยะสั้น (National Short - Term Rating) ที่ 'F1+(tha)' ต่อเนื่องเป็นปีที่ 5 ซึ่งเป็นอันดับเครดิตที่สูงสุดสำหรับการจัดอันดับเครดิตในประเทศสะท้อนถึงระดับความสามารถสูงสุดในการชำระหนี้ได้ตรงตามกำหนด และมีความเสี่ยงของการผิดนัดชำระหนี้ต่ำที่สุด ซึ่งจะส่งผลดีต่อ ธ.ก.ส. ในด้านการลดต้นทุนทางการเงินเพื่อนำไปใช้สนับสนุนภาคการเกษตรของประเทศได้เพิ่มขึ้น
ในการจัดอันดับเครดิตของ ธ.ก.ส.นั้น ฟิทช์ระบุว่า มีปัจจัยสนับสนุนมาจากบทบาทสำคัญในเชิงนโยบายต่อรัฐบาลตามที่ได้กำหนดไว้ในพระราชบัญญัติจัดตั้งของธนาคารและการที่รัฐบาลเป็นผู้ถือหุ้นเกือบทั้งหมดจึงมีสถานะทางกฎหมายเป็นธนาคารของรัฐที่ได้รับความช่วยเหลือจากรัฐบาลมาอย่างต่อเนื่องไม่ว่าจะเป็นการเพิ่มเงินทุนให้กับธนาคาร และยังมีความเป็นไปได้อย่างสูงที่รัฐบาลจะให้การสนับสนุนแก่ธนาคารหากมีความจําเป็นในอนาคตอย่างไรก็ตามผลการดำเนินงานและสถานะทางการเงินของ ธ.ก.ส. ที่ผ่านมาอยู่ในระดับที่ดีซึ่งส่งผลดีต่อการยกระดับและพัฒนาภาคเกษตรอย่างยั่งยืน
นายอภิรมย์ กล่าวเพิ่มเติมว่า การที่ฟิทช์ได้จัดอันดับเครดิตของธนาคารในระดับสูงสุดอย่างต่อเนื่องมาเป็นปีที่ 5 นั้นเนื่องจากรัฐบาลให้การสนับสนุน ธ.ก.ส. อย่างต่อเนื่อง ในฐานะผู้ปฏิบัติงานตามนโยบายรัฐบาล โดยเฉพาะภาคการเกษตรที่เป็นพื้นฐานสำคัญของประเทศซึ่งการจัดอันดับเครดิตนี้ สามารถสะท้อนให้เห็นถึงการบริหารจัดการองค์กรอย่างมีระบบและได้นำเอาเทคโนโลยีมาใช้เพื่อเพิ่มประสิทธิภาพในการจัดการต้นทุนทางการเงินและยังมีมาตรฐานการบริหารความเสี่ยงด้านสินเชื่อและการให้บริการทางการเงินที่ทันสมัยภายใต้เกณฑ์การกำกับดูแลของหน่วยงานที่เกี่ยวข้อง เพื่อมุ่งสู่เป้าหมายในการเพิ่มประสิทธิภาพการผลิตภาคการเกษตรโดยการพัฒนาเทคโนโลยีการเกษตรสู่ภาคการเกษตรที่ยั่งยืน

ที่มา : https://www.thaigov.go.th/news/contents/details/17406
