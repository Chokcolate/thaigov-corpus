รัฐบาลไทย-ข่าวทำเนียบรัฐบาล-ผลการประชุม คกก.ติดตาม ตรวจสอบ และประเมินผลการจัดการศึกษา ศธ.

วันอังคารที่ 25 ธันวาคม 2561
ผลการประชุม คกก.ติดตาม ตรวจสอบ และประเมินผลการจัดการศึกษา ศธ.
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการติดตาม ตรวจสอบ และประเมินผลการจัดการศึกษาของกระทรวงศึกษาธิการ ประจำปีงบประมาณ พ.ศ.2562 ครั้งที่ 1/2562
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการติดตาม ตรวจสอบ และประเมินผลการจัดการศึกษาของกระทรวงศึกษาธิการ ประจำปีงบประมาณ พ.ศ.2562 ครั้งที่ 1/2562 เมื่อวันจันทร์ที่ 24 ธันวาคม 2561 ณ ห้องประชุมราชวัลลภ โดยมีนายวีระกุล อรัณยะนาค หัวหน้าผู้ตรวจราชการกระทรวงศึกษาธิการ พร้อมด้วยผู้ทรงคุณวุฒิ ผู้แทนองค์กรหลัก ผู้ตรวจราชการกระทรวงศึกษาธิการ และผู้แทนจากหน่วยงานที่เกี่ยวข้อง เข้าร่วมประชุม
รับทราบการตั้งศูนย์ปฏิบัติการ 'Inspection War Room'
ที่ประชุมรับทราบ การจัดตั้ง “ศูนย์ปฏิบัติการตรวจ ติดตาม ประเมินผลการจัดการศึกษาและเฝ้าระวังเหตุการณ์ที่มีผลกระทบ (Inspection War Room)” โดยมีหัวหน้าผู้ตรวจราชการกระทรวงศึกษาธิการ เป็นประธานคณะทำงานศูนย์ปฏิบัติฯ โดยมีภารกิจหลักในการเป็นศูนย์ประมวลผลและรายงานผลข้อมูล ที่จะนำเสนอต่อคณะรัฐมนตรีหรือสำนักงานเลขาธิการคณะรักษาความสงบแห่งชาติ สนับสนุนข้อมูลการตรวจราชการให้เป็นรูปธรรมยิ่งขึ้น รวมถึงรวบรวมรายงานสถานการณ์ต่าง ๆ ที่เกี่ยวข้อง ตลอดจนผลกระทบต่อครู นักเรียน และสถานศึกษาทั่วประเทศ
ศูนย์ปฏิบัติการดังกล่าว จะช่วยให้การตรวจ ติดตาม และประเมินผลมีความเข้มข้นและต่อเนื่อง สอดคล้องกับนโยบายการประเมินผลให้มีคุณภาพสูงขึ้น โดยส่วนราชการที่รับผิดชอบแต่ละเรื่อง จะนำข้อมูลเข้าสู่ระบบ Big Data เพื่อให้สำนักตรวจราชการและติดตามประเมินผล (สป.) นำข้อมูลต่าง ๆ มาวิเคราะห์อย่างความถูกต้องและน่าเชื่อถือมากที่สุด ก่อนนำรายงาน รมว.ศึกษาธิการ ต่อไป
เห็นชอบโครงสร้างและระบบการติดตามประเมินผลการจัดการศึกษา
ที่ประชุมเห็นชอบ โครงสร้างและระบบการติดตาม ตรวจสอบ และประเมินผลการจัดการศึกษาของกระทรวงศึกษาธิการ ทั้งในระดับส่วนกลาง ส่วนภูมิภาค และสถานศึกษา เพื่อให้การรายงานผลการดำเนินงานมีความถูกต้อง ซึ่งมีการแบ่งอำนาจหน้าที่อย่างชัดเจน อาทิ การบันทึกข้อมูลและรายงานข้อมูลสารสนเทศผ่านระบบดิจิทัล ตามมาตรฐานและแบบฟอร์มที่กำหนดให้, การเข้าถึงข้อมูลตามลำดับความรับผิดชอบทั้งภายในหน่วยงานเดียวกันและข้ามหน่วยงาน เป็นต้น
ทั้งนี้ ที่ประชุมมีข้อสังเกตเพิ่มเติมในหลายประเด็น อาทิ การให้ศูนย์ปฏิบัติการ Inspection War Room ทำหน้าที่วิเคราะห์ข้อมูลที่นำเข้ามาในระบบ พร้อมประสานความร่วมมือผู้เชี่ยวชาญด้านนั้น ๆ มาร่วมวิเคราะห์ด้วยได้ เพื่อให้ข้อมูลมีความถูกต้องสมบูรณ์และสามารถนำไปใช้ได้จริง ทั้งนี้ สำนักตรวจราชการ สป. จะรวบรวมข้อมูลและดำเนินการในส่วนที่เกี่ยวข้องต่อไป
เห็นชอบร่างข้อเสนอนโยบายการตรวจราชการ ปี 2562
ที่ประชุมเห็นชอบ ร่างข้อเสนอนโยบายการตรวจราชการ การติดตาม ตรวจสอบและประเมินผลการจัดการศึกษาของกระทรวงศึกษาธิการ ประจำปีงบประมาณ พ.ศ.2562 ซึ่งประกอบด้วย 6 นโยบาย คือ การยกระดับคุณภาพการศึกษา, การลดความเหลื่อมล้ำทางการศึกษา, การสร้างความเป็นเลิศและสร้างขีดความสามารถในการแข่งขัน, การเพิ่มประสิทธิภาพการบริหารจัดการ, การบริหารงานบุคคลของข้าราชการครูและบุคลากรทางการศึกษา และการขับเคลื่อนนโยบายการจัดการศึกษาในระดับภูมิภาค
โดยมีเป้าหมายเพื่อยกระดับคุณภาพการศึกษา ลดความเหลื่อมล้ำทางการศึกษา มุ่งความเป็นเลิศและสร้างขีดความสามารถในการแข่งขันของประเทศ และปรับปรุงระบบการศึกษาให้มีประสิทธิภาพ โดยให้ประมวลข้อเสนอแนะและข้อสังเกตจากการประชุมครั้งนี้ประกอบด้วย
เห็นชอบรายงานผลการตรวจราชการฯ ปี 2561
ที่ประชุมเห็นชอบ รายงานผลการตรวจราชการและติดตามประเมินผลการจัดการศึกษาของกระทรวงศึกษาธิการ ประจำปีงบประมาณ พ.ศ. 2561 โดยมีข้อเสนอแนะจากผู้ทรงคุณวุฒิและผู้แทนหน่วยงานที่เกี่ยวข้องในประเด็นต่าง ๆ อาทิ การจัดสอนเสริมให้กับเด็กเรียนอ่อนยังไม่ชัดเจน สถานศึกษาบางแห่งสอนเสริมทั้งชั้นเรียน ทำให้เด็กที่เรียนผ่านแล้วเกิดความเบื่อหน่าย ส่วนครูบางคน ก็ยังใช้แบบฝึกหัดจากแบบเรียนสำเร็จรูป ซึ่งไม่ช่วยสร้างทักษะการวิเคราะห์มากนัก และยังพบว่าการรายงานข้อมูลผู้เรียนอาชีวศึกษาของกลุ่มมหาวิทยาลัยราชมงคลยังไม่ครบถ้วนสมบูรณ์ จึงสรุปผลนโยบายการเพิ่มจำนวนผู้เรียนอาชีวศึกษาให้เป็นปัจจุบันได้ยาก เป็นต้น
รมว.ศึกษาธิการ กล่าวด้วยว่า สำนักตรวจราชการ สป. มีระบบกำกับติดตามตรวจสอบผลการจัดการศึกษาที่ดี โดยยึดหลักการตรวจราชการตามมาตรฐานของแผนการศึกษาแห่งชาติใน 5 มิติที่สำคัญ คือ 1) การเข้าถึงการศึกษา 2) คุณภาพการศึกษา 3) ประสิทธิภาพการศึกษา 4) การลดความเหลื่อมล้ำ 5) ความเหมาะสมกับบริบท พร้อมจัดทำรายงานผลการตรวจราชการและติดตามประเมินผลการศึกษาของกระทรวงศึกษาธิการ ประจำปีงบประมาณ พ.ศ.2561 ได้อย่างชัดเจนและมีความเป็นรูปธรรมมากขึ้น
Written by อรพรรณ ฤทธิ์มั่น, ปารัชญ์ ไชยเวช
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/17743
