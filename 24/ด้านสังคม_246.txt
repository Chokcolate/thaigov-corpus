รัฐบาลไทย-ข่าวทำเนียบรัฐบาล-พม. จัดงานวันสตรีสากล ปี 2562 พร้อมชูแนวคิด “การเสริมพลังสตรีและเด็กหญิง สู่การพัฒนาที่มั่นคง มั่งคั่ง และยั่งยืน”

วันศุกร์ที่ 8 มีนาคม 2562
พม. จัดงานวันสตรีสากล ปี 2562 พร้อมชูแนวคิด “การเสริมพลังสตรีและเด็กหญิง สู่การพัฒนาที่มั่นคง มั่งคั่ง และยั่งยืน”
พม. จัดงานวันสตรีสากล ปี 2562 พร้อมชูแนวคิด “การเสริมพลังสตรีและเด็กหญิง สู่การพัฒนาที่มั่นคง มั่งคั่ง และยั่งยืน”
วันนี้ (8 มี.ค. 62) เวลา 13.30 น. ที่ห้องแกรนด์ ไดมอนด์ บอลรูม อาคารอิมแพค ฟอรั่ม เมืองทองธานี จังหวัดนนทบุรี พลเอก ฉัตรชัย สาริกัลยะ รองนายกรัฐมนตรี เป็นประธานในพิธีเปิดงานวันสตรีสากล ประจำปี 2562 และปาฐกถาพิเศษ เรื่อง "การเสริมพลังสตรีและเด็กหญิง สู่การพัฒนาที่มั่นคง มั่งคั่ง และยั่งยืน” พร้อมมอบโล่ประกาศเกียรติคุณให้กับสตรี บุคคล และองค์กรที่มีผลงานดีเด่นที่ดำเนินงานด้านการพัฒนาศักยภาพสตรีและการส่งเสริมความเสมอภาคระหว่างเพศ โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงาน พร้อมด้วย พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) คณะผู้บริหาร และผู้แทนหน่วยงานที่เกี่ยวข้อง เข้าร่วมงาน
พลเอก ฉัตรชัย กล่าวว่า ด้วยองค์การสหประชาชาติ กำหนดให้วันที่ 8 มีนาคมของทุกปี เป็นวันสตรีสากล และเชิญชวน ให้ประเทศสมาชิกจัดกิจกรรมเพื่อร่วมเฉลิมฉลองและรำลึกถึงการต่อสู้ของสตรี เพื่อการได้มาซึ่งความยุติธรรม ความเสมอภาค และสันติภาพ รวมทั้งนำไปสู่การทบทวนความก้าวหน้าในการดำเนินงานทั้งในด้านเศรษฐกิจ สังคม และการเมือง ตลอดจน สิทธิมนุษยชนของสตรีและประชาชนทุกคน ทั้งนี้ ประเทศไทยในฐานะสมาชิกสหประชาชาติได้ร่วมแสดงเจตนารมณ์ในการปฏิบัติตามพันธสัญญาต่อเวทีโลก ที่มุ่งเน้นให้ความสำคัญกับการพัฒนาสถานภาพสตรี และการสร้างความเสมอภาคระหว่างเพศ โดยได้ดำเนินการจัดงานวันสตรีสากลในประเทศไทยตั้งแต่ปี 2532 เป็นประจำทุกปีอย่างต่อเนื่องจนถึงปัจจุบัน เพื่อกระตุ้นให้สังคมไทยได้ตระหนักถึงศักยภาพและสิทธิมนุษยชนของสตรี และให้ภาคีเครือข่ายทุกภาคส่วนมีส่วนร่วมในการขับเคลื่อนภารกิจด้านการพัฒนาสถานภาพสตรีในประเทศไทยให้มากขึ้น รวมทั้งยกระดับการพัฒนาสตรีให้สอดคล้องกับหลักสากล โดยมีการจัดกิจกรรม วันสตรีสากลไปพร้อมกันทั้งในส่วนกลางและภูมิภาค
พลเอก ฉัตรชัย กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) ในฐานะหน่วยงานหลักที่ดำเนินภารกิจหลักในการส่งเสริมศักยภาพสตรีและความเสมอภาคระหว่างเพศ การคุ้มครองพิทักษ์สิทธิสตรี และการส่งเสริมการสร้างกระบวนการมีส่วนร่วมในการรับฟังความคิดเห็นของสตรีจากภาคีเครือข่าย ทุกภาคส่วนของสังคม จึงได้กำหนดจัดงานวันสตรีสากล ประจำปี 2562 ในวันนี้ (8 มีนาคม 2562) ภายใต้แนวคิด (Theme) "การเสริม พลังสตรีและเด็กหญิง สู่การพัฒนาที่มั่นคง มั่งคั่ง และยั่งยืน” สอดคล้องกับหัวข้อหลักในการประชุมของคณะกรรมาธิการว่าด้วยสถานภาพสตรี (Commission on the Status of Women - CSW) สมัยที่ 63 และเป้าหมายเพื่อการพัฒนาที่ยั่งยืน (Sustainable Development Goals –SDGs) เป้าหมายที่ 5 เพื่อบรรลุความเท่าเทียมทางเพศ พัฒนาบทบาทสตรีและเด็กผู้หญิง ซึ่งเป็นหนึ่งในยุทธศาสตร์การพัฒนาสตรีที่สำคัญของรัฐบาลในการเสริมพลัง เพิ่มบทบาท และพัฒนาคุณภาพชีวิตแก่สตรีทุกกลุ่มและทุกระดับ เพื่อส่งเสริมให้สตรีมีความเข้มแข็ง และสามารถพึ่งพาตนเองได้อย่างมั่นคง มั่งคั่ง และยั่งยืน
พลเอก ฉัตรชัย กล่าวเพิ่มเติมว่า สำหรับการจัดงานวันสตรีสากล ปี 2562 ในวันนี้ ประกอบด้วยกิจกรรมที่น่าสนใจ อาทิ 1) พิธีเปิดงาน โดย พลเอก ฉัตรชัย สาริกัลยะ รองนายกรัฐมนตรี เป็นประธาน พร้อมปาฐกถาพิเศษ เรื่อง "การเสริมพลังสตรีและเด็กหญิงสู่การพัฒนา” และการมอบโล่ประกาศเกียรติคุณให้แก่สตรี บุคคล และหน่วยงานองค์กรดีเด่น เนื่องในวันสตรีสากล ประจำปี 2562 จำนวน 15 สาขา รวม 45 รางวัล 2) การสัมมนาแลกเปลี่ยนเรียนรู้เพื่อการพัฒนาสถานภาพสตรี แบ่งเป็นการสัมมนาย่อย 3 ห้อง ตามหัวข้อ ได้แก่ 2.1) หัวข้อ "สตรีไทยในสังคมยุคใหม่: ความท้าทาย” 2.2) หัวข้อ "สังคมไทยไร้ความรุนแรงได้จริงหรือ” และ 2.3) หัวข้อ "ระบบการคุ้มครองทางสังคมและการพัฒนาที่ยั่งยืน” 3) การนำเสนอวีดิทัศน์ เรื่อง "เสริมสตรีก้าวหน้า สู่การพัฒนา ที่ยั่งยืน” และ 4) นิทรรศการเนื่องในวันสตรีสากล อาทิ 4.1) นิทรรศการบอร์ดวิชาการ หัวข้อ "การดำรงตำแหน่งระดับสูงของ ผู้หญิง - ผู้ชาย ในสถาบันระดับชาติ ภาครัฐ ภาคเอกชน และภาคประชาสังคม” 4.2) ผลงานจากศูนย์เรียนรู้การพัฒนาสตรีและครอบครัว สังกัด สค. จำนวน 8 ศูนย์ 4.3) ผลิตภัณฑ์ ทอฝัน by พม. จากผู้ประสบปัญหาทางสังคม และผู้เสียหายจากการค้ามนุษย์ในความคุ้มครองดูแลของหน่วยงานสังกัดกระทรวง พม. 4.4) บูธสมาคมบัณฑิตสตรีทางกฎหมายแห่งประเทศไทยในพระบรมราชินูปถัมภ์ และ 4.5) บูธจากสภาสตรีแห่งชาติในพระบรมราชินูปถัมภ์ กลุ่มอาชีพอิสระสตรีพิการ และสมาคมเพื่อความก้าวหน้าอาชีพคนตาบอดแห่งประเทศไทย เป็นต้น
"ในการนี้ ขอแสดงความยินดีกับทุกท่านและทุกหน่วยงานองค์กรที่ได้รับการประกาศเกียรติคุณ เนื่องในวันสตรีสากล ประจำปี 2562 ถือเป็นแบบอย่างที่ดีของสังคมในการช่วยสร้างแรงบันดาลใจให้กับคนในสังคมได้ตระหนักถึงการส่งเสริมศักยภาพ ของสตรี และการสร้างความเสมอภาคระหว่างเพศ โดยปราศจากการเลือกปฏิบัติ ส่งผลให้สตรีมีคุณภาพชีวิตที่ดี ด้วยความปลอดภัย และความมั่นคงในชีวิต เป็นการส่งเสริมบทบาทสตรีในการมีส่วนร่วมเพื่อการพัฒนาประเทศอย่างมั่นคง มั่งคั่ง และยั่งยืน ต่อไป” พลเอก ฉัตรชัย กล่าวในตอนท้าย

ที่มา : https://www.thaigov.go.th/news/contents/details/19198
