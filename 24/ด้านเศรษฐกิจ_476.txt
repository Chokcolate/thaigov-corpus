รัฐบาลไทย-ข่าวทำเนียบรัฐบาล-ธ.ก.ส. ร่วม สปสช. และสำนักอนามัย เปิดจุดบริการสิทธิบัตรทอง

วันพุธที่ 27 กุมภาพันธ์ 2562
ธ.ก.ส. ร่วม สปสช. และสำนักอนามัย เปิดจุดบริการสิทธิบัตรทอง
ธ.ก.ส. ร่วมกับ สปสช. และสำนักอนามัย ร่วมเปิดจุดบริการให้กับผู้ใช้สิทธิหลักประกันสุขภาพแห่งชาติ (สิทธิบัตรทอง) ในพื้นที่กรุงเทพมหานคร เพื่ออำนวยความสะดวกให้แก่ประชาชนในการลงทะเบียนเปลี่ยนสิทธิได้รวดเร็วและง่ายยิ่งขึ้น
ธ.ก.ส. ร่วมกับ สปสช. และสำนักอนามัย ร่วมเปิดจุดบริการให้กับผู้ใช้สิทธิหลักประกันสุขภาพแห่งชาติ (สิทธิบัตรทอง) ในพื้นที่กรุงเทพมหานคร เพื่ออำนวยความสะดวกให้แก่ประชาชนในการลงทะเบียนเปลี่ยนสิทธิได้รวดเร็วและง่ายยิ่งขึ้น พร้อมจัดตรวจสุขภาพและมอบกรมธรรม์อุบัติเหตุ มูลค่า 100,000 บาท ฟรี
วันนี้ (27 กุมภาพันธ์ 2562) ณ ธนาคารเพื่อการเกษตรและสหกรณ์การเกษตร (ธ.ก.ส.) สาขาย่อยสถานีขนส่งหมอชิต เขตจตุจักร กรุงเทพมหานคร ได้มีพิธีเปิดงาน “ร่วมสานพลังให้บริการ...ผู้ใช้สิทธิหลักประกันสุขภาพแห่งชาติ (สิทธิบัตรทอง)” โดยมี นายแพทย์ชวินทร์ ศิรินาค ผู้อำนวยการสำนักอนามัย กรุงเทพฯ ทันตแพทย์อรรถพร  ลิ้มปัญญาเลิศ รองเลขาธิการสำนักงานหลักประกันสุขภาพแห่งชาติ (สปสช.) นายนิพัฒน์  เกื้อสกุล รองผู้จัดการ ธ.ก.ส. และนางสาวกนิษฐา  ปาละวิวัธน์ ผู้แทนจากบริษัท ขนส่ง จำกัด ร่วมเปิดจุดบริการแก่ผู้ใช้สิทธิหลักประกันสุขภาพแห่งชาติ (สิทธิบัตรทอง) เพื่อให้สามารถเข้าถึงแหล่งบริการด้านสาธารณสุขและการดูแลสุขภาพได้ง่ายยิ่งขึ้น ซึ่งในงานมีกลุ่มผู้ขับขี่รถสาธารณะและประชาชนทั่วไปเข้าร่วมกิจกรรม นอกจากนี้ ยังมีการให้บริการตรวจสุขภาพ กิจกรรม ธ.ก.ส. ห่วงใยคุณ เพื่อรับกรมธรรม์ประกันอุบัติเหตุฟรี วงเงินคุ้มครองสูงสุดถึง 100,000 บาท และการมอบ QR Code น้องหอมจัง ตังค์เยอะ แก่กลุ่มผู้ขับขี่รถสาธารณะ
นายนิพัฒน์ เกื้อสกุล รองผู้จัดการ ธ.ก.ส. กล่าวว่า ความร่วมมือในครั้งนี้ ธ.ก.ส. มุ่งเน้นถึงการอำนวยความสะดวกให้แก่พี่น้องประชาชนผู้ถือบัตรทองในพื้นที่ต่างจังหวัดที่เดินทางเข้ามาทำงานในกรุงเทพฯให้สามารถเข้ารับบริการลงทะเบียน เปลี่ยนสิทธิ โอนย้ายสิทธิและบริการอื่น ๆ  โดยนำร่องเปิดบริการในพื้นที่กรุงเทพมหานคร ณ     ธ.ก.ส. 3 สาขา คือ สาขาสถานีขนส่งหมอชิต สาขาย่อยตลาดยิ่งเจริญ และสาขาย่อยวัดไทร ซึ่งจะผลส่งให้ลูกค้า      ธ.ก.ส.และประชาชนทั่วไปสามารถเข้าถึงสิทธิหลักประกันสุขภาพมากยิ่งขึ้น ทั้งนี้ ธ.ก.ส. จะขยายจุดบริการดังกล่าวในสาขาต่าง ๆ ให้ครอบคลุมมากยิ่งขึ้นต่อไป  และในโอกาสครบครอบ 52 ปี ธ.ก.ส. ได้จัดกิจกรรม ธ.ก.ส.ห่วงใยคุณ ด้วยการมอบกรมธรรม์ประกันอุบัติเหตุ วงเงินคุ้มครองสูงสุด 100,000 บาท ฟรี เป็นระยะเวลา 52 วัน ให้กับลูกค้าทุกท่านที่ใช้บริการทุกธุรกรรมกับ ธ.ก.ส. ทั้งที่สาขาและผ่าน ธ.ก.ส. A-Mobile ตั้งแต่วันนี้ ถึงเดือนมีนาคม 2562 หรือจนกว่าจะครบตามเป้าหมาย
นพ.ชวินทร์ ศิรินาค ผู้อำนวยการสำนักอนามัย กรุงเทพฯ กล่าวว่า สำนักอนามัย กรุงเทพมหานคร ได้จัดเตรียมทีมแพทย์และบุคลากรในการให้บริการตรวจสุขภาพผู้ขับขี่รถสาธารณะ มีตรวจเบาหวาน ความดัน ดัชนีมวลกาย ปัสสาวะ และพิเศษสำหรับกลุ่มนี้โดยเฉพาะ เราจัดเพิ่มตรวจสายตา และเอ๊กซเรย์ปอด เนื่องจากเรามองว่า กลุ่มผู้ขับรถแท็กซี่ และขับมอเตอร์ไซค์รับจ้างนั้น ต้องเผชิญกับมลพิษและฝุ่นควันเป็นประจำอย่างหลีกเลี่ยงไม่ได้ และยิ่งในปัจจุบันที่สถานการณ์ฝุ่นควัน PM 2.5 ที่มีฝุ่นพิษที่มีขนาดเล็กไม่เกิน 2.5 ไมครอน ที่เป็นภัยคุกคามสุขภาพของ  คนไทย สามารถเข้าสู่ระบบทางเดินหายใจ ถุงลมในปอดและกระแสเลือดโดยตรง เพิ่มความเสี่ยงต่อการเป็นโรคเรื้อรัง  สำนักอนามัย กทม. มีความห่วงใยกลุ่มผู้ขับขี่รถสาธารณะ เราจึงได้จัดทีมตรวจจากศูนย์บริการสาธารณสุข (ศบส.17,  ศบส.19 และศบส.51)  เพื่อป้องกันโรคที่อาจเกิดขึ้น หากพบว่า ใครที่มีภาวะเสี่ยงต่อโรคดังกล่าวก็จะมีการแนะนำและส่งต่อไปรักษาได้อย่างทันท่วงทีตามหน่วยต้นสังกัดทันที
ทันตแพทย์อรรถพร ลิ้มปัญญาเลิศ รองเลขาธิการ สปสช. กล่าวว่า  การเปิดจุดบริการในครั้งนี้ สปสช. มุ่งหวังสร้างประโยชน์ให้ประชาชนเข้าถึงสิทธิหลักประกันสุขภาพแห่งชาติได้อย่างสะดวกและมีความมั่นใจ ทั้งนี้ สปสช. ขอบคุณในความร่วมมือจาก ธ.ก.ส. สำนักอนามัย กรุงเทพมหานคร ศูนย์บริการสาธารณสุข และบริษัท ขนส่ง จำกัด ที่ตระหนักถึงความสำคัญของสิทธิหลักประกันสุขภาพ และการดูแลสุขภาพของประชาชน อันจะนำมาซึ่งสุขภาวะทางกายที่แข็งแรง และ สุขภาวะทางใจที่เข้มแข็งของประชาชนคนไทยทุกคน ทั้งนี้   ยังเป็นการบริหารงบประมาณอย่างมีประสิทธิภาพสูงสุดมีคุณภาพและมาตรฐานครอบคลุมและทั่วถึง

ที่มา : https://www.thaigov.go.th/news/contents/details/19007
