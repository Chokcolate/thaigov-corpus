รัฐบาลไทย-ข่าวทำเนียบรัฐบาล-ผู้แทนพิเศษของรัฐบาลร่วมประชุมและรับฟังความคิดเห็นจากประชาชนกลุ่มต่างๆ ในการแก้ไขปัญหาจังหวัดชายแดนภาคใต้ของรัฐบาล และเร่งขับเคลื่อนการแก้ไขราคายางพาราและราคาสินค้าเกษตรตกต่ำ

วันพฤหัสบดีที่ 27 ธันวาคม 2561
ผู้แทนพิเศษของรัฐบาลร่วมประชุมและรับฟังความคิดเห็นจากประชาชนกลุ่มต่างๆ ในการแก้ไขปัญหาจังหวัดชายแดนภาคใต้ของรัฐบาล และเร่งขับเคลื่อนการแก้ไขราคายางพาราและราคาสินค้าเกษตรตกต่ำ
พลเอกสุรเชษฐ์  ชัยวงศ์ ผู้แทนพิเศษของรัฐบาลและรัฐมนตรีช่วยว่าการกระทรวงศึกษาธิการเป็นประธานเปิดการประชุมเสริมสร้างการมีส่วนร่วมของทุกภาคส่วนตามกลไกประชารัฐ ครั้งที่ ๘ / ๒๕๖๑ ที่จัดขึ้น ณ วิทยาลัยเทคนิคปัตตานี
วันนี้เวลา ๑๓.๓๐ นาฬิกา พลเอกสุรเชษฐ์  ชัยวงศ์ ผู้แทนพิเศษของรัฐบาลและรัฐมนตรีช่วยว่าการกระทรวงศึกษาธิการเป็นประธานเปิดการประชุมเสริมสร้างการมีส่วนร่วมของทุกภาคส่วนตามกลไกประชารัฐ ครั้งที่ ๘ / ๒๕๖๑ ที่จัดขึ้น ณ วิทยาลัยเทคนิคปัตตานี  โดยมีคณะผู้แทนพิเศษของรัฐบาล  ผู้แทนหน่วยงานราชการต่างๆ ทั้งส่วนกลางและส่วนภูมิภาค ผู้นำศาสนา ผู้แทนภาคประชาชน องค์กรภาคประชาสังคมและองค์กรพัฒนาเอกชน (NGOs) เข้าร่วมประชุม  นอกจากการนำเสนอผลการขับเคลื่อนการแก้ไขปัญหาจังหวัดชายแดนภาคใต้ของรัฐบาลในห้วงที่ผ่านมาทั้งด้านการรักษาความปลอดภัยในชีวิตและทรัพย์สินที่ให้ประชาชนมีส่วนร่วมในการดูแลชุมชน  การเฝ้าระวังและแก้ไขปัญหายาเสพติดอย่างเข้มข้นควบคู่กับ         การดำเนินยุทธศาสตร์คนดีคือเจ้าหน้าที่รัฐต้องปลอดยาเสพติดด้วย   งานอำนวยความยุติธรรมและเยียวยา  ผู้ได้รับผลกระทบ งานยุติธรรมชุมชน งานสร้างความเข้าใจทั้งในและต่างประเทศรวมทั้งเรื่องสิทธิมนุษยชน งานพัฒนาอาชีพ  การศึกษาที่เพิ่มโอกาสให้กับเยาวชนในพื้นที่ ส่งเสริมการเรียนสายอาชีพให้มีงานทำ         มีแนวทางในการศึกษาต่อในระดับสูง  งานศาสนาและศิลปวัฒนธรรมที่รักษาความงดงามของสังคมพหุวัฒนธรรม  ส่งเสริมการท่องเที่ยวซึ่งจะเป็นรายได้ให้กับประชาชนในพื้นที่ นอกจากนี้ยังมีนายเข้มแข็ง  ยุติธรรมดำรง  ผู้ตรวจราชการจากกระทรวงเกษตรและสหกรณ์มาตอบปัญหาและชี้แจงแนวทางแก้ไขปัญหาราคายางและพืชผลทางการเกษตรตกต่ำ  ซึ่งในที่ประชุมได้มีข้อเสนอให้รัฐสนับสนุนการนำยางพารามาใช้ประโยชน์ในประเทศเพิ่มมากขึ้น  นายชัยณรงค์ กัจฉปานันต์  ผู้จัดการกองทุนเงินให้กู้ยืมเพื่อการศึกษามาตอบปัญหาและชี้แจงแนวทางในการช่วยเหลือลูกหนี้กองทุนเงินให้กู้ยืมเพื่อการศึกษา(กยศ) ด้วย
โอกาสนี้พลเอกสุรเชษฐ์  ชัยวงศ์และคณะผู้แทนพิเศษของรัฐบาลได้เดินเยี่ยมชมนวัตกรรมทางการศึกษาและนิทรรศการ “อาชีวสร้างสุข สู่ชายแดนใต้” ซึ่งจัดโดยสถานศึกษาสังกัดสำนักงานคณะกรรมการอาชีวศึกษาใน ๑๔ จังหวัดภาคใต้  ทั้งนี้ปีที่ผ่านมาระบบการศึกษาในจังหวัดชายแดนภาคใต้ได้มีการพัฒนาตามยุทธศาสตร์ชาติ ๒๐ ปี และสร้างโอกาสให้กับเยาวชนในพื้นที่เป็นอย่างมาก  จนได้รับคำชื่นชมจากองค์การการศึกษาวิทยาศาสตร์และวัฒนธรรมแห่งสหประชาชาติ (UNESCO) ว่าถือเป็นแนวหน้าในการพัฒนาการศึกษาของอาเซียน

ที่มา : https://www.thaigov.go.th/news/contents/details/17792
