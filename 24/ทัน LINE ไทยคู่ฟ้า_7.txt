รัฐบาลไทย-ข่าวทำเนียบรัฐบาล-​ห้าม! รถ 10 ล้อขึ้นไป วิ่งบนเส้นทางหลักช่วงปีใหม่

วันพฤหัสบดีที่ 20 ธันวาคม 2561
​ห้าม! รถ 10 ล้อขึ้นไป วิ่งบนเส้นทางหลักช่วงปีใหม่
--
อีกไม่นานก็จะถึงเทศกาลปีใหม่ เทศกาลแห่งความสุขส่งท้ายปีที่ทุกคนรอคอย เชื่อว่าหลายคนคงวางแผนในช่วงวันหยุดยาว เดินทางกลับภูมิลำเนาเพื่อพักผ่อนอยู่กับครอบครัว บางคนอาจเดินทางท่องเที่ยวไปยังสถานที่ต่าง ๆ เพื่อเป็นรางวัลให้กับตนเอง หลังจากเหน็ดเหนื่อยมาทั้งปี
ในแต่ละปีมีจำนวนรถยนต์บนท้องถนนมากมาย ขณะเดียวกันก็มีรถบรรทุกขนส่งขนาดใหญ่ที่วิ่งไป - กลับระหว่างเมือง ซึ่งเป็นปัจจัยหนึ่งที่ทำให้เกิดอุบัติเหตุร้ายแรง
ดังนั้น จึงมีความจำเป็นต้องจัดระเบียบการจราจรบนเส้นทางสำคัญในช่วงเทศกาลปีใหม่นี้ เพื่อลดความเสี่ยงของการเกิดอุบัติเหตุ และความไม่ปลอดภัยในชีวิตและทรัพย์สินของประชาชน
ล่าสุดเว็บไซต์ราชกิจจานุเบกษาได้เผยแพร่ประกาศข้อบังคับ “การกำหนดห้ามรถบรรทุก 10 ล้อขึ้นไป เดินรถในถนนบางสายในช่วงเทศกาลปีใหม่ประจำปี 2562”
โดยห้ามรถบรรทุก 10 ล้อขึ้นไป เดินรถบนถนน 5 เส้นทาง ตั้งแต่วันที่ 27 ธ.ค. 61 - 3 ม.ค. 62 ดังต่อไปนี้
1. ถนนพหลโยธิน ตั้งแต่ กม.ที่ 332 ต.กลางแดด อ.เมืองนครสวรรค์ จ.นครสวรรค์ ถึง กม.ที่ 347 ต.นครสวรรค์ตก อ.เมืองนครสวรรค์ จ.นครสวรรค์ ทั้งขาขึ้นและขาล่อง
2. ถนนสายนครสวรรค์ - พิษณุโลก ตั้งแต่ กม.ที่ 0 ต.นครสวรรค์ตก อ.เมืองนครสวรรค์ จ.นครสวรรค์ ถึง กม.ที่ 7 ต.บางม่วง อ.เมืองนครสวรรค์ จ.นครสวรรค์ ทั้งขาขึ้นและขาล่อง
3. ถนนมิตรภาพ ตั้งแต่ กม.ที่ 15+600 ต.ทับกวาง อ.แก่งคอย จ.สระบุรี ถึง กม.ที่ 119+362 ต.สูงเนิน อ.สูงเนิน จ.นครราชสีมา ทั้งขาขึ้นและขาล่อง
4. ถนนกบินทร์บุรี - ปักธงชัย ตั้งแต่ กม.ที่ 165+400 ต.เมืองเก่า อ.กบินทร์บุรี จ.ปราจีนบุรี ถึง กม.ที่ 195+600 ต.บุพราหมณ์ อ.นาดี จ.ปราจีนบุรี ทั้งขาขึ้นและขาล่อง
5. ถนนอรัญประเทศ - นางรอง ตั้งแต่ กม.ที่ 71 ถึง กม.ที่ 80 ต.ทัพราช อ.ตาพระยา จ.สระแก้ว ทั้งขาขึ้นและขาล่อง
และหากรถบรรทุกบางประเภทมีความจำเป็นต้องเดินรถในเส้นทางและช่วงเวลาดังกล่าว ให้อยู่ในอำนาจการพิจารณาของเจ้าพนักงานจราจรจังหวัดนั้น ๆ อนุญาตเป็นกรณีไป
นับเป็นอีกหนึ่งมาตรการที่ช่วยอำนวยความสะดวกแก่พี่น้องประชาชน และเพิ่มความปลอดภัยในการเดินทางสัญจร
สอดคล้องกับนโยบายของรัฐบาลที่กำหนดให้ความปลอดภัยทางถนนเป็นวาระแห่งชาติ โดยตั้งเป้าลดอัตราการเสียชีวิตจากอุบัติเหตุลงให้น้อยที่สุด
อ่านรายละเอียดเพิ่มเติม คลิก http://www.ratchakitcha.soc.go.th/DATA/PDF/2561/E/325/T_0019.PDF
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/17634
