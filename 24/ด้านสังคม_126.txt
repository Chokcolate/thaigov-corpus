รัฐบาลไทย-ข่าวทำเนียบรัฐบาล-พม. Kick Off การจัดทำระบบฐานข้อมูลการขอหนังสือรับรองกิจการเพื่อสังคม (SE Online) พร้อมจัดกิจกรรม “ถนนเด็กเดิน เพลิดเพลินวัฒนธรรม นำสื่อสร้างสรรค์” ที่ จ.พระนครศรีอยุธยา และหนองคาย

วันพฤหัสบดีที่ 17 มกราคม 2562
พม. Kick Off การจัดทำระบบฐานข้อมูลการขอหนังสือรับรองกิจการเพื่อสังคม (SE Online) พร้อมจัดกิจกรรม “ถนนเด็กเดิน เพลิดเพลินวัฒนธรรม นำสื่อสร้างสรรค์” ที่ จ.พระนครศรีอยุธยา และหนองคาย
พม. Kick Off การจัดทำระบบฐานข้อมูลการขอหนังสือรับรองกิจการเพื่อสังคม (SE Online) พร้อมจัดกิจกรรม “ถนนเด็กเดิน เพลิดเพลินวัฒนธรรม นำสื่อสร้างสรรค์” ที่ จ.พระนครศรีอยุธยา และ จ.หนองคาย
วันนี้ (17 ม.ค. 62) เวลา 13.30 น. ณ บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เป็นประธานการแถลงข่าวการดำเนินงานตามภารกิจสำคัญของกระทรวง พม. ดังนี้ 1) กิจกรรม Kick Off การจัดทำระบบฐานข้อมูลการขอหนังสือรับรองกิจการเพื่อสังคม (SE Online) เพื่อเป็นการเพิ่มช่องทางการยื่นขอหนังสือรับรองฯ รวมทั้งการจัดเก็บข้อมูลการยื่นแบบคำขอหนังสือรับรองอย่างเป็นสากล โดยนางนภา เศรษฐกร อธิบดีกรมพัฒนาสังคมและสวัสดิการ 2) มาตรการขับเคลื่อนระเบียบวาระแห่งชาติ เรื่อง สังคมผู้สูงอายุ โดยนางไพรวรรณ พลวัน อธิบดีกรมกิจการผู้สูงอายุ 3) การฟื้นฟูชุมชนหลังประสบภัยพิบัติพายุโซนร้อน "ปาบึก" และการลงพื้นที่ของพลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ เพื่อตรวจเยี่ยมและให้กำลังประชาชนกลุ่มเป้าหมายที่ได้รับผลกระทบ ในวันที่ 21 ม.ค. 2562 ณ อำเภอปากพนัง จังหวัดนครศรีธรรมราช โดยนางอุดมศรี ศิริลักษณาพร ผู้ช่วยผู้อำนวยการสถาบันพัฒนาองค์กรชุมชน (องค์การมหาชน) 4) การจัดพิธีวางศิลาฤกษ์ ศูนย์บริการคนพิการระดับจังหวัดแห่งแรกของประเทศไทย ที่จังหวัดเพชรบูรณ์ โดยนางสาววิจิตา รชตะนันทิกุล ผู้เชี่ยวชาญด้านการส่งเสริมและพัฒนาคุณภาพชีวิตคนพิการ กรมส่งเสริม และพัฒนาคุณภาพชีวิตคนพิการ และ 5) การจัดกิจกรรม "ถนนเด็กเดิน เพลิดเพลินวัฒนธรรม นำสื่อสร้างสรรค์” โดยนายอนุกูล ปีดแก้ว รองอธิบดีกรมกิจการเด็กและเยาวชน
นางสุภัชชา กล่าวว่า รัฐบาลให้ความสำคัญในการแก้ไขปัญหาสังคม โดยเฉพาะกลุ่มเป้าหมายผู้ด้อยโอกาสให้สามารถดูแลตนเอง ครอบครัว ชุมชน และสังคม โดยเชิญชวนและส่งเสริมให้ภาคธุรกิจเอกชน เข้ามามีส่วนร่วมกับภาครัฐในการพัฒนาสังคมและสิ่งแวดล้อมที่ยั่งยืน ในรูปแบบการดำเนินกิจการเพื่อสังคม (Social Enterprise : SE) อันเป็นประโยชน์ต่อส่วนรวม กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ในฐานะกรรมการและเลขานุการคณะกรรมการสร้างเสริมกิจการเพื่อสังคมแห่งชาติ (คกส.) เป็นหน่วยงานหลัก ในการออกหนังสือรับรองกิจการเพื่อสังคม ซึ่งที่ผ่านมาได้มีการรับรองเป็นกิจการเพื่อสังคมแล้ว รวมทั้งสิ้น 94 กิจการ คิดเป็นรายได้รวม จำนวน 4,380 ล้านบาท ทั้งนี้ พส. จึงได้มีการจัดทำระบบฐานข้อมูลการขอหนังสือรับรองกิจการเพื่อสังคม (SE Online) เพื่อเป็นการเพิ่มช่องทางการยื่นขอหนังสือรับรองฯ และอำนวยความสะดวกให้แก่สถานประกอบการในการขอหนังสือรับรองการเป็นกิจการเพื่อสังคม รวมทั้งจัดเก็บข้อมูลการยื่นแบบคำขอหนังสือรับรองอย่างเป็นสากล สำหรับการจัดกิจกรรม "Kick Off SE Online” มีวัตถุประสงค์เพื่อเป็นการเผยแพร่ และประชาสัมพันธ์ข้อมูลข่าวสารเกี่ยวกับกิจการเพื่อสังคม (SE) และระบบการยื่นขอหนังสือรับรองกิจการเพื่อสังคมออนไลน์ (Online) โดยมีกำหนดจัดงานในวันที่ 21 มกราคม 2562 ระหว่างเวลา 13.00 – 17.00 น. ณ บริเวณลาน Eden ชั้น 3 ศูนย์การค้าเซ็นทรัลเวิลด์ กรุงเทพฯ โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธี ภายในงานมีกิจกรรมที่น่าสนใจ อาทิ 1) การบรรยายพิเศษ เรื่อง "มุมมองผู้ประกอบการเพื่อสังคมกับการพัฒนาประเทศ” โดย ประธานเจ้าหน้าที่บริหาร บริษัทดอยคำผลิตภัณฑ์อาหาร จำกัด 2) การเสวนา เรื่อง "การบูรณาการการจัดทำฐานข้อมูลกิจการเพื่อสังคม” โดยวิทยากรจากภาคเอกชน และภาครัฐ เช่น รองนายกสมาคมธุรกิจเพื่อสังคม/ นายกสมาคมนักธุรกิจ เอส เอ็ม อี รุ่นใหม่/ มูลนิธิโรงพยาบาลเจ้าพระยาอภัยภูเบศร และ 3) นิทรรศการ SE และบูธการยื่นขอหนังสือรับรองกิจการเพื่อสังคมแบบออนไลน์
นางสุภัชชา กล่าวต่อว่า สำหรับมาตรการขับเคลื่อนระเบียบวาระแห่งชาติ เรื่อง สังคมผู้สูงอายุโดยเมื่อวันที่ 4 ธันวาคม 2561 มติคณะรัฐมนตรี เห็นชอบในหลักการ และมอบหมายให้หน่วยงานรับผิดชอบดำเนินงานด้านผู้สูงอายุนำไปสู่การปฏิบัติ พร้อมให้กระทรวง พม. และหน่วยงานที่เกี่ยวข้องรับความเห็นของกระทรวงต่าง ๆ เพื่อดำเนินการ อีกทั้งร่วมกับกระทรวงศึกษาธิการ พิจารณาความเป็นไปได้ในการนำพื้นที่ของโรงเรียนขนาดเล็ก มาใช้ประโยชน์ในการจัดตั้งศูนย์การเรียนรู้และดูแลผู้สูงอายุของกระทรวง พม. ตามความเหมาะสมในแต่ละพื้นที่ ซึ่งกระทรวง พม. โดยกรมกิจการผู้สูงอายุ (ผส.) ได้ดำเนินมาตรการขับเคลื่อนระเบียบวาระแห่งชาติ เรื่อง สังคมผู้สูงอายุ (6 Sustainable 4 Change) ดังนี้ S1 การสร้างระบบคุ้มครอง และสวัสดิการผู้สูงอายุ ดำเนินการสร้างระบบคุ้มครอง พิทักษ์สิทธิ ให้ครอบคลุมผู้สูงอายุทุกประเภท และสอดรับกับรูปแบบสังคมเมืองและสังคมชนบท S2 การทำงานและการสร้างรายได้สำหรับผู้สูงอายุ ส่งเสริมการมีงานทำสำหรับผู้สูงอายุ โดยให้มีการกำหนดงาน อาชีพ และระยะเวลาที่เหมาะสมกับผู้สูงอายุ S3 ระบบสุขภาพเพื่อรองรับสังคมผู้สูงอายุ เชื่อมโยงระบบการดูแลผู้สูงอายุในทุกระดับ S4 ปรับสภาพแวดล้อมชุมชนและบ้านให้ปลอดภัยกับผู้สูงอายุ เน้นการมีส่วนร่วมของภาครัฐ ภาคเอกชน และท้องถิ่น S5 ธนาคารเวลา ส่งเสริมให้องค์กรปกครองส่วนท้องถิ่น ชมรม กลุ่มในชุมชน ขับเคลื่อนให้เกิดการดูแลผู้สูงอายุในรูปแบบ "ธนาคารเวลา” S6 การสร้างความรอบรู้ให้คนรุ่นใหม่ ส่งเสริมการออม เพิ่มเงินออม และการวางแผนชีวิต อีกทั้ง C1 การยกระดับความร่วมมือเสริมสร้างพลังสังคมผู้สูงอายุ โดยบูรณาการการดำเนินงานด้านผู้สูงอายุ ทั้งในระดับนโยบายสู่การปฏิบัติในระดับพื้นที่ C2 การปรับเปลี่ยนกฎหมาย ระเบียบปฏิบัติ ข้อบังคับเอื้อต่อการทำงานด้านผู้สูงอายุ ทันต่อสถานการณ์และแก้ไขปัญหาผู้สูงอายุที่สอดคล้องกับบริบทสังคมแต่ละพื้นที่ C3 ปฏิรูประบบข้อมูลเพื่อขับเคลื่อนงานด้านผู้สูงอายุอย่างมีประสิทธิภาพ มีการเชื่อมโยงข้อมูลผู้สูงอายุระหว่างหน่วยงาน เพื่อให้ได้ข้อมูลผู้สูงอายุในภาพรวมตั้งแต่สภาพปัญหาความต้องการ และบริการที่ผู้สูงอายุได้รับจากภาครัฐ C4 พลิกโฉมนวัตกรรมเพื่อลดความเหลื่อมล้ำในสังคมสูงอายุ ส่งเสริมให้มีการนำนวัตกรรมทางสังคมที่เอื้อต่อการดำรงชีวิตของผู้สูงอายุ ไปขับเคลื่อนขยายผลในพื้นที่ต่อไป
นางสุภัชชา กล่าวต่อไปว่า จากเหตุการณ์พายุโซนร้อน "ปาบึก” ในพื้นที่ภาคใต้ สำหรับจังหวัดนครศรีธรรมราช พบว่า ประชาชนได้รับผลกระทบ 199,864 ครัวเรือน มีผู้เสียชีวิต 3 ราย บ้านเรือนประชาชนพังเสียหายทั้งหลัง 244 หลัง และพังเสียหายบางส่วน จำนวน 43,897 หลัง ในจำนวนนี้ทางองค์กรปกครองส่วนท้องถิ่นได้เข้าดำเนินการซ่อมแซมแล้วในเบื้องต้น จำนวน 6,902 หลัง ทั้งนี้ เครือข่ายขบวนองค์กรชุมชนจังหวัดนครศรีธรรมราช โดยสภาองค์กรชุมชน 5 ตำบล ร่วมกันสำรวจข้อมูลผู้เดือดร้อนด้านที่อยู่อาศัยเบื้องต้น โดยมีแผนดำเนินการซ่อมแซมที่อยู่อาศัยโดยองค์กรชุมชน ร่วมกับหน่วยงานที่เกี่ยวข้อง ในพื้นที่ 10 อำเภอ แบ่งเป็น ซ่อมแซม 518 ครัวเรือน สร้างใหม่ 30 ครัวเรือน ทั้งนี้ สถาบันพัฒนาองค์กรชุมชน (องค์การมหาชน) หรือ พอช. รับผิดชอบกลุ่มเป้าหมายที่ไม่เข้าหลักเกณฑ์การช่วยเหลือของกรมป้องกันบรรเทาสาธารณภัย โดยจะดำเนินการคัดเลือกกลุ่มเป้าหมายร่วมกับองค์การบริหารส่วนตำบลในพื้นที่ ซึ่งการก่อสร้างและซ่อมแซมดำเนินการโดยช่างชุมชนที่เป็นสมาชิกในโครงการบ้านมั่นคง ร่วมกับองค์การบริหารส่วนตำบลในพื้นที่ ทั้งนี้ ในวันที่ 21 มกราคม 2562 เวลา พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มีกำหนดลงพื้นที่ตำบลขนาบนาก อำเภอปากพนัง จังหวัดนครศรีธรรมราช เพื่อเป็นประธานในการมอบงบประมาณสนับสนุนการซ่อมแซมและสร้างบ้านให้กับผู้ได้รับผลกระทบด้านที่อยู่อาศัยจากพายุโซนร้อน "ปาบึก” จำนวน 1,062,000 บาท และยกเสาเอกและซ่อมแซมบ้านผู้ประสบภัย จำนวน 2 หลัง สำหรับแผนในการดำเนินการฟื้นฟูชุมชนหลังประสบภัยพิบัติในลำดับต่อไป จะมีการช่วยเหลือครัวเรือนผู้เดือดร้อนด้านอื่นๆ ที่นอกเหนือจากการซ่อมหรือสร้างที่อยู่อาศัย โดย พอช. จะบูรณาการข้อมูลในส่วนที่ พอช. สำรวจ ร่วมกับสำนักงานพัฒนาสังคม และความมั่นคงของมนุษย์ (พมจ.) ในแต่ละพื้นที่เพื่อช่วยเหลือผู้เดือดร้อนในด้านต่างๆ ต่อไป
นางสุภัชชา กล่าวต่อไปว่า สำหรับพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 กำหนดให้คนพิการมีสิทธิเข้าถึงและใช้ประโยชน์ได้จากสิ่งอำนวยความสะดวกอันเป็นสาธารณะ ตลอดจน จัดสวัสดิการและความช่วยเหลืออื่นจากรัฐ ทั้งนี้ กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) กองทุน และส่งเสริมความเสมอภาคคนพิการ จึงได้มีการจัดทำแผนการขับเคลื่อนการก่อสร้างอาคารศูนย์บริการคนพิการในระดับจังหวัด ในปี 2562 จำนวน 15 จังหวัด โดยจังหวัดเพชรบูรณ์ เป็นหนึ่งใน 15 จังหวัดที่ดำเนินการก่อสร้างอาคารศูนย์บริการคนพิการระดับจังหวัด และเป็นจังหวัดแรกของประเทศไทยที่เริ่มดำเนินการก่อสร้าง โดยใช้พื้นที่ 4 ไร่ 28 ตารางวา บริเวณศูนย์ราชการจังหวัดเพชรบูรณ์ เริ่มดำเนินการแล้วเมื่อวันที่ 1 ธันวาคม 2561 กำหนดแล้วเสร็จในวันที่ 25 พฤศจิกายน 2562 โดยวัตถุประสงค์เพื่อเป็นศูนย์บริการคนพิการอย่างครบวงจร รวดเร็ว ทันสมัยในรูปแบบการให้บริการแบบ "One Stop Service” พร้อมทั้งเป็นพื้นที่เรียนรู้และแลกเปลี่ยนงานด้านคนพิการ รวมถึงเป็นศูนย์ความร่วมมือและบูรณาการทั้งหน่วยงานภาครัฐ ภาคเอกชน และภาคประชาสังคมในการขับเคลื่อนและสนับสนุนการส่งเสริมและพัฒนาคุณภาพชีวิตคนพิการในระดับพื้นที่ อีกทั้งเป็นการยกระดับมาตรฐานและการให้บริการคนพิการระดับพื้นที่ ให้สามารถเข้าถึงบริการของรัฐได้อย่างทั่วถึงและเป็นธรรม ทั้งนี้ ในวันศุกร์ที่ 18 มกราคม 2562 เวลา 08.30 น. นางธนาภรณ์ พรมสุวรรณ อธิบดีกรมส่งเสริมและพัฒนาคุณภาพชีวิตคนพิการ ให้เกียรติเป็นประธานในพิธีวางศิลาฤกษ์อาคารศูนย์บริการคนพิการจังหวัดเพชรบูรณ์ และงานวันคนพิการสากลจังหวัดเพชรบูรณ์ "Social Mini Expo @ Phetchabun” ณ สถานที่ก่อสร้างอาคารศูนย์บริการคนพิการจังหวัดเพชรบูรณ์ ศูนย์ราชการจังหวัดเพชรบูรณ์ นอกจากนี้ จะมีการดำเนินการก่อสร้างเพิ่มเติมอีก 14 จังหวัด ได้แก่ จังหวัดปราจีนบุรี นนทบุรี สมุทรสาคร สระแก้ว อุทัยธานี นครราชสีมา ศรีสะเกษ ร้อยเอ็ด สุรินทร์ นครพนม พะเยา ตาก สุราษฎร์ธานี และสตูล ที่มีความพร้อม สำหรับรองรับการจัดบริการ แก่คนพิการ ผู้ดูแลคนพิการ และองค์กรคนพิการต่อไป
นางสุภัชชา กล่าวเพิ่มเติมว่า ตามที่รัฐบาลได้ตระหนักถึงความสำคัญของเด็กและเยาวชน มุ่งหวังให้เด็กและเยาวชนเป็นคนดี คนเก่ง มีคุณภาพ มีวินัย มีความสามารถในการเรียนรู้ทักษะ และมีการประกาศใช้พระราชบัญญัติส่งเสริมการพัฒนาเด็กและเยาวชนแห่งชาติ 2550 และที่แก้ไขเพิ่มเติม (ฉบับที่ 2) พ.ศ. 2561 โดยได้ปรับแก้ไขเพิ่มเติมให้กรมกิจการเด็กและเยาวชน ร่วมกับองค์กรปกครองส่วนท้องถิ่น และกรุงเทพมหานคร ส่งเสริมและสนับสนุนให้มีการจัดตั้งสภาเด็กและเยาวชนตำบล สภาเด็กและเยาวชนเทศบาล สภาเด็กและเยาวชนเขต สภาเด็กและเยาวชนอำเภอ สภาเด็กและเยาวชนจังหวัด สภาเด็กและเยาวชนกรุงเทพมหานคร และสภาเด็กและเยาวชนแห่งประเทศไทย จำนวนทั้งสิ้น 8,780 แห่ง ปัจจุบันได้มีการจัดตั้งสภาเด็กและเยาวชนเสร็จเรียบร้อยแล้วทุกระดับ จำนวนทั้งสิ้น 8,780 แห่ง แบ่งเป็นสภาเด็กและเยาวชนตำบล/เทศบาล จำนวน 7,774 แห่ง สภาเด็กและเยาวชนอำเภอ จำนวน 878 แห่ง สภาเด็กและเยาวชนเขต จำนวน 50 แห่ง สภาเด็กและเยาวชนจังหวัดจำนวน 76 แห่ง สภาเด็กและเยาวชนกรุงเทพมหานคร จำนวน 1 แห่ง สภาเด็กและเยาวชนแห่งประเทศไทยจำนวน 1 แห่ง ซึ่งในปีนี้มุ่งเน้นให้สภาเด็กและเยาวชน จัดกิจกรรมถนนเด็กเดิน เพื่อนำเสนอผลงาน ให้สาธารณะชนได้รับทราบ รวมถึงการจัดกิจกรรมเพื่อแก้ปัญหาการตั้งครรภ์ในวัยรุ่น การยุติความรุนแรงในสังคมทุกรูปแบบ การติดตามดูแลครอบครัวที่ได้รับเงินอุดหนุนเพื่อการเลี้ยงดูเด็กแรกเกิด และสื่อสร้างสรรค์ต่างๆ ทั้งนี้ กระทรวง พม. โดยกรมกิจการเด็กและเยาวชน (ดย.) มีกำหนดจัดกิจกรรมถนนเด็กเดิน เพลิดเพลินวัฒนธรรม นำสื่อสร้างสรรค์@จังหวัดพระนครศรีอยุธยา ในวันที่ 18 มกราคม 2562 เวลา 18.00 น. ณ บริเวณหน้าศาลากลางจังหวัดพระนครศรีอยุธยา (หลังเก่า) ตำบลประตูชัย อำเภอพระนครศรีอยุธยา จังหวัดพระนครศรีอยุธยา โดยมีนายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธาน เพื่อเป็นการเปิดพื้นที่ให้เด็กและเยาวชนได้มีเวทีสร้างสรรค์แสดงออกถึงความรู้ ความสามารถและการอนุรักษ์ศิลปวัฒนธรรมท้องถิ่น มีพลังกาย พลังใจ และพลังสติปัญญาในการขับเคลื่อนงานทั้งด้านการพัฒนา การส่งเสริมและการคุ้มครองเด็กและเยาวชนสู่สังคมที่มีความมั่นคง มั่งคั่ง และยั่งยืน โดยภายในงานมีกิจกรรมที่น่าสนใจ อาทิ กิจกรรมเดินรณรงค์ประชาสัมพันธ์งานถนนเด็กเดินฯ โดยคณะผู้บริหาร ดย. ทีม One Home จังหวัดพระนครศรีอยุธยา สภาเด็กและเยาวชนจังหวัดพระนครศรีอยุธยา และตัวแทนเด็กและเยาวชน กิจกรรมแสดงความสามารถของเด็กและเยาวชน ได้แก่ อยุธยา เมืองงาน รำกลองยาว อยุธยาทิพนารี อยุธยามรดกโลก หัตถศิลป์ถิ่นกรุงศรี กินรีร่อน โขนสด ตอน ศึกไมยราพ และมินิคอนเสิร์ตจากบิว เจตวัฒน์ รักยุติธรรม จากเวที ลา แบนดา ไทยแลนด์ 2 การแสดงนิทรรศการแสดงผลงานสภาเด็กและเยาวชนจังหวัดพระนครศรีอยุธยา และการออกร้านจำหน่ายสินค้าชุมชนโดยกลุ่มเด็กและเยาวชน (โอท็อป) และในวันที่ 18 - 19 มกราคม 2562 มีการจัดงานถนนเด็กเดิน เพลิดเพลินวัฒนธรรม นำสื่อสร้างสรรค์ ที่ลานวัฒนธรรมหน้าวัดลำดวน (แลนด์มาร์คจังหวัดหนองคาย) อำเภอเมือง จังหวัดหนองคาย โดยมีนายสมคิด สมศรี อธิบดีกรมกิจการเด็กและเยาวชน เป็นประธานเปิดงานในวันที่ 19 มกราคม 2562 ภายในงานมีการเดินรณรงค์ประชาสัมพันธ์การป้องกันและแก้ไขปัญหาการตั้งครรภ์ในวัยรุ่น และยุติการใช้ความรุนแรง ณ โรงเรียนฮั่วเคียวกงฮัก อำเภอเมือง จังหวัดหนองคาย ถึงลานวัฒนธรรมหน้าวัดลาดวน (แลนด์มาร์คจังหวัดหนองคาย) อำเภอเมือง จังหวัดหนองคาย และกิจกรรมอื่นๆ อีกมากมาย

ที่มา : https://www.thaigov.go.th/news/contents/details/18208
