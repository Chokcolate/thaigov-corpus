รัฐบาลไทย-ข่าวทำเนียบรัฐบาล-“บิ๊กอู๋” Kick Off “ประชารัฐรวมพลัง สร้างยุวแรงงาน ปี 2562” เตรียมงานรองรับนักเรียน/นักศึกษา ทำช่วงปิดภาคเรียน กว่า 23,000 อัตรา

วันจันทร์ที่ 28 มกราคม 2562
“บิ๊กอู๋” Kick Off “ประชารัฐรวมพลัง สร้างยุวแรงงาน ปี 2562” เตรียมงานรองรับนักเรียน/นักศึกษา ทำช่วงปิดภาคเรียน กว่า 23,000 อัตรา
วันที่ 28 มกราคม 2562 เวลา 10.00 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานเปิดตัวโครงการ “ประชารัฐรวมพลัง สร้างยุวแรงงาน ประจำปี 2562”
วันที่ 28 มกราคม 2562 เวลา 10.00 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานเปิดตัวโครงการ “ประชารัฐรวมพลัง สร้างยุวแรงงาน ประจำปี 2562” พร้อมด้วยนายจรินทร์  จักกะพาก ปลัดกระทรวงแรงงาน และคณะผู้บริหารกระทรวงแรงงาน และร่วมเป็นสักขีพยานในพิธีลงนามบันทึกความเข้าใจว่าด้วยความร่วมมือด้านการส่งเสริมการมีงานทำให้นักเรียนหรือนักศึกษาในช่วงปิดภาคเรียนหรือช่วงว่างจากการเรียน “ประชารัฐรวมพลัง สร้างยุวแรงงาน” ระหว่างกรมการจัดหางาน กรมพัฒนาฝีมือแรงงาน กรมสวัสดิการและคุ้มครองแรงงาน สำนักงานประกันสังคม สำนักงานคณะกรรมการการศึกษาขั้นพื้นฐาน สำนักงานคณะกรรมการการอาชีวศึกษา สำนักงานคณะกรรมการการอุดมศึกษา กรมส่งเสริมการปกครองท้องถิ่น และสถานประกอบการ 21 แห่ง ณ ห้องประชุมจอมพล ป. พิบูลสงคราม ชั้น 5 อาคารกระทรวงแรงงาน
รมว.แรงงาน กล่าวว่า การดำเนินงานดังกล่าวเป็นความร่วมมือระหว่างภาครัฐ ภาคเอกชน และภาคประชาสังคม โดยกรมการจัดหางานจะให้บริการด้านข้อมูลข่าวสารตลาดแรงงาน รับสมัครนักเรียน/นักศึกษาที่ประสงค์จะทำงานและส่งตัวไปสถานประกอบการเพื่อพิจารณาบรรจุงาน และให้คำปรึกษาแก่สถานประกอบการ กรมพัฒนาฝีมือแรงงานจะฝึกทักษะระหว่างการเรียนและเตรียมความพร้อมสำหรับการทำงาน ส่วนกรมสวัสดิการและคุ้มครองแรงงานจะให้ความรู้ด้านความปลอดภัย อาชีวอนามัย และสภาพแวดล้อมในการทำงาน รวมทั้งคุ้มครองการทำงานให้เป็นไปตามกฎหมาย ขณะที่สำนักงานประกันสังคมจะคุ้มครองดูแลด้านสิทธิประโยชน์ตามกฎหมาย ขณะเดียวกัน หน่วยงานทางการศึกษาได้แก่ สำนักงานคณะกรรมการการศึกษาขั้นพื้นฐาน สำนักงานคณะกรรมการการอาชีวศึกษา สำนักงานคณะกรรมการการอุดมศึกษาจะประชาสัมพันธ์และจัดเตรียมนักเรียน/นักศึกษาที่ประสงค์จะทำงาน นายจ้าง/สถานประกอบการจะจัดเตรียมตำแหน่งงานและพี่เลี้ยงสอนงาน ด้านภาคีเครือข่ายผู้ปกครองจะสนับสนุนให้นักเรียน/นักศึกษาเข้าร่วมโครงการ โดยจะเปิดรับสมัครตั้งแต่วันที่ 1 กุมภาพันธ์ 2562 เป็นต้นไป
ทั้งนี้ หากนักเรียน นักศึกษา สนใจเข้าร่วมโครงการดังกล่าว สามารถสมัครได้ที่ ศูนย์บริการจัดหางานเพื่อคนไทย (Smart Job Center) ที่อาคาร 3 ชั้น ด้านหน้ากระทรวงแรงงาน เขตดินแดง กรุงเทพฯ , สำนักงานจัดหางานจัดหางานกรุงเทพมหานครพื้นที่ 1-10 , สำนักงานจัดหางานจังหวัดทุกจังหวัด หรือโทรสอบถามรายละเอียดเพิ่มเติมได้ที่ สายด่วนกระทรวงแรงงาน โทร. 1506
-----------------------------------
กองเผยแพร่และประชาสัมพันธ์ - ข่าว/
สมภพ ศีลบุตร - ภาพ/
กรมการจัดหางาน - ข้อมูล/
28 มกราคม 2562

ที่มา : https://www.thaigov.go.th/news/contents/details/18388
