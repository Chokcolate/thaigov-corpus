รัฐบาลไทย-ข่าวทำเนียบรัฐบาล-กระทรวงอุตสาหกรรมเตรียมของขวัญปีใหม่ 2562 มอบให้ประชาชนและผู้ประกอบการทุกระดับ

วันศุกร์ที่ 7 ธันวาคม 2561
กระทรวงอุตสาหกรรมเตรียมของขวัญปีใหม่ 2562 มอบให้ประชาชนและผู้ประกอบการทุกระดับ
นายอุตตม สาวนายน รัฐมนตรีว่าการกระทรวงอุตสาหกรรม เป็นประธานแถลงข่าว  ของขวัญปีใหม่ 2562 จากกระทรวงอุตสาหกรรมให้แก่ประชาชนและผู้ประกอบการทุกระดับ ณ ห้องประชุม 1 ชั้น 2 อาคารสำนักงานปลัดกระทรวงอุตสาหกรรม
วันนี้ (7 ธ.ค. 61) นายอุตตม สาวนายน รัฐมนตรีว่าการกระทรวงอุตสาหกรรม เป็นประธานแถลงข่าว  ของขวัญปีใหม่ 2562 จากกระทรวงอุตสาหกรรมให้แก่ประชาชนและผู้ประกอบการทุกระดับ โดยมี นายสมชาย หาญหิรัญ รัฐมนตรีช่วยว่าการกระทรวงอุตสาหกรรม นายพสุ โลหารชุน ปลัดกระทรวงอุตสาหกรรม นายสุรพล ชามาตย์ รองปลัดกระทรวงอุตสาหกรรม และผู้บริหารกระทรวงอุตสาหกรรม  ร่วมด้วย ณ ห้องประชุม 1 ชั้น 2 อาคารสำนักงานปลัดกระทรวงอุตสาหกรรม
กระทรวงอุตสาหกรรมเตรียมของขวัญปีใหม่ ให้แก่ ประชาชน SMEs และผู้ประกอบการทุกระดับ โดยแบ่งเป็น 4 ภารกิจ คือ
1.การอำนวยความสะดวกและลดภาระผู้ประกอบการ ได้แก่ 1.1 การยกเลิกการต่ออายุใบอนุญาตประกอบกิจการโรงงาน(รง.4) ของกรมโรงงานอุตสาหกรรม เพื่อเพิ่มความสะดวกให้ผู้ประกอบการ เพิ่มประสิทธิภาพการให้บริการ  1.2 การชำระค่าบริการผ่านระบบ e-Payment คือระบบการชำระค่าบริการของหน่วยงานระดับกรมในกระทรวงอุตสาหกรรมที่มีการเก็บค่าธรรมเนียม ซึ่งจะดำเนินการผ่านระบบอิเล็กทรอนิกส์ทั้งหมด เช่น การชำระค่าธรรมเนียมรายปี ใบอนุญาตโรงงาน ค่าใบอนุญาตนำแร่เข้า-ส่งออก การออกใบอนุญาตผ่านระบบอิเล็กทรอนิกส์ หรือ e-License เป็นต้น
2. ลดต้นทุนการดำเนินธุรกิจ 2.1 การปรับสินเชื่อของกองทุนหมุนเวียนเพื่อการส่งเสริมอุตสาหกรรมเกษตรแปรรูปทั่วไทยวงเงิน 250 ล้านบาท ที่มีอยู่แล้วแต่มาปรับลดดอกเบี้ยลงจากเดิม 6% เหลือ 4% วงเงินสินเชื่อไม่เกิน 200,000 บาท ใช้บุคคลค้ำประกัน โดยเน้นให้เข้าถึงผู้ประกอบการรายย่อย และ 2.2 การสนับสนุนการพัฒนาผลิตภัณฑ์สู่มาตรฐานผลิตภัณฑ์อุตสาหกรรมให้กับ SMEs หรือ มอก.S โดยจะแจกคูปองให้รายละไม่เกิน 30,000 บาท จำนวน 500 ราย ภายใต้งบประมาณกองทุนพัฒนาเอสเอ็มอีตามแนวทางประชารัฐเพื่อช่วยเหลือการให้คำปรึกษาและแนะนำด้านเทคนิค
3. การยกระดับพัฒนาผู้ประกอบการและชุมชนเชิงพื้นที่ 3.1 กระทรวงฯ ได้จัดทำ แอพพลิเคชั่น(Application) สินค้าอุตสาหกรรมชุมชนของ อก. ภายใต้ชื่อ 77 จังหวัดมีดี มาโชว์ (ThaiBest Products) ขึ้นเพื่อคัดสรรของดี ของเด่น ซึ่งเป็นสินค้าชุมชนลักษณะของขวัญ ของฝาก ของที่ระลึก 77 จังหวัดทั่วประเทศมารวมไว้กว่า 240 ผลิตภัณฑ์ และจัดทำแปลภาษาทั้งไทย จีน อังกฤษ ญี่ปุ่น โดยจะเปิดตัวในวันที่ 22 ธ.ค. นี้ที่อิมแพคเมืองทองธานี  3.2 การเปิดศูนย์ทดสอบยานยนต์และยางล้อแห่งชาติที่จะแล้วเสร็จในต้นปี 2562 และเปิดบริการให้กับผู้ประกอบการที่เกี่ยวข้องกับอุตสาหกรรมยานยนต์มาใช้บริการ สามารถประหยัดค่าใช้จ่ายได้รวม 95 ล้านบาทต่อปี รวมไปถึงศูนย์ปฏิรูปอุตสาหกรรมสู่ 4.0 หรือ ITC ที่เปิดให้บริการแล้วครบ 77 จังหวัดทั่วประเทศ
4. การดูแลเกษตรกร แรงงาน ประชาชนทั่วประเทศ 4.1 โครงการเหมืองแร่ปลอดภัย ห่วงใยประชาชน โดยกรมอุตสาหกรรมพื้นฐานและการเหมืองแร่ ได้จัดกิจกรรมตรวจสุขภาพประชาชนรอบเหมือง ฯลฯ และ 4.2 โครงการ กนอ. สานฝัน ปันอาชีพ โดยจะดำเนินการตั้งแต่ปี 2562-64 พัฒนาแรงงานโดยเฉพาะชุมชนผู้สูงอายุ แรงงานใกล้เกษียณ รอบนิคมฯ

ที่มา : https://www.thaigov.go.th/news/contents/details/17395
