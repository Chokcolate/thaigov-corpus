รัฐบาลไทย-ข่าวทำเนียบรัฐบาล-ทส. แถลงแผนปฏิบัติการแก้ไขปัญหา PM 2.5 ในพื้นที่ กทม. และปริมณฑล

วันพฤหัสบดีที่ 24 มกราคม 2562
ทส. แถลงแผนปฏิบัติการแก้ไขปัญหา PM 2.5 ในพื้นที่ กทม. และปริมณฑล
กระทรวงทรัพยากรธรรมชาติและสิ่งแวดล้อม แถลงข่าวเกี่ยวกับการดำเนินงานด้านการลดขยะพลาสติก การลดมลพิษ หมอกควันไฟป่า การเพิ่มพื้นที่สีเขียว และฝุ่นจิ๋ว PM 2.5 โดยมีรัฐมนตรีว่าการกระทรวงทรัพยากรธรรมชาติและสิ่งแวดล้อม (พลเอก สุรศักดิ์ กาญจนรัตน์) เป็นประธาน
ทส. แถลงแผนปฏิบัติการแก้ไขปัญหา PM 2.5 ในพื้นที่ กทม. และปริมณฑล
กระทรวงทรัพยากรธรรมชาติและสิ่งแวดล้อม แถลงข่าวเกี่ยวกับการดำเนินงานด้านการลดขยะพลาสติก การลดมลพิษ หมอกควันไฟป่า การเพิ่มพื้นที่สีเขียว และฝุ่นจิ๋ว PM 2.5 โดยมีรัฐมนตรีว่าการกระทรวงทรัพยากรธรรมชาติและสิ่งแวดล้อม (พลเอก สุรศักดิ์ กาญจนรัตน์) เป็นประธานการแถลงข่าว
วันที่ 23 มกราคม 2562 เวลา 13.00 น. ณ ห้องประชุม 301 อาคารกระทรวงทรัพยากรธรรมชาติและสิ่งแวดล้อม พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม แถลงข่าวแผนปฏิบัติการ เรื่อง PM 2.5 ในพื้นที่ กทม. และปริมณฑล รวมถึงการดำเนินงานตาม NDCs Road Map ของประเทศไทย การดำเนินงานตาม Road Map การลดการใช้ถุงพลาสติกของประเทศไทย ตลอดจนการเตรียมการรับสถานการณ์ไฟป่าหมอกควันในพื้นที่ภาคเหนือ และการเพิ่มพื้นที่ป่าและพื้นที่สีเขียว
พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้มอบหมายให้กรมควบคุมมลพิษ ร่วมกับหน่วยงานที่เกี่ยวข้อง พิจารณาหารือแนวทางในการแก้ไขปัญหาฝุ่นละออง PM2.5  ในกรุงเทพมหานครและปริมณฑล โดยมีแผนปฏิบัติการแก้ไขปัญหาฝุ่นละออง PM2.5 แบ่งเป็น 4 ระดับ และจะยกระดับความเข้มข้นของมาตรการตามความรุนแรงของสถานการณ์ PM2.5 ดังนี้
ระดับที่ 1) ฝุ่นละออง PM2.5 อยู่ในช่วง 51 - 90 ไมโครกรัมต่อลูกบาศก์เมตร (มคก./ลบ.ม.) เพิ่มความเข้มข้นของการดำเนินมาตรการต่างๆ ประกอบด้วย ตรวจจับควันดำ 20 จุด รอบ กทม. จัดจุดตรวจวัดควันดำเคลื่อนที่เร็ว 5 ชุด จัดชุดตรวจการ 16 ชุด ตรวจรถ ขสมก. เร่งคืนพื้นผิวจราจรในพื้นที่การก่อสร้างรถไฟฟ้าได้ เพิ่มการเปิดหน่วยปฏิบัติการ ฉีดพ่นน้ำแรงดันสูง 8 คัน กรุงเทพมหานคร เพิ่มความถี่กวาดล้างทำความสะอาดถนน ควบคุมการก่อสร้าง และงดการเผาในที่โล่งและตรวจจับควันดำ ในพื้นที่ 5 จังหวัดปริมณฑล
ระดับที่ 2) หากปริมาณฝุ่นละอองขนาดเล็ก PM2.5 เกิน 90 ไมโครกรัมต่อลูกบาศก์เมตร (มคก./ลบ.ม.)  ครอบคลุมพื้นที่ ติดต่อกัน 3 วัน ให้ยกระดับมาตรการเป็นระดับ 2 ซึ่งจะเพิ่มความเข้มงวดขึ้นจากระดับที่ 1 เช่น
ลดจำนวนยานพาหนะ ชะลอ/หยุดการก่อสร้างเส้นทางรถไฟฟ้า การปรับเปลี่ยนและแก้ไขแหล่งกำเนิดมลพิษประเภทอุตสาหกรรม ให้มีมาตรฐานที่ดีขึ้นกว่าที่ดำเนินการอยู่ ณ ปัจจุบัน เป็นต้น
ระดับที่ 3) หากดำเนินการตามระดับ 2 แล้ว ยังมีค่าฝุ่นละอองขนาดเล็ก PM2.5 เกิน 90 ไมโครกรัมต่อลูกบาศก์เมตร (มคก./ลบ.ม.) ต่อเนื่องติดต่อกันอีก 3 วัน ให้ยกระดับมาตรการเป็นระดับ 3 โดยใช้อำนาจของผู้ว่าราชการกรุงเทพมหานคร และพื้นที่ปริมณฑล  ตามมาตรา 28/1 วรรค 2  แห่ง พ.ร.บ. การสาธารณสุข พ.ศ. 2535 ประกาศกําหนดให้กรุงเทพมหานครและพื้นที่ปริมณฑล เป็นพื้นที่ควบคุมเหตุรำคาญ และมีอำนาจยุติกิจกรรมที่ก่อให้เกิดมลพิษได้ทันที ทั้งนี้ ใช้อำนาจได้เฉพาะพื้นที่ที่มีค่าฝุ่นเกินเท่านั้น
ระดับที่ 4) หากมาตรการระดับที่ 1, 2 และ 3 แล้ว ยังมีค่าฝุ่นละอองขนาดเล็ก PM2.5 เกิน 90 ไมโครกรัมต่อลูกบาศก์เมตร (มคก./ลบ.ม.)  ต่อเนื่องติดต่อกันอีก 3 วัน ให้ยกระดับมาตรการเป็นระดับ 4 โดยให้เสนอคณะกรรมการสิ่งแวดล้อมแห่งชาติ (กก.วล.) พิจารณามาตรการแก้ไขปัญหาผลกระทบจากฝุ่นละออง PM2.5 เสนอให้ นายกรัฐมนตรี ใช้อำนาจพิเศษ ตามนัยมาตรา 9 แห่ง พ.ร.บ.ส่งเสริมและรักษาคุณภาพสิ่งแวดล้อม พ.ศ. 2535 สั่งการให้ส่วนราชการ รัฐวิสาหกิจ กระทำหรือร่วมกันกระทำการใดๆ ซึ่งจะทำให้เกิดการระงับหรือบรรเทาผลร้ายจากอันตรายและความเสียหายที่เกิดจากการแพร่กระจายของฝุ่นละออง PM2.5 ต่อไป
ทั้งนี้ นอกจากนี้แผนปฏิบัติการดังกล่าวแล้ว ได้มีการประสานงานไปยังกระทรวงพลังงาน เพื่อสนับสนุนน้ำมันไบโอ B20 ที่ใช้ในกลุ่มรถยนต์ขนาดใหญ่ เช่น รถโดยสาร รถบรรทุก โดยตามแผนจะกำหนดราคาน้ำมัน B 20 ให้น้อยกว่าน้ำมันดีเซล ซึ่งคาดการณ์มาตรการนี้จะช่วยลดมลพิษได้ 12%
ด้าน มาตรการฉีดพ่นละอองน้ำ โดยจะร่วมกับภาคเอกชนทำการทดลองฉีดพ่นละอองน้ำที่มีขนาดเล็กพอ ๆ กับโมเลกุล PM2.5 ในบริเวณชั้น 20 ของตึกกระทรวง เพื่อรับมือสถานการณ์ฝุ่นละอองที่อาจจะกลับมารุนแรงอีกครั้งในวันที่ 28- 29 มกราคม 2562 ทั้งนี้ หากใช้ได้ผลดีจะนำไปใช้กับกันพื้นที่อื่นต่อไป

ที่มา : https://www.thaigov.go.th/news/contents/details/18306
