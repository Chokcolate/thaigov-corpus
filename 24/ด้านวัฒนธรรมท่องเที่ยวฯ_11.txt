รัฐบาลไทย-ข่าวทำเนียบรัฐบาล-Thailand E-Visa On Arrival เพื่ออำนวยความสะดวกแก่นักท่องเที่ยว

วันศุกร์ที่ 15 กุมภาพันธ์ 2562
Thailand E-Visa On Arrival เพื่ออำนวยความสะดวกแก่นักท่องเที่ยว
สำนักงานตรวจคนเข้าเมือง  จับมือร่วมกับท่าอากาศยานไทย การบินไทย ไทยสมายล์ และ VFS Global ให้บริการ Thailand E-Visa On Arrival เพื่ออำนวยความสะดวกให้แก่นักท่องเที่ยว
สำนักงานตรวจคนเข้าเมือง  จับมือร่วมกับท่าอากาศยานไทย การบินไทย ไทยสมายล์ และ VFS Global ให้บริการ Thailand E-Visa On Arrival เพื่ออำนวยความสะดวกให้แก่นักท่องเที่ยว
วันที่ 29 มกราคม 2562 พลเอก ประวิตร วงษ์สุวรรณ รองนายกรัฐมนตรี และรัฐมนตรีว่าการกระทรวงกลาโหม เป็นประธานในการแถลงข่าวบริการ Thailand E-Visa On Arrival เพื่ออำนวยความสะดวกแก่นักท่องเที่ยว พร้อมด้วย นายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา, นายอาคม เติมพิทยาไพสิฐ รัฐมนตรีว่าการกระทรวงคมนาคม, นายสันติ ป่าหวาย โฆษกกระทรวงการท่องเที่ยวและกีฬา, พลตำรวจโท สุรเชษฐ์ หักพาล ผู้บัญชาการสำนักงานตรวจคนเข้าเมือง, นายนิตินัย ศิริสมรรถการ  กรรมการผู้อำนวยการใหญ่ บริษัท ท่าอากาศยานไทย จำกัด (มหาชน), นายเอกนิติ นิติทัณฑ์ประภาศ ประธานกรรมการ​ บริษัท​ การ​บิน​ไทย ​จำกัด (มหาชน), นายสุเมธ​ ดำรงชัยธรรม กรรมการ​ผู้อำนวยการ​ใหญ่ บริษัท​ การบิน​ไทย และนายจิเตน วียาส ประธานฝ่ายปฎิบัติการ บริษัท ​VFS Global Group จำกัด ร่วมแถลงข่าว ณ บริเวณพื้นที่พรีเมี่ยม (Premium Area) อาคารผู้โดยสารท่าอากาศยาน​สุวรรณภูมิ​ ชั้น 4
พลตำรวจโท สุรเชษฐ์หักพาล ผู้บัญชาการสำนักงานตรวจคนเข้าเมือง เปิดเผยว่า เนื่องจากปัจจุบันมีจำนวนผู้เดินทางข้ามเขตแดนประเทศไทย โดยผ่านท่าอากาศยานทั่วทุกภูมิภาคในประเทศไทยเพิ่มขึ้นทุกปี โดยมีนักท่องเที่ยวเดินทางเข้ามาประมาณ 7 ล้านคน ที่สามารถยื่นเรื่องการตรวจลงตรา Visa On Arrival  ในการเข้าประเทศ ซึ่งทำให้เกิดความแออัดของนักท่องเที่ยวในการเข้าคิวรอตรวจเอกสาร ประกอบกับข้อจำกัดของพื้นที่ในการให้บริการที่ไม่เพียงพอ ทำให้ไม่เอื้ออำนวยต่อความสะดวก รวดเร็ว และความปลอดภัยแก่นักท่องเที่ยว
สำนักงานตรวจคนเข้าเมืองได้รับความร่วมมือจากภาคเอกชน VFS Global ที่เข้ามาช่วยในการออกแบบและพัฒนากระบวนการทำงานของ "ระบบทำการแทนเพื่อการให้บริการของภาครัฐ" ในการรับและส่งผ่านข้อมูลทางอิเล็กทรอนิกส์โดยการสนับสนุนและส่งเสริมให้มีการพัฒนาระบบขอรับการตรวจลงตรา  Electronic Visa On Arrival (E-VOA)​ ชำระค่าธรรมเนียม ออนไลน์ ทางอิเล็กทรอนิกส์ผ่านระบบคอมพิวเตอร์ ภายใต้มาตรฐานการเชื่อมโยงข้อมูล พร้อมทั้งมาตรการในการดูแลความมั่นคงปลอดภัยของระบบสารสนเทศ ข้อมูลส่วนบุคคลที่สอดคล้องตามกฎหมาย ระเบียบที่เกี่ยวข้องโดย VFS Global เป็นผู้ออกแบบและพัฒนาระบบดังกล่าว
ทั้งนี้ การดำเนินโครงการดังกล่าวมีระบบที่มีมาตรฐาน และบรรลุเป้าหมาย สอดคล้องกับนโยบายรัฐบาลไปสู่ระบบราชการ 4.0 ตลอดจนสามารถเข้ามาติดตามและตรวจสอบการปฏิบัติงานได้ โดยคำนึงถึงความเหมาะสมในการเข้าถึงข้อมูลของผู้ใช้งานรวมทั้งความมั่นคง ปลอดภัยของไซเบอร์ โดยเริ่มโครงการจาก 20 ประเทศได้แก่ สาธารณรัฐประชาชนจีน สาธารณรัฐอินเดีย ราชรัฐอันดอร์รา สาธารณรัฐบังกาเรีย ราชอาณาจักรภูฏาน สาธารณรัฐไซปรัส สหพันธ์สาธารณรัฐเอธิโอเปีย สาธารณรัฐหมู่เกาะฟิจิ สาธารณรัฐคาซัคสถาน สาธารณรัฐลัตเวีย สาธารณรัฐลิทัวเนีย สาธารณรัฐมัลดีฟส์ สาธารณรัฐมอลตา สาธารณรัฐมอริเชียส ปาปัวนิวกินี โรมาเนีย สาธารณรัฐมารีโน ราชอาณาจักรซาอุดิอาระเบีย ยูเครน อุซเบกิสถาน รวมทั้ง 1 เขตเศรษฐกิจไต้หวัน โดยไม่ต้องกรอกเอกสารใดๆ ใช้พาสปอร์ตยื่นให้กับเจ้าหน้าที่ที่สำนักงานตรวจคนเข้าเมือง เพื่อเข้ารับการตรวจลงตราได้ทุกช่องบริการ
พร้อมกันนี้ ทางบริษัท vfs Global ได้ดำเนินการพัฒนาโครงการ Fast Track เพื่อเป็นการยกระดับการให้บริการแก่ผู้โดยสารของท่าอากาศยานสุวรรณภูมิ เพื่อเพิ่มความสะดวกรวดเร็ว เป็นการสร้างภาพลักษณ์ ความประทับใจให้กับผู้โดยสารและนักท่องเที่ยวชาวต่างชาติที่เดินทางผ่านเข้าออกประเทศไทย ณ ท่าอากาศยานสุวรรณภูมิ ไม่ว่าจะเดินทางมาเพื่อพักผ่อนท่องเที่ยวลงทุนหรือประกอบธุรกิจทั้งนี้ เป็นการอำนวยความสะดวกแก่ผู้โดยสารชั้น 1 และชั้นธุรกิจอย่างเป็นระเบียบ กองบังคับการตำรวจตรวจคนเข้าเมือง 2 สำนักงานตรวจคนเข้าเมือง จะได้นำระบบสิทธิพิเศษในการผ่านเข้าเมือง Fast Track มาช่วยเสริมในขั้นตอนการผ่านพิธีการตรวจลงตราหนังสือเดินทาง โดยได้รับการสนับสนุนจากภาคเอกชนในการนำเทคโนโลยีเข้ามาช่วยในการอำนวยความสะดวกในโครงการนี้
นายสุเมธ ดำรงชัยธรรม กรรมการผู้อำนวยการใหญ่บริษัท การบินไทย จำกัด มหาชน เปิดเผยว่า ที่ผ่านมาบริษัท การบินไทย มีนโยบายให้ความสำคัญในเรื่อง ความสะดวกสบายในการเดินทางของผู้โดยสารมาตลอด ได้เปิดตัว mobile Application ใหม่ Thai Airways เพื่อเปิดประสบการณ์ใหม่ในการเดินทาง เพิ่มความสะดวกสบายในการใช้งาน Application ให้กับลูกค้าของการบินไทย อีกทั้งเพิ่มช่องทางในการให้บริการลูกค้าและเข้าถึงลูกค้ามากขึ้น และในวันนี้ Thailand E Visa On Arrival ก็จะเป็นอีกหนึ่งบริการที่บริษัท เลือกสรรมาเพื่อเพิ่มความสะดวกสบายให้แก่ผู้โดยสารของการบินไทยและไทยสไมล์ ในการประหยัดเวลา และลดขั้นตอนการเดินทางเข้าประเทศไทย โดยไม่ต้องเข้าคิวทำวีซ่าเพื่อขอเข้าประเทศไทยอีกต่อไป

ที่มา : https://www.thaigov.go.th/news/contents/details/18815
