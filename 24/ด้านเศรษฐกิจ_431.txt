รัฐบาลไทย-ข่าวทำเนียบรัฐบาล-กระทรวงเกษตรฯ แสดงจุดยืนดำเนินการตามมติ คกก.วัตถุอันตราย

วันจันทร์ที่ 18 กุมภาพันธ์ 2562
กระทรวงเกษตรฯ แสดงจุดยืนดำเนินการตามมติ คกก.วัตถุอันตราย
กระทรวงเกษตรฯ แสดงจุดยืนดำเนินการตามมติ คกก.วัตถุอันตราย พร้อมยืนยันไม่เห็นด้วยที่จะใช้สารเคมีที่มีอันตรายต่อชีวิตและร่างกายมนุษย์ในการทำเกษตรกรรม
นายสรวิศ ธานีโต โฆษกกระทรวงเกษตรและสหกรณ์ เปิดเผยว่า จากมติที่ประชุมคณะกรรมการวัตถุอันตราย เมื่อวันที่ 14 ก.พ. 62 ที่ผ่านมา ว่ายังไม่แบนหรือยกเลิกการใช้ 3 สารกำจัดศัตรูพืช ได้แก่ พาราควอต คลอร์ไพริฟอส และไกลโฟเซต แต่ได้กำหนดให้ต้องมีการขึ้นทะเบียน สารเคมีดังกล่าวรวมทั้งเห็นชอบมาตรการจำกัดการใช้วัตถุอันตรายนั้น
กระทรวงเกษตรฯ จึงขอยืนยันความเห็นตามหนังสือของ 5 อธิบดีในสังกัดกระทรวงเกษตรฯ ที่ไม่เห็นด้วยที่จะใช้สารเคมีที่มีอันตรายต่อชีวิตและร่างกายมนุษย์ ในการทำเกษตรกรรม
แต่คณะกรรมการวัตถุอันตรายได้มีมติเมื่อ 14 ก.พ.62 ให้มีการขึ้นทะเบียนสารเคมีดังกล่าวพร้อมทั้งให้ใช้มาตรการจำกัดการใช้สารเคมีต่อไปตามมติเดิมเมื่อพ.ค.61
ดังนั้น หากผู้ใดมีวิธีการอื่น ๆ ที่จะนำมาใช้แทนการใช้สารเคมีทั้ง 3 ชนิดได้ทันที ก็ขอให้เสนอไปยังคณะกรรมการวัตถุอันตราย (กระทรวงอุตสาหกรรม) ได้โดยตรง หรือจะเสนอผ่านกระทรวงเกษตรฯ ก็ได้ ซึ่งกระทรวงเกษตรฯ จะรีบนำเสนอต่อคณะกรรมการวัตถุอันตรายพิจารณาทันที ทั้งนี้ เนื่องจากกระทรวงเกษตรฯ ไม่มีอำนาจประกาศยกเลิกการใช้สารเคมีทั้ง 3 ชนิดได้ด้วยตนเอง.
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/18848
