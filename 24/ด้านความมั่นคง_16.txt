รัฐบาลไทย-ข่าวทำเนียบรัฐบาล-รมช.มท. เป็นประธานเปิดงาน OTOP City Happy Market 2018 : ตลาดแห่งความสุข  ปีนี้จัดยิ่งใหญ่ ทั้งของขวัญของฝาก

วันจันทร์ที่ 17 ธันวาคม 2561
รมช.มท. เป็นประธานเปิดงาน OTOP City Happy Market 2018 : ตลาดแห่งความสุข  ปีนี้จัดยิ่งใหญ่ ทั้งของขวัญของฝาก
รมช.มท. เป็นประธานเปิดงาน OTOP City Happy Market 2018 : ตลาดแห่งความสุข ปีนี้จัดยิ่งใหญ่ ทั้งของขวัญของฝาก ร่วมอุดหนุนสินค้าภูมิปัญญาไทย ช้อปช่วยชาติ เปิดขายวันแรกยอดทะลุกว่า 122 ล้านบาท มีผู้เข้าชมงานกว่า 3 หมื่นคน
เมื่อวันที่ 16 ธ.ค. 61 เวลา 15.00 น. นายสุธี มากบุญ รัฐมนตรีช่วยว่าการกระทรวงมหาดไทย เป็นประธานเปิดงาน OTOP City Happy Market 2018 : ตลาดแห่งความสุข ณ เวทีกลาง ชาเลนเจอร์ 2 ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี โดยมี นายฉัตรชัย พรหมเลิศ ปลัดกระทรวงมหาดไทย ดร.ปฤถา พรหมเลิศ นายกสมาคมแม่บ้านมหาดไทย ผู้บริหารระดับสูงของกระทรวงมหาดไทย คณะทูตานุทูตจากประเทศต่างๆ หัวหน้าส่วนราชการ ผู้ว่าราชการจังหวัด ภาคประชารัฐ และประชาชน เข้าร่วมงานเป็นจำนวนมาก
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า ในนามของรัฐบาล และกระทรวงมหาดไทย มีความภาคภูมิใจ ซึ่งการจัดงานครั้งนี้เป็นการส่งเสริมนโยบายรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี เพื่อสนับสนุนและพัฒนาเศรษฐกิจฐานราก และเสริมสร้างความเข้มแข็งให้ชุมชน ยกระดับผู้ผลิตผู้ประกอบการสินค้าและผลิตภัณฑ์ชุมชน รวมทั้งส่งเสริมการตลาดให้มากขึ้นทั้งในเชิงปริมาณและเชิงพื้นที่ ซึ่งการจัดงานครั้งนี้เกิดจากงานภูมิปัญญาท้องถิ่น ที่ส่งมอบความสุข 10 ประเภท ที่สนองนโยบายรัฐบาลอย่างชัดเจน ภายใต้ความร่วมมือของภาคีเครือข่าย และเป็นประโยชน์กับผู้ประกอบการ OTOP และประชาชน อันสอดคล้องกับยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติ ฉบับที่ 12 โดยเฉพาะอย่างยิ่งในเรื่องการลดความเหลื่อมล้ำ การสร้างงาน สร้างรายได้ และสร้างความเข้มแข็งให้กับชุมชน ตลอดจนแสดงให้เห็นถึงการบูรณาการการทำงานอย่างสมบูรณ์ของภาครัฐ ภาคเอกชน และภาคประชาชน ในลักษณะ “ประชารัฐ” สอดคล้องกับการพัฒนาระดับพื้นที่ เป็นการแก้ไขปัญหาเชิงโครงสร้างเศรษฐกิจ ตามนโยบายรัฐบาล รวมทั้งยังเป็นการส่งเสริมการท่องเที่ยวให้กับชุมชน และมุ่งหวังว่าจะทำให้ประชาชนมีความสุข และสามารถสร้างรายได้ไปยังพื้นที่อีกด้วย
รัฐมนตรีช่วยว่าการกระทรวงมหาดไทย กล่าวเพิ่มเติมว่า การจัดงานในครั้งนี้ จะมีประชาชนและนักท่องเที่ยวเข้าร่วมชมงานเป็นจำนวนมาก สามารถช่วยกระจายรายได้ให้กับเศรษฐกิจชุมชนฐานรากให้มีความเข้มแข็ง ประชาชนมีคุณภาพชีวิตที่ดี และกระตุ้นเศรษฐกิจในภาพรวมของประเทศมากยิ่งขึ้น และจากการดำเนินการในปี 2561 ที่ผ่านมา OTOP สามารถสร้างรายได้ 1.9 แสนล้านบาท ซึ่งเกิดจากการทำงานแบบบูรณาการของทุกภาคส่วน รวมทั้งมีการพัฒนาผลิตภัณฑ์สินค้า OTOP ในรูปแบบต่างๆ และในปี 2562 นี้ ขอฝากภาคีเครือข่ายร่วมกันส่งเสริมและสนับสนุนกิจกรรม เพื่อเพิ่มรายได้ให้กับพี่น้องประชาชน และชุมชน
นายนิสิต จันทร์สมวงศ์ อธิบดีกรมการพัฒนาชุมชน กล่าวว่า การจัดงานครั้งนี้ จัดขึ้นภายใต้แนวคิด OTOP City Happy Market 2018 : ตลาดแห่งความสุข เพื่อรองรับเทศกาลปีใหม่ ที่มีความพิเศษและมีกิจกรรมที่หลากหลาย โดยปีนี้กรมการพัฒนาชุมชน ได้รวม 10 ความสุขไว้มอบให้กับคนไทยและผู้ร่วมงาน ประกอบด้วย 1.สุข OTOP ระดับนานาชาติ 2.สุขจากชุมชนท่องเที่ยว 3.สุขสันต์ของขวัญ OTOP 4.สุขจากตลาดประชารัฐทั่วไทย 5.สุขสากล 6.สุขใหญ่จากชุมชน 7.สุขอิ่มอร่อย 8.สุขจากใจร่วมมือพัฒนา 9.ชุมชนบนปลายนิ้ว และ 10.สุข OTOP ช้อปช่วยชาติ ซึ่งนับเป็นการสร้างความสุขให้กับทุกภาคส่วน ทั้งผู้ผลิต ผู้ประกอบการ ชุมชน ผู้บริโภค ตลอดจนหน่วยงานภาคีต่างๆ รวมทั้งยังได้ร่วมขานรับนโยบายช้อปช่วยชาติของรัฐบาล โดยผู้ซื้อสามารถนำใบเสร็จจากการซื้อสินค้าภายในงานไปลดหย่อนภาษีได้อีกด้วย และในวันแรกของการจัดงาน ได้รับการตอบรับอย่างดีมาก จากพี่น้องประชาชน ที่เข้าเยี่ยมชมและเลือกซื้อสินค้าภายในงานแล้วกว่า 3 หมื่นคน มียอดจำหน่ายกว่า 122 ล้านบาท
ในโอกาสนี้ กระทรวงมหาดไทย ขอเชิญชวนพี่น้องประชาชนร่วมชม ช้อป ชิม ในงาน OTOP City Happy Market 2018 ตั้งแต่วันนี้ จนถึงวันที่ 23 ธันวาคม 2561 ระหว่างเวลา 10.00 - 21.00 น. ณ อาคารชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี เพื่อสนับสนุนสินค้าคุณภาพจากภูมิปัญญาคนไทยเป็นของขวัญของฝาก และเพื่อส่งเสริมให้เกิดการหมุนเวียนระบบเศรษฐกิจในชุมชน ให้มีรายได้เพิ่มขึ้น สอดรับตามนโยบายของรัฐบาล

ที่มา : https://www.thaigov.go.th/news/contents/details/17533
