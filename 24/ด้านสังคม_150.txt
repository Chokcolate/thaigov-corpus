รัฐบาลไทย-ข่าวทำเนียบรัฐบาล-‘ดีอี’ ชวนคนไทยเทพลังโหวต “เน็ตประชารัฐ” ชิงรางวัลระดับโลก WSIS Prizes 2019

วันศุกร์ที่ 25 มกราคม 2562
‘ดีอี’ ชวนคนไทยเทพลังโหวต “เน็ตประชารัฐ” ชิงรางวัลระดับโลก WSIS Prizes 2019
‘ดีอี’ ชวนคนไทยเทพลังโหวต “เน็ตประชารัฐ” ชิงรางวัลระดับโลก WSIS Prizes 2019
กระทรวงดิจิทัลฯ เชิญชวนคนไทยทั่วประเทศร่วมแสดงพลังผ่านเว็บไซต์ https://www.itu.int/ net4/wsis/stocktaking/prizes/2019/ คลิกโหวตวันนี้ – 10 ก.พ. 62 ลุ้นโครงการ “เน็ตประชารัฐ” เข้ารอบชิงชนะเลิศรางวัลจากเวทีระดับโลก WSIS Prizes 2019 จัดโดยสหภาพโทรคมนาคมระหว่างประเทศ (ITU)
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวว่า กระทรวงฯ ได้เสนอโครงการ “เน็ตประชารัฐ” เข้าชิงรางวัลในเวทีระดับโลก WSIS Project Prizes 2019 ซึ่งประกอบด้วย 18 ประเภท จัดโดยสหภาพโทรคมนาคมระหว่างประเทศ (International Telecommunication Union หรือ ITU) เพื่อเป็นการส่งเสริมการดำเนินการตามผลการประชุมสุดยอดระดับโลกว่าด้วยสังคมสารสนเทศ และสนับสนุนการบรรลุเป้าหมายการพัฒนาที่ยั่งยืน ปี ค.ศ. 2030
ล่าสุด โครงการเน็ตประชารัฐ ได้ผ่านการคัดเลือกในประเภทที่ 2 ด้านโครงสร้างพื้นฐานสารสนเทศและการสื่อสาร จากคณะผู้เชี่ยวชาญ ที่เป็นผู้ทรงคุณวุฒิ ผู้เชี่ยวชาญเกี่ยวกับการดำเนินการตามผลลัพธ์จากการประชุมสุดยอดระดับโลกว่าด้วยสังคมสารสนเทศ (World Summit on the Information Society หรือ WSIS) ขั้นตอนต่อไปจะตัดสินจากการโหวตโดยประชาชนทั่วโลกทางออนไลน์ เริ่มโหวตได้ตั้งแต่วันนี้ - วันที่ 10 กุมภาพันธ์ 2562 เพื่อให้โครงการเน็ตประชารัฐเข้าสู่รอบชิงชนะเลิศต่อไป ทั้งนี้โครงการที่ได้รับคะแนนโหวตออนไลน์สูงสุด 5 โครงการของทั้ง 18 ประเภท รวมจำนวนทั้งสิ้น 90 โครงการ จะได้รับตำแหน่ง Champions และคณะผู้เชี่ยวชาญจะตัดสินโครงการที่ได้รับรางวัลชนะเลิศตามหัวข้อการประกวดทั้ง 18 ประเภท ประเภทละ 1 รางวัล
ทั้งนี้ จึงอยากเชิญชวนคนไทยร่วมกันแสดงพลังเข้าไปโหวตให้กับโครงการ “เน็ตประชารัฐ” ซึ่งกระทรวงฯ ได้จัดทำคู่มือและช่องทางเพื่ออำนวยความสะดวกสำหรับการโหวต ตาม QR Code ด้านล่างนี้ หรือสามารถเข้าไปดูรายละเอียดได้ที่ Facebook Page : กระทรวงดิจิทัลเพื่อเศรษฐกิจและสังคม https://www.facebook.com/prmdes.official/)
https://goo.gl/UMM1hA
สำหรับโครงการที่ชนะเลิศของทั้ง 18 ประเภท จะได้รับรางวัลบนเวทีการประชุมใหญ่ประจำปี WSIS Forum 2019 ณ นครเจนีวา สมาพันธรัฐสวิส ซึ่งกำหนดจะจัดขึ้นระหว่างวันที่ 8-12 เมษายน 2562 อีกทั้งโครงการที่ชนะเลิศทั้ง 18 โครงการจะได้รับการเผยแพร่ทางเอกสาร “WSIS Stocktaking : Success Stories 2019”
“การดำเนินโครงการเน็ตประชารัฐของกระทรวงฯ สอดคล้องกับ WSIS Action Line C2   (โครงสร้างพื้นฐานของสารสนเทศและการสื่อสาร) และ WSIS Action Line C3 (การเข้าถึงข่าวสารและความรู้) ภายใต้ปฏิญญาว่าด้วยหลักการสร้างสังคมสารสนเทศ (Declaration of Principles on Building the Information Society) การที่เราเสนอโครงการเน็ตประชารัฐเข้าร่วมประกวด และคณะผู้เชี่ยวชาญได้คัดเลือกให้โครงการนี้เข้ารอบ นับเป็นโอกาสดีที่ประเทศไทยจะได้เผยแพร่การดำเนินโครงการลดความเหลื่อมล้ำตามนโยบายรัฐบาล ในเวทีระหว่างประเทศ” ดร.พิเชฐ กล่าว
**********************

ที่มา : https://www.thaigov.go.th/news/contents/details/18362
