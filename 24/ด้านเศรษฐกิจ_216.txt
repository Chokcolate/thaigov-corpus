รัฐบาลไทย-ข่าวทำเนียบรัฐบาล-ผลการสำรวจระดับความพร้อมรัฐบาลดิจิทัล ประจำปี 2561 ของ สบน.

วันจันทร์ที่ 14 มกราคม 2562
ผลการสำรวจระดับความพร้อมรัฐบาลดิจิทัล ประจำปี 2561 ของ สบน.
สบน.ได้รับประเมินความพร้อมการพัฒนารัฐบาลดิจิทัลของหน่วยงานภาครัฐระดับกรมประจำปี 2561 สูงกว่าค่าเฉลี่ยของหน่วยงานระดับกรมทั้งหมด โดยมีคะแนนโดดเด่นในมิติโครงสร้างพื้นฐานความมั่นคงปลอดภัยและมีประสิทธิภาพ และรองลงมาคือมิติศักยภาพ จนท.ภาครัฐด้านดิจิทัล
นายภูมิศักดิ์ อรัญญาเกษมสุข ผู้อำนวยการสำนักงานบริหารหนี้สาธารณะ เปิดเผยว่า สำนักงานบริหารหนี้สาธารณะ (สบน.) ได้รับการประเมินความพร้อมการพัฒนารัฐบาลดิจิทัลของหน่วยงานภาครัฐระดับกรม ประจำปี 2561 สูงกว่าค่าเฉลี่ยของหน่วยงานระดับกรมทั้งหมด โดยมีคะแนนโดดเด่นในมิติ โครงสร้างพื้นฐานความมั่นคงปลอดภัยและมีประสิทธิภาพ และรองลงมาคือมิติศักยภาพเจ้าหน้าที่ภาครัฐด้านดิจิทัล
การสำรวจความพร้อมการพัฒนารัฐบาลดิจิทัลของหน่วยงานภาครัฐจัดทำโดยสำนักงานพัฒนารัฐบาลดิจิทัล (องค์การมหาชน) (สพร.) หรือ DGA โดยในปี พ.ศ. 2561 ได้เลือกสำรวจหน่วยงานภาครัฐระดับกรม 287 หน่วยงาน การประเมินครอบคลุม 6 มิติได้แก่ มิติที่ 1 แนวนโยบายและหลักปฏิบัติ มิติที่ 2 ศักยภาพเจ้าหน้าที่ภาครัฐด้านดิจิทัล มิติที่ 3 บริการภาครัฐ มิติที่ 4 การบริหารจัดการรูปแบบดิจิทัล มิติที่ 5 โครงสร้างพื้นฐานความมั่นคงปลอดภัยและมีประสิทธิภาพ และมิติที่ 6 เทคโนโลยีอัจฉริยะและการนำไปใช้
รายงานสำรวจความพร้อมการพัฒนารัฐบาลดิจิทัลของหน่วยงานภาครัฐ ประจำปี 2561 ของ DGA ระบุว่า “สบน. มีคะแนนรวมสูงกว่าค่าเฉลี่ยของหน่วยงานภายใต้สังกัดกระทรวงการคลัง และสูงกว่าค่าเฉลี่ยของหน่วยงานระดับกรมทั้งหมด โดยมิติที่โดดเด่นที่สุดคือมิติที่ 5 โครงสร้างพื้นฐานความมั่นคงปลอดภัยและมีประสิทธิภาพ และรองลงมาคือมิติที่ 2 ศักยภาพเจ้าหน้าที่ภาครัฐด้านดิจิทัล”
ผอ.สบน. กล่าวเพิ่มเติมว่า สบน. เล็งเห็นความสำคัญในการปรับเปลี่ยนกระบวนการทำงานสู่รูปแบบดิจิทัล หรือ Digital Transformation เพื่อให้สอดรับกับการเปลี่ยนแปลงทางเทคโนโลยี นโยบายรัฐบาล และเพื่อให้การดำเนินภารกิจของ สบน. ทั้งในด้านการระดมทุนเพื่อลงทุนในโครงสร้างพื้นฐานของประเทศ และการพัฒนาตลาดตราสารหนี้มีประสิทธิภาพและประสิทธิผลสูงสุด เพื่อให้ประเทศไทยมีฐานะการคลังที่เข้มแข็งและการเติบโตของเศรษฐกิจอย่างต่อเนื่องและยั่งยืน
ในปี พ.ศ. 2562 สบน. อยู่ระหว่างศึกษาการนำ Smart Technology มาใช้ในการทำงาน อาทิ การพัฒนาฐานข้อมูลหนี้สาธารณะในรูปแบบ Big Data เพื่อการทำงานในรูปแบบ Data Driven และการจัดทำแผนแม่บทการพัฒนาระบบจำหน่ายพันธบัตรรัฐบาลและพันธบัตรออมทรัพย์ ให้สอดรับกับการพัฒนาของเทคโนโลยีทางการเงิน (Fintech) และส่งเสริมการออมของประชาชนอย่างทั่วถึง เป็นต้น
ศูนย์เทคโนโลยีสารสนเทศ สำนักงานบริหารหนี้สาธารณะ
โทร. 0 2265 8050 ต่อ 5209

ที่มา : https://www.thaigov.go.th/news/contents/details/18111
