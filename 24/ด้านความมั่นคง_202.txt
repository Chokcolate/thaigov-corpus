รัฐบาลไทย-ข่าวทำเนียบรัฐบาล-มท. จัดประชุมเชิงปฏิบัติการเพื่อพัฒนาและปรับปรุงกระบวนการทำงาน ด้วยการใช้เทคโนโลยีสำหรับหน่วยงาน

วันพุธที่ 6 มีนาคม 2562
มท. จัดประชุมเชิงปฏิบัติการเพื่อพัฒนาและปรับปรุงกระบวนการทำงาน ด้วยการใช้เทคโนโลยีสำหรับหน่วยงาน
มท. จัดประชุมเชิงปฏิบัติการเพื่อพัฒนาและปรับปรุงกระบวนการทำงาน ด้วยการใช้เทคโนโลยีสำหรับหน่วยงาน
วันนี้ (6 มี.ค. 62) เวลา 09.00 น. ที่ห้องประชุมราชสีห์ ศาลาว่าการกระทรวงมหาดไทย กระทรวงมหาดไทย
นายบุญธรรม เลิศสุขีเกษม รองปลัดกระทรวงมหาดไทย เป็นประธานการประชุมเชิงปฏิบัติการเพื่อพัฒนาและปรับปรุงกระบวนการทำงานด้วยการใช้เทคโนโลยี โดยมี นายพงศ์โพยม วาศภูติ ประธานกรรมการจัดทำยุทธศาสตร์ชาติ ด้านการปรับสมดุลและพัฒนาระบบการบริหารจัดการภาครัฐ ให้เกียรติเป็นวิทยากรบรรยายเรื่อง “ภาครัฐทันสมัยตามยุทธศาสตร์ชาติ” วิทยากรจากสำนักงานคณะกรรมการพัฒนาระบบราชการ (ก.พ.ร.) เข้าร่วมบรรยายหัวข้อ “แนวคิดการพัฒนาระบบงานโดยใช้ห่วงโซ่คุณค่าเพื่อหาจุดในการพัฒนาระบบงาน” และ “การนำเทคโนโลยีมาใช้ในการบริหารเวลาและบริหารโครงการ” โดยมีข้าราชการในสังกัดสำนักงานปลัดกระทรวงมหาดไทย กรมและรัฐวิสาหกิจ ในสังกัดกระทรวงมหาดไทย และผู้สนใจ จำนวน 30 คนเข้าร่วมการประชุม
รองปลัดกระทรวงมหาดไทย กล่าวถึง การพัฒนาคุณภาพการบริหารจัดการภาครัฐให้ทันสมัยนั้นคือ
การเน้นการปฏิบัติงานที่เกิดความคุ้มค่า มีประสิทธิภาพ ดังนั้นจึงควรปรับปรุงระบบให้สามารถใช้ประโยชน์จากระบบเทคโนโลยีและดิจิทัล เพื่อตอบสนองต่อพฤติกรรมของประชาชน และสามารถให้บริการประชาชนได้อย่างแท้จริง การที่กระทรวงมหาดไทยได้ดำเนินการพัฒนาคุณภาพการบริหารจัดการภาครัฐ (PMQA) จึงควรให้ความสำคัญในสองประเด็นสำคัญ คือ 1) การพัฒนาปรับปรุงกระบวนการทำงาน (re-engineering) และ 2) การใช้ประโยชน์ด้านเทคโนโลยี ซึ่งกระทรวงมหาดไทยได้มีการดำเนินงานมาอย่างต่อเนื่อง อาทิ การนำระบบเทคโนโลยีมาใช้ในงานทะเบียนราษฎร การบริหารงานทรัพยากรบุคคล เป็นต้น ดังนั้นสำหรับเจ้าหน้าที่ผู้ปฏิบัติงานเองจึงต้องมีความรู้ความสามารถ และพร้อมพัฒนาตนเองตลอดเวลาให้มีความรู้เท่าทันต่อเทคโนโลยี และตระหนักเห็นผลกระทบจากสภาวะการเปลี่ยนแปลงที่เกิดจากเทคโนโลยีดิจิทัล (Digital Disruption) พร้อมไปกับการปรับกรอบแนวความคิด (Mindset) สำหรับการทำงานในสภาพแวดล้อมที่มีการเปลี่ยนแปลง ซึ่งจะสามารถพัฒนาและเปลี่ยนแปลงกระบวนการทำงานได้
สำหรับการประชุมเชิงปฏิบัติการดังกล่าว กระทรวงมหาดไทย โดยกลุ่มงานวิจัยและพัฒนา สถาบันดำรงราชานุภาพ ดำเนินการเพื่อพัฒนาและปรับปรุงกระบวนการทำงานด้วยการใช้เทคโนโลยี เพื่อให้ข้าราชการที่มี        ความสนใจต้องการนำเทคโนโลยีมาใช้ในการทำงานได้เรียนรู้ ปฏิบัติได้จริง และนำไปประยุกต์ในงานที่เกี่ยวข้องได้ โดยประกอบด้วย 4 กิจกรรม ได้แก่ 1) แนวคิดการพัฒนาระบบงานโดยใช้ห่วงโซ่คุณค่าเพื่อหาจุดในการพัฒนาระบบงาน 2) การนำเอาเทคโนโลยีมาใช้ในการบริหารเวลาและบริหารโครงการ 3) การใช้ Microsoft Excel อย่างมีประสิทธิภาพ 4) ขั้นตอนและวิธีการออกแบบแอปพลิเคชันที่ใช้บนโทรศัพท์มือถือ
รองปลัดกระทรวงมหาดไทย กล่าวเพิ่มเติมว่า การปรับเปลี่ยนการบริหารงานในสภาวะการเปลี่ยนแปลง
ที่เกิดจากเทคโนโลยีดิจิทัล (Digital Disruption) เป็นสิ่งที่ทุกหน่วยงานไม่สามารถหลีกเลี่ยงได้ และประชาชนก็ต้องการการให้บริการที่ตอบสนองต่อการเปลี่ยนแปลง ดังนั้นผู้ปฏิบัติงาน ผู้บริหาร และทุกหน่วยงานในสังกัดกระทรวงมหาดไทย จึงควรมีการบูรณาการทำงาน ปรับตัวไปในรูปแบบ และมาตรฐานแนวทางเดียวกันซึ่งกระทรวงมหาดไทยมีศักยภาพในการประยุกต์ใช้เทคโนโลยีและดิจิทัล เพื่อให้สามารถพัฒนาเป็นองค์กร 4.0 ได้อย่างแท้จริง

ที่มา : https://www.thaigov.go.th/news/contents/details/19167
