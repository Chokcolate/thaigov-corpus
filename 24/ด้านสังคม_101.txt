รัฐบาลไทย-ข่าวทำเนียบรัฐบาล-พม. กำชับทีม One Home ลงพื้นที่ช่วยเหลือสองสามี-ภรรยา รับภาระดูแลลูก 8 คน หลาน 1 คน และกำลังตั้งครรภ์ได้ 7 เดือน ที่ จ.กระบี่ พร้อมติดตามความช่วยเหลือผู้ประสบภัยพายุโซนร้อน “ปาบึก"

วันพุธที่ 9 มกราคม 2562
พม. กำชับทีม One Home ลงพื้นที่ช่วยเหลือสองสามี-ภรรยา รับภาระดูแลลูก 8 คน หลาน 1 คน และกำลังตั้งครรภ์ได้ 7 เดือน ที่ จ.กระบี่ พร้อมติดตามความช่วยเหลือผู้ประสบภัยพายุโซนร้อน “ปาบึก"
พม. กำชับทีม One Home ลงพื้นที่ช่วยเหลือสองสามี-ภรรยา รับภาระดูแลลูก 8 คน หลาน 1 คน และกำลังตั้งครรภ์ได้ 7 เดือน ทั้ง 11 ชีวิตอาศัยในศาลา ไม่มีฝาผนัง ไม่มีไฟฟ้า และห้องน้ำใช้ ที่ จ.กระบี่ พร้อมติดตามความช่วยเหลือผู้ประสบภัยกรณีพายุโซนร้อน “ปาบึก”
วันนี้ (9 ม.ค. 62) เวลา 08.30 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 2/2562 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานที่เกี่ยวข้องเข้าร่วมประชุม พร้อมทั้งการประชุมทางไกลผ่านระบบ VDO Conference ร่วมกับหน่วยงานสังกัดกระทรวง พม.ในพื้นที่ทั่วประเทศ
พลเอก อนันตพร กล่าวว่า จากกรณีสองสามีภรรยาวัย 40 ปี และ 38 ปี ด้านสามีป่วยเป็นโรคกระเพาะอาหาร จนต้องผ่าตัด ไม่สามารถทำงานหนักได้ ด้านภรรยากำลังตั้งครรภ์ได้ 7 เดือน อีกทั้งต้องรับภาระดูแลลูกถึง 8 คน วัย 1-21 ปี และหลานอีก 1 คน วัย 1 ขวบ ทั้ง 11 ชีวิต ต้องอาศัยในศาลาสภาพคับแคบ ไม่มีฝาผนัง ไม่มีไฟฟ้า และห้องน้ำใช้ ครอบครัวมีฐานะยากจน ที่จังหวัดกระบี่ และกรณีเด็กหญิงยอดกตัญญูวัย 5 ขวบ อาศัยอยู่กับลุงวัย 55 ปี แต่ต้องรับภาระดูแลลุง เนื่องจากป่วยเป็นอัมพาต นอนติดเตียง ช่วยเหลือตัวเองไม่ได้ ด้านผู้เป็นพ่อถูกต้องโทษในเรือนจำ ส่วนแม่ทอดทิ้งหนีไปมีครอบครัวใหม่ ครอบครัวมีฐานะยากจน ที่จังหวัดกระบี่ นั้น ได้กำชับให้พัฒนาสังคมและความมั่นคงของมนุษย์จังหวัดกระบี่ (พมจ.กระบี่) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือตามภารกิจของกระทรวง พม. พร้อมมอบเครื่องอุปโภคบริโภคที่จำเป็นและเงินสงเคราะห์เพื่อบรรเทาความเดือดร้อนในเบื้องต้น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลผู้ที่ป่วยอย่างใกล้ชิด ดูแลเรื่องการศึกษาของเด็กทั้งหมดอย่างต่อเนื่อง และการให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย อาทิ เบี้ยความพิการ และเงินทุนประกอบอาชีพ เป็นต้น เพื่อการพัฒนาคุณภาพชีวิตที่ดีอย่างมั่นคงในระยะยาวต่อไป
พลเอก อนันตพร กล่าวเพิ่มเติมว่า สำหรับการติดตามความช่วยเหลือผู้ประสบภัยกรณีพายุโซนร้อน "ปาบึก” ในพื้นที่ภาคใต้ ของกระทรวง พม. ระหว่างวันที่ 3-9 มกราคม พ.ศ.2562 นั้น ได้กำชับทีม One Home เร่งลงพื้นที่ให้ความช่วยเหลือเพื่อบรรเทาความเดือดร้อนในเบื้องต้นอย่างเร่งด่วน ดังนี้ 1) มอบเงินช่วยเหลือผู้ประสบปัญหาความเดือดร้อนตามกลุ่มเป้าหมาย จำนวน 6 ราย เป็นเงิน 12,000 บาท และรอผลการพิจารณา จำนวน 20 ราย 2) มอบเงินกู้ยืมกองทุนผู้สูงอายุ จำนวน 53 ราย เป็นเงิน 1,490,000 บาท 3) มอบเงินช่วยเหลือครอบครัวผู้เสียชีวิต จำนวน 2 ราย จำนวน 20,000 บาท จากมูลนิธิราชประชานุเคราะห์ 4) กรมส่งเสริมและพัฒนาคุณภาพชีวิตคนพิการ (พก.) ส่งใจให้พี่น้องคนพิการพื้นที่ภาคใต้ผ่านพ้นมรสุมพายุปาบึก โดยการมอบเครื่องอุปโภค บริโภค จำนวน 500 ชุด และเก้าอี้สุขา จำนวน 100 ตัว กิจกรรมในศูนย์อพยพ อ.ปากพนัง จ.นครศรีธรรมราช 5 จุด จำนวน 3,365 ราย 5) มอบเครื่องอุปโภค บริโภค ข้าวกล่อง น้ำดื่ม ผ้าขาวม้า และผ้าอ้อมอนามัยสำเร็จรูปสำหรับคนพิการ (รับบริจาค) จำนวน 400 ครัวเรือน ที่ จ.ปัตตานี ชุมพร สงขลา 6) ลงพื้นที่เยี่ยมให้กำลังใจในจุดอพยพ จำนวน 233 จุด (จ.นครศรีธรรมราช สุราษฎร์ธานี และชุมพร) และ 7) ทีม One Home ลงพื้นที่เยี่ยมบ้านเพื่อตรวจสอบข้อเท็จจริง และสำรวจความเสียหายบ้านเรือนราษฎรร่วมกับเครือข่ายที่เกี่ยวข้องในพื้นที่ ทั้งนี้ สำหรับแผนการฟื้นฟูหลังน้ำลด มีดังนี้ 1) จัดทีม One Home ลงพื้นที่เยี่ยมบ้านและสำรวจปัญหาความต้องการ โดยเฉพาะกลุ่มเป้าหมายที่เปราะบาง เช่น เด็กแรกเกิด คนพิการ ผู้สูงอายุ เป็นต้น และ 2) วางแผนให้การช่วยเหลือตามภารกิจ เช่น การมอบเงินสงเคราะห์ การฝึกอาชีพระยะสั้น การปรับสภาพแวดล้อมที่อยู่อาศัยสำหรับผู้สูงอายุและคนพิการ ฟื้นฟูวิถีชีวิตชุมชนและสภาพแวดล้อม เป็นต้น

ที่มา : https://www.thaigov.go.th/news/contents/details/18022
