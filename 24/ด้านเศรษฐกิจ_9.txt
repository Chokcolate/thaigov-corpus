รัฐบาลไทย-ข่าวทำเนียบรัฐบาล-บีโอไอนำทัพชิ้นส่วนไทยขยายตลาดอีสาน

วันอังคารที่ 11 ธันวาคม 2561
บีโอไอนำทัพชิ้นส่วนไทยขยายตลาดอีสาน
บีโอไอ เตรียมนำผู้ผลิตชิ้นส่วนไทยบุกขยายตลาดในภาคตะวันออกเฉียงเหนือ เน้นจับคู่ธุรกิจ และเจรจาซื้อขายชิ้นส่วนกับบริษัทชั้นนำ พร้อมเยี่ยมชม “สถาบันวิจัยและพัฒนา” ของมหาวิทยาลัยเทคโนโลยีสุรนารี ปูทางสร้างความร่วมมือด้านนวัตกรรม
นายพัลลภ บุญศิริ ผู้อำนวยการกองพัฒนาและเชื่อมโยงการลงทุน สำนักงานคณะกรรมการส่งเสริมการลงทุน (บีโอไอ) เปิดเผยว่า ระหว่างวันที่ 19-21 ธันวาคม 2561 บีโอไอโดยกองพัฒนาและเชื่อมโยงการลงทุน และศูนย์เศรษฐกิจการลงทุนภาคที่ 2 (บีโอไอนครราชสีมา) จะจัดกิจกรรม นำผู้ผลิตชิ้นส่วนไทย    ซึ่งส่วนใหญ่เป็นผู้ประกอบการขนาดกลางและขนาดย่อม (เอสเอ็มอี) เดินทางไปร่วมกิจกรรมเชื่อมโยง        อุตสาหกรรม ภายใต้ชื่อ “กิจกรรมเชื่อมโยงอุตสาหกรรม ณ จังหวัดนครราชสีมา”
เอสเอ็มอีผู้ผลิตชิ้นส่วนไทยจะได้เยี่ยมชมสถาบันวิจัยและพัฒนามหาวิทยาลัยเทคโนโลยีสุรนารี (มหาวิทยาลัยแห่งการสร้างสรรค์นวัตกรรม) ซึ่งเป็นศูนย์วิจัยและพัฒนาที่เป็นสื่อกลางในการประสานประโยชน์ และความต้องการเกี่ยวกับการวิจัยและพัฒนาระหว่างหน่วยงาน และบุคลากรของมหาวิทยาลัย กับองค์กรและหน่วยงานภายนอก เพื่อให้เกิดการนำข้อมูลการวิจัยที่ตรงกับความต้องการของภาคเอกชน  รวมถึงนำไปใช้เพื่อการพัฒนาท้องถิ่นและประเทศ
“บทบาทสำคัญของสถาบัน ยังมีการประสานงานวางแผน รวมถึงจัดหาและระดมเงินทุนวิจัยและอุปกรณ์เครื่องมือเพื่อการวิจัย  รวมถึงร่วมมือกับองค์กรหรือสถาบันต่างๆ  เพื่อให้เกิดการผลิตผลงานวิจัยและพัฒนา ที่ตรงกับความต้องการของภาคเอกชน  ซึ่งบางส่วนยังสามารถนำไปสู่การต่อยอดเชิงพาณิชย์ต่อไป”      นายพัลลภ กล่าว
สำหรับผลงานความร่วมมือของศูนย์วิจัยกับภาคเอกชน ได้แก่อากาศยานอัตโนมัติหลายใบพัดเพื่อใช้สำหรับการตรวจการณ์ ไอยรา คลัสเตอร์ ซึ่งเป็นซุปเปอร์คอมพิวเตอร์ARM ประหยัดพลังงานสำหรับ Big Data    ตัวแรกของไทยต้นแบบการผลิตน้ำมันจากเชื้อเพลิงขยะพลาสติกโดยระบบการไพโรโลซิส และระบบอิเล็กไตรสปินนิง ประสิทธิภาพสูงสำหรับประดิษฐ์วัสดุเส้นใยนาโนและโครงสร้างนาโน เป็นต้น
นายพัลลภกล่าวเพิ่มเติมว่า เอสเอ็มอีที่เข้าร่วมกิจกรรมครั้งนี้ จะได้พบปะและเจรจาธุรกิจกับบริษัทรายใหญ่ที่มีศักยภาพ และต้องการหาชิ้นส่วนที่มีคุณภาพเพื่อรองรับการผลิต รวมถึงการเข้าร่วมกิจกรรมตลาดกลางซื้อขายชิ้นส่วน ครั้งที่ 158 กิจกรรมจับคู่เจรจาธุรกิจ ซึ่งจะจัดอยู่ภายในงาน Northeast Tech 2018 งานแสดงสินค้าและเทคโนโลยียิ่งใหญ่ที่สุดในภาคอีสาน ณ ศูนย์การค้าเซ็นทรัลพลาซ่า จังหวัดนครราชสีมา  และกิจกรรมผู้ซื้อพบผู้ขาย ซึ่งจะทำให้ผู้ขายหรือกลุ่มเอสเอ็มอี ได้พบหารือโดยตรงกับฝ่ายจัดซื้อของบริษัทรายใหญ่ โดยจะเป็นโอกาสที่ดีสำหรับผู้ผลิตชิ้นส่วนไทยในการขยายตลาดชิ้นส่วนในอนาคต  อาทิ บริษัทไดชิน จำกัด ผู้ผลิตชิ้นส่วนอลูมิเนียมที่ใช้ในอุตสาหกรรมยานยนต์  และบริษัท เจวีซีเคนวูด ออพพิคัล อิเล็กทรอนิกส์ (ประเทศไทย) จำกัด ซึ่งเป็นผู้นำด้านการผลิตกล้องโทรทัศน์วงจรปิด CCTV  Visual Presenter  และอื่น ๆ เพื่อส่งออก
และบริษัทมีโชครุ่งเรืองกิจ จำกัด ดำเนินธุรกิจด้านขนส่งสินค้า และดำเนินธุรกิจ โรงงานประกอบ ผลิตและจำหน่ายรถพ่วง รวมถึงอุปกรณ์และบริการต่างๆ สำหรับรถบรรทุก  บริษัท คาร์ม่าโมบิลิตี้ร์ จำกัด ผู้ผลิตรถเข็นคนไข้ และรถเข็นคนไข้ขับเคลื่อนด้วยไฟฟ้า รวมถึงชิ้นส่วนรถเข็นคนไข้ ซึ่งปัจจุบันมีความต้องการ    ชิ้นส่วนทั้งในและต่างประเทศในแต่ละปีจำนวนมาก อาทิ พลาสติก อลูมิเนียม ท่อเหล็ก สกูล ผ้า เป็นต้น
ผู้สนใจเข้าร่วมกิจกรรมติดต่อได้ที่กองพัฒนาและเชื่อมโยงการลงทุน โทรศัพท์0 2553 8111 ต่อ8388, 6184 หรือ 6163
++++++++++++++++++++++++++++++++++++++++++++++++

ที่มา : https://www.thaigov.go.th/news/contents/details/17425
