รัฐบาลไทย-ข่าวทำเนียบรัฐบาล-รมช.ศธ."ศ.คลินิก นพ.อุดม คชินทร" หารือความร่วมมือด้านการศึกษากับเอกอัครราชทูตสาธารณรัฐอิสลามปากีสถาน

วันพุธที่ 9 มกราคม 2562
รมช.ศธ."ศ.คลินิก นพ.อุดม คชินทร" หารือความร่วมมือด้านการศึกษากับเอกอัครราชทูตสาธารณรัฐอิสลามปากีสถาน
ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ พร้อมด้วย รศ.นพ.ปรีชา สุนทรานันท์ ผู้ช่วยเลขานุการรัฐมนตรีว่าการกระทรวงศึกษาธิการ ให้การต้อนรับและหารือกับ H.E. Mr. Asim Iftikhar Ahmad เอกอัครราชทูตสาธารณรัฐอิสลามปากีสถาน
ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ พร้อมด้วย รศ.นพ.ปรีชา สุนทรานันท์ ผู้ช่วยเลขานุการรัฐมนตรีว่าการกระทรวงศึกษาธิการ ให้การต้อนรับและหารือกับ H.E. Mr. Asim Iftikhar Ahmad เอกอัครราชทูตสาธารณรัฐอิสลามปากีสถานประจำประเทศไทย โดยมีนางสาวดุริยา อมตวิวัฒน์ ผู้ตรวจราชการกระทรวงศึกษาธิการ ตลอดจนผู้แทนจากสำนักงานคณะกรรมการการอุดมศึกษา (สกอ.) และสำนักความสัมพันธ์ต่างประเทศ สป. ร่วมหารือ เมื่อวันจันทร์ที่ 7 มกราคม 2562 ณ ห้องดำรงราชานุภาพ กระทรวงศึกษาธิการ
รมช.ศึกษาธิการ กล่าวว่า เป็นที่ทราบกันดีว่าในอนาคตจะมีความท้าทายด้านการศึกษาเกิดขึ้นในหลายด้าน ทั้งการร่วมมือกันของประเทศในภูมิภาคเอเชียตะวันออกเฉียงใต้ กับประเทศต่าง ๆ ในทวีปเอเชีย การส่งเสริมการแบ่งปันทรัพยากร ตลอดจนการหาจุดแข็งร่วมกันของแต่ละประเทศ และความร่วมมือด้านการศึกษาและการวิจัย จะเป็นพลังสำคัญในการพัฒนาประเทศในภูมิภาคนี้ ให้มีความก้าวหน้าอย่างเข้มแข็งทัดเทียมกับนานาประเทศได้
ในเรื่องการศึกษา ปัจจุบันมีนักเรียนนักศึกษาไทยไปเรียน "อิสลามศึกษา" ที่ปากีสถานจำนวนมาก เนื่องจากปากีสถานตั้งอยู่ไม่ไกลจากไทยมากนัก และมีการแลกเปลี่ยนนักเรียนนักศึกษาระหว่างกัน โดย ศธ.มีความยินดีและสนับสนุนการแลกเปลี่ยนนักเรียนนักศึกษาอย่างต่อเนื่องต่อไป
รมช.ศึกษาธิการ กล่าวถึงการดำเนินงานของ ศธ.ด้วยว่า ในขณะนี้กำลังเร่งปฏิรูปและพัฒนาการศึกษาในหลายด้าน อาทิ การส่งเสริมให้สถาบันอุดมศึกษาสร้างนวัตกรรมที่สามารถต่อยอดเชิงพาณิชย์ และสอดคล้องกับนโยบายประเทศไทย 4.0, การจัดตั้งกระทรวงการอุดมศึกษา วิทยาศาสตร์ วิจัย และนวัตกรรม, การกระจายอำนาจการบริหารให้กับสถานศึกษาในพื้นที่, ลดการควบคุมอำนาจจากส่วนกลาง เป็นต้น
เอกอัครราชทูตสาธารณรัฐอิสลามปากีสถาน กล่าวว่า การเข้าเยี่ยมคารวะในครั้งนี้ถือเป็นโอกาสอันดี ที่ได้หารือความร่วมมือด้านการศึกษาร่วมกัน โดยปากีสถานยินดีที่จะร่วมสนับสนุนและพัฒนาการศึกษาของทั้งสองฝ่ายให้มากขึ้น ซึ่งในปัจจุบันมีนักเรียนนักศึกษาจากปากีสถาน มาศึกษาต่อในสถาบันการศึกษาของไทยหลายแห่ง อาทิ สถาบันเทคโนโลยีแห่งเอเชีย (Asian Institute of Technology) มหาวิทยาลัยมหิดล มหาวิทยาลัยเกษตรศาสตร์ เป็นต้น
ในส่วนของปากีสถานเอง ได้จัดสรรทุนการศึกษาให้กับนักเรียนนักศึกษาไทยสำหรับไปเรียนต่อที่ปากีสถานเช่นเดียวกัน ซึ่งทำให้คนรู้จักปากีสถานมากยิ่งขึ้น ทั้งนี้ คาดหวังว่าไทยและปากีสถานจะได้มีการลงนามความร่วมมือด้านการศึกษาร่วมกันในอนาคต
Written by อรพรรณ​ ฤทธิ์มั่น
Photo Credit อิทธิพล​ รุ่ง​ก่อน
Rewriter นวรัตน์​ ราม​สูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/18009
