รัฐบาลไทย-ข่าวทำเนียบรัฐบาล-อพวช. มอบความสุข และความสนุกด้านวิทยาศาสตร์ ต้อนรับปี 2562 เปิดให้เข้าชมพิพิธภัณฑ์และนิทรรศการ ฟรี!

วันอังคารที่ 18 ธันวาคม 2561
อพวช. มอบความสุข และความสนุกด้านวิทยาศาสตร์ ต้อนรับปี 2562 เปิดให้เข้าชมพิพิธภัณฑ์และนิทรรศการ ฟรี!
องค์การพิพิธภัณฑ์วิทยาศาสตร์แห่งชาติ (อพวช.) ต้อนรับปีใหม่ 2562 มอบความสุขและความสนุกด้านวิทยาศาสตร์ให้กับเยาวชนและประชาชนทั่วไป โดยเปิดให้เข้าชมทุกพิพิธภัณฑ์ ฟรี! และพิเศษจัดเต็มเข้าชมนิทรรศการสร้างแรงบันดาลใจ ฟรี!
องค์การพิพิธภัณฑ์วิทยาศาสตร์แห่งชาติ (อพวช.) ต้อนรับปีใหม่ 2562 มอบความสุขและความสนุกด้านวิทยาศาสตร์ให้กับเยาวชนและประชาชนทั่วไป โดยเปิดให้เข้าชมทุกพิพิธภัณฑ์ ฟรี! และพิเศษจัดเต็มเข้าชมนิทรรศการสร้างแรงบันดาลใจ ฟรี! ใน “นิทรรศการดาวจรัสฟ้า” (STARRY SKY ILLUMINATION) และนิทรรศการ 20X0  A Journey into the Future หวังเติมความสุขในช่วงวันหยุดยาวและสร้างโอกาสการเรียนรู้วิทยาศาสตร์และเสริมสร้างแรงบันดาลใจด้านวิทยาศาสตร์ให้คนไทยทั่วประเทศ โดยเปิดให้เข้าชมฟรีตั้งแต่วันที่ 22 ธันวาคม 2561 –  5 มกราคม 2562 นี้
ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) กล่าวว่า “ในช่วงเทศกาลคริสต์มาสและปีใหม่นี้ อพวช. ขอร่วมเฉลิมฉลองช่วงเวลาแห่งความสุขให้กับประชาชนคนไทยได้มาร่วมเรียนรู้วิทยาศาสตร์และเทคโนโลยีกันอย่างสนุกสนาน และเติมเต็มความสุขทุกคนในครอบครัว โดย อพวช. มอบของขวัญปีใหม่ด้วยการเปิดให้เข้าชมพิพิธภัณฑ์ ฟรี ได้แก่ พิพิธภัณฑ์วิทยาศาสตร์ ซึ่งจัดแสดงนิทรรศการและกิจกรรมด้านวิทยาศาสตร์และเทคโนโลยีที่ชวนค้นพบ ทดลอง และเรียนรู้ได้ด้วยตนเอง พิพิธภัณฑ์ธรรมชาติวิทยา ที่เป็นทั้งศูนย์วิจัย ศูนย์ข้อมูลอ้างอิงวัสดุตัวอย่างทางด้านความหลากหลายทางชีวภาพของไทย ตลอดจนจัดแสดงนิทรรศการประวัติศาสตร์ทางธรรมชาติวิทยา และพิพิธภัณฑ์เทคโนโลยีสารสนเทศ แหล่งเรียนรู้ด้านเทคโนโลยีการสื่อสาร การคำนวณ และคอมพิวเตอร์ ซึ่งเป็นเทคโนโลยีหลักของการพัฒนาเทคโนโลยีสารสนเทศที่นำโลกเข้าสู่ยุคแห่งการสื่อสารที่ไร้พรมแดน รวมทั้งที่ จัตุรัสวิทยาศาสตร์ อพวช. สามย่าน กรุงเทพฯ เปิดโอกาสการเรียนรู้ไปกับ “กิจกรรมหนูน้อยนักประดิษฐ์ Enjoy Maker space” ฟรี! ซึ่งกิจกรรมทั้งหมดนี้ ถือเป็นการ  ส่งต่อความสุขให้กับคนไทยและครอบครัวได้ใช้เวลาช่วงวันหยุดร่วมกันได้อย่างมีความสุข หวังสร้างแรงบันดาลใจด้านวิทยาศาสตร์ให้แก่เด็ก เยาวชน และประชาชนทั่วไปอีกด้วย
นอกจากนี้ยังมีนิทรรศการที่น่าสนใจและเป็นประโยชน์มากมายที่จัดยาวไปถึงช่วงปีใหม่ อาทิ “นิทรรศการดาวจรัสฟ้า” (STARRY SKY ILLUMINATION) นิทรรศการที่ร่วมถ่ายทอดความงดงามของท้องฟ้ายามรัตติกาลผ่านภาพถ่ายและภาพยนตร์ดาราศาสตร์ โดยสะท้อนให้เห็นถึงการผสมผสานของวิทยาศาสตร์ เทคโนโลยีด้านดาราศาสตร์และศิลปะอย่างลงตัว ซึ่งจะช่วยกระตุ้นความสนใจและสร้างแรงบันดาลใจให้แก่เยาวชนคนรุ่นใหม่ในการเป็นนักดาราศาสตร์หรือนักถ่ายภาพดาราศาสตร์ และอีกหนึ่งนิทรรศการที่เพิ่งมีการเปิดตัวไปอย่าง “นิทรรศการ 20X0” A Journey into the Future  นิทรรศการที่มาจากประเทศฟินแลนด์ โดยจะพาไปสัมผัสประสบการณ์ที่ตื่นตาตื่นใจไปกับภาพจำลองของเมืองแห่งอนาคต ภายใต้แนวคิดเรื่องความยั่งยืนในด้านต่าง ๆ เพื่อกระตุ้นให้เกิดความคิดสร้างสรรค์และจินตนาการในการพัฒนาเมืองและเพื่อประโยชน์ต่อการดำรงชีวิต  โดยทั้งสองนิทรรศการนี้ อพวช. จะเปิดให้เข้าชมฟรีเช่นเดียวกัน นับเป็นของขวัญที่ อพวช. อยากมอบความสุขรวมถึงความสนุกด้านวิทยาศาสตร์ ให้เป็นของขวัญในช่วงเทศกาลคริสต์มาสและปีใหม่ที่จะถึงนี้ให้แก่เด็ก เยาวชน และประชาชนทั่วไป   พร้อมเพิ่มโอกาสการเรียนรู้วิทยาศาสตร์และเทคโนโลยีให้มากยิ่งขึ้น”
สำหรับผู้สนใจเข้าชมพิพิธภัณฑ์และนิทรรศการ ฟรี เริ่มตั้งแต่วันที่ 22 ธันวาคม 2561 ถึง 5 มกราคม 2562  โดยที่ อพวช. คลองห้า ปทุมธานี เปิดให้บริการทุกวันอังคาร – ศุกร์ เวลา 09.30 -16.00 น. วันเสาร์ – อาทิตย์ และวันหยุดนักขัตฤกษ์ เวลา 09.30 -17.00 น. (ปิดบริการทุกวันจันทร์) และจัตุรัสวิทยาศาสตร์ อพวช. สามย่าน เปิดให้บริการทุกวัน จันทร์ – ศุกร์  ตั้งแต่เวลา 10.00 – 18.00 น. และวันเสาร์-อาทิตย์ เวลา 10.30 -18.30 น.  สอบถามรายละเอียดเพิ่มเติม ได้ที่ 0 2577 9999 ต่อ 2122 , 2123 หรือ www.nsm.or.th และ Facebook : NSMthailand

ที่มา : https://www.thaigov.go.th/news/contents/details/17571
