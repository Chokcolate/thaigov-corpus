รัฐบาลไทย-ข่าวทำเนียบรัฐบาล-กบข. เปิดโอกาสให้สมาชิกกำหนดสัดส่วนการลงทุนได้ด้วยตนเอง

วันพฤหัสบดีที่ 3 มกราคม 2562
กบข. เปิดโอกาสให้สมาชิกกำหนดสัดส่วนการลงทุนได้ด้วยตนเอง
ด้วยวิสัยทัศน์สมาชิกคือศูนย์กลาง (Member Centric) กบข. เล็งเห็นความสำคัญของการเปิดโอกาสให้สมาชิกมีอิสระในการกำหนดสัดส่วนสินทรัพย์ในแผนลงทุนของตนเอง จากแต่เดิมที่สมาชิกมีโอกาสเพียงเปลี่ยนแผนลงทุนที่ กบข. เป็นผู้กำหนดสัดส่วนสินทรัพย์เหล่านั้นไว้แล้ว
นายวิทัย รัตนากร เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า ด้วยวิสัยทัศน์สมาชิกคือศูนย์กลาง (Member Centric) กบข. เล็งเห็นความสำคัญของการเปิดโอกาสให้สมาชิกมีอิสระในการกำหนดสัดส่วนสินทรัพย์ในแผนลงทุนของตนเอง จากแต่เดิมที่สมาชิกมีโอกาสเพียงเปลี่ยนแผนลงทุนที่ กบข. เป็นผู้กำหนดสัดส่วนสินทรัพย์เหล่านั้นไว้แล้ว
สมาชิกที่ประสงค์จะกำหนดสัดส่วนสินทรัพย์ในแผนลงทุนของตนเองสามารถทำได้โดยเลือกผสมสัดส่วนจาก 3 แผนทางเลือกการลงทุน ได้แก่ แผนตลาดเงิน แผนตราสารหนี้ และแผนตราสารทุนไทย ซึ่งก่อนดำเนินการจัดสัดส่วนดังกล่าว กบข. กำหนดเงื่อนไขให้สมาชิกทำแบบประเมินความเสี่ยงด้านการลงทุน และแนะนำให้สมาชิกควรศึกษาภาวะเศรษฐกิจและการลงทุนขณะนั้นให้เพียงพอก่อนตัดสินใจเลือกสัดส่วนผสม
ทั้งนี้ กบข. จะดำเนินการนำยอดเงินในบัญชีของสมาชิกที่สามารถเปลี่ยนแผนได้ อันประกอบด้วย เงินสะสม เงินสะสมส่วนเพิ่ม (ถ้ามี) เงินสมทบ และผลประโยชน์ของเงินเหล่านี้ในบัญชีที่มีอยู่เดิม และเงินที่นำส่งใหม่ไปบริหารตามสัดส่วนใหม่ที่สมาชิกกำหนด โดยสมาชิกที่แจ้งความประสงค์ระหว่างวันที่ 1-15 จะได้รับการเปลี่ยนแผนในวันทำการที่ห้านับถัดจากวันที่ 15 ของเดือนนั้น หรือหากสมาชิกที่แจ้งความประสงค์ หลังจากวันที่ 15 ของเดือน จะได้รับการเปลี่ยนแผนการลงทุนในวันทำการที่ห้านับถัดจากวันสุดท้ายของเดือนนั้น
สำหรับสมาชิกที่ไม่ประสงค์ผสมสัดส่วนสินทรัพย์ในแผนลงทุนของตนเอง ยังคงสามารถเลือกแผนลงทุนอื่นๆ ได้ตามระดับความเสี่ยงที่สมาชิกยอมรับได้ หรือหากสมาชิกไม่ได้แจ้งความประสงค์เปลี่ยนแผนใด ๆ กบข. จะบริหารเงินของสมาชิกในแผนหลัก สอบถามข้อมูลเพิ่มเติมได้ที่ ไลน์ GPF Community กล่องข้อความทางเฟซบุ๊ก กบข.  Call Center กบข. โทร. 1179 หรือขอนัดหมายบริการข้อมูลทางการเงิน ทาง My GPF Application และ My GPF Website
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1 ล้านคน มีมูลค่าสินทรัพย์สุทธิประมาณ 875,207 ล้านบาท (ข้อมูล ณ 30 พ.ย. 2561)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , มือถือ 099-465-6249, raviwan@gpf.or.th

ที่มา : https://www.thaigov.go.th/news/contents/details/17902
