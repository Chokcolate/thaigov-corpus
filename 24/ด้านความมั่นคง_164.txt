รัฐบาลไทย-ข่าวทำเนียบรัฐบาล-"บิ๊กอู๋" มอบสิทธิประโยชน์ทายาทลูกจ้างเสียชีวิตเหตุถังดับเพลิงระเบิด 1.4 ล้านบาท

วันพฤหัสบดีที่ 14 กุมภาพันธ์ 2562
"บิ๊กอู๋" มอบสิทธิประโยชน์ทายาทลูกจ้างเสียชีวิตเหตุถังดับเพลิงระเบิด 1.4 ล้านบาท
รมว.แรงงาน มอบเงินสิทธิประโยชน์จากกองทุนเงินทดแทน สิทธิประโยชน์จากกองทุนประกันสังคม พร้อมเงินบำเหน็จชราภาพ รวม 1.4 ล้านบาทเศษ แก่ทายาทแรงงาน ซึ่งเสียชีวิตขณะกำลังทำงานจากเหตุถังดับเพลิงระเบิดใกล้สถานีแอร์พอร์ตลิ้งก์ท่าอากาศยานสุวรรณภูมิ
รมว.แรงงาน มอบเงินสิทธิประโยชน์จากกองทุนเงินทดแทน สิทธิประโยชน์จากกองทุนประกันสังคม พร้อมเงินบำเหน็จชราภาพ รวม 1.4 ล้านบาทเศษ แก่ทายาทแรงงาน ซึ่งเสียชีวิตขณะกำลังทำงานจากเหตุถังดับเพลิงระเบิดใกล้สถานีแอร์พอร์ตลิ้งก์ท่าอากาศยานสุวรรณภูมิ พร้อมช่วยเหลือเยียวยาจ่ายสิทธิค่ารักษาพยาบาลแก่ผู้บาดเจ็บจำนวน 4 ราย รายละเบื้องต้นไม่เกิน 5 หมื่นบาท สอบถามเพิ่มเติมโทรสายด่วน 1506 ตลอด 24 ชั่วโมง
เมื่อวันที่ 14 กุมภาพันธ์ 2562  พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน
มอบเงินสิทธิประโยชน์จากกองทุนเงินทดแทน เป็นจำนวนเงิน 1,377,000 บาท และสิทธิประโยชน์จากกองทุนประกันสังคม พร้อมเงินบำเหน็จชราภาพจำนวน 58,971.14 บาท รวมเป็นเงินทั้งสิ้น 1,435,971.14 บาทแก่ทายาทของนายยุทธศาสตร์ คัมภ์บุญยอ ณ ห้องรับรองรัฐมนตรีว่าการกระทรวงแรงงาน ชั้น 6 อาคารกระทรวงแรงงาน โดยมี นายจรินทร์ จักกะพาก ปลัดกระทรวงแรงงาน พร้อมด้วย ผู้บริหารระดับสูงกระทรวงแรงงาน เข้าร่วมในครั้งนี้ด้วย
ทั้งนี้ นายยุทธศาสตร์ฯ เสียชีวิตขณะกำลังทำงานจากเหตุถังดับเพลิงระเบิดใกล้สถานีแอร์พอร์ตลิงก์ ภายในบริเวณท่าอากาศยานสุวรรณภูมิ จ.สมุทรปราการ เมื่อวันที่ 7  พฤศจิกายน 2561 ที่ผ่านมา จากเหตุการณ์ดังกล่าวเกิดขึ้นขณะลูกจ้างกำลังทำงาน เป็นเหตุให้มีลูกจ้างประสบอันตรายทั้งหมด 5 ราย เสียชีวิตในที่เกิดเหตุทันที 1 ราย และได้รับบาดเจ็บ 4 ราย ซึ่งการประสบอันตรายดังกล่าวเป็นการประสบอันตรายจากการทำงาน
พล.ต.อ.อดุลย์ฯ กล่าวต่อว่า ในส่วนของผู้บาดเจ็บจะได้รับสิทธิรักษาพยาบาลเท่าที่จ่ายจริงตามความจำเป็นในเบื้องต้นไม่เกิน 50,000 บาท ซึ่งกระทรวงแรงงาน โดยสำนักงานประกันสังคม มีกองทุนเงินทดแทน พร้อมดูแลลูกจ้างในระบบให้ได้รับสิทธิค่าทดแทนและค่ารักษาพยาบาลอย่างเต็มที่ เพื่อคุณภาพชีวิตที่ดีของลูกจ้างต่อไปในอนาคต ทั้งนี้ ลูกจ้างสามารถสอบถามเพิ่มเติมได้ที่ สำนักงานประกันสังคมจังหวัด สาขา ใกล้บ้าน หรือโทรสายด่วน  1506 ตลอด 24 ชั่วโมง
---------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สมภพ ศีลบุตร  - ภาพ/
14 กุมภาพันธ์ 2562

ที่มา : https://www.thaigov.go.th/news/contents/details/18782
