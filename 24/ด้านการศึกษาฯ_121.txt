รัฐบาลไทย-ข่าวทำเนียบรัฐบาล-เปิดศูนย์ Innogineer Studio คณะวิศวกรรมศาสตร์ ม.มหิดล

วันจันทร์ที่ 18 มีนาคม 2562
เปิดศูนย์ Innogineer Studio คณะวิศวกรรมศาสตร์ ม.มหิดล
ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ เป็นประธานเปิดศูนย์ Innogineer Studio คณะวิศวกรรมศาสตร์ มหาวิทยาลัยมหิดล ศาลายา
ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ เป็นประธานเปิดศูนย์ Innogineer Studio คณะวิศวกรรมศาสตร์ มหาวิทยาลัยมหิดล ศาลายา เมื่อวันพุธที่ 13 มีนาคม 2562 ณ อาคาร 3 คณะวิศวกรรมศาสตร์ มหาวิทยาลัยมหิดล ศาลายา โดยมี ผศ.ดร.จักรกฤษณ์ ศุทธากรณ์ คณบดีคณะวิศวกรรมศาสตร์ มหาวิทยาลัยมหิดล, ดร.สักกเวท ยอแสง หัวหน้างานส่งเสริมเศรษฐกิจดิจิทัล สถาบันส่งเสริมวิสาหกิจเริ่มต้น สำนักงานส่งเสริมเศรษฐกิจดิจิทัล, นายอภิโชค ประเสริฐรุ่งเรือง กรรมการบริหารและผู้ร่วมก่อตั้งบริษัท Airportels จำกัด ตลอดจนผู้บริหารมหาวิทยาลัยมหิดล คณาจารย์ และนักศึกษา เข้าร่วมงาน
ศาสตราจารย์คลินิก นพ.อุดม คชินทร กล่าวว่า เป็นที่ทราบกันดีว่าในปัจจุบัน Technology Disruption ทำให้เกิดการเปลี่ยนแปลงด้านต่าง ๆ อย่างรวดเร็ว ในขณะเดียวกันก็ส่งผลให้การเรียนรู้ของคนเปลี่ยนแปลงไปจากเดิมอย่างสิ้นเชิง มหาวิทยาลัยซึ่งเป็นหน่วยงานที่มีบทบาทสำคัญในภาคการศึกษา จึงต้องเข้ามาร่วมกันพัฒนาประเทศ ทั้งการผลิตและสร้างนวัตกรรมเพื่อนำพาประเทศให้หลุดพ้นจากกับดักประเทศรายได้ปานกลาง, ปรับเปลี่ยนรูปแบบการเรียนรู้ให้มีเป้าหมายชัดเจน นำความรู้ไปสร้างนวัตกรรม, การเพิ่มขีดความสามารถในการแข่งขัน, ลดการนำเข้าจากต่างประเทศ เป็นต้น
สำหรับมหาวิทยาลัยมหิดล ได้มีการพัฒนาและจัดตั้งศูนย์ Innogineer Studio ที่มีอุปกรณ์และเครื่องมือครบครัน พร้อมทั้งมีเครือข่ายความร่วมมือกับหลายภาคส่วน โดยศูนย์ Innogineer Studio ได้รับการออกแบบเป็นสถานที่ให้ผู้เชี่ยวชาญเก่ง ๆ ได้มาแบ่งปันความรู้เกี่ยวกับการสร้างนวัตกรรมและผลิตภัณฑ์ต่าง ๆ เพื่อสร้างมาตรฐานการบริการและผลิตภัณฑ์ที่มีมูลค่าเพิ่มสูงขึ้น นับเป็นการดำเนินงานเพื่อเตรียมกำลังคนในอนาคตข้างหน้า สอดคล้องกับการยกระดับเศรษฐกิจของประเทศให้สามารถแข่งขันกับนานาชาติได้ และทำให้เรามีความเป็นอยู่และคุณภาพชีวิตที่ดีขึ้น
ผศ.ดร.จักรกฤษณ์ ศุทธากรณ์ กล่าวว่า ศูนย์ Innogineer Studio จัดตั้งขึ้นจากแนวคิดในการสร้าง “สังคมนวัตกรรมและผู้ประกอบการ” ให้ประเทศไทยสามารถเพิ่มมูลค่าของผลิตภัณฑ์ด้วยนวัตกรรม จาก SMEs สู่ Startup โดยบ่มเพาะความรู้ ปลูกฝังความเป็นผู้ประกอบการ (Entrepreneurial Mindset) และทักษะด้านเทคนิคชั้นสูง (Technical and Hand-on Skills) ให้กับนักศึกษา เมคเกอร์ สตาร์ทอัพ วิศวกร และนักวิจัยสาขาต่าง ๆ นอกจากนี้ ยังใช้เป็นพื้นที่สำหรับบุคคลทั่วไปเข้ามาใช้บริการได้อย่างอิสระ พร้อมปลดปล่อยจินตนาการในการสร้างสรรค์ผลงานร่วมกัน
ภายในศูนย์ Innogineer Studio ประกอบด้วย Mechanical Studio, Electric Studio, Assembly Studio, Prototyping Studio, Machine Studio, Gallery Room, Co-working Space และ Meeting Room รวมทั้งมี Innogineer Studio Shop สำหรับจัดแสดงโชว์ผลงานนวัตกรรมต่าง ๆ ที่ได้ยื่นจดทะเบียนทรัพย์สินทางปัญญา ซึ่งคาดว่าจะดึงดูดคนเข้ามาใช้บริการต่อปีจำนวนมาก และเป็นศูนย์ที่มีบทบาทสำคัญในการสร้างแรงบันดาลใจและต่อยอดนวัตกรรมอย่างต่อเนื่อง รวมทั้งยกระดับความร่วมมือระหว่างธุรกิจอุตสาหกรรมกับเมคเกอร์และคนรุ่นใหม่ในการพัฒนาผลิตภัณฑ์สู่ตลาดต่อไป
Written by อรพรรณ ฤทธิ์มั่น
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/19392
