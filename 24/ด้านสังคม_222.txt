รัฐบาลไทย-ข่าวทำเนียบรัฐบาล-ปลัดกระทรวงดีอี โชว์วิสัยทัศน์ 5G งานโมบาย เวิลด์ คองเกรส 2019

วันพุธที่ 27 กุมภาพันธ์ 2562
ปลัดกระทรวงดีอี โชว์วิสัยทัศน์ 5G งานโมบาย เวิลด์ คองเกรส 2019
ปลัดกระทรวงดีอี
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) ได้เดินทางเข้าร่วมการประชุม GSMA Ministerial Programme 2019 ระหว่างวันที่ 25-28 กุมภาพันธ์ 2562  ณ เมืองบาร์เซโลนา ราชอาณาจักรสเปน โดยการประชุมดังกล่าวเป็นส่วนหนึ่งของงาน Mobile World Congress 2019 (MWC2019) งานประชุมนานาชาติและนิทรรศการด้านการสื่อสารไร้สายและเทคโนโลยีดิจิทัลที่ใหญ่ที่สุดในโลก โดยร่วมเป็นวิทยากร ในหัวข้อ “5G: Are we in danger of a new digital divide?” โดยนำเสนอความก้าวหน้าในการดำเนินการทดสอบเทคโนโลยี 5G และการใช้ประโยชน์ในประเทศ สำหรับประเทศไทยแล้วเทคโนโลยี 5G จะไม่เป็นการสร้างช่องว่างทางดิจิทัลให้เพิ่มมากขึ้น แต่จะช่วยให้ประชาชนได้รับประโยชน์จากบริการของภาครัฐ เช่น ในด้าน Telemedicine ได้อย่างมีประสิทธิภาพ ทั่วถึงและเท่าเทียม นอกจากนี้ ยังได้เข้าร่วมการประชุม APAC Digital Economy Roundtable ในหัวข้อ How the mobile industry can accelerate digital economic growth: National digital policies and regional framework in Asia โดยร่วมแบ่งปันข้อมูลเกี่ยวกับนโยบายเน็ตประชารัฐและศูนย์ดิจิทัลชุมชนของไทย ซึ่งประสบความสำเร็จและช่วยให้ประชาชนทั่วประเทศสามารถเข้าถึงเทคโนโลยีดิจิทัลได้อย่างเท่าเทียม ภายใต้แนวคิด available, accessible และ affordable จนได้รับการเสนอชื่อเข้าชิงรางวัล WSIS2019 ของ ITU ซึ่งจะมีการประกาศผลในเดือนเมษายนนี้
************************

ที่มา : https://www.thaigov.go.th/news/contents/details/19011
