รัฐบาลไทย-ข่าวทำเนียบรัฐบาล-ธ.ก.ส.พร้อมให้ความช่วยเหลือผู้ประสบภัยแผ่นดินไหวจังหวัดลำปาง

วันพฤหัสบดีที่ 21 กุมภาพันธ์ 2562
ธ.ก.ส.พร้อมให้ความช่วยเหลือผู้ประสบภัยแผ่นดินไหวจังหวัดลำปาง
ธ.ก.ส.เตรียมพร้อมช่วยเหลือเกษตรกรผู้ประสบภัยแผ่นดินไหว ในพื้นที่จังหวัดลำปาง ด้วยมาตรการสนับสนุนสินเชื่อฟื้นฟูและพัฒนาคุณภาพชีวิตสำหรับเกษตรกรลูกค้าผู้ประสบภัยธรรมชาติด้วยดอกเบี้ยต่ำ เพื่อให้เกษตรกรลูกค้าสามารถนำเงินไปซ่อมแซมที่อยู่อาศัยจากเหตุการณ์ด
นายศรายุทธ  ยิ้มยวน รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากเหตุการณ์แผ่นดินไหวที่เกิดขึ้นต่อเนื่องตั้งแต่วันที่ 20 กุมภาพันธ์ 2562 ในพื้นที่อำเภอวังเหนือจังหวัดลำปาง ส่งผลให้เกิดความเสียหายต่อบ้านเรือนที่อยู่อาศัยของประชาชนและเสี่ยงอันตรายต่อชีวิตแก่เกษตรกรลูกค้าในพื้นที่ดังกล่าว ธ.ก.ส.มีความห่วงใยในสวัสดิภาพของผู้ประสบภัย จึงได้ออกมาตรการช่วยเหลือภายใต้โครงการสินเชื่อฟื้นฟูและพัฒนาคุณภาพชีวิตสำหรับเกษตรกรลูกค้าผู้ประสบภัยธรรมชาติหรือภัยพิบัติ เพื่อให้สามารถมีเงินทุนนำไปใช้สร้างหรือซ่อมแซมที่อยู่อาศัย โรงเรือน เครื่องมือทางการเกษตรรวมถึงการฟื้นฟูการผลิตที่ได้รับความเสียหายจากภัยธรรมชาติและลดปัญหาการก่อหนี้นอกระบบ โดยผู้ขอรับสินเชื่อต้องเป็นเกษตรกรลูกค้าที่ได้รับผลกระทบ  ในวงเงินไม่เกินรายละ 500,000 บาท ระยะเวลาชำระเงินกู้ไม่เกิน 15 ปี นับแต่วันขอกู้ ในอัตราดอกเบี้ย MRR-2 (MRR เท่ากับร้อยละ 7 ต่อปี)
ทั้งนี้ มาตรการดังกล่าวยังครอบคลุมการประสบภัยธรรมชาติและภัยพิบัติอื่น ๆ ตามประกาศของกระทรวงมหาดไทย กำหนดวงเงินรวม  5,000 ล้านบาท  อาทิ ภัยธรรมชาติจากพายุปาบึกในช่วงต้นปี 2562 ที่ผ่านมา โดยได้มอบสินเชื่อไปแล้วกว่า 536.03 ล้านบาท แก่เกษตรกรลูกค้า 11,030 ราย นอกจากนี้ ธ.ก.ส.ร่วมกับสมาคมผู้ตรวจสอบและบริหารความปลอดภัย จะลงพื้นที่ในวันอาทิตย์ที่ 24 กุมภาพันธ์ 2562 เพื่อตรวจสอบบ้านเรือนของเกษตรกรลูกค้าฟรีทุกหลัง เพื่อแนะนำการซ่อมแซมและการสร้างที่พักอาศัยอย่างถูกวิธีและถูกต้องเหมาะสม ตลอดจนแนะนำความปลอดภัยและการป้องกันภัยหากเกิดเหตุการณ์อีกในอนาคต

ที่มา : https://www.thaigov.go.th/news/contents/details/18922
