รัฐบาลไทย-ข่าวทำเนียบรัฐบาล-กบข. พัฒนา My GPF แอปพลิเคชันใหม่  เพื่อสมาชิก

วันอังคารที่ 19 มีนาคม 2562
กบข. พัฒนา My GPF แอปพลิเคชันใหม่  เพื่อสมาชิก
กบข. มุ่งพัฒนาเมนูใน My GPF แอปพลิเคชัน อย่างต่อเนื่อง เพื่อยกระดับการให้บริการสมาชิก กบข. แบบครบวงจร ชู 5 เมนูแนะนำ ตอบโจทย์ไลฟ์สไตล์สมาชิกยุคดิจิทัล
นายวิทัย รัตนากร เลขาธิการคณะกรรมการกองทุนบำเหน็จบำนาญข้าราชการ เปิดเผยว่า ตั้งแต่ 18 มีนาคมนี้ เป็นต้นไป กบข. เปิดให้สมาชิกดาวน์โหลดและอัปเดต My GPF แอปพลิเคชัน เวอร์ชั่นล่าสุด ที่มาพร้อมกับรายละเอียดการใช้งานใหม่ ๆ ที่ตอบโจทย์ความสนใจและการใช้งานของสมาชิกอย่างเต็มรูปแบบ เพื่อมอบประสบการณ์ที่ดีที่สุดให้กับสมาชิก กบข. ทุกท่าน โดยมี 5 เมนูแนะนำ ได้แก่
เมนูบัญชีของฉัน สมาชิกสามารถเช็คยอดเงินออมในบัญชี ดูยอดเงินสะสมของตนเองและเงินสมทบจากรัฐ ดูผลตอบแทนเฉลี่ย 3 ปีย้อนหลัง หรือ ผลตอบแทนตั้งแต่เริ่มลงทุนได้ ซึ่งจะทำให้สมาชิกสามารถตรวจสอบความเคลื่อนไหวในบัญชีได้ตลอดเวลา และยังเห็นการเติบโตของผลตอบแทนในระยะยาวของตนเอง อีกทั้งยังสามารถดาวน์โหลดใบแจ้งยอดเงินสมาชิกประจำปี เพื่อเป็นหลักฐานยื่นลดหย่อนภาษีประจำปีได้ รวมถึงสามารถใช้บริการออมเพิ่มและเลือกแผนการลงทุนได้จากเมนูนี้โดยตรง
เมนูสิทธิพิเศษ มีการจัดแบ่งหมวดหมู่ สิทธิพิเศษ สวัสดิการ ส่วนลดร้านค้าตามไลฟ์สไตล์ของสมาชิก
เมนูส่วนลดและโปรโมชั่น  เพิ่มความสะดวกให้กับสมาชิกในการใช้สิทธิส่วนลดต่าง ๆ ณ ร้านค้าที่ร่วมรายการ โดยกดรับสิทธิพิเศษ ส่วนลดจากแอพพลิเคชันได้ทันที
เมนูนัดหมายข้อมูลทางการเงิน ที่เปิดให้สมาชิกจองเวลานัดหมายเพื่อพูดคุยปรึกษาข้อมูลทางการเงิน ครอบคลุมเรื่องการเลือกแผนการลงทุนกับ กบข.  การใช้สิทธิ์ลดหย่อนภาษี และข้อมูลผลิตภัณฑ์ทางการเงินต่าง ๆ
เมนูแผนเกษียณของฉัน โปรแกรมคำนวณประมาณการเงินที่คาดว่าสมาชิกจะได้รับจาก กบข. และกรมบัญชีกลาง เปรียบเทียบกับจำนวนเงินที่สมาชิกต้องการใช้รายเดือนหลังเกษียณ โดยสมาชิกสามารถระบุจำนวนเงินที่ต้องการใช้หลังเกษียณได้ หากสมาชิกต้องการข้อมูลเพิ่มเติมประกอบการตัดสินใจในการวางแผนการบริหารเงิน สามารถติดต่อศูนย์ข้อมูลทางการเงิน เพื่อนัดหมายปรึกษาผู้เชี่ยวชาญของ กบข. ได้
สมาชิกสามารถดาวน์โหลดหรืออัปเดต My GPF แอปพลิเคชัน เวอร์ชันล่าสุดได้ทั้ง iOS และ Android โดยเข้าที่ Store แล้วพิมพ์คำว่า “GPF” หรือ “กบข.” สอบถามข้อมูลเพิ่มเติมได้ที่ Facebook กบข. หรือ Line @ GPF Community หรือติดต่อศูนย์บริการสมาชิก โทร. 1179
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1 ล้านคน มีมูลค่าสินทรัพย์สุทธิประมาณ 899,076 ล้านบาท (ข้อมูล ณ 28 ก.พ. 2562)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , มือถือ 099-465-6249, raviwan@gpf.or.th

ที่มา : https://www.thaigov.go.th/news/contents/details/19416
