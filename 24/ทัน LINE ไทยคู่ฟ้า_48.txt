รัฐบาลไทย-ข่าวทำเนียบรัฐบาล-​ตั้งเป้าเพิ่มการผลิตพยาบาล ลดปัญหาขาดแคลนพยาบาลวิชาชีพ

วันพฤหัสบดีที่ 14 มีนาคม 2562
​ตั้งเป้าเพิ่มการผลิตพยาบาล ลดปัญหาขาดแคลนพยาบาลวิชาชีพ
--
ท่ามกลางความเปลี่ยนแปลงทางเศรษฐกิจ สังคม และสิ่งแวดล้อม รวมถึงความก้าวหน้าจากการดำเนินนโยบายหลักประกันสุขภาพแห่งชาติ การเปลี่ยนเป็นสังคมผู้สูงวัย ภาวะการเจ็บป่วยและโรคภัย ทั้งโรคติดต่อและโรคไม่ติดต่อเรื้อรัง ทำให้ความต้องการเข้าถึงบริการด้านสุขภาพของประชาชนมีแนวโน้มสูงขึ้น
ขณะที่บุคลากรทางการแพทย์ โดยเฉพาะวิชาชีพพยาบาลในประเทศไทย ซึ่งถือเป็นกำลังคนในระบบสุขภาพที่มีบทบาทสำคัญต่อการให้บริการประชาชน มีไม่เพียงพอ ทำให้ภาครัฐต้องเร่งผลิตพยาบาลผ่านโครงการต่าง ๆ ซึ่งรวมถึงโครงการเพิ่มการผลิตและพัฒนาการจัดการศึกษา สาขาวิชาพยาบาลศาสตร์ ปีการศึกษา 2557 - 2560 ด้วย
สำหรับในช่วง 3 ปีของโครงการดังกล่าว สามารถรับนักศึกษาได้ทั้งสิ้น 9,840 คน โดยปัญหาที่พบคือ มีจำนวนนักศึกษาพยาบาลไม่ครบตามแผน เนื่องจากนักศึกษาลาออกระหว่างปี โดยสถาบันการศึกษาได้พยายามแก้ไขปัญหาด้วยการรับนักศึกษาเกินเพื่อทดแทนจำนวนที่ขาดในปีต่อมา และเปิดรับโอนนักศึกษาจากสาขาอื่นที่มีความสนใจสาขาพยาบาลศาสตร์อีกด้วย
อย่างไรก็ตาม สภาการพยาบาลได้คาดการณ์จำนวนพยาบาลที่ต้องการในระยะ 10 ปีข้างหน้า พบว่าประเทศไทยมีความต้องการพยาบาลราว 190,000 คน เมื่อหักลบการสูญเสียพยาบาลจากการลาออกและเกษียณอายุกับการผลิตพยาบาลเพิ่มอย่างต่อเนื่อง  พบว่าในปี 2561 - 2565 ยังคงขาดแคลนพยาบาลอีกปีละ 20,000 คน
และเพื่อแก้ปัญหาการขาดแคลนพยาบาลวิชาชีพ ให้สามารถตอบสนองความต้องการของประเทศอย่างเพียงพอ ล่าสุด รัฐบาลได้เห็นชอบโครงการขยายระยะเวลาการเพิ่มการผลิตและพัฒนาการจัดการศึกษา สาขาวิชาพยาบาลศาสตร์ ปีการศึกษา 2561 - 2565 เพื่อพัฒนาสุขภาวะของประชาชนและตอบสนองยุทธศาสตร์ประเทศ ต่อเนื่องจากการดำเนินงานที่ผ่านมา
โดยมีเป้าหมายหลักคือ การผลิตพยาบาลวิชาชีพรองรับความต้องการของประเทศในระยะ 10 ปีข้างหน้า มีอัตราส่วนพยาบาลต่อประชากรเท่ากับ 1 คนต่อ 350 ประชากร หรือคิดเป็นจำนวนพยาบาลที่จะผลิตได้รวม 38,140 คน
การดำเนินโครงการจะแบ่งเป็น 2 ช่วง คือ
ระยะที่ 1 ปีการศึกษา 2561 - 2562 มีเป้าหมายรับนักศึกษาพยาบาลทั้งหมด 15,236 คน
ระยะที่ 2 ปีการศึกษา 2563 - 2565 มีเป้าหมายรับนักศึกษา 22,904 คน ครอบคลุมสถาบันการศึกษาที่ผลิตพยาบาลทั้งระบบ
สำหรับงบประมาณสนับสนุนจากรัฐบาล ตั้งแต่ปี 2563 - 2566 เป็นจำนวนเงินทั้งสิ้น 1,759 ล้านบาท คิดเป็น 440,000 บาท ต่อคนต่อหลักสูตร คาดว่าจะช่วยลดปัญหาการขาดแคลนพยาบาล ทำให้ประชาชนได้รับบริการพยาบาลที่มีคุณภาพ ครอบคลุม และทั่วถึงมากขึ้น สอดคล้องกับนโยบายของรัฐบาลในการสร้างความเข้มแข็งของโรงพยาบาลส่งเสริมสุขภาพประจำตำบล การเตรียมรองรับสังคมผู้สูงอายุ การดูแลผู้ป่วยติดเตียง หรือผู้ป่วยระยะสุดท้ายที่บ้านและชุมชน เป็นต้น
ทั้งนี้ สภาการพยาบาลจะติดตามผลการดำเนินโครงการ และตรวจเยี่ยมสถาบันเพื่อรับรองสถาบันการศึกษาทุกปี เพื่อให้เป็นไปตามเป้าหมายที่กำหนดไว้
ซึ่งจะเป็นประโยชน์ต่อการวางแผนกำลังคนด้านสุขภาพในส่วนของวิชาชีพพยาบาลระยะ 10 ปีข้างหน้า สามารถเพิ่มประสิทธิภาพในสร้างกำลังคนระดับพื้นที่ และรองรับการกระจายบุคลากรตามความต้องการของระบบสุขภาพอย่างทั่วถึง ทั้งในเมืองและชนบท
สอดคล้องกับยุทธศาสตร์ชาติระยะ 20 ปี และการปฏิรูปประเทศด้านสาธารณสุข ที่มุ่งสู่เป้าหมาย ประชาชนสุขภาพดี เจ้าหน้าที่มีความสุข ระบบสุขภาพยั่งยืน
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/19318
