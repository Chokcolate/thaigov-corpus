รัฐบาลไทย-ข่าวทำเนียบรัฐบาล-คณะกรรมการบริหาร (กบ.) ลงพื้นที่ติดตามสถานการณ์อ้อย น้ำตาลทราย และอุตสาหกรรมต่อเนื่อง ในพื้นที่จังหวัดบุรีรัมย์

วันศุกร์ที่ 1 มีนาคม 2562
คณะกรรมการบริหาร (กบ.) ลงพื้นที่ติดตามสถานการณ์อ้อย น้ำตาลทราย และอุตสาหกรรมต่อเนื่อง ในพื้นที่จังหวัดบุรีรัมย์
นายศิริรุจ จุลกะรัตน์ รองปลัดกระทรวงอุตสาหกรรม (ประธานคณะกรรมการบริหาร) ลงพื้นที่ติดตามสถานการณ์อ้อย น้ำตาลทราย และอุตสาหกรรมต่อเนื่อง ในพื้นที่จังหวัดบุรีรัมย์
วันที่ 26 - 27 กุมภาพันธ์ 2562 นายศิริรุจ จุลกะรัตน์ รองปลัดกระทรวงอุตสาหกรรม (ประธานคณะกรรมการบริหาร) พร้อมด้วยนายวิฤทธิ์ วิเศษสินธุ์ รองเลขาธิการคณะกรรมการอ้อยและน้ำตาลทราย (ผู้ทรงคุณวุฒิและเลขานุการคณะกรรมการบริหาร), นายสมพล โนดไธสง รองเลขาธิการคณะกรรมการอ้อยและน้ำตาลทราย, นายสามารถ น้อยวัน ผู้อำนวยการกองยุทธศาสตร์และแผนงาน และคณะเจ้าหน้าที่สำนักงานคณะกรรมการอ้อยและน้ำตาลทราย นำคณะกรรมการบริหาร (กบ.) ลงพื้นที่ติดตามสถานการณ์อ้อย น้ำตาลทราย และอุตสาหกรรมต่อเนื่อง ในพื้นที่จังหวัดบุรีรัมย์
โดยทางคณะได้เข้าเยี่ยมชมและประชุมรับฟังการบรรยาย เรื่อง กระบวนการผลิตน้ำตาลทราย โดยใช้เทคโนโลยีและการจัดการเพื่อยกระดับอุตสาหกรรมอ้อยและน้ำตาลทราย และหารือแลกเปลี่ยนความคิดเห็นร่วมกับคณะอนุกรรมการบริหารส่วนท้องถิ่นเขต 12 โดยมีนายกฤษฎา แก้วสองเมือง รองผู้ว่าราชการจังหวัดบุรีรัมย์ นางจิรวรรณ พงษ์พิชิตกุล รองประธานกรรมการบริหาร ให้การต้อนรับและนำเยี่ยมชมโรงเรียนนักธุรกิจไร่อ้อย ณ โรงงานน้ำตาลบุรีรัมย์ อำเภอคูเมือง จังหวัดบุรีรัมย์
จากนั้นคณะได้เข้าประชุมรับฟังการบรรยาย เรื่อง การบริหารจัดการในไร่อ้อยจากเกษตรกรชาวไร่อ้อยที่ประสบความสำเร็จและสถานการณ์อ้อยในพื้นที่ โดยมีนายดร สีโสภา นายกสมาคมชาวไร่อ้อยบุรีรัมย์ ให้การต้อนรับและนำเยี่ยมชมการตัดอ้อยสดโดยใช้รถตัดแทนแรงงาน

ที่มา : https://www.thaigov.go.th/news/contents/details/19060
