รัฐบาลไทย-ข่าวทำเนียบรัฐบาล-สำนักงานปลัดกระทรวงมหาดไทยประกาศเจตนารมณ์เพื่อเป็นต้นแบบที่ดี ในการลด และคัดแยกขยะมูลฝอยตามนโยบายรัฐบาล

วันศุกร์ที่ 21 ธันวาคม 2561
สำนักงานปลัดกระทรวงมหาดไทยประกาศเจตนารมณ์เพื่อเป็นต้นแบบที่ดี ในการลด และคัดแยกขยะมูลฝอยตามนโยบายรัฐบาล
สำนักงานปลัดกระทรวงมหาดไทยประกาศเจตนารมณ์เพื่อเป็นต้นแบบที่ดี ในการลด และคัดแยกขยะมูลฝอยตามนโยบายรัฐบาล
วันนี้ (21 ธ.ค. 2561) เวลา 10.30 น. ที่ห้องประชุมสำนักตรวจราชการและเรื่องราวร้องทุกข์ ชั้น 5 อาคารดำรงราชานุภาพ กระทรวงมหาดไทย นายพรพจน์ เพ็ญพาส รองปลัดกระทรวงมหาดไทย เป็นประธานการประชุมคณะทำงานขับเคลื่อนมาตรการลดและคัดแยกขยะมูลฝอย สำนักงานปลัดกระทรวงมหาดไทย ครั้งที่ 1/2561 โดยมี ผู้ช่วยปลัดกระทรวงมหาดไทย ผู้อำนวยการสำนัก/ศูนย์/กอง ในสังกัดสำนักงานปลัดกระทรวงมหาดไทย และผู้ที่เกี่ยวข้อง เข้าร่วมการประชุม
นายพรพจน์ เพ็ญพาส รองปลัดกระทรวงมหาดไทย กล่าวว่า นายฉัตรชัย พรหมเลิศ ปลัดกระทรวงมหาดไทย ได้ลงนามในประกาศสำนักงานปลัดกระทรวงมหาดไทย เรื่อง ประกาศเจตนารมณ์ในการทำความดีด้วยหัวใจ ลดภัยสิ่งแวดล้อม เพื่อเป็นต้นแบบที่ดีในการลด และคัดแยกขยะมูลฝอย 3 ประการ ดังนี้ 1. การร่วมกันปรับเปลี่ยนพฤติกรรมในการลด คัดแยกขยะมูลฝอย เพื่อนำไปสู่วินัยในการลดใช้ถุงพลาสติกหูหิ้ว และงดใช้กล่องโฟมบรรจุอาหาร 2. การเป็นหน่วยงานต้นแบบของภาครัฐ ในการลด คัดแยกขยะมูลฝอยในหน่วยงาน และลดใช้ถุงพลาสติกหูหิ้วและงดใช้กล่องโฟมบรรจุอาหาร และ 3. การสร้างความตระหนัก และส่งเสริมบทบาทของทุกภาคส่วนในการร่วมลด คัดแยกขยะมูลฝอยในหน่วยงาน ลดใช้ถุงพลาสติกหูหิ้วและงดใช้กล่องโฟมบรรจุอาหารเพื่อเป็นตัวอย่างที่ดีแก่สังคม และเป็นแบบอย่างที่ดีสามารถนำไปเชิดชู และประชาสัมพันธ์สู่สาธารณชนได้ ซึ่งเป็นไปตามที่มติคณะรัฐมนตรีเมื่อวันที่ 17 กรกฎาคม 2561 เห็นชอบให้ทุกหน่วยงานภาครัฐมีการดำเนินกิจกรรมที่ส่งเสริมสนับสนุนการลด และคัดแยกขยะมูลฝอยในหน่วยงานภายใต้ “โครงการทำความดีด้วยหัวใจ ลดภัยสิ่งแวดล้อม” กิจกรรมย่อย “มาตรการลดและคัดแยกขยะมูลฝอยในหน่วยงานภาครัฐ” เพื่อให้การจัดการขยะมูลฝอยมีประสิทธิภาพและง่ายต่อการนำไปใช้ประโยชน์
นายพรพจน์ กล่าวเพิ่มเติมว่า กระทรวงมหาดไทย โดย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายฉัตรชัย พรหมเลิศ ปลัดกระทรวงมหาดไทย ได้ให้ความสำคัญกับการบริหารจัดการขยะมูลฝอยมาอย่างต่อเนื่อง ทั้งในระดับอำเภอ จังหวัด และระดับประเทศ โดยในส่วนของสำนักงานปลัดกระทรวงมหาดไทยจัดทำแผนปฏิบัติการลดและคัดแยกขยะมูลฝอย สำนักงานปลัดกระทรวงมหาดไทย ซึ่งประกอบด้วย 3 ระยะ ได้แก่
1) จัดทำแผนปฏิบัติการลดและคัดแยกขยะมูลฝอยในหน่วยงาน โดยสำรวจ ประเมิน และจัดเก็บข้อมูลพื้นฐานปริมาณขยะมูลฝอย โฟมบรรจุอาหาร ถุงพลาสติกหูหิ้ว และแก้วพลาสติก ภายในหน่วยงาน 2) ดำเนินการประชาสัมพันธ์
ให้บุคลากรและประชาชนที่มาใช้บริการทราบและมีส่วนร่วมในการลด คัดแยกขยะมูลฝอย เพื่อให้มีการลด คัดแยกขยะมูลฝอยภายในแต่ละหน่วยงาน พร้อมจัดกิจกรรมส่งเสริมสนับสนุนการใช้ตะกร้า ถุงผ้า ปิ่นโต ภาชนะ หรือบรรจุภัณฑ์
ที่เป็นมิตรกับสิ่งแวดล้อมเพื่อลดการใช้ถุงพลาสติกหูหิ้ว และ 3) การประเมินผลและสรุปผลสรุปผลการดำเนินงาน
ในภาพรวม ซึ่งคาดว่าสำนักงานปลัดกระทรวงมหาดไทยจะเป็นต้นแบบที่ดี และขยายวงกว้างไปสู่ภาคส่วนอื่นๆ ทำให้สามารถจัดการ แก้ไข และป้องกันปัญหาด้านสิ่งแวดล้อมของประเทศไทยได้ตามที่รัฐบาลมุ่งหวัง

ที่มา : https://www.thaigov.go.th/news/contents/details/17678
