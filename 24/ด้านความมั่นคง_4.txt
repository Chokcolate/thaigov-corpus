รัฐบาลไทย-ข่าวทำเนียบรัฐบาล-มหาดไทยชวน ชม ชิม ช้อป ผลิตภัณฑ์จากภูมิปัญญาไทย ต้อนรับเทศกาลปีใหม่  ในงาน “OTOP City Happy Market 2018” ตลาดแห่งความสุข

วันพุธที่ 12 ธันวาคม 2561
มหาดไทยชวน ชม ชิม ช้อป ผลิตภัณฑ์จากภูมิปัญญาไทย ต้อนรับเทศกาลปีใหม่  ในงาน “OTOP City Happy Market 2018” ตลาดแห่งความสุข
มหาดไทยชวน ชม ชิม ช้อป ผลิตภัณฑ์จากภูมิปัญญาไทย ต้อนรับเทศกาลปีใหม่
ในงาน “OTOP City Happy Market 2018” ตลาดแห่งความสุข ระหว่างวันที่ 15 – 23 ธ.ค. นี้
ณ อาคารชาเลนเจอร์ 1 - 3 อิมแพค เมืองทองธานี
เมื่อวันที่ 10 ธ.ค. 61 เวลา 14.00 น. ณ ลานคนเมือง ชั้น G โซนสุขสยาม ไอคอนสยาม ถนนเจริญนคร กรุงเทพมหานคร นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในการแถลงข่าว การจัดงาน OTOP City 2018 : ภายใต้ชื่อ “OTOP City Happy Market 2018 : ตลาดแห่ง ความสุข” โดยมี นายบุญธรรม เลิศสุขีเกษม รองปลัดกระทรวงมหาดไทย นายยุทธศักดิ์ สุภสร ผู้ว่าการการท่องเที่ยวแห่งประเทศไทย และนายนิสิต จันทร์สมวงศ์ อธิบดีกรมพัฒนาชุมชน เป็นผู้ร่วมแถลงข่าว
นายสุธี มากบุญ กล่าวว่า การจัดงาน OTOP City 2018 จัดขึ้นเป็นครั้งที่ 13 ซึ่งถือเป็นการดำเนินการที่สอดคล้องกับแผนยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 12 แผนปฏิรูปประเทศ และยุทธศาสตร์กระทรวงมหาดไทย โดยมุ่งเน้นการลดความเหลื่อมล้ำและการเสริมสร้างให้ระบบเศษฐกิจมีความเข้มแข็ง สามารถนำนวัตกรรมและเทคโนโลยีดิจิทัลมาใช้ในการสร้างสรรค์คุณค่าสินค้าและบริการ รวมทั้งมีระบบการผลิต และให้บริการ จากฐานรายได้เดิมที่มีมูลค่าเพิ่มสูงขึ้น เพื่อยกระดับผู้ประกอบการสินค้าและผลิตภัณฑ์ชุมชน โดยขณะนี้ มีตัวเลขการเติบโตรวม จากผลการจำหน่ายสินค้า OTOP ปีงบประมาณ พ.ศ. 2561 (ตุลาคม 2560 – กันยายน 2561) มียอดจำหน่ายกว่า 190,320.605777 ล้านบาท เพิ่มขึ้นร้อยละ 23.98 ถือได้ว่าประสบความสำเร็จสามารถเพิ่มรายได้ให้กับชุมชน และกระตุ้นเศรษฐกิจได้อย่างแท้จริง
นายบุญธรรม เลิศสุขเกษม กล่าวว่า OTOP เป็นแนวทางที่จะสร้างความเจริญแก่ชุมชนให้สามารถ ยกระดับฐานะความเป็นอยู่ของคนในชุมชนให้ดีขึ้น โดยการผลิตหรือจัดการทรัพยากรที่มีอยู่ในท้องถิ่น ให้กลายเป็นสินค้าที่มีคุณภาพ มีจุดเด่นเป็นเอกลักษณ์ของตนเองที่สอดคล้องกับวัฒนธรรมในแต่ละท้องถิ่น สามารถจำหน่ายในตลาดทั้งภายในและต่างประเทศ โดยมีหลักการพื้นฐาน 3 ประการ คือ 1) ภูมิปัญญาท้องถิ่นสู่สากล 2) พึ่งตนเองและคิดอย่างสร้างสรรค์ และ 3) การสร้างทรัพยากรมนุษย์ การจัดงานในครั้ง มีผู้ประกอบการมาร่วมนำเสนอสินค้ามากกว่า 20,000 รายการ กระทรวงมหาดไทยคาดหวังว่าจะเป็นโอกาสที่ดีที่ประเทศไทยจะได้แสดงให้ชาวไทยและชาวต่างชาติ ได้เห็นถึงความก้าวหน้าในการพัฒนาผลิตภัณฑ์ OTOP ที่เป็นภูมิปัญญาของคนไทย
นายนิสิต จันทร์สมวงศ์ เปิดเผยว่า ภายในงานมีกิจกรรมต่างๆ ประกอบด้วย นิทรรศการเฉลิมพระเกียรติสมเด็จ
พระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 การจัดแสดงผลิตภัณฑ์ Highlight ซึ่งประกอบด้วย
โซนของขวัญปีใหม่ หมู่บ้านท่องเที่ยว OTOP นวัตวิถี และตลาดแห่งความสุข กิจกรรม OTOP สู่สากล การจัดแสดงและจำหน่ายสินค้า OTOP จาก 5 ประเภท หรือ OTOP Classic ระดับ 3 – 5 ดาว จาก 77 จังหวัด มีสินค้าให้เลือกมากกว่า 20,000 รายการ อาหารชวนชิม และโซนพิเศษ เพื่อเป็นพื้นที่เพื่อให้บริการแก่ผู้เข้าชมงาน อาทิ Health & Spa จุดถ่ายภาพ ธนาคาร บริษัท ไปรษณีย์ไทย และจุดบริการรับห่อของขวัญ
ทั้งนี้ นายสุธีฯ ได้กล่าวเชิญชวนให้พี่น้องประชาชนมาเที่ยวชมงาน OTOP City 2018 ซึ่งจะจัดขึ้นในระหว่างวันที่ 15 – 23 ธันวาคม 2561 ตั้งแต่เวลา 10.00 - 21.00 น. ณ อาคารชาเลนเจอร์ 1 - 3 อิมแพค เมืองทองธานี

ที่มา : https://www.thaigov.go.th/news/contents/details/17419
