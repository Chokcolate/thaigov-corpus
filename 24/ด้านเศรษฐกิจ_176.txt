รัฐบาลไทย-ข่าวทำเนียบรัฐบาล-ธ.ก.ส. ขยายเวลาชำระหนี้พร้อมจัดงบ 10,000 ล้านบาท  สำหรับสินเชื่อฉุกเฉิน ปลอดดอกเบี้ย 6 เดือน และสินเชื่อซ่อมแซมบ้าน ช่วยเหลือเกษตรกรผู้ประสบภัยพายุปาบึก

วันอังคารที่ 8 มกราคม 2562
ธ.ก.ส. ขยายเวลาชำระหนี้พร้อมจัดงบ 10,000 ล้านบาท  สำหรับสินเชื่อฉุกเฉิน ปลอดดอกเบี้ย 6 เดือน และสินเชื่อซ่อมแซมบ้าน ช่วยเหลือเกษตรกรผู้ประสบภัยพายุปาบึก
ธ.ก.ส.เร่งสำรวจพื้นที่การเกษตรพบ 23 จังหวัดได้รับผลกระทบจาก “พายุโซนร้อนปาบึก”  ระดมพนักงานออกเยี่ยมเยียนมอบถุงยังชีพบรรเทาทุกข์ เตรียมวงเงินฉุกเฉินครัวเรือนละ 5 หมื่นบาท ดอกเบี้ย 0% เป็นระยะเวลา 6 เดือน เพื่อใช้จ่ายจำเป็นในครัวเรือนและสินเชื่อ
ธ.ก.ส. เร่งสำรวจพื้นที่การเกษตรพบ 23 จังหวัดได้รับผลกระทบจาก “พายุโซนร้อนปาบึก”  ระดมพนักงานออกเยี่ยมเยียนมอบถุงยังชีพบรรเทาทุกข์ เตรียมวงเงินฉุกเฉินครัวเรือนละ 5 หมื่นบาท ดอกเบี้ย 0% เป็นระยะเวลา 6 เดือน เพื่อใช้จ่ายจำเป็นในครัวเรือนและสินเชื่อซ่อมแซมบ้าน อัตราดอกเบี้ยผ่อนปรน
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) ลงพื้นที่สำรวจความเสียหายพื้นที่การเกษตร พร้อมมอบเงินช่วยเหลือและถุงยังชีพบรรเทาทุกข์ให้แก่พี่น้องเกษตรกรลูกค้าและประชาชนผู้ประสบภัยในจังหวัดนครศรีธรรมราช เปิดเผยว่า จากอิทธิพลของพายุโซนร้อนปาบึกที่พัดขึ้นฝั่งทางภาคใต้ของประเทศไทย  ส่งผลให้เกิดฝนตกชุกหนาแน่นในหลายพื้นที่ ซึ่งปริมาณฝนตกสะสมทำให้เกิดน้ำท่วมฉับพลัน น้ำป่าไหลหลาก ดินถล่มและลมกระโชกแรง  สร้างความเสียหายกับพื้นที่ทางการเกษตร ตลอดจนทรัพย์สินที่อยู่อาศัยของลูกค้าและประชาชนทั่วไปเป็นจำนวนมาก ซึ่ง ธ.ก.ส. ได้มอบหมายให้พนักงานในพื้นที่ออกเยี่ยมเยียนให้กำลังใจลูกค้าและนำถุงยังชีพไปมอบเพื่อบรรเทาความเดือดร้อนในเบื้องต้นพร้อมเร่งสำรวจความเสียหายที่เกิดขึ้น  ซึ่งจากรายงานการลงพื้นที่ของพนักงาน ธ.ก.ส. พบว่ามีพื้นที่ที่ได้รับผลกระทบจากพายุโซนร้อนปาบึกใน 23 จังหวัด  ได้แก่ นครศรีธรรมราช  ปัตตานี  สุราษฎร์ธานี สงขลา นราธิวาส ชุมพร ตรัง  พัทลุง ระนอง กระบี่ ยะลา สตูล ภูเก็ต พังงา เพชรบุรี ประจวบคีรีขันธ์ จันทบุรี ชลบุรี ตราด ระยอง สมุทรปราการ สมุทรสาคร  และสมุทรสงคราม มีเกษตรกรได้รับความเดือดร้อนกว่า 220,000 ราย
เพื่อบรรเทาความเดือดร้อนและความกังวลด้านภาระหนี้สินที่เกษตรกรมีอยู่กับ ธ.ก.ส.  กรณีที่เกษตรกรลูกค้าได้รับความเสียหายด้านการผลิตและส่งผลกระทบต่อรายได้ โดยพิจารณาขยายระยะเวลาชำระหนี้เดิมออกไปเป็นระยะเวลา 1-3 ปี  ตามความเดือดร้อนและความหนักเบาของผู้ประสบภัยทุกราย  และจะพิจารณาให้สินเชื่อเพื่อเป็นค่าใช้จ่ายฉุกเฉินจำเป็นในครัวเรือน  เช่น ค่าใช้จ่ายในชีวิตประจำวัน  ค่าซ่อมแซมบ้านเรือน ทรัพย์สิน เครื่องมืออุปกรณ์ในการประกอบอาชีพ เป็นต้น ในวงเงินครัวเรือนละ 50,000 บาท อัตราดอกเบี้ยร้อยละ 0 ต่อปี เป็นระยะเวลา 6 เดือน (หลังจากนั้นคิดในอัตราดอกเบี้ยเงินกู้ลูกค้ารายย่อยชั้นดี MRR ปัจจุบันอยู่ที่ร้อยละ 7 ต่อปี) กำหนดชำระคืนภายใน 3 ปีนับแต่วันกู้ วงเงินสินเชื่อ 5,000 ล้านบาท ในกรณีบ้านเรือนได้รับความเสียหายจำนวนมากสามารถขอสินเชื่อเพิ่มเติมเพื่อสร้างหรือซ่อมแซมบ้าน อัตราดอกเบี้ยผ่อนปรน กำหนดชำระคืนไม่เกิน 15 ปี โดย ธ.ก.ส. เตรียมวงเงินสินเชื่อไว้อีกจำนวน 5,000 ล้านบาท รวมสินเชื่อทั้งหมด 10,000 ล้านบาท ทั้งนี้พี่น้องเกษตรกรที่ได้รับความเดือดร้อนจากภัยพิบัติในครั้งนี้  สามารถติดต่อขอสินเชื่อได้ที่ ธ.ก.ส.  ใกล้บ้านท่าน  ตั้งแต่วันที่ 15 มกราคม 2562 ถึง 31 มีนาคม 2562

ที่มา : https://www.thaigov.go.th/news/contents/details/17998
