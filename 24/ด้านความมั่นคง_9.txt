รัฐบาลไทย-ข่าวทำเนียบรัฐบาล-มหาดไทย ติวเข้มข้าราชการรุ่นใหม่ ต้องมีความมุ่งมั่นทุ่มเท  ทำงานเพื่อประโยชน์สุขของประชาชนและประเทศชาติ

วันพุธที่ 12 ธันวาคม 2561
มหาดไทย ติวเข้มข้าราชการรุ่นใหม่ ต้องมีความมุ่งมั่นทุ่มเท  ทำงานเพื่อประโยชน์สุขของประชาชนและประเทศชาติ
มหาดไทย ติวเข้มข้าราชการรุ่นใหม่ ต้องมีความมุ่งมั่นทุ่มเท ทำงานเพื่อประโยชน์สุขของประชาชนและประเทศชาติ
วันนี้ (12 ธ.ค. 61) เวลา 10.00 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย
นายพรพจน์ เพ็ญพาส รองปลัดกระทรวงมหาดไทย ได้รับมอบหมายจากนายฉัตรชัย พรหมเลิศ ปลัดกระทรวงมหาดไทย ให้ทำหน้าที่เป็นประธานพิธีเปิดโครงการศึกษาอบรม หลักสูตร “การเป็นข้าราชการที่ดี” รุ่นที่ 60 จัดขึ้นโดย สถาบันดำรงราชานุภาพ กระทรวงมหาดไทย เพื่อฝึกอบรมและพัฒนาข้าราชการของกระทรวงมหาดไทยและข้าราชการบรรจุใหม่ให้มีความรู้ความเข้าใจระเบียบแบบแผนของทางราชการและการเป็นข้าราชการที่ดี โดยการอบรมครั้งนี้ มีผู้เข้ารับการอบรม จำนวนทั้งสิ้น 100 คน ประกอบด้วย หน่วยงานในสังกัดกระทรวงมหาดไทย 109 คน และหน่วยงานในสังกัดกระทรวงวิทยาศาสตร์และเทคโนโลยี จำนวน 11 คน ใช้ระยะเวลาการอบรม 10 วัน ระหว่างวันที่ 12-21 ธันวาคม 2561 ณ วิทยาลัยมหาดไทย อำเภอบางละมุง จังหวัดชลบุรี โดยมี นายอังกูร สุ่นกุล ผู้อำนวยการสถาบันดำรงราชานุภาพ กล่าวรายงาน
โอกาสนี้ รองปลัดกระทรวงมหาดไทย ได้กล่าวแสดงความยินดีกับข้าราชการที่ได้รับการบรรจุใหม่ พร้อมทั้งได้บรรยายพิเศษในหัวข้อเรื่อง “การเป็นข้าราชการที่ดี” โดยมีใจความตอนหนึ่งว่า อาชีพ “ข้าราชการ” ถือเป็นอาชีพ
ที่มั่นคง มีความก้าวหน้า ขอให้ทุกคนจงภาคภูมิใจ และตั้งใจที่จะเป็นข้าราชการที่ดี โดยเมื่อเราก้าวเข้าสู่การเป็นข้าราชการ สิ่งที่ทุกคนต้องคำนึงถึงคือบริบทในหน้าที่การงานและความรับผิดชอบ ซึ่งการเป็นข้าราชการจะต้องเป็น
ผู้ที่มีความรู้ มีความสามารถ และเข้าใจในบทบาทหน้าที่และความสำคัญของงานราชการที่มีต่อแผ่นดิน รู้จักวิธีคิด และปฏิบัติงานโดยยึดระเบียบแบบแผน และกฎหมาย พร้อมคำนึงถึงผลการปฏิบัติและประโยชน์ต่อส่วนรวมเป็นสำคัญ ขอให้ทุกคนมีความมุ่งมั่นในการทำงาน ทั้งประโยชน์เพื่อตนเอง เพื่อองค์กร และเพื่อประชาชนตามภารกิจหน้าที่ที่ตนดำรงอยู่ พร้อมทั้งให้ข้าราชการใหม่ทุกคนได้ตระหนัก ตั้งใจทำงาน ไม่เอาเปรียบหลวง ไม่เบียดบังเวลาราชการไปเพื่อประโยชน์ส่วนตน ขอให้ทำงานอย่างเต็มความรู้ความสามารถ และปฏิบัติตนเป็นข้าราชการที่ดี เพื่อช่วยกันลบคำปรามาสที่กล่าวว่า “ข้าราชการ ทำงานเช้าชามเย็นชาม หรือ เหยียบขี้ไก่ไม่ฝ่อ” ไปจากระบบราชการไทย
จากนั้น รองปลัดกระทรวงมหาดไทย ได้มอบแนวทางในการปฏิบัติงานราชการ โดยได้เน้นย้ำหลักการทำงานและการดำเนินชีวิต เพื่อให้ผู้เข้ารับการอบรมได้นำไปปฏิบัติ และยึดเป็นแบบอย่างในการครองตนและครองงาน คือ 1.การรู้จักงานในหน้าที่ และเป็นผู้มีความรู้ความสามารถ โดยหมั่นศึกษาระเบียบขั้นตอนต่างๆ ในงานที่เกี่ยวข้องหรือหน้าที่ที่ได้รับมอบหมาย มีความตั้งใจ ตั้งมั่นในการเรียนรู้ และหาประสบการณ์ในการทำงาน โดยให้ยึดหลัก “ถูกระเบียบ ทันเวลา และผลสัมฤทธิ์ที่ได้” ทั้งต่อผู้บังคับบัญชา และประโยชน์ต่อพี่น้องประชาชน 2.การรู้จักสร้างเสน่ห์ในการปฏิบัติงาน เช่น การแต่งกายให้สุภาพเรียบร้อย ถูกต้องเหมาะสมตามกาละเทศะ และภารกิจที่ได้รับมอบหมาย รู้จักอ่อนน้อมถ่อมตน มีสัมมาคาระ ยึดหลักอาวุโส ให้เกียรติกันและกัน ทั้งต่อผู้บังคับบัญชา เพื่อนร่วมงาน และผู้ติดต่อประสานงาน รวมทั้งมีจิตอาสา รู้จักการช่วยเหลือเกื้อกูล มีความเสียสละและเอื้อเฟื้อต่อกัน อันเป็นการเสริมสร้างประสบการณ์ในการทำงานอีกด้วย
ท้ายนี้ รองปลัดกระทรวงมหาดไทย ได้เน้นย้ำว่า ข้าราชการที่ดี ต้องคำนึงและยึดมั่นในสิ่งที่ “วิสัยของปุถุชนที่ดีที่พึงกระทำ” เป็นหลักสำคัญ ขอให้มุ่งมั่นบากบั่นในการทำงาน รู้จักเรียนรู้ และนำเทคโนโลยีสมัยใหม่มาปรับใช้ให้เท่าทันยุคปัจจุบัน และหมั่นพัฒนาตนเองอย่างต่อเนื่อง และสิ่งสำคัญอีกประการหนึ่ง คือการสานสัมพันธ์และสร้างเครือข่ายในการทำงาน เพื่อแลกเปลี่ยนเรียนรู้และช่วยเหลือกัน จึงขอให้ผู้เข้ารับการอบรมได้ศึกษาเรียนรู้และ
หาประสบการณ์ทั้งในด้านทักษะและวิทยาการใหม่ๆ เพื่อนำกลับไปประยุกต์ใช้และพัฒนางานที่ดำรงอยู่ให้มี
ความเจริญก้าวหน้า เพื่อประโยชน์สุขของพี่น้องประชาชน และประเทศชาติ

ที่มา : https://www.thaigov.go.th/news/contents/details/17454
