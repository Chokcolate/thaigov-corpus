รัฐบาลไทย-ข่าวทำเนียบรัฐบาล-รมช.ศธ."ศ.คลินิก นพ.อุดม คชินทร" ปาฐกถาพิเศษในงานการเสวนา 50 ปี วันพระราชทานนาม 131 ปี มหาวิทยาลัยมหิดล

วันพุธที่ 13 กุมภาพันธ์ 2562
รมช.ศธ."ศ.คลินิก นพ.อุดม คชินทร" ปาฐกถาพิเศษในงานการเสวนา 50 ปี วันพระราชทานนาม 131 ปี มหาวิทยาลัยมหิดล
ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ ปาฐกถาพิเศษ เรื่อง “กระทรวงใหม่กับการขับเคลื่อนสถาบันอุดมศึกษาไทยในอนาคต” ในงานการเสวนา 50 ปี วันพระราชทานนาม 131 ปี มหาวิทยาลัยมหิดล
ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ ปาฐกถาพิเศษ เรื่อง “กระทรวงใหม่กับการขับเคลื่อนสถาบันอุดมศึกษาไทยในอนาคต” ในงานการเสวนา 50 ปี วันพระราชทานนาม 131 ปี มหาวิทยาลัยมหิดล เมื่อวันจันทร์ที่ 11 กุมภาพันธ์ 2562 ณ หอประชุมมหิดลสิทธาคาร มหาวิทยาลัยมหิดล ศาลายา
ศาสตราจารย์คลินิก นพ.อุดม คชินทร กล่าวตอนหนึ่งว่า มหาวิทยาลัยมหิดล ถือเป็นมหาวิทยาลัยของไทยแห่งหนึ่งที่มีประวัติยาวนานมาตั้งแต่ปี 2431 ในสมัยพระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัว (ในหลวงรัชกาลที่ 5) ทรงสถาปนาโรงพยาบาลและโรงเรียนแพทย์ขึ้นเป็นแห่งแรกของประเทศไทย คือ “โรงศิริราชพยาบาล" ในอีก 12 ปีต่อมาจึงได้มีการจัดตั้งเป็น “มหาวิทยาลัยแพทยศาสตร์" ซึ่งเป็นจุดเริ่มต้นของการศึกษาวิชาแพทย์ของไทย โดยพัฒนาการเรียนการสอนวิชาแพทยศาสตร์ในระดับปริญญาตรี จากนั้นได้มีการพัฒนาวิทยาการทางการแพทย์มาอย่างต่อเนื่อง จนกระทั่งในปี 2512 พระบาทสมเด็จพระปรมินทรมหาภูมิพลอดุลยเดช บรมนาถบพิตร (ในหลวงรัชกาลที่ 9) ได้พระราชทานพระมหากรุณาธิคุณ ลงพระปรมาภิไธยในพระราชบัญญัติมหาวิทยาลัยมหิดล พ.ศ.2512 เพื่อปรับปรุงมหาวิทยาลัยแพทยศาสตร์ให้เป็นมหาวิทยาลัยโดยสมบูรณ์ โดยจัดตั้งเป็นมหาวิทยาลัยใหม่ ในชื่อ "มหาวิทยาลัยมหิดล" จวบจนปัจจุบัน จึงนับเป็นปีที่ 131 ของมหาวิทยาลัยมหิดล
ตลอดเวลา 50 ปี วันพระราชทานนาม 131 ปี มหาวิทยาลัยมหิดล ชาวมหิดลทุกคนยังคงปณิธานในการเป็น “ปัญญาของแผ่นดิน” (Wisdom of the Land) เพื่อประสิทธิ์ประสาทวิชาความรู้ พร้อมนำความรู้มาประยุกต์ใช้เพื่อประโยชน์สุขแก่ประชาชนคนไทยและมวลมนุษยชาติอย่างยั่งยืน
สำหรับการจัดงานครั้งนี้ ถือเป็นอีกความท้าทายหนึ่งของการจัดการศึกษาระดับอุดมศึกษาไทยในอนาคต ที่จะต้องอาศัยความร่วมมือระหว่างสถาบันอุดมศึกษาของรัฐ และสถาบันอุดมศึกษาในกำกับของรัฐทั่วประเทศ เพื่อแลกเปลี่ยนเรียนรู้แนวทางการพัฒนาการอุดมศึกษาร่วมกัน และสร้างกลไกบูรณาการการศึกษา วิจัย ฝึกอบรม ตลอดจนการพัฒนาวิชาชีพให้ตอบสนองความต้องการของตลาดงาน พร้อมรับกับความท้าทายที่จะต้องเผชิญในอนาคต โดยเฉพาะพลวัตโลกศตวรรษที่ 21 ที่เข้ามามีบทบาทในการเปลี่ยนแปลงการรับรู้ของผู้คน ทำให้มีรูปแบบการใช้ชีวิตและการทำงานเปลี่ยนไปอย่างมาก
ศ.คลินิก นพ.อุดม กล่าวด้วยว่า บทบาทของ "ครู" จึงเป็นสิ่งสำคัญที่จะต้องเปิดใจยอมรับและพร้อมเผชิญความท้าทายที่เกิดจากเปลี่ยนรุ่นของคนไปสู่คนยุคใหม่ (Change of Generations: Gen Z) ซึ่งเรียนรู้แบบออนไลน์ในทุกที่ ทุกเวลา ผ่าน Platform ใหม่ ๆ ด้วยเทคโนโลยีที่ทันสมัย ซึ่งพยายามย้ำเสมอในทุกเวทีว่า ครูอาจารย์ต้องมีจิตวิญญาณความเป็นครู มีความเข้าใจลูกศิษย์ และสามารถเข้าถึงได้ เมื่อนั่นก็จะเกิดความไว้วางใจระหว่างกัน และหากสิ่งเหล่านี้ดำเนินไปอย่างต่อเนื่องก็จะเกิดการยอมรับความคิดเห็นซึ่งกันและกัน ที่จะนำไปสู่การแลกเปลี่ยนความคิดเห็น สร้างแรงจูงใจและแรงบันดาลใจในการเรียนในสิ่งที่ถนัดหรือความชอบ จนเกิดเป็นจินตนาการนำไปสู่การสร้างนวัตกรรม (Innovation) ที่จะสร้างการเปลี่ยนแปลงให้กับองค์กร สังคม และโลกต่อไป
อีกประเด็นที่มีความสอดคล้องกับการจัดงานครั้งนี้ คือ การแลกเปลี่ยนความคิดเห็นของอาจารย์ระดับอุดมศึกษา เสมือนเป็นการสร้างความใฝ่รู้และวัฒนธรรมการเรียนรู้ตลอดชีวิต เพื่อพัฒนาตนเองอยู่เสมอ และเมื่อบุคลากรขององค์กรมีการพัฒนาอย่างต่อเนื่อง พร้อมแลกเปลี่ยนเรียนรู้และเชื่อมโยงระหว่างสถาบันอุดมศึกษาแล้ว การจะสร้างองค์กรด้านอุดมศึกษาให้เป็นองค์กรแห่งการเรียนรู้และวิจัย ก็ไม่ใช่เรื่องยากอีกต่อไป
ท้ายสุดนี้ ขอแสดงความยินดีในโอกาสครบ 50 ปี วันพระราชทานนาม 131 ปี มหาวิทยาลัยมหิดล และขอขอบคุณผู้มีส่วนเกี่ยวข้องทุกฝ่าย ที่ช่วยสนับสนุนการจัดงานครั้งนี้ และหวังเป็นอย่างยิ่งว่า มหาวิทยาลัยมหิดลจะพร้อมเดินหน้าไปสู่ความท้าทายในอนาคต เพื่อสร้างความเป็นเลิศทางด้านสุขภาพ ศาสตร์ ศิลป์ และนวัตกรรมบนพื้นฐานของคุณธรรม เพื่อประโยชน์สุขแก่มวลมนุษยชาติ พร้อมมุ่งมั่นที่จะเป็นมหาวิทยาลัยที่ติดอันดับอยู่ใน 1 ใน 100 มหาวิทยาลัยที่ดีที่สุดของโลกในปี 2573 (To be 1 in 100 World Class University)
Written by ทิพย์สุดา ศรีษะแก้ว
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/18752
