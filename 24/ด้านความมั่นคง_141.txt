รัฐบาลไทย-ข่าวทำเนียบรัฐบาล-รมว.มท. เป็นประธานในพิธีสดุดีกองอาสารักษาดินแดน เนื่องในวันคล้ายวันสถาปนาฯ ครบรอบ 65 ปี  พร้อมให้โอวาทและมอบรางวัลเพื่อเป็นขวัญกำลังใจแก่สมาชิก อส. ที่มีผลงานดีเด่น

วันศุกร์ที่ 8 กุมภาพันธ์ 2562
รมว.มท. เป็นประธานในพิธีสดุดีกองอาสารักษาดินแดน เนื่องในวันคล้ายวันสถาปนาฯ ครบรอบ 65 ปี  พร้อมให้โอวาทและมอบรางวัลเพื่อเป็นขวัญกำลังใจแก่สมาชิก อส. ที่มีผลงานดีเด่น
รมว.มท. เป็นประธานในพิธีสดุดีกองอาสารักษาดินแดน เนื่องในวันคล้ายวันสถาปนาฯ ครบรอบ 65 ปี พร้อมให้โอวาทและมอบรางวัลเพื่อเป็นขวัญกำลังใจแก่สมาชิก อส. ที่มีผลงานดีเด่น
วันนี้ (8 ก.พ. 62) เวลา 13.30 น. ณ ห้องมัฆวานรังสรรค์ สโมสรทหารบก (ถนนวิภาวดี) กรุงเทพมหานคร นายกองใหญ่ อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะผู้บัญชาการกองอาสารักษาดินแดน เป็นประธานในพิธีสดุดีกองอาสารักษาดินแดน เนื่องในโอกาสวันคล้ายวันสถาปนากองอาสารักษาดินแดน (10 กุมภาพันธ์ ของทุกปี) ครบรอบ 65 ปี โดยมี นายกองเอก สุธี มากบุญ รองผู้บัญชาการกองอาสารักษาดินแดน  นายกองเอก ฉัตรชัย พรหมเลิศ ผู้ช่วยผู้บัญชาการกองอาสารักษาดินแดน พร้อมด้วยผู้บริหารระดับสูงของกระทรวงมหาดไทย และผู้บริหารของกรมการปกครอง ตลอดจนสมาชิกอาสารักษาดินแดน เข้าร่วมพิธี โดยมี นายกองเอก อาทิตย์ บุญญะโสภัต หัวหน้าฝ่ายอำนวยการ กองบัญชาการกองอาสารักษาดินแดน กล่าวรายงาน
ในการนี้ รัฐมนตรีว่าการกระทรวงมหาดไทย ประธานพิธีฯ ได้ร่วมแสดงความยินดีกับอาสารักษาดินแดน ทุกคนที่ได้รับมอบเครื่องหมาย “รักษาดินแดนยิ่งชีพ” และ “เข็มอาสารักษาดินแดนสดุดี” รางวัลกองร้อย อส. ที่มีผลงานดีเด่น ประจำปี 2561 รางวัลกองร้อยมาตรฐาน และรางวัลสมาชิก อส. ผู้ปฏิบัติงานดีเด่นในรอบปี พ.ศ.2561 ซึ่งพิธีดังกล่าวจัดขึ้นเป็นประจำทุกปี เพื่อเป็นการรำลึกถึงเหล่าบรรดาสมาชิกกองอาสารักษาดินแดนผู้เสียสละ และกล้าหาญปกป้องบ้านเมืองให้รอดพ้นจากภัยอันตรายต่างๆ พร้อมกล่าวให้โอวาทแก่อาสารักษาดินแดน โดยหยิบยกความตอนหนึ่ง ในพระบรมราโชวาทของพระบาทสมเด็จพระปรมินทรมหาภูมิพลอดุลยเดช บรมนาถบพิตร ที่พระองค์ทรงพระราชทานให้แก่เจ้าหน้าที่ และสมาชิกกองอาสารักษาดินแดน เนื่องในพิธีสวนสนาม และพระราชทานธงประจำกองอาสารักษาดินแดน เมื่อวันที่ 24 มิถุนายน 2497 ความว่า “ขอให้เจ้าหน้าที่กองอาสารักษาดินแดน ได้ตั้งใจปฏิบัติหน้าที่ โดยพยายามฝึกสอน อบรมประชาชน ให้เข้าใจกิจการในหน้าที่ของตน ทั้งในส่วนตัวของบุคคล ของครอบครัว ของหมู่บ้านที่เขาอาศัยอยู่ ตลอดจนชาติบ้านเมืองในที่สุด เพื่อได้มีความสามัคคีร่วมมือร่วมใจกัน ที่จะช่วยป้องกันภัยอันตราย และรักษาความสงบในท้องถิ่นของตน ด้วยความองอาจ กล้าหาญ และซื่อสัตย์สุจริต เพื่อชาติบ้านเมือง และความเป็นเอกราชของเราจะได้วัฒนาถาวร”
จากนั้น ประธานพิธีฯ ได้มอบนโยบายในการปฏิบัติงานประจำปี 2562 โดยขอให้ผู้บังคับบัญชา เจ้าหน้าที่ และสมาชิกกองอาสารักษาดินแดน ได้น้อมนำพระบรมราโชวาทข้างต้น มาเป็นหลักในการปฏิบัติหน้าที่ของตน ทั้งให้ร่วมกับฝ่ายปกครอง ทหาร ตำรวจ ในการขับเคลื่อนนโยบายของรัฐบาล และกระทรวงมหาดไทย อย่างเข้มแข็งและจริงจัง เพื่อบรรลุผลสัมฤทธิ์ในการเทิดทูนสถาบันพระมหากษัตริย์ การปฏิบัติงานตามโครงการจิตอาสาพระราชทานตามแนวพระราชดำริ การรักษาความสงบเรียบร้อยและความมั่นคงภายในประเทศ การป้องกันและบรรเทาสาธารณภัย การสร้างความปรองดองสมานฉันท์ การป้องกันและปราบปรามและบำบัดฟื้นฟูผู้เสพยาเสพติด การปราบปรามการค้ามนุษย์ การป้องกันและปราบปรามการทำลายทรัพยากรธรรมชาติ รวมทั้งการแก้ไขปัญหาความเดือดร้อนของพี่น้องประชาชน เพื่อประโยชน์สุขของประชาชนและความมั่นคงของประเทศชาติอย่างยั่งยืนสืบไป.

ที่มา : https://www.thaigov.go.th/news/contents/details/18660
