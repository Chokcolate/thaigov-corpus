รัฐบาลไทย-ข่าวทำเนียบรัฐบาล-รมว.พม. เปิดงานวันคนพิการสากล จ.อุดรธานี 2561 พร้อมลงพื้นที่ จ. หนองคาย ขับเคลื่อนงานพัฒนาสังคมแบบบูรณาการของคนทุกช่วงวัย

วันพุธที่ 12 ธันวาคม 2561
รมว.พม. เปิดงานวันคนพิการสากล จ.อุดรธานี 2561 พร้อมลงพื้นที่ จ. หนองคาย ขับเคลื่อนงานพัฒนาสังคมแบบบูรณาการของคนทุกช่วงวัย
รมว.พม. เปิดงานวันคนพิการสากล จ.อุดรธานี 2561 พร้อมลงพื้นที่ จ. หนองคาย ขับเคลื่อนงานพัฒนาสังคมแบบบูรณาการของคนทุกช่วงวัย
วันนี้ (12 ธ.ค. 61) เวลา 10.30 น. ที่ศาลเจ้าปู่ - ย่า อำเภอเมือง จังหวัดอุดรธานี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิด "งานวันคนพิการสากลจังหวัดอุดรธานี ประจำปี 2561” พร้อมมอบรางวัลคนพิการต้นแบบจังหวัดอุดรธานีและเกียรติบัตรแก่สถานประกอบการ ที่มีการจ้างงานดีเด่น จากนั้นเดินทางไปลงพื้นที่จังหวัดหนองคาย เพื่อตรวจเยี่ยมและติดตามการขับเคลื่อนงานด้านคนพิการและการพัฒนาสังคมแบบบูรณาการของคนทุกช่วงวัย ณ วัดอรัญญิกกาวาส (วัดน้อย) อำเภอเมือง จังหวัดหนองคาย
พลเอก อนันตพร กล่าวว่า ด้วย องค์การสหประชาชาติ ได้ประกาศให้วันที่ 3 ธันวาคมของทุกปี เป็นวันคนพิการสากล ซึ่งประเทศสมาชิกได้ให้ความร่วมมือในการจัดกิจกรรมต่างๆ เพื่อส่งเสริมความเข้าใจของสังคมเกี่ยวกับคนพิการและเปิดโอกาส ให้คนพิการได้มีส่วนร่วมในทุกกิจกรรมของสังคมอย่างสร้างสรรค์ เป็นธรรม เสมอภาค และเท่าเทียมกัน สำหรับประเทศไทย ได้ขับเคลื่อนการจัดกิจกรรมเนื่องในโอกาสวันคนพิการสากลอย่างต่อเนื่องเป็นประจำทุกปี ทั้งในส่วนกลางและส่วนภูมิภาค รวมถึงจังหวัดอุดรธานี ได้มีการจัดงานวันคนพิการสากลจังหวัดอุดรธานี ประจำปี 2561 ขึ้น เพื่อเป็นการร่วมเฉลิมฉลองเนื่องในวันคนพิการสากล อีกทั้งเป็นการบูรณาการความร่วมมือกับภาคีเครือข่ายทุกภาคส่วน โดยเฉพาะสภาคนพิการทุกประเภทประจำจังหวัดอุดรธานี สร้างความตระหนักและส่งเสริมให้ประชาชนมีส่วนร่วมในการสร้างสังคมที่เป็นธรรม เสมอภาค และเท่าเทียมกัน นำไปสู่สังคมที่ทุกคนสามารถอยู่ร่วมกันอย่างมีความสุข
พลเอก อนันตพร กล่าวต่อไปว่า "งานวันคนพิการสากลจังหวัดอุดรธานี ประจำปี 2561” ประกอบด้วยกิจกรรมสำคัญ ได้แก่ 1) การมอบรางวัลคนพิการต้นแบบจังหวัดอุดรธานี จำนวน 4 ราย 2) การมอบเกียรติบัตรแก่สถานประกอบการที่มี การจ้างงานคนพิการดีเด่น จำนวน 1 แห่ง 3) การมอบเงินทุนกู้ยืมเพื่อประกอบอาชีพสำหรับคนพิการและผู้ดูแล จำนวน 10 ราย 4) การมอบเงินสงเคราะห์และฟื้นฟูสมรรถภาพชีวิตคนพิการ จำนวน 5 ราย 5) การมอบรถวีลแชร์ให้กับคนพิการทาง การเคลื่อนไหว จำนวน 5 คัน จากมูลนิธิพันธกิจเพื่อการพัฒนา และ 6) การมอบรถโยกให้กับคนพิการทางการเคลื่อนไหว จำนวน 5 คัน จากสมาคมคนพิการจังหวัดอุดรธานี นอกจากนี้ ยังได้ลงพื้นที่ตรวจเยี่ยมและติดตามการขับเคลื่อนงานของหน่วยงานสังกัดกระทรวง พม. ในพื้นที่ ได้แก่ บ้านพักเด็กและครอบครัวจังหวัดอุดรธานี กรมกิจการเด็กและเยาวชน (ดย.) และนิคม สร้างตนเองเชียงพิณ กรมพัฒนาสังคมและสวัสดิการ (พส.)
พลเอก อนันตพร กล่าวเพิ่มเติมว่า นอกจากการลงพื้นที่จังหวัดอุดรธานีแล้ว ตนยังได้เดินทางไปลงพื้นที่จังหวัดหนองคาย เพื่อตรวจเยี่ยมและติดตามการขับเคลื่อนงานด้านคนพิการและการพัฒนาสังคมแบบบูรณาการของคนทุกช่วงวัยของหน่วยงานสังกัดกระทรวง พม. ในพื้นที่ ได้แก่ สำนักงานพัฒนาสังคมและความมั่นคงของมนุษย์จังหวัดหนองคาย สถานสงเคราะห์เด็กชายบ้านหนองคาย สถานพัฒนาและฟื้นฟูเด็กจังหวัดหนองคาย บ้านพักเด็กและครอบครัวจังหวัดหนองคาย ศูนย์พัฒนาศักยภาพและอาชีพคนพิการจังหวัดหนองคาย อีกทั้งยังได้ลงพื้นที่เยี่ยมบ้านและให้การช่วยเหลือผู้ประสบปัญหาทางสังคม จำนวน 3 ราย ได้แก่ รายที่ 1 นายสัญญา ทองแสน อายุ 69 ปี ได้รับการช่วยเหลือด้วยบ้านน้อยพอเพียงในโครงการพัฒนาเสริมสร้างภูมิคุ้มกัน ทางสังคมและวัฒนธรรม รายที่ 2 นางทองวัน นาคสุวรรณ์ อายุ 79 ปี ได้รับการช่วยเหลือด้วยการปรับปรุงสภาพแวดล้อม ที่อยู่อาศัยแก่ผู้สูงอายุ และ รายที่ 3 นางหอม ศิลาทอง อายุ 71 ปี ได้รับการช่วยเหลือด้วยการปรับปรุงสภาพแวดล้อมที่อยู่อาศัยที่เหมาะสมสำหรับคนพิการ
"นอกจากนี้ มีการประชุมเพื่อรับฟังรายงานผลการขับเคลื่อนงานการพัฒนาสังคมแบบบูรณาการของคนทุกช่วงวัย โดย นายบรรณรัตน์ เก่งกสิกิจ พัฒนาสังคมและความมั่นคงของมนุษย์จังหวัดหนองคาย (พมจ.หนองคาย) กล่าวรายงาน ณ วัดอรัญญิกกาวาส (วัดน้อย) ตำบลหนองสองห้อง จังหวัดหนองคาย ทั้งนี้ ตำบลหนองสองห้องเป็นตำบลที่มีการขับเคลื่อน งานบูรณาการทุกช่วงวัย และประสบผลสำเร็จจนได้รับรางวัลมากมาย อาทิ คนพิการต้นแบบจังหวัดหนองคาย ปี 2559 สภาเด็กและเยาวชนต้นแบบ ปี 2560 ผู้สูงอายุดีเด่น สาขา ภูมิปัญญา ปี 2559 ผู้สูงอายุดีเด่น สาขา จิตอาสา ปี 2560 ศูนย์บริการคนพิการทั่วไปดีเด่น และโรงเรียนผู้สูงอายุต้นแบบจังหวัดหนองคาย ปี 2561 จากนั้น มีการมอบบ้านพอเพียงชนบท จำนวน 150 หลัง และเยี่ยมชมนิทรรศการผลงานจากชาวชุมชนตำบลหนองสองห้อง” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17453
