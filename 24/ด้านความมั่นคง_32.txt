รัฐบาลไทย-ข่าวทำเนียบรัฐบาล-มหาดไทย ประกาศนโยบาย งดรับของขวัญปีใหม่ (No Gift Policy)

วันศุกร์ที่ 21 ธันวาคม 2561
มหาดไทย ประกาศนโยบาย งดรับของขวัญปีใหม่ (No Gift Policy)
มหาดไทย ประกาศนโยบาย งดรับของขวัญปีใหม่ (No Gift Policy)
วันนี้ (21 ธันวาคม 2561) เวลา 09.30 น. ณ ศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ประกาศขอความร่วมมือการงดรับของขวัญ หรือ No Gift Policy สำหรับเทศกาลปีใหม่ ประจำปี พ.ศ. 2562 เพื่อเป็นการร่วมสร้างวัฒนธรรมองค์กรการป้องกันและปราบปรามการทุจริตและประพฤติมิชอบของกระทรวงมหาดไทยและดำเนินการตาม พ.ร.บ. ประกอบรัฐธรรมนูญว่าด้วยการป้องกันและปราบปรามการทุจริต พ.ศ. 2561 และแผนปฏิรูปประเทศด้านการป้องกันและปราบปรามการทุจริตและประพฤติมิชอบ พ.ศ. 2561 – 2565
ปลัดกระทรวงมหาดไทย ได้เปิดเผยว่า กระทรวงมหาดไทยได้ให้ความสำคัญ และได้ดำเนินการเกี่ยวกับการป้องกันการทุจริตและประพฤติมิชอบตามนโยบายของรัฐบาล และ “มหาดไทยใสสะอาด” มาอย่างต่อเนื่องในปีที่ผ่านมา ประกอบกับนโยบายของรัฐมนตรีว่าการกระทรวงมหาดไทยที่เน้นการทำงานตามหลักธรรมาภิบาล (Good Governance) ในทุกระดับ กระทรวงมหาดไทยจึงได้ขอความร่วมมือไปยังผู้บริหารระดับกรมและรัฐวิสาหกิจในสังกัด
ว่าราชการจังหวัดทุกจังหวัด กรุงเทพมหานคร และบุคลากรในสังกัดร่วม งดการรับของขวัญ (No Gift Policy)
ในเทศกาลปีใหม่ และให้ส่งความปรารถนาดีที่มีต่อกันผ่านบัตรอวยพรปีใหม่หรืออวยพรผ่านสื่อออนไลน์ เพื่อเป็นการส่งเสริมมาตรการการป้องกันการทุจริตและประพฤติมิชอบ ช่วยลดโอกาสการรับสินบนของเจ้าหน้าที่ของรัฐ และเสริมสร้างค่านิยมประหยัด ดำเนินการตามหลักปรัชญาของเศรษฐกิจพอเพียง อีกทั้งยังเป็นตัวอย่างในการบริหารงาน
และประพฤติตนของบุคลากรกระทรวงมหาดไทย ด้วยความซื่อตรงและรับผิดชอบ
ปลัดกระทรวงมหาดไทย ได้กล่าวทิ้งท้ายว่า ในช่วงเทศกาลปีใหม่ พ.ศ. 2562 ที่กำลังจะมาถึง นับเป็นเทศกาลแสดงความปรารถนาดีและการเริ่มต้นสิ่งใหม่อันเป็นมงคล จึงถือเป็นโอกาสดีที่ผู้บริหาร ผู้ว่าราชการจังหวัดทุกจังหวัด
ไปจนถึงกรุงเทพมหานคร และบุคลากรในสังกัดกระทรวงมหาดไทย จะได้ร่วมดำเนินการเพื่อสร้างแนวประเพณีปฏิบัติ  และวัฒนธรรมองค์กรที่ยึดถือความสุจริต และโปร่งใส และเป็นแบบอย่างการประพฤติที่ดีส่งเสริมให้สังคมได้ร่วมปฏิบัติยึดถือร่วมกันต่อไป

ที่มา : https://www.thaigov.go.th/news/contents/details/17679
