รัฐบาลไทย-ข่าวทำเนียบรัฐบาล-​รู้หรือไม่? ไม่แสดงราคายา – ค่ารักษา ถือว่าผิด

วันศุกร์ที่ 25 มกราคม 2562
​รู้หรือไม่? ไม่แสดงราคายา – ค่ารักษา ถือว่าผิด
--
ขึ้นชื่อว่าอุบัติเหตุหรือโรคภัยไข้เจ็บ ไม่เคยเลือกเวลาหรือสถานที่ แต่หากเกิดขึ้นแล้ว หลายคนใช้วิธีการแก้ไขปัญหาตามลักษณะอาการที่แตกต่างกันออกไป ทั้งการซื้อยามารักษาอาการเจ็บป่วยด้วยตนเอง หรือบางครั้งต้องใช้บริการทางการแพทย์ ฟื้นฟูภาวะความเจ็บป่วย
หลายต่อหลายครั้ง เราอาจต้องเจอกับปัญหาการไม่ติดป้ายแสดงราคาค่ารักษาของโรงพยาบาล การถูกปฏิเสธการรักษากรณีเจ็บป่วยฉุกเฉิน รวมถึงค่ายาของโรงพยาบาลแพง  ไม่เป็นธรรมกับผู้บริโภค
ประเทศไทยมี พ.ร.บ. สถานพยาบาล พ.ศ. 2541 เพื่อควบคุมดูแลสถานบริการสาธารณสุขให้มีคุณภาพ
“สถานพยาบาล” มีทั้งประเภทที่ไม่รับผู้ป่วยไว้ค้างคืน เช่น คลินิก และประเภทที่รับผู้ป่วยไว้ค้างคืน เช่น โรงพยาบาล โดยสถานพยาบาลจะต้องปฏิบัติตามหลักเกณฑ์ที่กฎหมายกำหนดไว้
โดยเฉพาะข้อกำหนดตามมาตรา 32 ที่บอกไว้ว่า สถานพยาบาลต้องแสดงใบอนุญาตไว้ในที่เปิดเผยและเห็นได้ง่าย และต้องแสดงรายละเอียดดังต่อไปนี้ด้วย
(1) ชื่อสถานพยาบาล
(2) รายการเกี่ยวกับผู้ประกอบวิชาชีพในสถานพยาบาลนั้น เช่น การผดุงครรภ์ ทันตกรรม
(3) อัตราค่ารักษาพยาบาล ค่ายาและเวชภัณฑ์ ค่าบริการทางการแพทย์ ค่าบริการอื่น และสิทธิของผู้ป่วย
จะเห็นได้ว่ากฎหมายกำหนดไว้ชัดเจนให้สถานพยาบาลทุกแห่งต้องแสดงราคาค่ารักษาพยาบาล ค่าเวชภัณฑ์ และค่าบริการทางการแพทย์ หากฝ่าฝืนต้องระวางโทษปรับไม่เกิน 10,000 บาท และหากเรียกเก็บค่ารักษาเกินอัตราที่แสดงบนป้าย จะมีโทษจำคุกไม่เกิน 1 ปี หรือปรับไม่เกิน 20,000 บาท หรือทั้งจำทั้งปรับ
ที่ผ่านมาหลายคนอาจไม่ทราบ และสถานพยาบาลเองก็ละเลยที่จะปฏิบัติตามกฎหมาย
นอกจากนี้ ตาม พ.ร.บ.สถานพยาบาล พ.ศ. 2541 ที่ปรับปรุงแก้ไขเพิ่มเติม ฉบับที่ 4 กำหนดว่า สถานพยาบาลจะต้องควบคุมและดูแลเพื่อช่วยเหลือเยียวยาแก่ผู้ป่วยฉุกเฉิน รวมทั้งส่งต่อผู้ป่วยที่ประสงค์จะไปรับการรักษาพยาบาลที่สถานพยาบาลแห่งอื่นตามความเหมาะสมด้วย หากฝ่าฝืนมีโทษจำคุกไม่เกิน 2 ปี หรือปรับไม่เกิน 40,000 บาท หรือทั้งจำทั้งปรับ
การมีข้อกำหนดทางกฎหมายดังกล่าวทั้งหมดนี้ ก็เพื่อให้ประชาชนได้รับการบริการและดูแลอย่างมีคุณภาพมาตรฐาน ได้รับทราบข้อมูลที่ชัดเจน สามารถเปรียบเทียบราคา เพื่อประกอบการตัดสินใจก่อนเข้ารับการรักษา
หากประชาชนพบเห็นว่า มีสถานพยาบาลแห่งใดที่ไม่ติดป้ายแสดงรายละเอียดต่าง ๆ หรือเข้ารับบริการทางการแพทย์แล้วรู้สึกว่าไม่ได้รับความเป็นธรรม สามารถร้องเรียนได้ตามช่องทาง ดังนี้
1. สายด่วนคุ้มครองผู้บริโภค หมายเลข 1166 สามารถแจ้งได้ในวันและเวลาราชการ
2. สายด่วนกรมสนับสนุนบริการสุขภาพ 02 193 7999  สามารถแจ้งได้ตลอด 24 ชั่วโมง
3. สายด่วน สปสช.1330 สามารถแจ้งได้ตลอด 24 ชั่วโมง
ข่าวดีล่าสุด...ก็คือ การที่รัฐบาลได้อนุมัติเพิ่มรายการเวชภัณฑ์เกี่ยวกับการรักษาโรค การบริการรักษาพยาบาล บริการทางการแพทย์ และบริการอื่นของสถานพยาบาลเกี่ยวกับการรักษาโรค เป็นรายการสินค้าและบริการควบคุมปี 2562 ซึ่งจะทำให้เกิดความมั่นใจแก่ประชาชนมากยิ่งขึ้นอีกด้วย
ทั้งหมดนี้นับเป็นมาตรการที่ตอบโจทย์ปัญหาที่เกิดขึ้นได้อย่างครบวงจร และช่วยยกระดับมาตรฐานการบริการทางการแพทย์ของประเทศได้เป็นอย่างดี
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18351
