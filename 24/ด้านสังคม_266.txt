รัฐบาลไทย-ข่าวทำเนียบรัฐบาล-สธ.ส่งทีมเยี่ยมบ้านผู้ได้รับผลกระทบจากแผ่นดินไหว อ.วังเหนือ จ.ลำปาง

วันศุกร์ที่ 15 มีนาคม 2562
สธ.ส่งทีมเยี่ยมบ้านผู้ได้รับผลกระทบจากแผ่นดินไหว อ.วังเหนือ จ.ลำปาง
กระทรวงสาธารณสุข ส่งทีมช่วยเหลือเยียวยาจิตใจผู้ประสบภาวะวิกฤต (MCATT) ลงพื้นที่เยี่ยมบ้านดูแลจิตใจประชาชนที่ได้รับผลกระทบจากแผ่นดินไหว ที่อำเภอวังเหนือ จังหวัดลำปาง พบอยู่ในภาวะปกติ ไม่มีอาการตื่นตกใจ ไม่มีภาวะเครียด
กระทรวงสาธารณสุข ส่งทีมช่วยเหลือเยียวยาจิตใจผู้ประสบภาวะวิกฤต (MCATT) ลงพื้นที่เยี่ยมบ้านดูแลจิตใจประชาชนที่ได้รับผลกระทบจากแผ่นดินไหว ที่อำเภอวังเหนือ จังหวัดลำปาง พบอยู่ในภาวะปกติ ไม่มีอาการตื่นตกใจ ไม่มีภาวะเครียด
วันนี้ (15 มีนาคม 2562) นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์กรณีแผ่นดินไหวที่อำเภอวังเหนือ จังหวัดลำปางว่า ได้รับรายงานจากนายแพทย์ประเสริฐ กิจสุวรรณรัตน์ นายแพทย์สาธารณสุขจังหวัดลำปางว่า แผ่นดินไหวครั้งนี้ เป็นอาฟเตอร์ช็อกจากการเกิดแผ่นดินไหวที่เกิดขึ้นเมื่อเดือนกุมภาพันธ์ที่ผ่านมา จึงมีความรุนแรงน้อยกว่า ไม่มีผู้ได้รับบาดเจ็บ มีบ้านเรือนเสียหายเล็กน้อยประมาณ 4-5 หลังคาเรือน ซึ่งทีมช่วยเหลือเยียวยาจิตใจผู้ประสบภาวะวิกฤต (MCATT) ของโรงพยาบาลวังเหนือ และสำนักงานสาธารณสุขอำเภอวังเหนือ ได้ติดตามดูแลสภาพจิตใจประชาชนที่ได้รับผลกระทบจากแผ่นดินไหวครั้งก่อนอย่างต่อเนื่อง และติดตามเยี่ยมบ้านที่ได้รับผลกระทบในครั้งนี้ซึ่งอยู่ใกล้เคียงกัน พบว่าไม่มีอาการตื่นตกใจ ผลประเมินความเครียดของประชาชนที่ได้รับผลกระทบจากแผ่นดินไหวทั้ง 2 รอบอยู่ในภาวะปกติ และจะเฝ้าระวังติดตามภาวะเครียดต่อเนื่อง
นายแพทย์สุขุมกล่าวต่อว่า จากการสำรวจอาคารโรงพยาบาลไม่พบความเสียหาย และได้ย้ำให้โรงพยาบาลในสังกัดกระทรวงสาธารณสุขทุกแห่ง มีแผนบริหารจัดการในภาวะฉุกเฉินจากกรณีภัยธรรมชาติ ระบบการเฝ้าระวังติดตามสถานการณ์ ทีมปฏิบัติการฉุกเฉินทางการแพทย์ ทั้งทีมเมิร์ท  (Medical Emergency Response Team: MERT) และทีมมินิเมิร์ท (Mini-MERT) ทีมเอ็มแคท (Mental Health Crisis Assessment And Treatment Team : MCATT) พร้อมลงพื้นที่ให้การดูแลประชาชน รวมทั้งโครงสร้างอาคารโรงพยาบาลมีระบบรับแรงสั่นสะเทือนจากแผ่นดินไหวประมาณ 7 ริกเตอร์
*****************************************  15 มีนาคม 2562

ที่มา : https://www.thaigov.go.th/news/contents/details/19374
