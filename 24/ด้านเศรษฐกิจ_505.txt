รัฐบาลไทย-ข่าวทำเนียบรัฐบาล-รัฐมนตรีช่วยฯ สมชาย ลงพื้นที่ จ.เชียงใหม่ พบปะผู้เข้าร่วมโครงการสร้างโอกาสขยายฐานแรงงานสู่ผู้สูงอายุ

วันศุกร์ที่ 1 มีนาคม 2562
รัฐมนตรีช่วยฯ สมชาย ลงพื้นที่ จ.เชียงใหม่ พบปะผู้เข้าร่วมโครงการสร้างโอกาสขยายฐานแรงงานสู่ผู้สูงอายุ
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ลงพื้นที่ จ.เชียงใหม่ พบปะผู้สูงอายุใน อ.ฮอด ที่เข้าร่วมโครงการสร้างโอกาสขยายฐานแรงงานสู่ผู้สูงอายุของกระทรวงอุตสาหกรรม
เชียงใหม่ : วันนี้ (1 มีนาคม 2562) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ลงพื้นที่ จ.เชียงใหม่ พบปะผู้สูงอายุใน อ.ฮอด ที่เข้าร่วมโครงการสร้างโอกาสขยายฐานแรงงานสู่ผู้สูงอายุของกระทรวงอุตสาหกรรม  พร้อมเยี่ยมชมการฝึกอบรมเชิงปฏิบัติการ การส่งเสริมการผลิตสินค้าหัตถกรรมชุมชนเพื่อเพิ่มทักษะและรายได้  พร้อมด้วยนายจารุพันธ์ จารโยภาส รองอธิบดีกรมส่งเสริมอุตสาหกรรม และคณะผู้บริหารกระทรวงอุตสาหกรรม เข้าร่วม  โดยมีนายอนันต์ ภัทรเดชมงคล นายอำเภอฮอด และนายศวัส ศรียะ พัฒนาการอำเภอฮอด ให้การต้อนรับ
โครงการสร้างโอกาสขยายฐานแรงงานสู่ผู้สูงอายุ ของกระทรวงอุตสาหกรรม โดย ศูนย์ส่งเสริมอุตสาหกรรมภาค   ที่ 1 ดำเนินการภายใต้แนวคิด“การส่งเสริมการผลิตสินค้าหัตถกรรมชุมชนเพื่อเพิ่มทักษะและรายได้สำหรับผู้สูงอายุ” โดยได้เริ่มการฝึกอาชีพและเพิ่มทักษะการผลิตสินค้าหัตถกรรม 4 สาขาได้แก่ การทำไม้กวาดทางมะพร้าว ลูกประคบเพื่อสุขภาพ การประดิษฐ์ดอกไม้จันทน์จากกระดาษสา และการทำตุงล้านนา เพื่อตอบสนองต่อนโยบายของรัฐบาลในการส่งเสริมการมีงานทำของประชากรกลุ่มต่าง ๆ ให้พึ่งพาตนเองและเลี้ยงดูครอบครัวได้อย่างมีประสิทธิภาพ #ขยายฐานแรงงานสู่ผู้สูงอายุ #prindustry

ที่มา : https://www.thaigov.go.th/news/contents/details/19079
