รัฐบาลไทย-ข่าวทำเนียบรัฐบาล-ก.เกษตรฯ จัดสัมมนา "การถ่ายโอนภารกิจการตรวจสอบและการรับรองสินค้าเกษตรและอาหาร

วันศุกร์ที่ 21 ธันวาคม 2561
ก.เกษตรฯ จัดสัมมนา "การถ่ายโอนภารกิจการตรวจสอบและการรับรองสินค้าเกษตรและอาหาร
ก.เกษตรฯ จัดสัมมนา "การถ่ายโอนภารกิจการตรวจสอบและการรับรองสินค้าเกษตรและอาหาร ของกระทรวงเกษตรและสหกรณ์ ประจำปี 2562"
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเปิดการสัมมนา เรื่อง "การถ่ายโอนภารกิจการตรวจสอบและการรับรองสินค้าเกษตรและอาหาร ของกระทรวงเกษตรและสหกรณ์ ประจำปี 2562" ณ โรงแรมรามาการ์เด้นส์ ว่า กระทรวงเกษตรฯ โดยสำนักงานมาตรฐานสินค้าเกษตรและอาหารแห่งชาติ (มกอช.) เป็นหน่วยงานกลางในการขับเคลื่อนงานด้านมาตรฐาน โดยได้เปิดให้การรับรองระบบงาน ทั้งหน่วยรับรอง (CB) และหน่วยตรวจ (IB) แก่ภาคเอกชน เพื่อรองรับการถ่ายโอนภารกิจด้านการตรวจสอบและรับรองของส่วนราชการต่าง ๆ ตามนโยบายของกระทรวงเกษตรและสหกรณ์ และส่งเสริมให้ภาคเอกชน/มหาวิทยาลัย/สถานศึกษามีส่วนร่วมในการพัฒนาผู้ตรวจประเมินให้มีศักยภาพ เพื่อรองรับการถ่ายโอนภารกิจฯ ซึ่งจะช่วยให้ระบบการตรวจรับรองสินค้าเกษตรขับเคลื่อนไปได้เร็วขึ้น และทันต่อความต้องการของตลาดทั้งในและต่างประเทศ จากการดำเนินงานที่ผ่านมา หน่วยงานต่าง ๆ ที่เกี่ยวข้องได้มีการปรับหลักเกณฑ์และเงื่อนไขในการยอมรับหน่วยงานตรวจสอบและรับรองภาคเอกชนให้ดำเนินงานด้านการตรวจประเมินและรับรองแทน ตามแผนยุทธศาสตร์ของกระทรวงเกษตรและสหกรณ์และยุทธศาสตร์ชาติ 20 ปี มุ่งเป้าให้ผู้ผลิตสินค้าเกษตรเข้าสู่เกษตรปลอดภัย มีระบบมาตรฐานการจัดการคุณภาพทางการเกษตรที่ได้รับการรับรองจากหน่วยงานที่มีความน่าเชื่อถือ ซึ่งจะนำไปสู่การสร้างขีดความสามารถให้เกษตรกรของประเทศไทย
สำหรับปัญหาเรื่องความยั่งยืนของการถ่ายโอนภารกิจ กระทรวงเกษตรและสหกรณ์ได้มีการศึกษาวิจัยการจัดตั้งกองทุนและหน่วยงานที่จะเข้ามาบริหารกองทุน เพื่อให้การถ่ายโอนภารกิจสามารถเกิดขึ้นได้อย่างต่อเนื่องและมีประสิทธิภาพ โดยในปี 2562 นี้ จะได้เห็นการดำเนินงานเรื่องการจัดตั้งกองทุนและหน่วยงานที่จะเข้ามาบริหารกองทุนดังกล่าวชัดเจนยิ่งขึ้น ซึ่งจะทำให้หน่วยงาน CB/IB ภาคเอกชน สามารถวางแผนงานรับงานการถ่ายโอนภารกิจได้อย่างมั่นใจยิ่งขึ้น นอกจากนี้ มกอช. และหน่วยงานต่าง ๆ ที่เกี่ยวข้องได้ให้ความร่วมมือในการพัฒนาผู้ตรวจประเมิน โดยได้พัฒนาหลักสูตรร่วมกับมหาวิทยาลัย เพื่อให้นิสิต/นักศึกษา มีความพร้อมในการพัฒนาเป็นผู้ตรวจประเมินรุ่นใหม่ในอนาคต เพื่อลดปัญหาการขาดแคลนผู้ตรวจประเมิน และสร้างความยั่งยืนในงานการถ่ายโอนภารกิจต่อไป
ด้าน นางสาวจูอะดี พงศ์มณีรัตน์ เลขาธิการ มกอช. กล่าวเพิ่มเติมว่า ตามมติคณะรัฐมนตรี เมื่อวันที่ 11 พฤษภาคม 2553 เห็นชอบตามที่ ก.พ.ร. เสนอเรื่องมาตรการทบทวนบทบาทภารกิจของส่วนงานราชการ ตามมาตรา 33 แห่งพระราชกฤษฎีกาว่าด้วยหลักเกณฑ์และวิธีการบริหารกิจการบ้านเมืองที่ดี พ.ศ.2546 ให้มีการดำเนินการถ่ายโอนภารกิจด้านการตรวจสอบและรับรองคุณภาพมาตรฐานของส่วนราชการต่าง ๆ ให้ภาคเอกชนหรือภาคส่วนอื่นรับไปดำเนินการแทน เพื่อรองรับนโยบายดังกล่าว ซึ่ง มกอช.ได้มีการเปิดให้การรับรองรองระบบงานทั้งหน่วยตรวจ (IB) และหน่วยรับรอง (CB) แก่ภาคเอกชน เพื่อรองรับการถ่ายโอนภารกิจด้านการตรวจสอบและรับรองของกระทรวงเกษตรและสหกรณ์ รวมถึงได้ประสานการดำเนินงานร่วมกับหน่วยงานที่เกี่ยวข้องในกระทรวงเกษตรและสหกรณ์ มาอย่างต่อเนื่อง นอกจากนี้ มกอช. ยังได้มีการร่วมมือกับมหาวิทยาลัยอีก 8 แห่ง ในการพัฒนาหลักสูตรผู้ตรวจประเมินตามมาตรฐาน GAP และเกษตรอินทรีย์ ในระดับมหาวิทยาลัย เพื่อเตรียมความพร้อมในการพัฒนาให้มีจำนวนผู้ตรวจประเมินมากขึ้น
อย่างไรก็ตาม การจัดสัมมนา “การถ่ายโอนภารกิจการตรวจสอบและรับรองสินค้าเกษตรและอาหารของกระทรวงเกษตรและสหกรณ์” มีการจัดเป็นประจำทุกปี โดยเริ่มดำเนินการตั้งแต่ปี พ.ศ.2557 เป็นต้นมา มีวัตถุประสงค์เพื่อเป็นเวทีในการแลกเปลี่ยนข้อคิดเห็นการดำเนินงานการถ่ายโอนภารกิจด้านการตรวจสอบและรับรองของกระทรวงเกษตรและสหกรณ์ และเพื่อรวบรวมข้อมูลปัญหา อุปสรรคการดำเนินงานที่ผ่านมาของหน่วยงานที่เกี่ยวข้องกับการถ่ายโอนภารกิจด้านการตรวจสอบและรับรองของกระทรวงเกษตรและสหกรณ์ และเพื่อนำข้อมูลที่ได้รับไปปรับปรุงการดำเนินงานรองรับการถ่ายโอนภารกิจด้านการตรวจสอบและรับรอง รวมถึงเป็นการผลักดันการดำเนินงานตามนโยบายการถ่ายโอนภารกิจของกระทรวงเกษตรและสหกรณ์ต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/17665
