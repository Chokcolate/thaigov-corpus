รัฐบาลไทย-ข่าวทำเนียบรัฐบาล-ไทย-ฮ่องกง ลงนามหุ้นส่วนยุทธศาสตร์เศรษฐกิจพัฒนานวัตกรรมและ Startup

วันพฤหัสบดีที่ 28 กุมภาพันธ์ 2562
ไทย-ฮ่องกง ลงนามหุ้นส่วนยุทธศาสตร์เศรษฐกิจพัฒนานวัตกรรมและ Startup
นายสมคิด จาตุศรีพิทักษ์ รองนายกรัฐมนตรี เป็นสักขีพยานในพิธีลงนามบันทึกความเข้าใจในความร่วมมือการพัฒนานวัตกรรมและ Startup ระหว่างบริษัท อินโนสเปซ (ประเทศไทย) จำกัด และหน่วยงานพันธมิตรจากเขตบริหารพิเศษฮ่องกง
วันนี้ (28 ก.พ. 62) นายสมคิด จาตุศรีพิทักษ์ รองนายกรัฐมนตรี เป็นสักขีพยานในพิธีลงนามบันทึกความเข้าใจในความร่วมมือการพัฒนานวัตกรรมและ Startup ระหว่างบริษัท อินโนสเปซ (ประเทศไทย) จำกัด และหน่วยงานพันธมิตรจากเขตบริหารพิเศษฮ่องกง โดยมี นางCarrie Lam ผู้บริหารสูงสุดเขตบริหารพิเศษฮ่องกง นายสมชาย หาญหิรัญ รัฐมนตรีช่วยว่าการกระทรวงอุตสาหกรรม นายสันติ กีระนันทน์ ผู้ช่วยรัฐมนตรีว่าการกระทรวงอุตสาหกรรม นายพสุ โลหารชุน ปลัดกระทรวงอุตสาหกรรม พร้อมด้วยผู้บริหารกระทรวงอุตสาหกรรม ร่วมเป็นเกียรติด้วย ณ ห้องวิภาวดีบอลรูม โรงแรมเซ้นทารา แกรนด์ เซ็นทรัลพลาซาลาดพร้าว
การลงนามบันทึกความเข้าใจในความร่วมมือการพัฒนานวัตกรรมและ Startup ระหว่างบริษัท อินโนสเปซ (ประเทศไทย) จำกัด และหน่วยงานพันธมิตรจากเขตบริหารพิเศษฮ่องกง รวม 4 ฉบับ ประกอบด้วย ความร่วมมือด้านการพัฒนา Start Up และ การจัดตั้ง Smart City ซึ่งเป็นผล มาจากการขับเคลื่อนและประสานงานของกระทรวงอุตสาหกรรม จำนวน 3 ฉบับ ได้แก่ 1) Innospace (Thailand) กับ HKTDC 2) Innospace (Thailand) กับ Hong Kong Cyberport 3) Innospace (Thailand) กับ Ho & Partners Architects Engineers & Development Consultants Limited (HPA) และฉบับที่ 4 เป็นการ ลงนามระหว่างสำนักงานคณะกรรมการส่งเสริมการลงทุน (BOI) กับ HKTDC เพื่อการแลกเปลี่ยนข้อมูลเกี่ยวกับโอกาสด้านการลงทุน และ การจัดกิจกรรมชักจูงการลงทุนระหว่างทั้งสองฝ่าย
บริษัท อินโนสเปซ (ประเทศไทย) จำกัด จัดตั้งขึ้นเพื่อเป็นพื้นที่สร้างเสริมบ่มเพาะ Startup พัฒนานวัตกรรมและเทคโนโลยีเชิงลึก (Deep Tech) ขยายระบบนิเวศการพัฒนาผู้ประกอบการให้เป็นสากล ศูนย์กลางในการช่วยส่งเสริมและพัฒนานวัตกรรมและสตาร์ทอัพ (Startup) อย่างครบวงจร

ที่มา : https://www.thaigov.go.th/news/contents/details/19051
