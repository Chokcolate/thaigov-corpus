รัฐบาลไทย-ข่าวทำเนียบรัฐบาล-ผู้ตรวจราชการกระทรวงดิจิทัลฯ เปิดอบรมหลักสูตร “การพัฒนาเครือข่ายเน็ตอาสาประชารัฐ” ที่นครราชสีมา เน้นผู้เข้าอบรมศึกษาทดลองใช้แอปพลิเคชั่นเครือข่ายเน็ตอาสาประชารัฐ เพื่อประชาสัมพันธ์

วันพฤหัสบดีที่ 20 ธันวาคม 2561
ผู้ตรวจราชการกระทรวงดิจิทัลฯ เปิดอบรมหลักสูตร “การพัฒนาเครือข่ายเน็ตอาสาประชารัฐ” ที่นครราชสีมา เน้นผู้เข้าอบรมศึกษาทดลองใช้แอปพลิเคชั่นเครือข่ายเน็ตอาสาประชารัฐ เพื่อประชาสัมพันธ์
ผู้ตรวจราชการกระทรวงดิจิทัลฯ
นางคนึงนิจ คชศิลา ผู้ตรวจราชการกระทรวงดิจิทัลเพื่อเศรษฐกิจและสังคม เป็นประธานเปิดการอบรมหลักสูตรการพัฒนาเครือข่ายเน็ตอาสาประชารัฐจังหวัดนครราชสีมา เมื่อวันที่ 17 ธันวาคม 2561 ณ ศูนย์การค้า Terminal 21 อำเภอเมือง จังหวัดนครราชสีมา โดยมีผู้เข้าร่วมอบรมกว่า 1,000 คน ครอบคลุมทั้ง 1,573 หมู่บ้านเน็ตประชารัฐของจังหวัดนครราชสีมา โดยการอบรมครั้งนี้ เป็นการสร้างเครือข่ายการทำงานของหมู่บ้านเน็ตประชารัฐ มีผู้นำชุมชนและผู้แทนของหมู่บ้านที่อาสาสมัครมาทำงานเพื่อร่วมเป็นเครือข่ายของกระทรวงดิจิทัลเพื่อเศรษฐกิจและสังคม โดยขับเคลื่อนการใช้ดิจิทัลในหมู่บ้านเน็ตประชารัฐด้านต่างๆ ได้แก่ การเกษตร สุขภาพ และท่องเที่ยว รวมไปถึงต่อยอดเพื่อการขายสินค้าชุมชน ทั้งนี้ ผู้เข้ารับการอบรมได้ศึกษาและทดลองใช้แอพพลิเคชั่นเน็ตเครือข่ายเน็ตอาสาประชารัฐ ซึ่งเป็นเครื่องมือในการประชาสัมพันธ์กิจกรรมของชุมชน ประชาสัมพันธ์ข้อมูลชุมชน แจ้งข่าวสาร รวมถึงแจ้งปัญหาเกี่ยวกับเน็ตประชารัฐ เพื่อให้ได้รับการแก้ปัญหาอย่างทันท่วงที หรือรับทราบการดำเนินการแก้ไขปัญหาดังกล่าว นอกจากนี้ยังได้รับความรู้เกี่ยวกับการประยุกต์ใช้เน็ตประชารัฐเรื่องของกระบวนการยุติธรรม โดยผู้แทนจากสำนักงานยุติธรรม จังหวัดนครราชสีมา
**********************

ที่มา : https://www.thaigov.go.th/news/contents/details/17627
