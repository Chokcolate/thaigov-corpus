รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ เป็นประธานเปิด “สถาบันพัฒนาศักยภาพด้านดิจิทัล” เพื่อการพัฒนาดิจิทัลใน EEC

วันพุธที่ 13 กุมภาพันธ์ 2562
รมว.กระทรวงดิจิทัลฯ เป็นประธานเปิด “สถาบันพัฒนาศักยภาพด้านดิจิทัล” เพื่อการพัฒนาดิจิทัลใน EEC
รมว.กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานเปิด “สถาบันพัฒนาศักยภาพด้านดิจิทัล (Digital Academy Thailand: DAT)” เพื่อการพัฒนาดิจิทัลใน EEC เมื่อวันที่ 8 กุมภาพันธ์ 2562 ณ มหาวิทยาลัยเกษตรศาสตร์ วิทยาเขตศรีราชา จังหวัดชลบุรี ทั้งนี้ เพื่อสร้างบุคลากรที่มีความรู้ความเชี่ยวชาญด้านปัญญาประดิษฐ์ (AI) และ Data Sciences โดยเร่งการสร้างบุคลากรเข้าสู่อุตสาหกรรมดิจิทัลในพื้นที่ระเบียงเศรษฐกิจภาคตะวันออก (EEC) ซึ่งสำนักงานส่งเสริมเศรษฐกิจดิจิทัล (DEPA) ร่วมกับมหาวิทยาลัยเกษตรศาสตร์ วิทยาเขตศรีราชา ลงนามความร่วมมือ (MOU) ในการสร้างสถาบันพัฒนาศักยภาพด้านดิจิทัลเพื่อ EEC หรือ Digital Academy Thailand อย่างเป็นทางการ สำหรับสถาบันดังกล่าว DEPA ได้ให้การสนับสนุนงบประมาณในการดำเนินงาน และมหาวิทยาลัยเกษตรศาสตร์ วิทยาเขตศรีราชา ให้การสนับสนุนพื้นที่และกำลังคน เพื่อผลักดันให้เกิดสถาบันแห่งนี้ โดยอาศัยความร่วมมือกับบริษัทเอกชนชั้นนำ พร้อมกับคาดหวังว่าสถาบันจะผลิตบุคลากรด้านดิจิทัลที่มีคุณภาพ สามารถนำเทคโนโลยีดิจิทัลไปใช้ให้เป็นประโยชน์ต่อเศรษฐกิจ สังคม วัฒนธรรม และความมั่นคงในพื้นที่ EEC ส่งผลต่อการพัฒนาประเทศในอนาคตต่อไป
***********************

ที่มา : https://www.thaigov.go.th/news/contents/details/18751
