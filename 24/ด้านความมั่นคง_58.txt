รัฐบาลไทย-ข่าวทำเนียบรัฐบาล-​สั่งกองทัพ เตรียมพร้อมรับมือพายุโซนร้อน “ปาบึก” หวั่นความเสียหายรุนแรงกระทบประชาชนวงกว้าง

วันพฤหัสบดีที่ 3 มกราคม 2562
​สั่งกองทัพ เตรียมพร้อมรับมือพายุโซนร้อน “ปาบึก” หวั่นความเสียหายรุนแรงกระทบประชาชนวงกว้าง
พล.อ.ประวิตร วงษ์สุวรรณ รอง นรม. และ รมว.กห. ได้สั่งการให้ทุกเหล่าทัพ เฝ้าติดตามสภาพอากาศ และเตรียมพร้อมรับมือกับ พายุโซนร้อน “ปาบึก”
พล.อ.ประวิตร วงษ์สุวรรณ รอง นรม. และ รมว.กห. ได้สั่งการให้ทุกเหล่าทัพ เฝ้าติดตามสภาพอากาศ และเตรียมพร้อมรับมือกับ พายุโซนร้อน “ปาบึก” ที่พัดผ่านพื้นที่ภาคใต้ ระหว่าง 3-5 ม.ค.62  ซึ่งคาดว่าจะเกิดคลื่นลมรุนแรง ฝนตกหนักมากและน้ำท่วมฉับพลัน เกิดความเสียหายกระทบประชาชนเป็นวงกว้างในหลายพื้นที่
พล.อ.ประวิตร’ ได้กำชับให้ ทุกเหล่าทัพเตรียมกำลังพล ยุทโธปกรณ์และเครื่องมือช่าง รวมทั้งชุดแพทย์สนามและสถาปนาระบบสื่อสารสำรองในพื้นที่ให้พร้อม  โดยให้ประสานกับฝ่ายปกครองให้การช่วยเหลือเร่งด่วนอพยพประชาชนจากพื้นที่อันตรายที่อาจได้รับผลกระทบรุนแรงไปยังพื้นที่ปลอดภัย  และวางแผนกระจายกำลังจากหน่วยทหารในพื้นที่ เร่งให้การช่วยเหลือเร่งด่วนขั้นต้นแก่ประชาชนในทุกพื้นที่ให้ทั่วถึง โดยเฉพาะพื้นที่ชายฝั่งอันดามันและอ่าวไทย ให้กองเรือเตรียมการเป็นฐานช่วยเหลือประชาชนและนักท่องเที่ยวริมชายฝั่งทะเล พร้อมทั้งให้เตรียมพร้อมอากาศยาน สำหรับการลำเลียงสิ่งของยังชีพจากส่วนกลาง สนับสนุนการช่วยเหลือประชาชนในพื้นที่

ที่มา : https://www.thaigov.go.th/news/contents/details/17886
