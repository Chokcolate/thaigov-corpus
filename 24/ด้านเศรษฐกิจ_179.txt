รัฐบาลไทย-ข่าวทำเนียบรัฐบาล-บตท. แถลงผลงาน 3 ไตรมาส กำไรทะลุ 100 ล้าน ชูดอกเบี้ยบ้านคงที่ 10 ปี เสนอลูกค้า ลดเสี่ยงดอกเบี้ยขาขึ้น

วันพุธที่ 9 มกราคม 2562
บตท. แถลงผลงาน 3 ไตรมาส กำไรทะลุ 100 ล้าน ชูดอกเบี้ยบ้านคงที่ 10 ปี เสนอลูกค้า ลดเสี่ยงดอกเบี้ยขาขึ้น
บตท.เผยผลงาน 3 ไตรมาส มีกำไรสุทธิ 104  ล้านบาท จากการดำเนินงานและการเร่งแก้ปัญหาหนี้  เทียบกับช่วงเดียวกันของปีก่อนที่ขาดทุนสุทธิ 57 ล้านบาท ซึ่งเป็นผลจากการปรับปรุงกระบวนการภายใน คาดว่าปี 2561 จะเป็นปีที่มีกำไรสูงที่สุดของ บตท. ตั้งแต่ก่อตั้งมา
นางวสุกานต์ วิศาลสวัสดิ์ กรรมการและผู้จัดการ  บรรษัทตลาดรองสินเชื่อที่อยู่อาศัย (บตท.) รัฐวิสาหกิจ ประเภทสถาบันการเงินเฉพาะกิจ  สังกัดกระทรวงการคลัง  เปิดเผยผลงาน 3 ไตรมาส (มกราคม – กันยายน 2561) มีกำไรสุทธิ 104  ล้านบาท จากการดำเนินงานและการเร่งแก้ปัญหาหนี้  เทียบกับช่วงเดียวกันของปีก่อนที่ขาดทุนสุทธิ  57  ล้านบาท ซึ่งเป็นผลจากการปรับปรุงกระบวนการภายใน คาดว่าปี 2561 จะเป็นปีที่มีกำไรสูงที่สุดของ บตท. ตั้งแต่ก่อตั้งมา
ณ สิ้นเดือนกันยายน 2561  บตท. มีสินทรัพย์ รวม 19,161  ล้านบาท  มีตราสารหนี้โครงการแปลงสินทรัพย์เป็นหลักทรัพย์คงค้างที่เป็นหุ้นกู้มีหลักประกัน จำนวน 12,659 ล้านบาท  กำไรสุทธิส่วนหนึ่งมาจากการบริหารจัดการหนี้เชิงรุก  โดยเร่งรัดกระบวนการติดตามการชำระหนี้อย่างใกล้ชิดและต่อเนื่อง รวมทั้งการปรับปรุงเงื่อนไขชำระหนี้เพื่อป้องกันไม่ให้เป็นหนี้ที่ไม่ก่อให้เกิดรายได้ (Non-Performing Loan : NPL) รวมทั้งการปรับปรุงระบบภายในเพื่อให้มีประสิทธิภาพมากขึ้นอาทิ การพัฒนาช่องทางการชำระเงิน  เช่น การชำระผ่านโมบายแบงก์กิ้ง  หรือ แอปพลิเคชั่นธนาคารบนมือถือ เช่น  Krungthai NEXT, K PLUS,  Bualuang mBanking และ SCB EASY  เพื่ออำนวยความสะดวกให้กับลูกค้ารายย่อย การเตรียมความพร้อมสำหรับ  IFRS 9   การพัฒนาระบบฐานข้อมูล (Big Data)  นอกจากนี้  บตท. ยังมีผลิตภัณฑ์สินเชื่อที่อยู่อาศัยอัตราดอกเบี้ยคงที่ยาวสูงสุดถึง 10 ปี ซึ่งเป็นอัตราดอกเบี้ยพิเศษสำหรับลูกค้าที่มีประวัติการชำระดี  ช่วยลดความเสี่ยงอัตราดอกเบี้ยแบบลอยตัวในช่วงนี้
นางวสุกานต์ เปิดเผยว่า   ที่ผ่านมา บตท. เดินหน้าทำงานตามพันธกิจและ วิสัยทัศน์ “เป็นกลไกในการจัดหาเงินทุนระยะยาว รองรับการขยายตัวของระบบสินเชื่อที่อยู่อาศัย”  โดยสนับสนุนนโยบายภาครัฐและกระทรวงการคลังที่กำกับดูแล บตท. รวมถึงการทำงานตามเกณฑ์กำกับดูแลของแบงก์ชาติ และมุ่งมั่นดำเนินงานอย่างโปร่งใส ยุติธรรม  ส่งผลให้การประเมินคุณธรรมและความโปร่งใส (Integrity and Transparency Assessment หรือ ITA)  ในปี 2561 บตท. ได้ผลคะแนน 93.13  เป็นอันดับที่ 7 จาก 54 รัฐวิสาหกิจ  ซึ่งเป็นผลงานที่น่าพอใจของกรรมการ ผู้บริหาร และพนักงาน บตท. ทุกคนที่ช่วยกันทำงานหนักมาตลอดปี
• ฝ่ายสื่อสารองค์กร บรรษัทตลาดรองสินเชื่อที่อยู่อาศัย (บตท.) – ชิดขวัญ  โทร. 02-018-3666 ต่อ 3627   หรือ E-mail : chidkwan_h@smc.or.th

ที่มา : https://www.thaigov.go.th/news/contents/details/18007
