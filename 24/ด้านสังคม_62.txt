รัฐบาลไทย-ข่าวทำเนียบรัฐบาล-พม.จัดประชุมคณะกรรมการส่งเสริมพัฒนาเด็กและเยาวชนแห่งชาติ ครั้งที่ 4/2561

วันพฤหัสบดีที่ 27 ธันวาคม 2561
พม.จัดประชุมคณะกรรมการส่งเสริมพัฒนาเด็กและเยาวชนแห่งชาติ ครั้งที่ 4/2561
พม.จัดประชุมคณะกรรมการส่งเสริมพัฒนาเด็กและเยาวชนแห่งชาติ ครั้งที่ 4/2561
วันนี้ (27 ธ.ค. 61) เวลา 09.30 น. ที่ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการส่งเสริมการพัฒนาเด็กและเยาวชนแห่งชาติ (กดยช.) ครั้งที่ 4/2561 โดยมีนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายสมคิด สมศรี อธิบดีกรมกิจการ เด็กและเยาวชน และผู้แทนจากหน่วยงานที่เกี่ยวข้องเข้าร่วมประชุม
พลเอก อนันตพร กล่าวว่า การประชุมคณะกรรมการส่งเสริมการพัฒนาเด็กและเยาวชนแห่งชาติ (กดยช.) ครั้งที่ 4/2561 ที่ประชุมได้พิจารณาประเด็นสำคัญ 2 ประเด็น ได้แก่ 1) การรายงานผลการให้ข้อมูลเพิ่มเติมสำหรับผู้มีสิทธิ์ที่ไม่มีรายชื่อในฐานข้อมูลผู้มีรายได้น้อยตามโครงการลงทะเบียนสวัสดิการแห่งรัฐ จากข้อมูล ณ วันที่ 13 ธันวาคม 2561 มีผู้มาให้ข้อมูลเพิ่มเติม ภายในวันที่ 30 กันยายน 2561 จำนวน 3,354 คน และหลังจากวันที่ 30 กันยายน 2561 (ตั้งแต่วันที่ 1 ตุลาคม - 13 ธันวาคม 2561) จำนวน 7,754 คน รวมจำนวนทั้งสิ้น 11,108 คน ซึ่งมีการนำผลการดำเนินงานเสนอคณะรัฐมนตรีเพื่อทราบต่อไป ส่วนผู้ที่ยังไม่มาให้ข้อมูลเพิ่มเติม จำนวน 55,667 คน ซึ่งที่ประชุมได้เห็นควรนำเสนอคณะรัฐมนตรีเพื่อพิจารณาให้ความเห็นชอบขยายระยะเวลาให้มีการได้รับสิทธิ ตามโครงการฯ ต่อเมื่อผู้มีสิทธิมาให้ข้อมูลเพิ่มเติม ทั้งนี้ ได้มอบหมายกระทรวง พม. ร่วมกับกระทรวงมหาดไทย ตรวจสอบข้อมูลเพิ่มเติมของผู้ที่ยังไม่มาให้ข้อมูลเพิ่มเติมทั้ง 55,667 คน
พลเอก อนันตพร กล่าวเพิ่มเติมว่า 2) การแต่งตั้งที่ปรึกษาคณะบริหารสภาเด็กและเยาวชนแห่งประเทศไทย ที่ประชุมเห็นชอบการแต่งตั้งที่ปรึกษาคณะดังกล่าว โดยควรดำเนินการให้เป็นไปตามกฎหมาย ซึ่งต้องประกอบด้วยผู้แทนกระทรวงยุติธรรม กระทรวงศึกษาธิการ กระทรวงวัฒนธรรม สำนักงานอัยการสูงสุด และ กระทรวง พม. โดยกรมกิจการเด็กและเยาวชน (ดย.) อีกทั้งขอเพิ่มเติมองค์ประกอบ คือ ผู้แทนกระทรวงมหาดไทย และกระทรวงสาธารณสุข สำหรับการเสนอรายชื่อที่ปรึกษาคณะดังกล่าวที่สภาเด็กฯ เป็นผู้เสนอ ที่ประชุมขอให้นำเข้าวาระการพิจารณาของคณะกรรมการกลั่นกรองฯ และนำเสนอท่านรองนายกรัฐมนตรีลงนามในคำสั่งต่อไป ทั้งนี้ กระทรวง พม. โดย ดย. เป็นหน่วยงานภาครัฐที่รับผิดชอบหลักในการดำเนินงานด้านการส่งเสริมการพัฒนาเด็กและเยาวชนทั้งประเทศ ภายใต้รูปแบบของ "สภาเด็กและเยาวชน” โดยได้เห็นชอบและมีการประกาศใช้พระราชบัญญัติส่งเสริมการพัฒนาเด็กและเยาวชนแห่งชาติ พ.ศ. 2550 และที่แก้ไขเพิ่มเติม (ฉบับที่2) พ.ศ. 2561

ที่มา : https://www.thaigov.go.th/news/contents/details/17805
