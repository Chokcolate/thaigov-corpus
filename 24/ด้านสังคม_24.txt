รัฐบาลไทย-ข่าวทำเนียบรัฐบาล-รมว.พม. เปิดประชุมสรุปผลงานความร่วมมือ “รัฐ-เอกชน-ประชาสังคม” รอบ 2 ปี พร้อมสานต่องานพัฒนาสังคมไทยไร้ความรุนแรง - วิสาหกิจเพื่อสังคม (SE) - สังคมผู้สูงอายุ

วันจันทร์ที่ 17 ธันวาคม 2561
รมว.พม. เปิดประชุมสรุปผลงานความร่วมมือ “รัฐ-เอกชน-ประชาสังคม” รอบ 2 ปี พร้อมสานต่องานพัฒนาสังคมไทยไร้ความรุนแรง - วิสาหกิจเพื่อสังคม (SE) - สังคมผู้สูงอายุ
รมว.พม. เปิดประชุมสรุปผลงานความร่วมมือ “รัฐ-เอกชน-ประชาสังคม” รอบ 2 ปี พร้อมสานต่องานพัฒนาสังคมไทยไร้ความรุนแรง - วิสาหกิจเพื่อสังคม (SE) - สังคมผู้สูงอายุ
วันนี้ (17 ธ.ค. 61) เวลา 14.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะหัวหน้าทีมภาครัฐของคณะทำงานประชารัฐเพื่อสังคม (E6) เป็นประธานในการประชุมสรุปผลงานความร่วมมือระหว่างภาครัฐ ภาคเอกชน และภาคประชาสังคม เพื่อการพัฒนาสังคมไทย พร้อมด้วย ดร.สุปรีดา อดุลยานนท์ ผู้จัดการกองทุนสนับสนุนการสร้างเสริมสุขภาพ (สสส.) ในฐานะหัวหน้าทีมภาคประชาสังคม และ นายบรรเทิง ว่องกุศลกิจ รองประธานกรรมการบริษัทและประธานกรรมการบริหารบริษัท น้ำตาลมิตรผล จำกัด ผู้แทนทีมภาคเอกชน รวมทั้ง ผู้แทนหน่วยงานและองค์กรที่เกี่ยวข้อง เข้าร่วมประชุม โดยมีการรายงานผลการดำเนินงานในรอบ 2 ปี ของคณะทำงานย่อย 5 คณะ ใน 5 ประเด็นสำคัญ ประกอบด้วย 1) ด้านการส่งเสริมการมีรายได้และมีงานทำของคนพิการ 2) ด้านการส่งเสริมการมีรายได้และมีงานทำของผู้สูงอายุ 3) ด้านที่อยู่อาศัยและสิ่งแวดล้อมเพื่อการอยู่อาศัย 4) ด้านการออมเพื่อการเกษียณอายุ และ 5) ด้านความปลอดภัยทางถนน นอกจากนี้ มีการมอบโล่รางวัลสร้างสรรค์สังคมไทย (Building a Good Society Award) จำนวน 20 รางวัล และเกียรติบัตรรางวัลสร้างสรรค์สังคมไทย จำนวน 18 รางวัล ให้กับองค์กรที่ดำเนินงานด้านการพัฒนาสังคม ณ ห้องกมลทิพย์ โรงแรม เดอะ สุโกศล กรุงเทพฯ
พลเอก อนันตพร กล่าวว่า การดำเนินงานในรอบ 2 ปี (ตั้งแต่วันที่ 3 ธันวาคม 2559 ถึงวันที่ 30 พฤศจิกายน 2561) ภาครัฐ ภาคเอกชน และภาคประชาสังคม ได้บูรณาการความร่วมมือเพื่อปรับเปลี่ยนกระบวนทัศน์ครั้งใหญ่ โดยเน้นการมีส่วนร่วมของภาคีทุกภาคส่วนในการทำงานร่วมกัน อาทิ การส่งเสริมการมีรายได้และมีงานทำของคนพิการ โดยมีกระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) เป็นผู้รับผิดชอบหลัก ซึ่งภาครัฐมีจุดแข็งคือ การใช้กฎหมายเป็นตัวนำเป็นข้อบังคบ และมีฐานข้อมูลคนพิการ หากมีบุคลากรน้อยและไม่เชี่ยวชาญเรื่องการฝึกอาชีพให้ตรงความต้องการของตลาดแรงงาน ขณะที่ภาคเอกชนมีประสบการณ์ในการช่วยฝึกอาชีพ การพัฒนาศักยภาพ หรือการพัฒนาผลิตภัณฑ์ของคนพิการ ขณะที่ภาคประชาสังคมทำหน้าที่เชื่อมต่อที่สำคัญ โดยเฉพาะกับคนพิการในพื้นที่ และความเข้าใจในความต้องการของคนพิการ  รวมถึงภาคการศึกษาวิชาการ ทำหน้าที่ช่วยพัฒนานวัตกรรมทางสังคมต่างๆ ทั้งนี้ เมื่อเกิดข้อติดขัด ได้มีการใช้เวทีการประชุมคณะทำงานฯ เป็นเวทีกลางในการพิจารณาวางแนวทางเพื่อหาแนวทางแก้ไข ซึ่งแต่ละประเด็นถือว่ามีความคืบหน้าในการดำเนินงานและเกิดผลอย่างเป็นรูปธรรม
พลเอก อนันตพร กล่าวต่อไปว่า สำหรับการดำเนินงานในระยะต่อไป ทางคณะทำงานฯ จะมุ่งเน้นและให้ความสำคัญในการสร้าง 3 เรื่องที่สำคัญ ได้แก่ 1) การสร้างสังคมไทยไร้ความรุนแรง โดยเฉพาะการปรับเจตคติของสังคมไม่ให้มองความรุนแรงเป็นเรื่องที่ยอมรับได้ หรือเป็นเรื่องส่วนตัว ไม่ควรยุ่งเกี่ยว ทำให้ผู้ถูกกระทำไม่กล้าร้องทุกข์ ทั้งที่มีพระราชบัญญัติ คุ้มครองผู้ถูกกระทำด้วยความรุนแรงในครอบครัว พ.ศ. 2550  และมีความพร้อมของกระบวนการช่วยเหลือ 2) การสร้างวิสาหกิจเพื่อสังคม หรือ Social Enterprise ซึ่งเป็นการนำ “ผลกำไร” มาบวกกับ “การสร้างประโยชน์แก่สังคม” เพื่อให้เกิดความยั่งยืนในตัวเอง โดยเฉพาะกับคนพิการและผู้สูงอายุ และ 3) การสร้างสังคมสูงอายุ ซึ่งเป็นวาระแห่งชาติ ที่ต้องขับเคลื่อนต่อไปและต้องดำเนินงานเพิ่มขึ้น ทั้งในเชิงปริมาณและเชิงคุณภาพ อย่างไรก็ตาม รัฐบาลได้ยกระดับและสร้างกลไกคณะทำงานฯขึ้นมาอย่างเป็นทางการ เพื่อให้เกิดการมีส่วนร่วมมากขึ้น และขอให้ภาคีเครือข่ายทุกภาคส่วนได้ร่วมกันประสวานความร่วมมือต่อการดำเนินในด้านต่างๆ เพื่อพัฒนาประเทศต่อไป
ดร.สุปรีดา กล่าวเพิ่มเติมว่า การดำเนินงานที่ผ่านมาเอื้อต่อการบรรลุเป้าหมาย  โดยในส่วนของภาคประชาสังคม จะยังคงหนุนเสริมและร่วมขับเคลื่อนการทำงานร่วมกับภาครัฐและภาคเอกชน เพื่อการพัฒนาสังคมให้เกิดขึ้นอย่างจริงจังตามความสามารถและความถนัดของแต่ละองค์กรอย่างต่อเนื่อง รวมถึงการเรียนรู้แนวคิดการทำงานในรูปแบบของภาคเอกชน และเป็นภาคีในการร่วมกันทำงานพัฒนาสังคมในประเด็นที่เกี่ยวข้องต่อไปในอนาคต สำหรับการดำเนินงานในระยะต่อไป สสส. และภาคีเครือข่าย จะทำงานที่หนุนเสริมและขับเคลื่อนการทำงานร่วมกับกระทรวง พม. อย่างต่อเนื่อง ทั้งการขับเคลื่อนประเด็นความรุนแรงในครอบครัว สตรี และผู้สูงอายุ  การพัฒนาคุณภาพชีวิตผู้สูงอายุ และการพัฒนาระบบและความพร้อมของประชาชน เพื่อรองรับสังคมผู้สูงอายุ ซึ่งรัฐบาลได้กำหนดให้เป็นวาระแห่งชาติ โดยภาคประชาสังคมพร้อมสนับสนุนการดำเนินงานในระยะยาวต่อไป

ที่มา : https://www.thaigov.go.th/news/contents/details/17556
