รัฐบาลไทย-ข่าวทำเนียบรัฐบาล-รมว.มท.เป็นประธานการประชุม ศปถ. เพื่อเตรียมความพร้อมป้องกันและลดอุบัติเหตุทางถนนช่วงเทศกาลสงกรานต์ 2562

วันจันทร์ที่ 4 มีนาคม 2562
รมว.มท.เป็นประธานการประชุม ศปถ. เพื่อเตรียมความพร้อมป้องกันและลดอุบัติเหตุทางถนนช่วงเทศกาลสงกรานต์ 2562
รมว.มท.เป็นประธานการประชุม ศปถ. เพื่อเตรียมความพร้อมป้องกันและลดอุบัติเหตุทางถนนช่วงเทศกาลสงกรานต์ 2562 ย้ำต้องสร้างการรับรู้ทุกระดับ พร้อมขอความร่วมมือทุกภาคส่วน ร่วมสร้างวัฒนธรรมความปลอดภัยในการสัญจร
วันนี้ (4 มี.ค. 62) เวลา 09.30 น. ณ ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมคณะกรรมการศูนย์อำนวยการความปลอดภัยทางถนน ครั้งที่ 1/2562 เพื่อติดตามการสรุปผลการดำเนินงานในการป้องกันและลดอุบัติเหตุทางถนน ในช่วงเทศกาลปีใหม่ 2562 ที่ผ่านมา รวมถึงแนวทางการดำเนินงานของหน่วยงานต่างๆ ที่เกี่ยวข้อง และการบูรณาการข้อมูลเพื่อใช้ในการป้องกันและลดอุบัติทางถนน ตลอดจนพิจารณา (ร่าง) แผนบูรณาการป้องกันและลดอุบัติเหตุทางถนนช่วงเทศกาลสงกรานต์ที่จะถึงนี้ เพื่อร่วมกันขับเคลื่อนการลดอุบัติเหตุทางถนนพร้อมรณรงค์สร้างการรับรู้และความตระหนักในการใช้รถใช้ถนน เพื่อให้เกิดวัฒนธรรมความปลอดภัยทางถนนในสังคมไทยอย่างยั่งยืน โดยมี นายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย และผู้แทนหน่วยงานต่างๆ ที่เกี่ยวข้องเข้าร่วมการประชุม
ในโอกาสนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะประธานการประชุมคณะกรรมการศูนย์อำนวยการความปลอดภัยทางถนน (ศปถ.) เปิดเผยว่า อุบัติเหตุทางถนนเป็นปัญหาสำคัญ
ที่สร้างความสูญเสียทั้งต่อชีวิตและทรัพย์สิน และก่อให้เกิดความเสียหายเป็นจำนวนมาก แม้ที่ผ่านมาการดำเนินงานในช่วงเทศกาลปีใหม่ 2562 จะสามารถลดจำนวนอุบัติเหตุลงได้แต่โดยภาพรวมแล้วสถิติการเกิดอุบัติเหตุทางถนน
ในประเทศไทยยังคงอยู่สูงและรัฐบาลได้ให้ความสำคัญในเรื่องดังกล่าว และต้องการเห็นทุกภาคส่วนได้มีส่วนร่วม
ในการขับเคลื่อนการดำเนินงานอย่างจริงจังและต่อเนื่องทั้งในช่วงปกติและช่วงเทศกาลสำคัญสำคัญ ซึ่งการประชุม
ในวันนี้ ศปถ.จะได้มีการถอดบทเรียนและผลการดำเนินงานในช่วงเทศกาลที่ผ่านมา รวมทั้งได้กำหนดมาตรการแนวทางในการแก้ไขปัญหาดังกล่าวโดยเฉพาะการผลักดันการแก้ไขปัญหาที่เกี่ยวข้องกับความปลอดภัยทางถนน
ให้เป็นรูปธรรมตามมติคณะรัฐมนตรีเมื่อวันที่ 3 กรกฎาคม 2561 ซึ่งเห็นชอบให้ดำเนินการ 1.การปรับปรุงแนวทางและมาตรการเพื่อลดปัจจัยเสี่ยง เช่น ด้านการบังคับใช้กฎหมายทั้งในกลุ่มผู้ใช้รถจักรยานยนต์ และพฤติกรรมการดื่ม รวมถึงมาตรการบังคับใช้อื่นๆ โดยยึดแนวทาง 4 ห้าม 3 ต้อง (ห้ามขับเร็ว ห้ามดื่มแล้วขับ ห้ามโทรขณะขับ ห้ามขับขณะง่วง ต้องสวมหมวกนิรภัย ต้องคาดเข็มขัดนิรภัย และต้องมีใบอนุญาตขับรถ) ด้านวิศวกรรมจราจร และด้านการรณรงค์สร้างความตระหนักรู้และจิตสำนึก เป็นต้น 2.การปรับปรุงการบริหารจัดการ อาทิ การกำหนดให้เรื่อง “ความปลอดภัยทางถนน” เป็นวาระจังหวัด อำเภอ และท้องถิ่น พร้อมทั้งการจัดสรรงบประมาณ เครื่องมือ เพื่อสนับสนุนการดำเนินงานในระดับพื้นที่ เป็นต้น ซึ่งที่ประชุมได้ให้แต่ละหน่วยงานให้ความสำคัญในการบังคับใช้กฎหมายอย่างจริงจังและต่อเนื่อง พร้อมทั้งให้การสนับสนุนเครื่องมือเพื่อเพิ่มประสิทธิภาพการบังคับใช้กฎหมายในการปฏิบัติงานของเจ้าหน้าที่อีกด้วย สำหรับในพื้นที่จังหวัดให้นำนโยบายประชารัฐมาเป็นแนวทางในการดำเนินงานป้องกันและลดอุบัติเหตุทางถนนอย่างจริงจังและต่อเนื่องรวมทั้งให้ทุกภาคส่วนร่วมกันรณรงค์ประชาสัมพันธ์สร้างการรับรู้สร้างจิตสำนึกด้านความปลอดภัยทางถนนอย่างเข้มข้นเพื่อให้เกิดความตระหนักและเกิดเป็นวัฒนธรรมการใช้รถใช้ถนนอย่างปลอดภัย นอกจากนี้ที่ประชุมยังได้พิจารณาถึงแนวทางการมอบรางวัลสนับสนุนการปฏิบัติงานให้แก่จังหวัดและอำเภอที่มีสถิติผลการดำเนินงานป้องกันและลดอุบัติเหตุทางถนนดีเด่นในช่วงเทศกาลปีใหม่ที่ผ่านมาด้วย เพื่อเป็นขวัญและกำลังใจให้กับผู้ปฏิบัติงานในระดับพื้นที่ (มี 13 จังหวัด และ 161 อำเภอ)
สำหรับในช่วงเทศกาลสงกรานต์ ปี 2562 นี้ ที่ประชุม ศปถ.ได้เตรียมความพร้อมในการป้องกันและลดอุบัติเหตุทางถนน โดยพิจารณา (ร่าง) แผนบูรณาการป้องกันและลดอุบัติเหตุทางถนนช่วงเทศกาลสงกรานต์ ปี 2562 ภายใต้แนวคิด "ขับรถมีน้ำใจ  รักษาวินัยจราจร” โดยจะดำเนินการช่วงควบคุมเข้มข้นการรณรงค์ป้องกันและลดอุบัติเหตุทางถนนในช่วงเทศกาลสงกรานต์ ระหว่างวันที่ 11 – 17 เมษายน 2562 เพื่อใช้เป็นกรอบแนวทางในการดำเนินงานช่วงเทศกาลดังกล่าว ซึ่งเป็นช่วงเวลาที่มีประชาชนจำนวนมากใช้รถใช้ถนนในการเดินทางกลับภูมิลำเนา และท่องเที่ยวตามสถานที่ต่างๆ ทำให้มีความเสี่ยงต่อการเกิดอุบัติเหตุทางถนนสูงกว่าช่วงปกติ ซึ่ง ศปถ.ได้ให้ความสำคัญกับการบูรณาการและประสานงานหน่วยงานที่เกี่ยวข้องในการทำงานร่วมกัน รวมทั้งการบังคับใช้กฎหมายอย่างจริงจังและเข้มข้นตามมาตรการต่างๆ ทั้ง 7 มาตรการ ประกอบด้วย มาตรการการลดปัจจัยเสี่ยงด้านคน ด้านถนนและสภาพแวดล้อม ด้านยานพาหนะ ด้านการช่วยเหลือหลังเกิดอุบัติเหตุ ด้านความปลอดภัยทางน้ำ ด้านการดูแลความปลอดภัยให้แก่นักท่องเที่ยว และด้านการบริหารจัดการ เพื่อป้องกันและลดการเกิดอุบัติเหตุทางถนนให้เหลือน้อยที่สุด ทั้งนี้ ศปถ.จะได้ดำเนินการขับเคลื่อนตามมาตรการต่างๆ อย่างจริงจังและต่อเนื่อง เพื่อเพิ่มประสิทธิภาพการบังคับใช้กฎหมายอย่างเคร่งครัด การรณรงค์สร้างจิตสำนึกและวัฒนธรรมความปลอดภัยทางถนน และการส่งเสริมการมีส่วนร่วมในการลดอุบัติเหตุทางถนนในระดับพื้นที่ ควบคู่กับการเฝ้าระวังความปลอดภัยและลดปัจจัยเสี่ยงจากอุบัติเหตุทางถนน
ท้ายนี้ พลเอก อนุพงษ์ ได้เน้นย้ำว่า จากผลการดำเนินงานที่ผ่านมา แม้เราจะมีทั้งมาตรการหลักและมาตรการเสริมเพื่อใช้ในการดำเนินงานแล้ว แต่การจะดำเนินงานอย่างไรให้มาตรการดังกล่าวนั้นได้สัมฤทธิ์ผล
ซึ่งหากทำได้ตามมาตรการดังกล่าวที่วางไว้ก็จะสามารถลดความสูญเสียทั้งชีวิตและทรัพย์สินจากอุบัติเหตุทางถนนได้ และสิ่งสำคัญที่เราต้องดำเนินการอย่างเร่งด่วนก็คือการสร้างการรับรู้ถึงปัญหาดังกล่าว เพื่อให้ผู้ใช้รถใช้ถนนได้ตระหนักถึงความสูญเสียรวมทั้งมีความรู้ความเข้าใจและให้ความเคารพกฎจราจร ซึ่งทุกภาคส่วนจะต้องเร่งประชาสัมพันธ์ให้ทราบอย่างทั่วถึงในทุกๆ ช่องทาง ทั้งวิทยุกระจายเสียงและหอกระจายข่าวที่มีอยู่ในระดับพื้นที่/ชุมชน เพื่อจะได้ร่วมกันสร้างการสัญจรที่ปลอดภัย เพื่อให้พี่น้องประชาชนได้เดินทางกลับบ้านอย่างปลอดภัย และมีความสุขในช่วงเทศกาลสงกรานต์นี้

ที่มา : https://www.thaigov.go.th/news/contents/details/19118
