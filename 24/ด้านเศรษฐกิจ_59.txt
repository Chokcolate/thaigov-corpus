รัฐบาลไทย-ข่าวทำเนียบรัฐบาล-บีโอไอบุก 3 เมืองอุตสาหกรรมเกาหลี เจาะบริษัทเป้าหมายใหม่

วันอังคารที่ 18 ธันวาคม 2561
บีโอไอบุก 3 เมืองอุตสาหกรรมเกาหลี เจาะบริษัทเป้าหมายใหม่
บีโอไอโรดโชว์ 3 เมืองอุตสาหกรรมเกาหลีใต้ หารือ 30 บริษัทเป้าหมายรายใหม่ ชวนลงทุนอุตสาหกรรมเป้าหมาย อาทิ เครื่องมือแพทย์ ดิจิทัล มั่นใจนักลงทุนเกาหลีมาไทยตามนโยบาย New Southern Policy ของรัฐบาลเกาหลี
นายนฤตม์ เทอดสถีรศักดิ์ รองเลขาธิการคณะกรรมการส่งเสริมการลงทุน (บีโอไอ) เปิดเผยว่า  เมื่อช่วงต้นเดือนธันวาคม 2561 บีโอไอและสำนักงานเศรษฐกิจการลงทุนประจำเกาหลีใต้ (บีโอไอโซล) ได้เดินทางไปชักจูงการลงทุนในนครปูซาน อุลซาน และชางวอน ซึ่งเป็นเมืองอุตสาหกรรมที่สำคัญของประเทศเกาหลีใต้ โดยได้พบปะหารือกับผู้บริหารระดับสูงของรัฐบาลท้องถิ่น หอการค้าและสภาอุตสาหกรรม และนักธุรกิจรายสำคัญในอุตสาหกรรมเครื่องจักร เครื่องมือแพทย์ ชิ้นส่วนรถยนต์ กลุ่มดิจิทัล และโลจิสติกส์
“บีโอไอได้พบปะหารือกับนักธุรกิจเกาหลีใน 3 เมือง รวมจำนวนกว่า 30 บริษัท ซึ่งต่างก็แสดงความสนใจต่อการเข้ามาลงทุนในประเทศไทยและได้ซักถามในหลายประเด็น เช่น ค่าแรง ขั้นตอนการจัดตั้งธุรกิจ การขอสมาร์ทวีซ่า การหาผู้ร่วมทุน ความคืบหน้าของโครงการอีอีซี และสิทธิประโยชน์สำหรับการลงทุนทั้งในและนอกอีอีซี ซึ่งได้มอบหมายให้สำนักงานบีโอไอที่เกาหลีติดตามนักธุรกิจกลุ่มนี้อย่างใกล้ชิดต่อไป”
“ช่วงนี้เป็นจังหวะเหมาะที่จะดึงการลงทุนจากเกาหลี โดยเฉพาะจากเมืองปูซาน อุลซาน และชางวอน ที่เป็นแหล่งอุตสาหกรรมหลัก เนื่องจากต้นทุนค่าแรงในเกาหลีเพิ่มสูงขึ้นอย่างต่อเนื่องในช่วง 3 ปีที่ผ่านมา และมาตรการจำกัดชั่วโมงการทำงานของแรงงาน ทำให้บริษัทเกาหลีในภาคอุตสาหกรรมการผลิตเริ่มมองหาแหล่งลงทุนนอกประเทศ ประกอบกับรัฐบาลเกาหลีมีนโยบาย New Southern Policy ที่จะกระชับความสัมพันธ์ทางเศรษฐกิจกับกลุ่มประเทศอาเซียนให้แน่นแฟ้นขึ้น จึงเป็นแรงผลักดันให้นักธุรกิจเกาหลีสนใจภูมิภาคอาเซียนและประเทศไทยมากขึ้น โดยเฉพาะในปีหน้าที่ไทยจะเป็นประธานอาเซียน จึงเป็นโอกาสดีที่ไทยจะแสดงศักยภาพทางเศรษฐกิจ และใช้จังหวะนี้ดึงการลงทุนจากเกาหลีให้มากขึ้น”  นายนฤตม์ กล่าว
ทั้งนี้  เมืองปูซานเป็นเมืองใหญ่อันดับ 2 ของเกาหลี  มีความโดดเด่นด้านการเป็นเมืองท่ และศูนย์กลางโลจิสติกส์ เป็นเมืองต้นแบบสมาร์ทซิตี้ของเกาหลี มีศูนย์ทดสอบระบบต่างๆ ของสมาร์ทซิตี้ (IoT-based Smart City Open Platform) นอกจากนี้ยังเป็นเมืองอุตสาหกรรมหลักที่ผลิตรถยนต์ เครื่องจักร และการ ต่อเรือ โดยมีสัดส่วนถึงครึ่งหนึ่งของประเทศ
สำหรับเมืองอุลซาน เป็นเมืองที่มีรายได้ต่อหัวสูงที่สุดของเกาหลี มีความโดดเด่นด้านอุตสาหกรรมรถยนต์ การต่อเรือและพลังงาน เป็นฐานการผลิตหลักของบริษัทฮุนได มอเตอร์ และฮุนได เฮฟวี่ อินดัสตรีส์ และมีศูนย์วิจัยและพัฒนารถยนต์ไฟฟ้าที่ทันสมัยที่สุดของประเทศ
ส่วนเมืองชางวอน มีความโดดเด่นด้านอุตสาหกรรมอิเล็กทรอนิกส์และเครื่องจักร รวมทั้งอุปกรณ์และชิ้นส่วนของอุตสาหกรรมป้องกันประเทศ เป็นฐานการผลิตของบริษัทที่สำคัญ เช่น กลุ่มดูซาน ฮันฮวา เอสทีเอ็กซ์ และศูนย์วิจัยและพัฒนาของแอลจี เป็นต้น
ทั้งนี้ ในช่วง 5 ปีที่ผ่านมา ตั้งแต่ปี 2557 – 2561 (กันยายน) มีโครงการลงทุนจากเกาหลีใต้ยื่นขอรับการส่งเสริม จำนวน 162 โครงการ มูลค่าเงินลงทุนรวม 34,400 ล้านบาท
******************************************************************

ที่มา : https://www.thaigov.go.th/news/contents/details/17569
