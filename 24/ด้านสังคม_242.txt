รัฐบาลไทย-ข่าวทำเนียบรัฐบาล-พม. แถลง “มาตรฐานสถานพัฒนาเด็กปฐมวัยสู่การปฏิบัติ” พร้อมจับมือภาคีเครือข่ายสร้าง Big Data การพัฒนาเด็กปฐมวัยของประเทศ

วันพฤหัสบดีที่ 7 มีนาคม 2562
พม. แถลง “มาตรฐานสถานพัฒนาเด็กปฐมวัยสู่การปฏิบัติ” พร้อมจับมือภาคีเครือข่ายสร้าง Big Data การพัฒนาเด็กปฐมวัยของประเทศ
พม. แถลง “มาตรฐานสถานพัฒนาเด็กปฐมวัยสู่การปฏิบัติ” พร้อมจับมือภาคีเครือข่ายสร้าง Big Data การพัฒนาเด็กปฐมวัยของประเทศ
วันนี้ (7 มี.ค. 62) เวลา 14.00 น. ที่ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานงานแถลงข่าว “มาตรฐานสถานพัฒนาเด็กปฐมวัยสู่การปฏิบัติ” เป็นการขับเคลื่อนแผนบูรณาการ 4 กระทรวงหลัก ได้แก่ กระทรวงการพัฒนาสังคมและความมั่นคงของมนุษย์ (พม.) กระทรวงมหาดไทย (มท.) กระทรวงศึกษาธิการ (ศธ.) และกระทรวงสาธารณะสุข (สธ.) สำหรับการดำเนินงานพัฒนาเด็กปฐมวัยตามมาตรฐานสถานพัฒนาเด็กปฐมวัยแห่งชาติ อีกทั้งเป็นการประชาสัมพันธ์ให้ทุกภาคส่วนที่เกี่ยวข้องได้รับรู้และเข้าใจเกี่ยวกับมาตรฐานสถานพัฒนาเด็กปฐมวัยแห่งชาติเพื่อนำไปสู่การปฏิบัติอย่างมีทิศทางเดียวกัน ด้วยการดำเนินงานที่ตระหนักถึงความสำคัญของการพัฒนาเด็ก
นายอภิชาติ กล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี มีความมุ่งมั่นในการพัฒนาประเทศอย่าง “มั่นคง มั่งคั่ง และยั่งยืน” โดยกำหนดยุทธศาสตร์ชาติ 20 ปี (พ.ศ.2561 – 2580) เพื่อเป็นแนวทางในการขับเคลื่อนประเทศ โดยมุ่งเน้นการพัฒนาเด็กและเยาวชนคนรุ่นใหม่ให้มีคุณภาพและประสิทธิภาพ เป็นกำลังสำคัญในการพัฒนาประเทศ ทั้งในปัจจุบันและอนาคต ทั้งนี้ ได้มอบหมายให้กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) รับผิดชอบการดำเนินงานด้านการส่งเสริมการพัฒนาเด็กและเยาวชนทั้งประเทศ ด้วยการส่งเสริมและพัฒนาศักยภาพ การคุ้มครองและพิทักษ์สิทธิ และการส่งเสริมสวัสดิการสำหรับเด็กและครอบครัว ซึ่งได้กำหนดนโยบาย มาตรการ กลไก ส่งเสริมและสนับสนุนทั้งภาครัฐและภาคเอกชน ในการติดตามและประเมินผลการดำเนินการตามนโยบายและมาตรการ เพื่อให้เด็กและเยาวชนมีคุณภาพชีวิตที่ดีและมีความมั่นคงในการดำรงชีวิต โดยขับเคลื่อนงานเด็กและเยาวชน ตามอนุสัญญาว่าด้วยสิทธิเด็ก พ.ร.บ. คุ้มครองเด็ก พ.ศ. 2546 พ.ร.บ. ส่งเสริมการพัฒนาเด็กและเยาวชน พ.ศ. 2550 และแก้ไขเพิ่มเติม (ฉบับที่ 2) พ.ศ. 2561 ยุทธศาสตร์ชาติ 20 ปี (พ.ศ.2561 – 2580) และเป้าหมายของแผนพัฒนาเศรษฐกิจและสังคมแห่งชาติฉบับที่ 12 (พ.ศ. 2560 – 2564) โดยมีการแปลงมาเป็นแผนพัฒนาเด็กและเยาวชนแห่งชาติ ฉบับที่ 2 (พ.ศ. 2560 – 2564)
นายอภิชาติ กล่าวต่อไปว่า ตามที่มติคณะรัฐมนตรี เมื่อวันที่ 2 มกราคม 2562 ได้เห็นชอบร่างมาตรฐานสถานพัฒนาเด็กปฐมวัยแห่งชาติและประกาศใช้ โดยให้ยกเลิกมาตรฐานศูนย์เด็กเล็กแห่งชาติซึ่งคณะรัฐมนตรีได้ให้ความเห็นชอบ เมื่อวันที่ 3 พฤษภาคม 2554 และให้ใช้มาตรฐาน สถานพัฒนาเด็กปฐมวัยแห่งชาติเป็นมาตรฐานกลางแทน และให้กระทรวงที่เกี่ยวข้องพิจารณานำมาตรฐานสถานพัฒนาเด็กปฐมวัยแห่งชาติไปใช้เป็นแนวทางในการส่งเสริม สนับสนุนให้สถานพัฒนาเด็กปฐมวัย ที่อยู่ภายใต้การกำกับดูแล และรับผิดชอบ มีการบริหารจัดการ การประเมินผลการดำเนินงาน เพื่อยกระดับการพัฒนาให้มีคุณภาพตามมาตรฐานฯ ทั้งนี้ กระทรวง พม. มีบทบาทหน้าที่ในการพัฒนาเด็กปฐมวัยตามบันทึกข้อตกลงความร่วมมือการบูรณาการความร่วมมือการพัฒนาคนตลอดช่วงชีวิต (กลุ่มเด็กปฐมวัยและผู้สูงอายุ) ดังนี้ 1) ส่งเสริม พัฒนา และติดตามการพัฒนาเด็กปฐมวัยของคณะอนุกรรมการส่งเสริมการพัฒนาเด็กปฐมวัยระดับจังหวัดและกรุงเทพมหานคร 2) ส่งเสริม สนับสนุน คุ้มครองและจัดสวัสดิการแก่เด็กที่อยู่ในครอบครัวยากจน ขาดแคลนและประสบปัญหาทางสังคม 3) พัฒนามาตรฐานสถานพัฒนาเด็กปฐมวัยแห่งชาติให้เป็นมาตรฐานกลางที่ใช้ร่วมกันทั้งประเทศ และติดตามผลการดำเนินงาน 4) ส่งเสริม และพัฒนาการดำเนินงานของสถานรองรับเด็กทั้งภาครัฐและเอกชนให้มีคุณภาพตามมาตรฐาน และ 5) ส่งเสริมสัมพันธภาพที่ดีในครอบครัว นอกจากนี้ กระทรวง พม. ยังเป็นเจ้าภาพหลักในการขับเคลื่อนมาตรการที่ 5 พัฒนาศูนย์เด็กเล็กและโรงเรียนอนุบาลคุณภาพ ตัวชี้วัด ร้อยละ 70 ศูนย์เด็กเล็กและโรงเรียนอนุบาลมีคุณภาพตามมาตรฐาน ตามกรอบบูรณาการความร่วมมือกลุ่มเด็กปฐมวัย 4 กระทรวง
นายอภิชาติ กล่าวเพิ่มเติมว่า สำหรับมาตรฐานสถานพัฒนาเด็กปฐมวัยแห่งชาติ ประกอบด้วย 3 มาตรฐานสำคัญ ได้แก่ 1) มาตรฐานด้านการบริหารการจัดการสถานพัฒนาเด็กปฐมวัย 2) มาตรฐานครู/ผู้ดูแลเด็ก และ 3) มาตรฐานคุณภาพของเด็กปฐมวัย เพื่อยกระดับการพัฒนาให้มีคุณภาพตามมาตรฐาน อย่างไรก็ตาม กระทรวง พม. ยังได้จัดทำระบบการประเมินออนไลน์ เพื่อรองรับการขับเคลื่อนมาตรฐานสู่การปฏิบัติอย่างมีทิศทางเดียวกัน โดยให้สถานพัฒนาเด็กปฐมวัยทุกสังกัดทั่วประเทศ ประมาณ 50,000 แห่ง ได้นำเข้าข้อมูลการดำเนินงานและประเมินตนเองเข้าระบบ ซึ่งระบบจะประมวลผลอัตโนมัติ และรายงานผลการพัฒนาว่าอยู่ในระดับใด ซึ่งเป็นการติดตามผลการดำเนินงานของหน่วยงาน จากนั้นจะมีการรายงานให้คณะอนุกรรมการการส่งเสริมการพัฒนาเด็กและเยาวชนแห่งชาติ และคณะรัฐมนตรีพิจารณาทุกปี
“การขับเคลื่อนมาตรฐานสถานพัฒนาเด็กปฐมวัยแห่งชาติสู่การปฏิบัติ นับว่าเป็นเรื่องสำคัญในการบ่งชี้ถึงคุณภาพของการพัฒนาสถานพัฒนาเด็กปฐมวัยของประเทศไทย ซึ่งส่งผลกระทบต่อคุณภาพของเด็กปฐมวัยที่เข้ารับบริการ ทั้งนี้ การกำหนดตัวชี้วัดในกรอบบูรณาการความร่วมมือกลุ่มเด็กปฐมวัยระหว่าง 4 กระทรวงหลัก จะประสบความสำเร็จได้นั้น จำเป็นต้องอาศัยความร่วมมือจากภาคีเครือข่ายทุกภาคส่วนในการสร้างการรับรู้และประชาสัมพันธ์มาตรฐานดังกล่าวเพื่อนำไปสู่การปฎิบัติอย่างจริงจังเป็นไปในทิศทางเดียวกัน ด้วยการส่งผลการประเมินของหน่วยงานเข้าสู่ระบบออนไลน์ ซึ่งเป็นการเชื่อมโยงข้อมูลจากพื้นที่ไปสู่ส่วนกลางอย่างรวดเร็วและเป็นเอกภาพ ทำให้ส่วนกลางสามารถรับรู้ข้อเท็จจริงพร้อมกัน หากข้อมูลส่วนไหนที่แสดงผลถึงความไม่พร้อมหรือคุณภาพยังไม่ได้มาตรฐาน จะได้มีการส่งเสริม สนับสนุน และระดมทรัพยากรในการยกระดับคุณภาพของสถานพัฒนาเด็กปฐมวัย ให้มีคุณภาพตามมาตรฐานได้อย่างรวดเร็ว ส่งผลให้เด็กได้รับการพัฒนาอย่างรวดเร็วเช่นกัน นอกจาก ยังทำให้เห็นภาพข้อมูลเด็กปฐมวัยฐานเดียวกัน หรือ Big Data การพัฒนาเด็กปฐมวัยของประเทศ ซึ่งในอนาคตจำเป็นต้องนำ Big Data มาวิเคราะห์ประกอบการวางแผน และกำหนดทิศทางการพัฒนาคนและพัฒนาประเทศได้อย่างชัดเจนและเป็นรูปธรรม เพื่อขับเคลื่อนประเทศไทยสู่ “มันคง มั่งคั่ง และยั่งยืน” ต่อไป” นายอภิชาติ กล่าวในตอนท้าย

ที่มา : https://www.thaigov.go.th/news/contents/details/19191
