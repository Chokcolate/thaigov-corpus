รัฐบาลไทย-ข่าวทำเนียบรัฐบาล-รมว.พม. ต้อนรับเลขาธิการอาเซียนและคณะ  พร้อมหารือแนวทางการขับเคลื่อนงาน ในโอกาสที่ไทยเป็นประธานอาเซียนด้านประชาคมสังคมและวัฒนธรรมอาเซียน ปี 2562

วันพฤหัสบดีที่ 20 ธันวาคม 2561
รมว.พม. ต้อนรับเลขาธิการอาเซียนและคณะ  พร้อมหารือแนวทางการขับเคลื่อนงาน ในโอกาสที่ไทยเป็นประธานอาเซียนด้านประชาคมสังคมและวัฒนธรรมอาเซียน ปี 2562
รมว.พม. ต้อนรับเลขาธิการอาเซียนและคณะ  พร้อมหารือแนวทางการขับเคลื่อนงาน ในโอกาสที่ไทยเป็นประธานอาเซียนด้านประชาคมสังคมและวัฒนธรรมอาเซียน ปี 2562
วันนี้ (20 ธ.ค. 61) เวลา 13.00 น. ที่ห้องรับรอง ชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้การต้อนรับ ดาโต๊ะ ปาดูกา ลิม จ๊อก ฮอย (Dato Paduka Lim Jock Hoi) เลขาธิการอาเซียน  พร้อมด้วย ฯพณฯ กุง โพก (Kung Phoak)รองเลขาธิการอาเซียนสำหรับประชาคมสังคมและวัฒนธรรมอาเซียน และคณะผู้แทนจากสำนักเลขาธิการอาเซียน เข้าเยี่ยมคารวะเนื่องในโอกาสเยือนประเทศไทย จากนั้นร่วมหารือถึงแนวคิดหลักและประเด็นสำคัญทางยุทธศาสตร์ของประชาคมสังคมและวัฒนธรรมอาเซียน สำหรับการดำรงตำแหน่งประธานอาเซียนของประเทศไทยในปี 2562
พลเอก อนันตพร กล่าวว่า ตามที่ประเทศไทยได้รับวาระการดำรงตำแหน่งประธานอาเซียนในปี 2562 รัฐบาลโดย พลเอก ประยุทธ์ จันทร์โอชา นายกรัฐมนตรี จึงได้กำหนดให้การเป็นประธานอาเซียนในปี 2562 เป็นวาระแห่งชาติ และได้มีการประกาศแนวคิดหลัก คือ “ร่วมมือ ร่วมใจ ก้าวไกล ยั่งยืน” (Advancing Partnership for Sustainability) ซึ่งบทบาทภารกิจประจำในการพัฒนาทางสังคมและวัฒนธรรม ประเทศไทยมีความมุ่งมั่นในการต่อยอดความร่วมมือกับประเทศสมาชิกอาเซียนในการสร้างสรรค์สังคมที่มีคุณภาพ
พลเอก อนันตพร กล่าวต่อว่า กระทรวงการพัฒนาสังคมและความมั่นคงของมนุษย์ (พม.) ในฐานะผู้ประสานงานหลักประชาคมสังคมและวัฒนธรรมของประเทศไทย ได้กำหนดแนวทางการขับเคลื่อนงานในสาขาต่างๆ ที่สำคัญ เพื่อให้ตอบโจทย์แนวคิดหลัก “ร่วมมือ ร่วมใจ ก้าวไกล ยั่งยืน” (Advancing Partnership for Sustainability) ดังนี้  1) เชื่อมโยงภาคประชาชน (People-to-People Connectivity) และหุ้นส่วนความร่วมมือ (Partnerships) อาทิ การส่งเสริมปีวัฒนธรรมอาเซียน ในปี 2562  การจัดตั้งศูนย์ฝึกอบรมอาเซียนด้านสังคมสงเคราะห์และสวัสดิการสังคม และการยกระดับเครือข่ายมหาวิทยาลัยอาเซียน เป็นต้น 2) ความยั่งยืน (Sustainability) อาทิ การส่งเสริมศักยภาพศูนย์อาเซียนเพื่อการหารือและการศึกษาวิจัยด้านการพัฒนาที่ยั่งยืน  และการนำเสนอพื้นที่อุทยานเป็นพื้นที่มรดกอาเซียน เป็นต้น  และ 3) การเตรียมความพร้อมและวางแผนด้านความมั่นคงของมนุษย์สำหรับอนาคต (Future-Oriented Actions for Human Security) อาทิ การจัดตั้งศูนย์อาเซียนเพื่อผู้สูงวัยอย่างมีศักยภาพและนวัตกรรม และการจัดตั้งคลังสิ่งของและระบบโลจิสติกส์เพื่อช่วยเหลือเมื่อเกิดภัยพิบัติฉุกเฉินของอาเซียน เป็นต้น
พลเอก อนันตพร กล่าวต่อไปอีกว่า สำหรับผลลัพธ์ที่เป็นรูปธรรมในช่วงการเป็นประธานอาเซียนของไทยด้านประชาคมสังคมและวัฒนธรรมอาเซียน อาทิ 1) การผลักดันให้มีการจัดตั้งหรือปรับปรุงพัฒนาศูนย์อาเซียนที่เกี่ยวข้อง จำนวน 4 ศูนย์ ได้แก่   คลังสิ่งของช่วยเหลือและระบบโลจิสติกส์เพื่อช่วยเหลือเมื่อเกิดภัยพิบัติฉุกเฉินของอาเซียนในประเทศไทย ศูนย์อาเซียนเพื่อผู้สูงวัยอย่างมีศักยภาพและนวัตกรรม ศูนย์วัฒนธรรมอาเซียนที่ตั้งอยู่ในประเทศไทย และศูนย์ฝึกอบรมอาเซียนด้านสังคมสงเคราะห์และสวัสดิการสังคม และ 2) เอกสารผลลัพธ์สำคัญ จำนวน 7 ฉบับ (ณ เดือนธันวาคม 2561) เป็นต้น
“ทั้งนี้ กระทรวง พม. พร้อมรับฟังความคิดเห็นและข้อเสนอแนะของสำนักงานเลขาธิการอาเซียน โดยเฉพาะอย่างยิ่งข้อเสนอแนะที่จะเป็นประโยชน์ในการวางแผนการทำงานร่วมกันอย่างกลมเกลียวระหว่างประเทศสมาชิกอาเซียน เพื่อก้าวข้ามอุปสรรคและข้อจำกัดต่างๆ และมุ่งสร้างสรรค์พัฒนาประชาคมอาเซียนสู่ความยั่งยืนได้อย่างมีประสิทธิภาพ พร้อมประสานความร่วมมือ การสนับสนุน และการทำงานร่วมกันในทุกๆ ด้านร่วมกันต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17645
