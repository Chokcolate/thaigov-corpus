รัฐบาลไทย-ข่าวทำเนียบรัฐบาล-“สถานีกลางบางซื่อ” คืบหน้าแล้วกว่า 77% เร่งเดินหน้าเชื่อมระบบถนน - ราง พลิกโฉมประเทศไทย

วันจันทร์ที่ 25 กุมภาพันธ์ 2562
“สถานีกลางบางซื่อ” คืบหน้าแล้วกว่า 77% เร่งเดินหน้าเชื่อมระบบถนน - ราง พลิกโฉมประเทศไทย
--
ปัจจุบันเศรษฐกิจของประเทศไทยมีการขยายตัวต่อเนื่อง เกิดการพัฒนาทั้งภาคอุตสาหกรรม เกษตรกรรม และการบริการ ดังนั้น การยกระดับโครงสร้างพื้นฐานด้านคมนาคมขนส่งจึงเป็นเรื่องที่สำคัญอย่างยิ่ง เพื่อรองรับความเจริญเติบโตของเมือง รวมทั้งเชื่อมโยงเครือข่ายการเดินทางและขนส่งทั้งในประเทศและประเทศเพื่อนบ้านแบบ “ไร้รอยต่อ”
ศูนย์คมนาคมพหลโยธิน (Phaholyothin Transport Center) โดยเฉพาะ “สถานีกลางบางซื่อ” ซึ่งเป็นส่วนหนึ่งของยุทธศาสตร์การพัฒนาโครงสร้างพื้นฐานด้านคมนาคมขนส่งของไทยปี 2558 - 2565 ที่ขณะนี้อยู่ระหว่างการก่อสร้าง จะกลายเป็นศูนย์กลางการเดินทางของประเทศ เชื่อมโยงทั้งระบบถนนและระบบราง เป็นสถานีต้นทางของรถไฟทางไกลและรถไฟความเร็วสูงไปทั่วประเทศแทนสถานีหัวลำโพง
เป็นจุดเปลี่ยนถ่ายไปสู่รถไฟฟ้าชานเมืองรถไฟฟ้าใต้ดินและรถไฟฟ้าบีทีเอส รวมทั้งเชื่อมโยงกับแอร์พอร์ตเรียลลิงค์ไปสนามบินสุวรรณภูมิและดอนเมือง
นอกจากนี้ ยังสามารถเชื่อมต่อไปยังประเทศเพื่อนบ้านในภูมิภาคอาเซียน เช่น กัมพูชา สปป.ลาว เมียนมา และเวียดนาม สิงคโปร์ รวมทั้งไปไกลถึงจีน ยุโรป และตะวันออกกลางในอนาคต
สถานีกลางบางซื่อมีอาคารยาว 660 เมตร ซึ่งถือว่ายาวที่สุดในประเทศ จะถูกยกระดับให้เป็น “แกรนด์ สเตชั่น” หรือสถานีด้านการคมนาคม คล้ายกับโตเกียวสเตชั่นของญี่ปุ่น หรือคล้ายกับไทเป เมน สเตชั่นของไต้หวัน มีทั้งหมด 4 ชั้น ประกอบด้วย
• ชั้นใต้ดิน - เป็นลานจอดรถที่สามารถรองรับได้ 1,700 คัน
• ชั้น 1 - เป็นพื้นที่จำหน่ายตั๋ว พื้นที่พักคอย เขตร้านค้า และจุดเชื่อมต่อรถโดยสารขสมก. และ บขส.
• ชั้น 2 – เป็นชานชาลาของรถไฟสายต่าง ๆ รวมทั้งหมด 24 ชานชาลา เป็นชั้นชานชาลารถไฟชานเมืองสายสีแดง จำนวน 4 ชานชาลา และรถไฟทางไกลทุกเส้นทาง จำนวน 8 ชานชาลา
• ชั้น 3 - เป็นชั้นชานชาลารถไฟความเร็วสูงทุกเส้นทาง จำนวน 10 ชานชาลา และรถไฟฟ้าแอร์พอร์ต เรล ลิ้งค์ จำนวน 2 ชานชาลา
โครงการรถไฟฟ้าสายต่าง ๆ ที่จะมาเชื่อมต่อกับสถานีกลางบางซื่อมีหลายเส้นทาง เช่น
• รถไฟฟ้า MRT สายสีน้ำเงิน ส่วนต่อขยายช่วงบางซื่อ - ท่าพระ
• รถไฟฟ้าสายสีแดงเข้ม ช่วงบางซื่อ – รังสิต
• รถไฟฟ้าสายสีแดงอ่อน
• รถไฟฟ้า Airport Rail Link ส่วนต่อขยายช่วงพญาไท - บางซื่อ
• รถไฟความเร็วสูงเชื่อม 3 สนามบิน (ดอนเมือง - สุวรรณภูมิ - อู่ตะเภา)
ขณะนี้การก่อสร้างสถานีกลางบางซื่อคืบหน้าไปกว่าร้อยละ 77.37 โดยเฉพาะงานก่อสร้างตัวสถานีและศูนย์ซ่อมบำรุง และอยู่ระหว่างการเก็บรายละเอียด เช่น ปูหินแกรนิต ติดกระจก และตกแต่งภายใน ส่วนงานก่อสร้างทางรถไฟฟ้าเสร็จเกือบสมบูรณ์ และกำลังเร่งงานระบบไฟฟ้าและเครื่องกล ซึ่งทั้งหมดจะเรียบร้อยและเปิดให้บริการได้ในปี 2563
นอกจากนี้ จะมีการพัฒนาพื้นที่โดยรอบเป็น Smart Business Complex สร้างธุรกิจใหม่ ๆ ให้เกิดขึ้น และยังช่วยกระจายความเจริญออกไปยังพื้นที่นอกเมืองมากขึ้น เช่น เชียงราก และรังสิต ส่วนพื้นที่เดิมอย่างหัวลำโพงจะกลายเป็นเขตเมืองเก่าและพิพิธภัณฑ์การเรียนรู้ของประชาชน
จากความมุ่งมั่นในการพัฒนาด้านระบบโลจิสติกส์ของประเทศตลอด 4 ปีที่ผ่านมา จึงทำให้ธนาคารโลกจัดอันดับให้ไทยเป็นประเทศที่มีศักยภาพด้านโลจิสติกส์สูงเป็นอันดับ 2 ของอาเซียน อันดับ 9 ของเอเชีย และอันดับ 32 ของโลก เมื่อปี 2561 นับว่าดีขึ้นถึง 13 อันดับจากปีก่อนหน้า
ซึ่งจะช่วยพลิกโฉมประเทศไทยภายใน 5 ปีนี้อีกด้วย...
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18968
