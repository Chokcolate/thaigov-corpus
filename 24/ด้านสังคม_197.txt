รัฐบาลไทย-ข่าวทำเนียบรัฐบาล-สธ. แนะบ้านที่มีเด็ก หญิงตั้งครรภ์ ผู้สูงอายุ จัดห้องสะอาดปลอดฝุ่น

วันพุธที่ 13 กุมภาพันธ์ 2562
สธ. แนะบ้านที่มีเด็ก หญิงตั้งครรภ์ ผู้สูงอายุ จัดห้องสะอาดปลอดฝุ่น
กระทรวงสาธารณสุข แนะครอบครัวที่มีเด็ก หญิงตั้งครรภ์ ผู้สูงอายุ ให้จัดห้องสะอาดปลอดฝุ่น ประชาชนควรดูแลตนเอง ป้องกันผลกระทบต่อสุขภาพจากค่าฝุ่นละอองขนาดเล็ก PM 2.5
กระทรวงสาธารณสุข แนะครอบครัวที่มีเด็ก หญิงตั้งครรภ์ ผู้สูงอายุ ให้จัดห้องสะอาดปลอดฝุ่น ประชาชนควรดูแลตนเอง ป้องกันผลกระทบต่อสุขภาพจากค่าฝุ่นละอองขนาดเล็ก PM 2.5
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า จากการคาดการณ์ของกรมอุตุนิยมวิทยาว่า ในระหว่างวันที่ 13-15 กุมภาพันธ์ ปริมาณฝุ่นละอองในอากาศอาจมีแนวโน้มเพิ่มสูงขึ้น ขอให้ประชาชนดูแลสุขภาพ เพื่อป้องกันผลกระทบที่มาจากฝุ่นละอองขนาดเล็ก เช่น โรคระบบทางเดินหายใจ โรคหัวใจและหลอดเลือด และโรคเยื่อบุตาอักเสบ แนะนำให้จัดห้องสะอาดปลอดฝุ่น (Clean Room)  โดยเฉพาะบ้านที่มีเด็ก หญิงตั้งครรภ์ ผู้สูงอายุ และกลุ่มเสี่ยง ซึ่งทำได้ไม่ยาก โดยจัดเตรียมห้องที่มีประตูหน้าต่างปิดมิดชิด ไม่มีสิ่งของมาก เพราะจะเป็นที่กักเก็บฝุ่น และใช้ผ้าสะอาดชุบน้ำเช็ดทำความสะอาดแทนการกวาด เพื่อป้องกันฝุ่นฟุ้งกระจาย
นายแพทย์สุขุมกล่าวต่อว่า ขอให้ประชาชนติดตามสถานการณ์ฝุ่นละอองในอากาศจากเว็บไซต์หรือแอปพลิเคชัน Air4Thai หรือ AirVisual สังเกตความเข้มของแถบสีที่แสดง หากเป็นสีส้มและสีแดงจะมีผลกระทบต่อสุขภาพ โดยคุณภาพอากาศระดับสีส้มคือเริ่มมีผลกระทบต่อสุขภาพ ประชาชนกลุ่มเสี่ยงควรลดการทำกิจกรรมและออกกำลังกายกลางแจ้ง หากคุณภาพอากาศอยู่ในระดับสีแดง เป็นระดับที่มีผลต่อสุขภาพ ประชาชนทั่วไปและกลุ่มเสี่ยงให้งดการทำกิจกรรมและออกกำลังกายกลางแจ้ง สวมหน้ากากอนามัยหรือหน้ากากN 95 เพื่อป้องกันฝุ่นเมื่อต้องออกไปยังพื้นที่เสี่ยง
นอกจากนี้ ขอให้ประชาชนสังเกตตนเองหากมีอาการผิดปกติ เช่น ไอบ่อย หายใจลำบาก หายใจถี่ หรือวิงเวียนศีรษะ ให้รีบไปพบแพทย์ หรือสอบถามข้อมูลในการดูแลสุขภาพจากค่าฝุ่นละอองเกินค่ามาตรฐาน PM 2.5 เพิ่มเติมได้ที่สายด่วนกรมควบคุมโรค 1422
************************    13 กุมภาพันธ์ 2562

ที่มา : https://www.thaigov.go.th/news/contents/details/18744
