รัฐบาลไทย-ข่าวทำเนียบรัฐบาล-อุตฯ ดิจิทัลขยายตัวสูง  บีโอไอไฟเขียว “ทรู” นำร่องตั้ง “ดิจิทัลพาร์ค”

วันพฤหัสบดีที่ 13 ธันวาคม 2561
อุตฯ ดิจิทัลขยายตัวสูง  บีโอไอไฟเขียว “ทรู” นำร่องตั้ง “ดิจิทัลพาร์ค”
บีโอไอ เผยอุตสาหกรรมดิจิทัลขยายตัวสูง สามไตรมาสปี 2561 มีมูลค่าเงินลงทุนกว่า 1.2 หมื่นล้านบาท ล่าสุดไฟเขียว “ทรู” ลงทุน 1,580 ล้านบาท ตั้งดิจิทัล พาร์คแห่งแรกในประเทศ เดินหน้ารับนโยบาย “ไทยแลนด์ 4.0”
นายนฤตม์ เทอดสถีรศักดิ์ รองเลขาธิการคณะกรรมการส่งเสริมการลงทุน (บีโอไอ) เปิดเผยว่า ตั้งแต่เดือนมกราคม-กันยายน 2561 นักลงทุนให้ความสนใจยื่นขอรับการส่งเสริมการลงทุนในกลุ่มอุตสาหกรรมดิจิทัล ซึ่งเป็นหนึ่งในอุตสาหกรรมเป้าหมายของรัฐบาลอย่างต่อเนื่อง มีจำนวนรวมทั้งสิ้น 135 โครงการ มูลค่าเงินลงทุนกว่า 12,740 ล้านบาท เงินลงทุนเพิ่มขึ้นถึงร้อยละ 405 จากช่วงเดียวกันของปีก่อนที่มีมูลค่าอยู่ที่  2,524 ล้านบาท กิจการที่มีผู้ยื่นขอรับการส่งเสริมการลงทุนจำนวนมาก เช่น กิจการพัฒนาซอฟต์แวร์ การให้บริการแพลตฟอร์มด้านดิจิทัล คลาวด์เซอร์วิส และศูนย์บ่มเพาะด้านนวัตกรรม เป็นต้น
“การขอรับการส่งเสริมการลงทุนในกลุ่มดิจิทัลเป็นสัญญาณที่ชัดเจนว่าความสนใจลงทุนในประเทศไทยเป็นไปในทิศทางเดียวกับเป้าหมายของรัฐบาลที่มุ่งเน้นให้เกิดการลงทุนในอุตสาหกรรมที่สร้างมูลค่าเพิ่มรวมถึงการนำเทคโนโลยีและนวัตกรรม โดยเฉพาะเทคโนโลยีดิจิทัลมาใช้ เพื่อเพิ่มประสิทธิภาพและยกระดับขีดความสามารถในการแข่งขันของอุตสาหกรรม” นายนฤตม์ กล่าว
ทั้งนี้ตั้งแต่ต้นปี บีโอไอได้ทยอยอนุมัติให้การส่งเสริมการลงทุนแก่กิจการกลุ่มดิจิทัลแล้วจำนวนมาก เช่น กลุ่มกิจการพัฒนาซอฟต์แวร์ ประกอบด้วย ซอฟต์แวร์เพื่อสนับสนุนการบริหารจัดการองค์กร (Enterprise Software)  ซอฟต์แวร์ด้านมัลติมีเดียและแอนิเมชัน (Digital Content) และซอฟต์แวร์ที่ฝังตัวอยู่ในอุปกรณ์อิเล็กทรอนิกส์ (Embedded Software)  เป็นต้น นอกจากนี้ยังอนุมัติส่งเสริมการลงทุนแก่กิจการคลาวด์เซอร์วิส ซึ่งเป็นระบบการจัดสรรทรัพยากรพื้นฐานด้านอินเทอร์เน็ต ที่จะช่วยเพิ่มประสิทธิภาพในการประมวลผล และทำให้ผู้ประกอบการเอสเอ็มอีสามารถลดต้นทุนในการสร้างระบบคอมพิวเตอร์และเครือข่ายเอง
นายนฤตม์ กล่าวว่า ล่าสุดคณะอนุกรรมการส่งเสริมการลงทุน ยังได้อนุมัติส่งเสริมการลงทุนโครงการของบริษัท ทรู ดิจิทัล พาร์ค จำกัด ซึ่งนับเป็นกิจการดิจิทัล พาร์ค  แห่งแรกที่ได้รับการส่งเสริมการลงทุนจาก    บีโอไอ โดยบริษัทลงทุนกว่า 1,580 ล้านบาท เพื่อพัฒนาเป็นศูนย์กลางด้านธุรกิจดิจิทัลบนพื้นที่กว่า  41,000 ตารางเมตร แบ่งเป็นพื้นที่สร้างสรรค์นวัตกรรมพร้อมสิ่งอำนวยความสะดวก (Co-working Space) ห้องทดลองทางด้านเทคโนโลยี ศูนย์ส่งเสริมการเรียนรู้และฝึกอบรม พื้นที่จัดกิจกรรมส่งเสริมธุรกิจศูนย์บริการแบบวันสต็อปเซอร์วิส และบริการพื้นที่สำหรับสถานศึกษาเพื่อการสร้างนวัตกรรม เป็นต้น
โครงการลงทุนของบริษัท ทรู จะเป็นส่วนสำคัญในการเตรียมความพร้อมด้านโครงสร้างพื้นฐานที่ส่งเสริมให้เกิดชุมชนเทคโนโลยีและระบบนิเวศในการพัฒนาอุตสาหกรรมดิจิทัลของประเทศ อีกทั้งจะเป็นสถานที่    บ่มเพาะบุคลากรด้านดิจิทัล และศูนย์กลางสร้างนวัตกรรมที่มีคุณภาพ สอดคล้องกับนโยบาย “ไทยแลนด์  4.0” และจะเป็นแหล่งสำคัญในการพัฒนาระบบดิจิทัลต่างๆในสมาร์ทซิตี้อีกด้วย
+++++++++++++++++++++++++++++++++++++++

ที่มา : https://www.thaigov.go.th/news/contents/details/17473
