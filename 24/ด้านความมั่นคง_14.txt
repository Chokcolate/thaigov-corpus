รัฐบาลไทย-ข่าวทำเนียบรัฐบาล-มหาดไทย เดินหน้าเสริมทักษะข้าราชการระดับต้น เพิ่มประสิทธิภาพการทำงาน เพื่อก้าวทันการเปลี่ยนแปลง ขานรับนโยบาย “THAILAND 4.0”

วันศุกร์ที่ 14 ธันวาคม 2561
มหาดไทย เดินหน้าเสริมทักษะข้าราชการระดับต้น เพิ่มประสิทธิภาพการทำงาน เพื่อก้าวทันการเปลี่ยนแปลง ขานรับนโยบาย “THAILAND 4.0”
มหาดไทย เดินหน้าเสริมทักษะข้าราชการระดับต้น เพิ่มประสิทธิภาพการทำงาน เพื่อก้าวทันการเปลี่ยนแปลง ขานรับนโยบาย “THAILAND 4.0”
วันนี้ (14 ธ.ค. 61) เวลา 08.45 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายพรพจน์ เพ็ญพาส รองปลัดกระทรวงมหาดไทย ได้รับมอบหมายจากนายฉัตรชัย พรหมเลิศ ปลัดกระทรวงมหาดไทย เป็นประธานเปิดโครงการศึกษาอบรม หลักสูตร “การเพิ่มประสิทธิภาพในการทำงานสำหรับข้าราชการระดับต้น” ประจำปีงบประมาณ พ.ศ. 2562 จัดขึ้นโดย สถาบันดำรงราชานุภาพ กระทรวงมหาดไทย เพื่อส่งเสริมให้ข้าราชการประเภททั่วไป เพิ่มขีดความสามารถในการวิเคราะห์สถานการณ์ให้ครอบคลุมในทุกด้าน ทั้งในด้านความมั่นคง สังคม เศรษฐกิจ การเมืองการปกครอง สิ่งแวดล้อม ตลอดจนเทคโนโลยีและวิทยาการสมัยใหม่ เพื่อให้รู้เท่าทันต่อการเปลี่ยนแปลง พร้อมเป็นกลไกสนับสนุนในการบริหารงานและขับเคลื่อนนโยบายไปสู่การปฏิบัติในพื้นที่ เพื่อให้บรรลุตามเป้าหมายและเกิดผลสัมฤทธิ์ตามภารกิจของกระทรวง โดยกลุ่มเป้าหมาย ได้แก่ข้าราชการประเภททั่วไป ในสังกัดสำนักงานปลัดกระทรวงมหาดไทย ทั้งในส่วนกลางและส่วนภูมิภาค ใช้ระยะเวลาการอบรม 12 วัน ระหว่างวันที่ 14 - 25 ธันวาคม 2561 ณ วิทยาลัยมหาดไทย อำเภอบางละมุง จังหวัดชลบุรี โดยมี นายอังกูร สุ่นกุล ผู้อำนวยการสถาบันดำรงราชานุภาพ กล่าวรายงาน
โอกาสนี้ รองปลัดกระทรวงมหาดไทย ได้กล่าวให้โอวาทและมอบแนวทางการดำเนินงานให้แก่ผู้เข้ารับการอบรม มีใจความตอนหนึ่งว่า กระทรวงมหาดไทยให้ความสำคัญอย่างยิ่งในการพัฒนาและเสริมสร้างศักยภาพทรัพยากรบุคคล เพื่อให้มีความพร้อมสำหรับการขับเคลื่อนภารกิจของกระทรวงมหาดไทย ทั้งในด้านการพัฒนายุทธศาสตร์และแปลงนโยบายไปสู่การปฏิบัติ การจัดสรรทรัพยากร และการบริหารราชการทั่วไป ซึ่งกระทรวงมหาดไทยมีภารกิจในการบำบัดทุกข์ บำรุงสุขของประชาชน และเกี่ยวข้องกับการบริหารราชการส่วนภูมิภาค การพัฒนาจังหวัด และเชี่อมโยงกับส่วนราชการต่างๆ เพื่อขับเคลื่อนการพัฒนาประเทศ ให้บรรลุวิสัยทัศน์ “ประเทศไทยมีความมั่นคง มั่งคั่ง ยั่งยืน เป็นประเทศพัฒนาแล้ว ด้วยการพัฒนาตามหลักปรัชญาของเศรษฐกิจพอเพียง” ประกอบกับ ข้าราชการประเภททั่วไปในสังกัดสำนักงานปลัดกระทรวงมหาดไทย จะต้องปฎิบัติงานในด้านต่างๆ อาทิ งานธุรการ งานสารบรรณ การบริหารจัดการพัสดุ การบริหาร วางแผน ควบคุม ตรวจสอบ ทั้งงานด้านการเงิน การบัญชี ซึ่งการอบรมในครั้งนี้ ถือเป็นการเตรียม หรือเสริมสร้างองค์ความรู้ ทักษะในการปฏิบัติงานให้แก่ข้าราชการในระดับต้น เพื่อให้เกิดการเรียนรู้และเข้าใจในข้อระเบียบกฎหมายใหม่ๆ ที่มีการพัฒนาขึ้น เพื่อให้ก้าวทันต่อการเปลี่ยนแปลงของโลกในยุคปัจจุบัน จึงขอให้ผู้เข้ารับการอบรมทุกคน “ปฏิบัติตนเป็นดั่งแก้วน้ำ ที่พร้อมรองรับการเติมเต็ม” ตักตวงองค์ความรู้ ทักษะ และวิทยาการสมัยใหม่ เพื่อนำกลับไปประยุกต์ใช้และพัฒนางานที่ดำรงอยู่ให้มีความเจริญก้าวหน้า สามารถสนับสนุนการปฏิบัติงานเพื่อขับเคลื่อนนโยบายของรัฐบาล ตลอดจนกระทรวงมหาดไทยได้อย่างมีประสิทธิผลและประสิทธิภาพ
ท้ายนี้ รองปลัดกระทรวงมหาดไทย ได้เน้นย้ำว่า การฝึกอบรมครั้งนี้ เป็นการเพิ่มพูนองค์ความรู้และทักษะให้กับข้าราชการระดับต้น เพื่อให้สามารถขับเคลื่อนการทำงานให้มีประสิทธิภาพ ครอบคลุมสอดคล้องกับสถานการณ์และภารกิจที่ได้รับมอบหมาย จึงขอให้ข้าราชการทุกคน มีความมุ่งมั่นตั้งใจทุ่มเทในการทำงาน รู้จักการเรียนรู้ และนำเทคโนโลยีสมัยใหม่มาปรับใช้ให้เท่าทันยุคปัจจุบัน และหมั่นพัฒนาตนเองอย่างต่อเนื่อง ทั้งนี้ สิ่งสำคัญอีกประการหนึ่ง คือการรู้จักสานสัมพันธ์และสร้างเครือข่ายในการทำงาน เพื่อแลกเปลี่ยนเรียนรู้ประสบการณ์ในการทำงานซึ่งกันและกัน เพื่อใช้เป็นแนวทางในการแก้ไขปัญหาและพัฒนารูปแบบการดำเนินงานให้ดียิ่งๆ ขึ้น และพร้อมเป็นกำลังสำคัญในการขับเคลื่อนนโยบายสำคัญต่างๆ ของรัฐบาล และกระทรวงมหาดไทย เพื่อให้สัมฤทธิ์ผลตามเป้าหมายและเกิดผลสำเร็จอย่างเป็นรูปธรรม

ที่มา : https://www.thaigov.go.th/news/contents/details/17506
