รัฐบาลไทย-ข่าวทำเนียบรัฐบาล-​สั่งไล่ล่าผู้ก่อเหตุระเบิดป่วนเมืองใต้ และให้ติดตามความเชื่อมโยงกลุ่มอิทธิพลที่เสียประโยชน์ถึงที่สุด

วันอังคารที่ 12 มีนาคม 2562
​สั่งไล่ล่าผู้ก่อเหตุระเบิดป่วนเมืองใต้ และให้ติดตามความเชื่อมโยงกลุ่มอิทธิพลที่เสียประโยชน์ถึงที่สุด
พล.อ.ประวิตร วงษ์สุวรรณ​ รอง นรม. และ รมว.กห. ได้กำชับฝ่ายความมั่นคง ทั้งทหาร ตำรวจ ฝ่ายปกครองและฝ่ายข่าวในพื้นที่ภาคใต้ ให้ความสำคัญในการติดตามเชื่อมโยงงานข่าวความเคลื่อนไหวของเครือข่ายกลุ่มบุคคลเป้าหมายที่ผ่านมา
พล.อ.ประวิตร วงษ์สุวรรณ​ รอง นรม. และ รมว.กห. ได้กำชับฝ่ายความมั่นคง ทั้งทหาร ตำรวจ ฝ่ายปกครองและฝ่ายข่าวในพื้นที่ภาคใต้ ให้ความสำคัญในการติดตามเชื่อมโยงงานข่าวความเคลื่อนไหวของเครือข่ายกลุ่มบุคคลเป้าหมายที่ผ่านมา และให้เพิ่มความเข้มข้นมาตรการเฝ้าระวังและป้องกันการก่อเหตุรุนแรงในพื้นที่รับผิดชอบ หลังเกิดเหตุระเบิดป่วนเมืองหลายจุดในพื้นที่ จว.สตูล และ พัทลุง  ซึ่งคาดว่าเป็นการกระทำของเครือข่ายกลุ่มที่สูญเสียประโยชน์และต้องการทำลายความเชื่อมั่นของรัฐบาล
โดย พล.อ.ประวิตร ขอให้เร่งติดตามผู้ก่อเหตุและเชื่อมโยงกลุ่มบุคคลที่อยู่เบื้องหลังทั้งหมด มาดำเนินการตามกฎหมายให้ถึงที่สุดโดยเร็ว พร้อมทั้งเรียกร้องให้ประชาชนร่วมกันต่อต้านการใช้ความรุนแรงที่เกิดขึ้นในทุกรูปแบบ และร่วมกันเฝ้าระวังความปลอดภัยทุกพื้นที่  โดยหากพบเห็น หรือสังเกตพบคนแปลกหน้า วัตถุต้องสงสัย ขอให้แจ้งเจ้าหน้าที่ฝ่ายความมั่นคงในพื้นที่ หรือ แจ้ง 191 ทันที
สำหรับพื้นที่ 3 จังหวัดชายแดนใต้ ขอให้ กอ.รมน.ภาค 4 (ส่วนหน้า) ยังคงดำรงความมุ่งหมายเดินหน้าในภารกิจหลัก ด้านการพัฒนาพื้นที่และคุณภาพชีวิตความเป็นอยู่ของประชาชน ด้านการดูแลความปลอดภัยในชีวิตและทรัพย์สินของประชาชน  การร่วมกับผู้นำศาสนากวาดล้างยาเสพติดและดึงเยาวชนในพื้นที่หมู่บ้านชุมชนออกมาบำบัด   รวมทั้งเปิดปฏิบัติการกวาดล้างเครือข่ายกลุ่มอิทธิพลท้องถิ่นที่ประกอบธุรกิจเถื่อนและอยู่เบื้องหลังการใช้ความรุนแรงในพื้นที่อย่างเข้มข้นต่อเนื่องกันไป ทั้งนี้ขอให้คงความพยายามเดินหน้ากระบวนการพูดคุยสันติสุขควบคู่กันไป  เพื่อความเจริญและสงบสุขของประชาชนในพื้นที่อย่างยั่งยืน

ที่มา : https://www.thaigov.go.th/news/contents/details/19268
