รัฐบาลไทย-ข่าวทำเนียบรัฐบาล-ก.แรงงาน ร่วม MOU ผนึกกำลัง 7 หน่วยงาน กำหนดมาตรการและแนวทางแทนการกักตัวเด็กไว้ในสถานกักตัวคนต่างด้าวเพื่อรอการส่งกลับ

วันจันทร์ที่ 21 มกราคม 2562
ก.แรงงาน ร่วม MOU ผนึกกำลัง 7 หน่วยงาน กำหนดมาตรการและแนวทางแทนการกักตัวเด็กไว้ในสถานกักตัวคนต่างด้าวเพื่อรอการส่งกลับ
พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานในพิธีลงนามบันทึกความเข้าใจ (MOU) เรื่อง การกำหนดมาตรการและแนวทางแทนการกักตัวเด็กไว้ในสถานกักตัวคนต่างด้าวเพื่อรอการส่งกลับ ณ ตึกสันติไมตรี (หลังนอก) ทำเนียบรัฐบาล
วันที่ 21 มกราคม 2562 เวลา 10.00 น. พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานในพิธีลงนามบันทึกความเข้าใจ (MOU) เรื่อง การกำหนดมาตรการและแนวทางแทนการกักตัวเด็กไว้ในสถานกักตัวคนต่างด้าวเพื่อรอการส่งกลับ ณ ตึกสันติไมตรี (หลังนอก) ทำเนียบรัฐบาล โดยพิธีลงนามบันทึกความเข้าใจฯ ดังกล่าว เป็นการผสานความร่วมมือกันระหว่างส่วนราชการ 7 หน่วยงาน ได้แก่ สำนักงานตำรวจแห่งชาติ กระทรวงการพัฒนาสังคมและความมั่นคงของมนุษย์ กระทรวงการต่างประเทศ กระทรวงมหาดไทย กระทรวงสาธารณสุข กระทรวงศึกษาธิการ และกระทรวงแรงงาน โดยมีวัตถุประสงค์ เพื่อกำหนดหน้าที่ความรับผิดชอบและแนวทางปฏิบัติงานของทุกส่วนที่เกี่ยวข้องอย่างเป็นระบบและมีประสิทธิภาพ ในการดูแลและไม่กักตัวเด็กในห้องกักตรวจคนเข้าเมือง ในโอกาสนี้ พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม และพลตำรวจเอก สุวัฒน์ จันทร์อิทธิกุล ที่ปรึกษารัฐมนตรีว่าการกระทรวงแรงงาน ได้ร่วมเป็นสักขีพยานร่วมกับผู้แทนจากส่วนราชการต่างๆ และสำหรับกระทรวงแรงงาน ได้มี นายจรินทร์ จักกะพาก ปลัดกระทรวงแรงงาน เป็นผู้ร่วมลงนามฯ ทั้งนี้ ถือเป็นความพยายามและความมุ่งมั่นของรัฐบาลไทยในการช่วยเหลือและปกป้องคุ้มครองเด็กโดยคำนึงถึงผลประโยชน์สูงสุดของเด็กต่อไป
-----------------------------------------------
กองเผยแพร่และประชาสัมพันธ์/
ณัฏฐภัทร์ ชื่นเอี่ยม - ภาพและข่าว/
21 มกราคม 2562

ที่มา : https://www.thaigov.go.th/news/contents/details/18264
