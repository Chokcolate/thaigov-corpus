รัฐบาลไทย-ข่าวทำเนียบรัฐบาล-พม. เร่งช่วยเหลือครอบครัวชายพิการสูงอายุที่ต้องรับภาระเลี้ยงดูหลานสาว ที่ จ.ลำปาง พร้อมเข้าช่วยเหลือทารกเพศหญิงที่ถูกทิ้งในโถส้วม ที่ จ.เชียงใหม่

วันพุธที่ 27 กุมภาพันธ์ 2562
พม. เร่งช่วยเหลือครอบครัวชายพิการสูงอายุที่ต้องรับภาระเลี้ยงดูหลานสาว ที่ จ.ลำปาง พร้อมเข้าช่วยเหลือทารกเพศหญิงที่ถูกทิ้งในโถส้วม ที่ จ.เชียงใหม่
พม. เร่งช่วยเหลือครอบครัวชายพิการสูงอายุที่ต้องรับภาระเลี้ยงดูหลานสาว ที่ จ.ลำปาง พร้อมเข้าช่วยเหลือทารกเพศหญิงที่ถูกทิ้งในโถส้วม ที่ จ.เชียงใหม่
วันนี้ (27 ก.พ. 62) เวลา 08.30 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 11/2562 เพื่อรับทราบปัญหาทางสังคมที่เกิดขึ้นในแต่ละวัน พร้อมร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานที่เกี่ยวข้องเข้าร่วมประชุม อีกทั้งเป็นการประชุมทางไกลผ่านระบบ VDO Conference ร่วมกับหน่วยงานสังกัดกระทรวง พม. ในพื้นที่ทั่วประเทศ
พลเอก อนันตพร กล่าวว่า จากกรณีชายพิการหลังค่อม และหูหนวก อายุ 66 ปี อาศัยอยู่กับภรรยาอายุ 65 ปี ต้องรับภาระเลี้ยงดูหลานสาววัย 13 ปี ซึ่งทั้งสามคนอาศัยในบ้านสภาพเก่าทรุดโทรมและคับแคบ ครอบครัวมีฐานะยากจน ที่จังหวัดลำปาง นั้น ได้กำชับให้พัฒนาสังคมและความมั่นคงของมนุษย์จังหวัดลำปาง (พมจ.ลำปาง) พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคม พร้อมให้การช่วยเหลือตามภารกิจของกระทรวง พม. ด้านเด็กและคนพิการ ขณะนี้ ทีม พม. One Home ได้ลงพื้นที่เยี่ยมครอบครัวดังกล่าว และได้มอบเครื่องอุปโภคบริโภคที่จำเป็น เพื่อบรรเทาความเดือดร้อนในเบื้องต้น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการปรับปรุงปรุงที่อยู่อาศัยให้มีความมั่นคงแข็งแรง ปลอดภัย และถูกสุขลักษณะ รวมทั้งการศึกษาของเด็กในระยะยาว นอกจากนี้ ยังให้คำปรึกษาแนะนำในเรื่องการขอรับสิทธิสวัสดิการที่พึงได้รับตามกฎหมาย
พลเอก อนันตพร กล่าวเพิ่มเติมว่า สำหรับกรณีเด็กทารกเพศหญิงวัยแรกคลอดที่ยังมีสายสะดือติดอยู่ ถูกทิ้งไว้ในโถส้วมห้องน้ำแห่งหนึ่ง แต่มีพลเมืองดีพบเห็นแล้วแจ้งเจ้าหน้าที่เข้าช่วยเหลือได้อย่างปลอดภัย ที่จังหวัดเชียงใหม่ นั้น เจ้าหน้าที่สำนักงานพัฒนาสังคมและความมั่นคงของมนุษย์จังหวัดเชียงใหม่ และทีม พม. One Home ได้ลงพื้นที่ไปเยี่ยมเด็กทารกดังกล่าวเรียบร้อยแล้ว ซึ่งขณะนี้ เด็กมีอาการปลอดภัย แต่ยังมีภาวะเสี่ยงติดเชื้อ ทั้งนี้ หากเด็กมีสภาพร่างกายแข็งแรงดีแล้ว สถานสงเคราะห์เด็กบ้านเวียงพิงค์ จังหวัดเชียงใหม่ พร้อมรับตัวเด็กเข้าไว้ดูแลคุ้มครองต่อไป ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 บริการฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลืออย่างเต็มที่

ที่มา : https://www.thaigov.go.th/news/contents/details/19008
