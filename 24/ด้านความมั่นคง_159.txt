รัฐบาลไทย-ข่าวทำเนียบรัฐบาล-รอง นรม. และ รมว.กห. กำชับพื้นที่ ต้องควบคุมการเผาป่า และพืชไร่ให้ได้  สั่งเฝ้าระวังและคงความต่อเนื่องมาตการควบคุมฝุ่นละอองจนกว่าจะปกติ

วันอังคารที่ 12 กุมภาพันธ์ 2562
รอง นรม. และ รมว.กห. กำชับพื้นที่ ต้องควบคุมการเผาป่า และพืชไร่ให้ได้  สั่งเฝ้าระวังและคงความต่อเนื่องมาตการควบคุมฝุ่นละอองจนกว่าจะปกติ
พล.ท.คงชีพ ตันตระวาณิชย์ โฆษก กห. เปิดเผยว่า พล.อ.ประวิตร วงษ์สุวรรณ รองนรม.และรมว.กห. ได้กำชับฝ่ายปกครองในพื้นที่ภาคเหนือ และภาคตะวันออกเฉียงเหนือ
โดยเฉพาะ จว.ลำปาง แพร่ เลย และขอนแก่น ให้เพิ่มความสำคัญในการควบคุมต้นเหตุของการเกิดไฟป่าและมาตรการคุมเข้มการเผาพืชไร่ในที่โล่งแจ้ง โดยให้ลงพื้นที่ทำความเข้าใจกับประชาชนมากขึ้น เพื่อลดต้นเหตุของปัญหาฝุ่นและควันที่กระจายตัวในวงกว้าง ในห้วงสภาพอากาศปิด 13 - 15 ก.พ. 62 ที่ยังคงปรากฎอยู่
สำหรับในพื้นที่เขตอุตสาหกรรมและเมืองใหญ่ โดยเฉพาะ กรุงเทพมหานคร  ขอให้ทางจังหวัด และ กทม. ร่วมกันติดตามเฝ้าระวังปัญหาฝุ่นละอองขนาดเล็ก และให้ส่วนราชการที่เกี่ยวข้อง  ยังคงความเข้มมาตรการต่างๆ ในระยะเร่งด่วน ทั้งการบังคับใช้กฎหมายและการขอความร่วมมือต่อเนื่องกันไป  เพื่อลดหรือหลีกเลี่ยงต้นเหตุของปัญหา  โดยเฉพาะ การควบคุมฝุ่นจากการก่อสร้าง  รถยนต์ควันดำ และการระบายการจราจรในพื้นที่ควบคุม  ทั้งนี้ ขอให้ กทม.และกองทัพ ยังคงสนับสนุนการชำระล้างถนนและพ่นละอองน้ำ ตามเส้นทางในพื้นที่ควบคุมอย่างต่อเนื่อง  เพื่อลดภาวะการฟุ้งกระจายของฝุ่นละอองขนาดเล็กระดับต่ำที่มีผลต่อประชาชนโดยตรง จนกว่าสถานการณ์ฝุ่นละอองจะคลี่คลาย

ที่มา : https://www.thaigov.go.th/news/contents/details/18734
