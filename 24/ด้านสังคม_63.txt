รัฐบาลไทย-ข่าวทำเนียบรัฐบาล-พม. เปิดศูนย์เรียนรู้นวัตกรรม เทคโนโลยีสิ่งอำนวยความสะดวกสำหรับคนพิการ มอบเป็นของขวัญปีใหม่ 2562 ส่งความสุขให้กับคนพิการทั่วประเทศ

วันพฤหัสบดีที่ 27 ธันวาคม 2561
พม. เปิดศูนย์เรียนรู้นวัตกรรม เทคโนโลยีสิ่งอำนวยความสะดวกสำหรับคนพิการ มอบเป็นของขวัญปีใหม่ 2562 ส่งความสุขให้กับคนพิการทั่วประเทศ
พม. เปิดศูนย์เรียนรู้นวัตกรรม เทคโนโลยีสิ่งอำนวยความสะดวกสำหรับคนพิการ มอบเป็นของขวัญปีใหม่ 2562 ส่งความสุขให้กับคนพิการทั่วประเทศ
วันนี้ (27 ธ.ค. 61) เวลา 14.30 น. ที่บริเวณอาคารด้านหน้ากรมส่งเสริมและพัฒนาคุณภาพชีวิตคนพิการ ภายในสถานสงเคราะห์บ้านราชวิถี ถนนราชวิถี เขตราชเทวี กรุงเทพมหานคร พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดศูนย์เรียนรู้นวัตกรรม เทคโนโลยีสิ่งอำนวยความสะดวกสำหรับคนพิการ เพื่อเป็นศูนย์กลางการรวบรวมการศึกษา วิจัย และเทคโนโลยีสิ่งอำนวยความสะดวกสำหรับคนพิการ และเป็นของขวัญปีใหม่ 2562 ส่งความสุขให้กับคนพิการทั่วประเทศ โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และคณะผู้บริหารกระทรวง พม. พร้อมด้วยผู้บริหารและผู้แทนจากศูนย์เทคโนโลยีอิเล็กทรอนิกส์และคอมพิวเตอร์แห่งชาติ ศูนย์พัฒนาและฝึกอบรมคนพิการแห่งเอเชียและแปซิฟิก องค์กรคนพิการจากทุกประเภทความพิการ และสถาบันการศึกษา เข้าร่วมงาน รวมจำนวนทั้งสิ้น 300 คน
พลเอก อนันตพร กล่าวว่า รัฐบาล ได้ขับเคลื่อนนโยบายด้านสังคมที่มุ่ง "ลดความเหลื่อมล้ำของสังคมและสร้างโอกาส เข้าถึงบริการของรัฐ” โดยมอบหมายกระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักในการขับเคลื่อนงานด้านสังคมและวางรากฐานในการพัฒนาระยะยาว ตามยุทธศาสตร์ชาติ ระยะ 20 ปี เพื่อนำพาประเทศไทยไปสู่ "ความมั่นคง มั่งคั่ง และยั่งยืน” ด้วยยุทธศาสตร์ชาติที่ 4 การสร้างโอกาสและความเสมอภาคทางสังคม สร้างความเป็นธรรมในทุกมิติ สร้างหลักประกันทางสังคมที่ครอบคลุมและเหมาะสมกับคนทุกช่วงวัย รวมทั้งสภาพแวดล้อมทางกายภาพและทางสังคมที่เอื้อต่อการดำรงชีวิต และการมีส่วนร่วมเป็นพลังในสังคมสำหรับคนทุกกลุ่ม โดยเฉพาะคนพิการ ด้วยการเชื่อมโยงระบบข้อมูลสวัสดิการและพัฒนาระบบสวัสดิการถ้วนหน้า สนับสนุนการพัฒนาบนฐานข้อมูลความรู้ เทคโนโลยี นวัตกรรมโดยพัฒนาระบบฐานข้อมูลมิติต่างๆ และพัฒนากลไกเพื่อสนับสนุนการสร้างองค์ความรู้ได้อย่างมีประสิทธิภาพ
พลเอก อนันตพร กล่าวต่อไปว่า ด้วย มติคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 4/2561 เห็นชอบให้มีการจัดตั้งศูนย์เรียนรู้นวัตกรรม เทคโนโลยีสิ่งอำนวยความสะดวกสำหรับคนพิการขึ้น ซึ่งในวันนี้ (27 ธ.ค. 61) ได้กำหนดพิธีเปิดศูนย์เรียนรู้ดังกล่าว โดยมีวัตถุประสงค์เพื่อเป็นศูนย์การเรียนรู้นวัตกรรมและการแสดงสาธิตจำลองในด้านความรู้ความเข้าใจเกี่ยวกับความพิการและคนพิการ เทคโนโลยีสิ่งอำนวยความสะดวกสำหรับคนพิการ รวมทั้งการทดสอบและประเมินการใช้เทคโนโลยีที่เหมาะสมกับความพิการ โดยบูรณาการความร่วมมือกับหน่วยงานที่เกี่ยวข้อง พร้อมทั้งจัดพื้นที่สิ่งอำนวยความสะดวกและการทดลองใช้อุปกรณ์ นวัตกรรม เครื่องมืออุปกรณ์ต่างๆ การประเมินสาธิตทดลองการใช้สิ่งอำนวย ความสะดวกตามความจำเป็น และการให้บริการแก่คนพิการทุกประเภทความพิการ ทั้งด้านการศึกษา การทำงาน และการดำรงชีวิตอิสระของคนพิการให้สามารถอยู่ในสังคมอย่างเสมอภาคและเท่าเทียม เพื่อความยั่งยืน โดยมอบเป็นของขวัญปีใหม่ 2562 ส่งความสุขให้กับคนพิการทั่วประเทศ
"ศูนย์เรียนรู้นวัตกรรม เทคโนโลยีสิ่งอำนวยความสะดวกสำหรับคนพิการ ได้ใช้พื้นที่ภายในบริเวณสถานสงเคราะห์ เด็กหญิงบ้านราชวิถี เพื่อจัดเป็นพื้นที่ต้นแบบของศูนย์เรียนรู้ฯ โดยแบ่งพื้นที่ออกเป็น 5 โซน ได้แก่ โซนที่ 1 การจัดบริการสำหรับ คนพิการ ได้แก่ ศูนย์บริการคนพิการกรุงเทพมหานคร และบริการสายด่วนคนพิการ 1479 โซนที่ 2 ศูนย์เรียนรู้นวัตกรรม เทคโนโลยีสิ่งอำนวยความสะดวกสำหรับคนพิการ แบ่งออกเป็น 5 ห้อง คือ ห้องข้อมูล ห้องการเข้าถึงและใช้ประโยชน์สภาพแวดล้อมสาธารณะ ห้องเทคโนโลยีสิ่งอำนวยความสะดวก ห้องนวัตกรรมต้นแบบ และห้องประเมินเทคโนโลยีสิ่งอำนวยความสะดวก โซนที่ 3 แบบบ้านจำลองสำหรับคนพิการ โซนที่ 4 การฝึกอาชีพและขายผลิตภัณฑ์คนพิการ ได้แก่ ร้าน DIS-ABILITY ร้านกาแฟ For All Coffee ร้าน 60 plus และร้าน Chocolate Cafe และ โซนที่ 5 อาคารฝึกอบรมคนพิการครบวงจรของศูนย์พัฒนาและฝึกอบรมคนพิการแห่งเอเชีย และแปซิฟิก หรือ APCD” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17806
