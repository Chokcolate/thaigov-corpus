รัฐบาลไทย-ข่าวทำเนียบรัฐบาล-พม. จัดโครงการอบรม “เสริมสร้างวินัย และการรักษาวินัยในการปฏิบัติราชการ" ยึดหลักธรรมาภิบาล และปรัชญาเศรษฐกิจพอเพียง

วันจันทร์ที่ 11 มีนาคม 2562
พม. จัดโครงการอบรม “เสริมสร้างวินัย และการรักษาวินัยในการปฏิบัติราชการ" ยึดหลักธรรมาภิบาล และปรัชญาเศรษฐกิจพอเพียง
พม. จัดโครงการอบรม “เสริมสร้างวินัย และการรักษาวินัยในการปฏิบัติราชการ" ยึดหลักธรรมาภิบาล และปรัชญาเศรษฐกิจพอเพียง
วันนี้ (11 มี.ค. 62) เวลา 13.00 น. นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะหัวหน้าศูนย์ปฏิบัติการต่อต้านการทุจริต สำนักงานปลัดกระทรวงการพัฒนาสังคมและความมั่นคง ของมนุษย์ (สป.พม.) เป็นประธานในพิธีเปิดโครงการอบรม "เสริมสร้างวินัย และการรักษาวินัยในการปฏิบัติราชการ” เพื่อส่งเสริมให้ข้าราชการมีความรู้ความเข้าใจเกี่ยวกับวินัยข้าราชการ และสามารถนำความรู้ที่ได้รับจากการเข้าอบรมไปใช้เป็นแนวทางในการปฏิบัติราชการ เพื่อให้ข้าราชการกระทรวง พม. ปราศจากการกระทำผิดวินัยปฏิบัติหน้าที่ราชการด้วยความซื่อสัตย์สุจริต โปร่งใส อีกทั้งยังเป็นการเสริมสร้างภาพลักษณ์ที่ดีให้แก่หน่วยงาน โดยมีพัฒนาสังคมและความมั่นคงของมนุษย์จังหวัด (พมจ.) ทั่วประเทศ หัวหน้าหน่วยงานทั้งส่วนกลางและภูมิภาค และข้าราชการในสังกัดกระทรวง พม. รวมจำนวนทั้งสิ้น 160 คน เข้าร่วมอบรม ณ ห้องห้องราชา 1 ชั้น 11 โรงแรมปรินซ์พาเลช มหานาค กรุงเทพฯ
นางสุภัชชา กล่าวว่า กระทรวงการพัฒนาสังคมและความมั่นคงของมนุษย์ (พม.) ตระหนักถึงความสำคัญในการเสริมสร้างจิตสำนึกและค่านิยมในการต่อต้านการทุจริตและประพฤติมิชอบ และให้ข้าราชการดำรงตนเป็นข้าราชการที่ดีตามแนวทางปฏิบัติของประมวลจริยธรรมข้าราชการพลเรือน และข้อบังคับว่าด้วยจรรยาข้าราชการสำนักงานปลัดกระทรวงการพัฒนาสังคมและความมั่นคงของมนุษย์ (สป.พม.) รวมทั้งการขับเคลื่อนภารกิจตามยุทธศาสตร์ชาติ (พ.ศ. 2561 - 2580) ด้านการปรับสมดุลและพัฒนาระบบการบริหารจัดการภาครัฐ ที่มุ่งเน้นให้ภาครัฐมีการบริหารจัดการตามหลักธรรมาภิบาล และหลักปรัชญาของเศรษฐกิจพอเพียงในทุกระดับ โดยเฉพาะการสร้างวัฒนธรรมสุจริต ต่อต้านการทุจริตภายในองค์กรภาครัฐให้เกิดขึ้นรวมทั้งการสร้างจิตสำนึกและค่านิยม ให้ข้าราชการเกิดการตื่นตัวและละอายต่อการทุจริตประพฤติมิชอบ
นางสุภัชชา กล่าวต่อไปว่า กระทรวง พม. โดยศูนย์ปฏิบัติการต่อต้านการทุจริต สป.พม. จึงได้จัดโครงการ "เสริมสร้างวินัย และการรักษาวินัยในการปฏิบัติราชการ” ระหว่างวันที่ 11 - 12 มีนาคม 2562 โดยมีวัตถุประสงค์เพื่อส่งเสริมให้ข้าราชการมีความรู้ความเข้าใจเกี่ยวกับวินัยข้าราชการ และการรักษาวินัย และสามารถนำความรู้ที่ได้รับจากการเข้าอบรมไปใช้เป็นแนวทางในการปฏิบัติราชการ เพื่อให้ข้าราชการลดอัตราการกระทำผิดวินัย ปฏิบัติหน้าที่ราชการด้วยความซื่อสัตย์สุจริต โปร่งใส อีกทั้ง ยังเป็นการเสริมสร้างภาพลักษณ์ที่ดีให้แก่กระทรวง พม. ซึ่งการขับเคลื่อนภารกิจให้บรรลุสู่เป้าหมายอย่างมีประสิทธิภาพนั้น ต้องอาศัยบุคลากรในหน่วยงานเป็นหลักและต้องเป็นบุคลากรที่ทรงคุณค่า ทั้งด้านความรู้ ความสามารถ มีคุณธรรมจริยธรรม เพื่อป้องกันไม่ให้มีการทุจริตในทุกรูปแบบ
นางสุภัชชา กล่าวเพิ่มเติมว่า โครงการอบรมครั้งนี้ ประกอบด้วยกิจกรรมสำคัญ ได้แก่ 1) การบรรยายในหัวข้อ "วินัยข้าราชการพลเรือนสิ่งที่ต้องยึดถือตลอดอายุราชการ” โดย นายมานนท์ วงค์มงคุณ จากสำนักงานคณะกรรมการข้าราชการพลเรือน (ก.พ.) 2) การบรรยายและเปลี่ยนประสบการณ์ ในหัวข้อ "วินัย และการรักษาวินัยในการปฏิบัติราชการ” โดยนางสุภัชชา สุทธิพล รองปลัด พม. 3) การประชุมกลุ่มย่อยเพื่อแลกเปลี่ยนประสบการณ์ในหัวข้อ "การกระทำผิดวินัย เรื่องใกล้ตัวที่ควรรู้” 4) บรรยาย ในหัวข้อ "วิธีปฏิบัติราชการที่ดี” โดย นายวิชญ์ชัย ธรรมประดิษฐ์ ตุลาการหัวหน้าคณะศาลปกครองชั้นต้น ประจำศาลปกครองสูงสุด เป็นต้น
"โครงการอบรม "เสริมสร้างวินัย และการรักษาวินัยในการปฏิบัติราชการ” ถือเป็นโอกาสสำคัญในการปลูกจิตสำนึกให้ข้าราชการและเจ้าหน้าที่ของกระทรวง พม. ทุกคน ประพฤติปฏิบัติตนตามมาตรฐานทางจริยธรรม รวมทั้งการเสริมสร้างวินัย คำนึงถึงประโยชน์ส่วนรวม ทำหน้าที่เพื่อชาติและประชาชน ดำรงตนอย่างมีเกียรติและมีศักดิ์ศรีของความเป็นข้าราชการ สร้างจิตสำนึกให้ข้าราชการตระหนักถึงภาระหน้าที่อันสำคัญต่อประเทศชาติ ตลอดจนประพฤติตนเป็นแบบอย่างที่ดีให้แก่ผู้ใต้บังคับบัญชาและเพื่อนร่วมงานต่อไป” นางสุภัชชา กล่าวในตอนท้าย

ที่มา : https://www.thaigov.go.th/news/contents/details/19259
