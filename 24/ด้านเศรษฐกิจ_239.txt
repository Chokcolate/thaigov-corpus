รัฐบาลไทย-ข่าวทำเนียบรัฐบาล-สมอ. เปิดระบบ e-Surveillance ขยายเครือข่าย iTISI เชิญผู้ประกอบการกว่า 2,000 คน ชมการสาธิต โชว์ศักยภาพ สมอ. 4.0

วันพฤหัสบดีที่ 17 มกราคม 2562
สมอ. เปิดระบบ e-Surveillance ขยายเครือข่าย iTISI เชิญผู้ประกอบการกว่า 2,000 คน ชมการสาธิต โชว์ศักยภาพ สมอ. 4.0
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานในพิธีเปิดการสัมมนา “Transformation สมอ. 4.0 : iTISI & e-surveillance/NSW”
วันนี้ (17 มกราคม  2562) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานในพิธีเปิดการสัมมนา “Transformation สมอ. 4.0 : iTISI & e-surveillance/NSW” โดยมีนางสาวนิสากร  จึงเจริญธรรม  รองปลัดกระทรวงอุตสาหกรรม  นายภานุวัฒน์  ตริยางกูรศรี  ผู้ตรวจราชการกระทรวงอุตสาหกรรม นายวันชัย  พนมชัย  เลขาธิการสำนักงานมาตรฐานผลิตภัณฑ์อุตสาหกรรม  ผู้บริหาร เจ้าหน้าที่กระทรวงอุตสาหกรรมและผู้ประกอบการทำ นำเข้า กว่า 2,000 คน  เข้าร่วมการสัมมนา  ณ อิมแพคเมืองทองธานี
สมอ. ได้ดำเนินการปรับเปลี่ยนองค์กร(Transform) สู่ สมอ. 4.0 โดยปรับกระบวนการทำงานสู่ระบบอิเล็กทรอนิกส์ หรือ iTISI ทั้งการอนุญาต การตรวจติดตาม และการชำระค่าบริการต่างๆ สามารถดำเนินการผ่านระบบอิเล็กทรอนิกส์ได้ เพื่ออำนวยความสะดวกให้แก่ผู้ประกอบการ และประชาชนให้สามารถเข้าถึงการบริการของ สมอ. ได้ทุกที่ทุกเวลา ซึ่งที่ผ่านมา สมอ.     ได้จัดทำระบบออกใบอนุญาตอิเล็กทรอนิคส์ (e-License) โดยปรับเปลี่ยนรูปแบบวิธีการยื่นขอรับใบอนุญาต ซึ่งจากเดิมผู้ประกอบการต้องเดินทางไปยื่นขอรับใบอนุญาตที่ สมอ. ทำให้เกิดความไม่สะดวกต่อผู้ประกอบการ โดย สมอ. ได้พัฒนาระบบการออกใบอนุญาตแบบ online ซึ่งผู้ประกอบการไม่ต้องเดินทางมาที่ สมอ. สามารถยื่นขอผ่านเครือข่าย Internet ได้ทันที โดยจากเดิมใช้เวลาออกใบอนุญาต 46 วันทำการ เมื่อใช้เป็นระบบ e-License จะเหลือเพียง 10 วันทำการโดย สมอ. เปิดให้บริการเมื่อเดือนมกราคม 2561 ที่ผ่านมา สมอ. ได้ออกใบอนุญาตผ่านระบบแล้วทั้งหมด 670 ฉบับ และในวันนี้ สมอ. ได้พัฒนาระบบการตรวจติดตามผลภายหลังการอนุญาตผ่านระบบอิเล็กทรอนิกส์ หรือ ระบบ e-Surveillance ซึ่งเป็นการนำระบบ Digital มาช่วยอำนวยความสะดวกในการแจ้งข้อมูลของผู้ได้รับอนุญาต  และเพิ่มประสิทธิภาพการปฏิบัติงานให้กับเจ้าหน้าที่ สมอ. ที่มีจำนวนจำกัด อีกทั้งใช้หลักการ  Self Declaration  ที่ใช้การนำผลการตรวจสอบด้วยตนเองของผู้ได้รับใบอนุญาตมาใช้ เพื่อเป็นการลดภาระในการตรวจติดตาม นอกจากนี้ สมอ. ยังได้พัฒนายังได้พัฒนาระบบการชำระค่าบริการและค่าธรรมเนียมงานบริการด้านอื่นๆ ผ่านระบบอิเล็กทรอนิกส์ หรือ e-Payment โดยสามารถเชื่อมต่อกับธนาคารกรุงไทยได้สำเร็จ สามารถชำระค่าบริการได้ที่ตู้ ATM สาขาธนาคาร และแอปพลิเคชั่นของธนาคารกรุงไทย หรือ Krungthai Next ได้อีกด้วย #Transformation สมอ. 4.0#ขยายเครือข่าย iTISI

ที่มา : https://www.thaigov.go.th/news/contents/details/18193
