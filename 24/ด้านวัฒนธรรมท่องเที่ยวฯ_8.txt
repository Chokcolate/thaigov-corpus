รัฐบาลไทย-ข่าวทำเนียบรัฐบาล-เทศกาลเที่ยวเมืองไทย 2562 ครั้งที่ 39” (THAILAND TOURISM FESTIVAL : TTF 2019)

วันศุกร์ที่ 15 กุมภาพันธ์ 2562
เทศกาลเที่ยวเมืองไทย 2562 ครั้งที่ 39” (THAILAND TOURISM FESTIVAL : TTF 2019)
“amazingไทยเท่” ภายใต้แนวคิด “เมืองไทย....สวยทุกที่ เท่ทุกเวลา”  สร้างแรงบันดาลใจในการเดินทางท่องเที่ยว
วันที่ 23 มกราคม 2562 นายวีระศักดิ์  โควสุรัตน์ รัฐมนตรีว่าการกระทรวงการท่องเที่ยวและกีฬา(รมว.กก.) เป็นประธานในพิธีเปิดงานเทศกาลเที่ยวเมืองไทย ประจำปี 2562 ครั้งที่ 39” (THAILAND TOURISM FESTIVAL : TTF 2019) โดยมีนางกนกรัตน์ พันธ์นรา รองผู้อำนวยการสำนักวัฒนธรรมกีฬาและการท่องเที่ยว กรุงเทพมหานคร นายยุทธศักดิ์  สุภสร ผู้ว่าการ  การท่องเที่ยวแห่งประเทศไทย (ททท.) และผู้บริหาร ททท.ร่วมในพิธีฯ พร้อมชมการแสดงชุดพิเศษ “The Great Traditional ไทยเท่” จากดาราแถวหน้าร่วมแสดง ณ สวนลุมพินี
งานเทศกาลเที่ยวเมืองไทยนี้ เป็นงานสำคัญที่จัดมาอย่างต่อเนื่อง ซึ่งในครั้งนี้ เป็นการจัดงานครั้งที่ 39 มุ่งปลุกกระแส “amazingไทยเท่” ภายใต้แนวคิด “เมืองไทย....สวยทุกที่ เท่ทุกเวลา” และสร้างแรงบันดาลใจในการเดินทางท่องเที่ยวด้วยข้อมูลและกิจกรรมทางการท่องเที่ยวทั่วประเทศให้ประชาชนได้รับทราบและสามารถวางแผนเดินทางไปยังสถานที่นั้นๆได้ใน ภายหลัง อีกทั้งได้รับความสนุกสนาน ความบันเทิง ได้ชมศิลปะแขนงต่างๆ และชิมอาหารถิ่นจากต้นตำรับ พร้อมทั้งได้จับจ่ายสินค้าจากชุมชนผู้ผลิตโดยตรง ซึ่งในปีนี้ ททท. ได้เพิ่มความพิเศษให้กับการจัดงาน ด้วยการเชิญสมาคมท่องเที่ยว สายการบิน บริษัทผู้ให้บริการการเดินทาง ชุมชน ได้มา ทำการเสนอขายแพ็คเกจทัวร์ ภายใต้แนวคิด “เที่ยวไทย สุดคุ้ม” ถึง 90 เส้นทาง และอีกกิจกรรมที่ถือเป็นจุดเน้นสำคัญและ ททท. ต้องการสร้างเป็นต้นแบบสำหรับการจัดกิจกรรมของ ททท. ต่อไปคือ คือ กิจกรรมภายใต้แนวคิด  “ลด โลก เลอะ” ซึ่งถือปฏิบัติในทุกโซน ได้แก่   การลดการใช้โฟม พลาสติก และการกำจัดขยะอย่างเป็นระบบ  อีกทั้งขอความร่วมมือจากผู้ร่วมงานและผู้ชมงานทุกคนใช้ถุงผ้า กระบอกน้ำ  และกล่องบรรจุอาหาร นอกจากนี้ในโซนที่ 7 เมืองไทยสวยด้วยสองมือ “ขยะให้โชค” มีกิจกรรมการให้ความรู้เรื่องการจัดการขยะ กิจกรรมขยะให้โชค และการท่องเที่ยวแนวคิด “ 7Greens”  อีกด้วย รวมถึง ททท. รับผิดชอบต่อขวดน้ำน้องสุขใจที่ ททท. เป็นผู้จำหน่าย โดยการสร้างกิจกรรม “ขวดสุขใจ 5 เปล่าแลก  1 น้ำ” คือ สามารถนำขวดเปล่าของน้ำน้องสุขใจ 5 ขวด ไปแลกน้ำน้องสุขใจได้ 1 ขวด หรือหากนำขวดเปล่าของน้ำน้องสุขใจไปเล่นเกมกิจกรรมขยะให้โชคก็จะได้แต้มพิเศษ ในการเล่นเกมแลกของรางวัล ได้อีกด้วยเช่นกัน โดย ททท.จะเป็นผู้รับผิดชอบในการกำจัดขยะดังกล่าวเอง อีกทั้งมีกิจกรรม DIY ถุงใส่ของในโซนต่าง ๆ เช่น โซน 6 TAT Studio & Startup กับกิจกรรม  “ชวนพับ อัพไซเคิล” ด้วยการนำวัสดุจากการประชาสัมพันธ์ของ ททท. ที่หมดอายุการใช้งาน มาพับเป็นถุงเพื่อใส่ของ เป็นต้น
ทั้งนี้ทาง ททท. ขอเชิญชวนให้ผู้ร่วมงานทุกคน นำถุงผ้า กระบอกน้ำ กล่องข้าว มาร่วมงาน เพื่อช่วยกัน “ลด โลก เลอะ” และเดินทางด้วยรถสาธารณะ เพื่อความสะดวก ในการเข้าร่วมงาน โดยสามารถค้นหาข้อมูลการจัดงานได้ที่ www.tourismthailand.org และ Facebook : Amazing Thailand สอบถามข้อมูลที่ โทร 1672 เพื่อนร่วมทาง หรือดาวน์โหลดแอปพลิเคชัน “TTF 2019” เพื่อบอกทิศทางและที่ตั้งของโซนต่าง ๆ หรือ เพิ่ม “Line : @TTF209” เพื่อค้นหาข้อมูลภายในงานหรือ หากมาในงานแล้วสามารถสอบถามเจ้าหน้าที่ “Ask Me” ก็ได้เช่นกัน

ที่มา : https://www.thaigov.go.th/news/contents/details/18809
