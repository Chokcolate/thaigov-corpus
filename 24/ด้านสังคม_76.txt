รัฐบาลไทย-ข่าวทำเนียบรัฐบาล-สธ. แนะประชาชนเตรียมร่างกายพร้อมเดินทางกลับทำงานปลอดภัย ง่วงไม่ขับ

วันจันทร์ที่ 31 ธันวาคม 2561
สธ. แนะประชาชนเตรียมร่างกายพร้อมเดินทางกลับทำงานปลอดภัย ง่วงไม่ขับ
กระทรวงสาธารณสุข แนะประชาชนเตรียมร่างกายให้พร้อมเดินทางกลับไปทำงาน หลังฉลองเทศกาลปีใหม่ แนะคนขับรถต้องพักผ่อนให้เพียงพอ ง่วงไม่ขับ ไม่ดื่มเครื่องดื่มชูกำลังแก้ง่วง
กระทรวงสาธารณสุข แนะประชาชนเตรียมร่างกายให้พร้อมเดินทางกลับไปทำงาน หลังฉลองเทศกาลปีใหม่ แนะคนขับรถต้องพักผ่อนให้เพียงพอ ง่วงไม่ขับ ไม่ดื่มเครื่องดื่มชูกำลังแก้ง่วง
นายแพทย์ไพศาล ดั่นคุ้ม รองปลัดกระทรวงสาธารณสุขและโฆษกกระทรวงสาธารณสุข กล่าวว่า หลังฉลองเทศกาลส่งท้ายปีเก่าต้อนรับปีใหม่ ประชาชนทยอยเดินทางกลับมาทำงาน อาจมีอาการอ่อนเพลีย ง่วงนอน เนื่องจากพักผ่อนไม่เพียงพอ หรืออาการเมาค้าง ขอแนะนำให้เตรียมตัวล่วงหน้าก่อนเดินทางกลับ เพื่อป้องกันการเกิดอุบัติเหตุ โดยทำร่างกายให้สดชื่น นอนหลับพักผ่อนให้เต็มที่อย่างน้อย 8 ชั่วโมง ดื่มน้ำสะอาดมากๆ ออกกำลังกายเบาๆ เช่น การเดิน ซึ่งจะช่วยให้ระบบภายในร่างกายทำงานดียิ่งขึ้น รวมถึงรับประทานอาหารให้ครบ 5 หมู่ โดยเฉพาะอาหารที่มีกากใยมากจะช่วยการขับถ่ายได้ดี ร่างกายพื้นตัวได้เร็วขึ้น ร่างกายพร้อมก่อนกลับไปทำงาน หากมีอาการเมาค้างจากการสังสรรค์ ควรรับประทานอาหารอุ่นๆ ย่อยง่าย เช่น โจ๊ก ข้าวต้มหรือดื่มน้ำสมุนไพร อาทิ น้ำขิงอุ่น ที่มีรสชาติเผ็ดร้อนช่วยระบบหายใจและฟื้นจากอาการปวดหัวได้ รวมถึงผลไม้รสเปรี้ยวจัด เช่น มะม่วงเปรี้ยว มะขาม มะขามป้อม มะยม ช่วยแก้อาการคลื่นไส้อาเจียนได้
“การดื่มเครื่องดื่มชูกำลัง ไม่สามารถช่วยลดอาการอ่อนเพลีย เนื่องจากเครื่องดื่มดังกล่าวมีสารประเภทคาเฟอีนเป็นส่วนประกอบ จะกระตุ้นร่ายกายให้ตื่นตัวในขณะที่ร่างกายต้องการพักผ่อน ซึ่งเป็นการฝืนร่างกายอย่างหนัก ทั้งนี้หากเกิดอุบัติเหตุระหว่างการเดินทาง หรือเจ็บป่วยฉุกเฉินวิกฤต โทรแจ้งเหตุได้ที่หมายเลขโทรศัพท์ 1669 ตลอด 24 ชั่วโมง” นายแพทย์ไพศาลกล่าว
******************************* 31 ธันวาคม 2561

ที่มา : https://www.thaigov.go.th/news/contents/details/17844
