รัฐบาลไทย-ข่าวทำเนียบรัฐบาล-รัฐมนตรีช่วยฯ ก.อุตฯ เป็นประธานการประชุมหารือแนวทางในการพัฒนาและสนับสนุนการดำเนินงานของชมรมผู้สูงอายุ อ.สันกำแพง จ.เชียงใหม่

วันเสาร์ที่ 22 ธันวาคม 2561
รัฐมนตรีช่วยฯ ก.อุตฯ เป็นประธานการประชุมหารือแนวทางในการพัฒนาและสนับสนุนการดำเนินงานของชมรมผู้สูงอายุ อ.สันกำแพง จ.เชียงใหม่
รัฐมนตรีช่วยว่าการกระทรวงอุตสาหกรรม เป็นประธานการประชุมหารือแนวทางในการพัฒนาและสนับสนุนการดำเนินงานของชมรมผู้สูงอายุ ในอำเภอสันกำแพง จังหวัดเชียงใหม่
วันนี้ (22 ธันวาคม 2561) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานการประชุมหารือแนวทางในการพัฒนาและสนับสนุนการดำเนินงานของชมรมผู้สูงอายุ ในอำเภอสันกำแพง จังหวัดเชียงใหม่ โดยมีนายกอบชัย สังสิทธิ์สวัสดิ์ อธิบดีกรมส่งเสริมอุตสาหกรรม นางเบญจมาพร เอกฉัตร์ ผู้ตรวจราชการกระทรวงอุตสาหกรรม และคณะผู้บริหารกระทรวงอุตสาหกรรม เข้าร่วมการประชุมโดยมีนายศรัณยู มีทองคำ ปลัดจังหวัดเชียงใหม่ นายมนูญ ใจเขื่อนแก้ว ประธานชมรมผู้สูงอายุตำบลแช่ช้าง และนายเจริญ ปัญญาจันทร์ ประธานชมรมผู้สูงอายุตำบลออนใต้ ให้การต้อนรับ
กระทรวงอุตสาหกรรมได้จัดอบรมเชิงปฏิบัติการหลักสูตรการส่งเสริมผลิตภัณฑ์สินค้าหัตถกรรมชุมชนเพื่อเพิ่มทักษะและรายได้สำหรับผู้สูงอายุ ตั้งแต่วันที่ 30 พฤศจิกายน- วันที่ 1 ธันวาคม 2561 ที่ผ่านมา เพื่อส่งเสริมให้ผู้สูงอายุตำบลแช่ช้าง อำเภอสันกำแพง จังหวัดเชียงใหม่ ได้รับความรู้ มีโอกาสพบปะพูดคุยกันและมีกิจกรรมหรืองานอดิเรกที่ก่อให้เกิดรายได้ให้กับผู้สูงอายุ แก้ปัญหาผู้สูงอายุอยู่ตามลำพังและป้องกันโรคสมองเสื่อม (Alzheimer) อาทิ การประดิษฐ์ดอกไม้จันทน์ โคมยี่เป็ง ตุง 12 ราศี และไม้กวาดทางมะพร้าว จำหน่ายในท้องถิ่น
นายสมชาย กล่าวว่า ปัญหาสำคัญของผู้สูงอายุคือความเหงา การจัดให้มีกิจกรรมอบรมเชิงปฏิบัติการดังกล่าวที่เชื่อมโยงกับรายได้ จะทำให้ผู้สูงอายุมีกิจกรรมและงานอดิเรกทำร่วมกัน และก่อให้เกิดรายได้ทำให้ผู้สูงอายุรู้สึกมีความภูมิใจในตัวเอง และคาดว่าจะขยายโอกาสให้ผู้สูงอายุในพื้นที่อื่น ๆ ของอำเภอสันกำแพง จังหวัดเชียงใหม่ ได้ร่วมกิจกรรม เพื่อในอนาคตจะสามารถร่วมกลุ่มกันจัดตั้งเป็นหมู่บ้านอุตสาหกรรมสร้างสรรค์ (Creative Industry Village:CIV) สร้างสินค้าและผลิตภัณฑ์จากความคิดสร้างสรรค์และความเป็นอัตลักษณ์ของหมู่บ้าน เพื่อสร้างมูลค่าของสินค้าให้เป็นของที่ระลึก ดึงดูดนักท่องเที่ยวเข้ามาท่องเที่ยวในหมู่บ้านและเพิ่มรายได้ให้แก่ชุมชนมากยิ่งขึ้น #CIV #สร้างรายได้ผู้สูงอายุ #กระทรวงอุตสาหกรรม

ที่มา : https://www.thaigov.go.th/news/contents/details/17700
