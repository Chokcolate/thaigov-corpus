รัฐบาลไทย-ข่าวทำเนียบรัฐบาล-รองนายก “ฉัตรชัย” เผย อสม.ลำปางใช้แอปพลิเคชัน “Smart อสม.” อันดับ 1 ของประเทศ

วันพุธที่ 16 มกราคม 2562
รองนายก “ฉัตรชัย” เผย อสม.ลำปางใช้แอปพลิเคชัน “Smart อสม.” อันดับ 1 ของประเทศ
พลเอก ฉัตรชัย สาริกัลยะ รองนายกรัฐมนตรี  ตรวจเยี่ยมให้กำลังใจพร้อมมอบบัตร Smart card  อสม.ให้ชมรม อสม.ลำปาง เผย อสม.ลำปางมีการใช้งานแอปพลิเคชัน “Smart อสม.” มากเป็นอันดับ 1 ของประเทศ
พลเอก ฉัตรชัย สาริกัลยะ รองนายกรัฐมนตรี  ตรวจเยี่ยมให้กำลังใจพร้อมมอบบัตร Smart card  อสม.ให้ชมรม อสม.ลำปาง เผย อสม.ลำปางมีการใช้งานแอปพลิเคชัน “Smart อสม.” มากเป็นอันดับ 1 ของประเทศ
วันนี้ (16 มกราคม 2562) ที่ศูนย์แสดงสินค้าเซรามิกและหัตถอุตสาหกรรม อำเภอเกาะคา จังหวัดลำปาง  พลเอก ฉัตรชัย สาริกัลยะ รองนายกรัฐมนตรีให้สัมภาษณ์ภายหลังตรวจเยี่ยมติดตามการพัฒนาศักยภาพ อาสาสมัครสาธารณสุขประจำหมู่บ้าน (อสม.) ให้กำลังใจการทำงานและมอบบัตร Smart card ให้แก่ชมรม อสม. จังหวัดลำปางทั้ง  13 อำเภอ ว่า รัฐบาลมีนโยบายในการพัฒนาคุณภาพระบบบริการปฐมภูมิ เพื่อให้ประชาชนเข้าถึงและได้รับบริการที่มีคุณภาพ ลดความเหลื่อมล้ำ ลดความแออัดในโรงพยาบาล โดยเฉพาะประชาชนกลุ่มเปราะบาง การสร้างความเข็มแข็งของชุมชน เน้นการมีส่วนร่วมในการแก้ไขปัญหาตามบริบทของพื้นที่ โดยใช้กลไกขับเคลื่อนในการพัฒนาคุณภาพชีวิตระดับอําเภอ (พชอ.) คลินิกหมอครอบครัว และโรงพยาบาลส่งเสริมสุขภาพตําบล ผ่านเกณฑ์คุณภาพเป็น รพ.สต. ติดดาว
พลเอกฉัตรชัยกล่าวต่อว่า ได้มอบหมายให้กระทรวงสาธารณสุข เร่งรัดพัฒนา อสม. 4.0 เพื่อรองรับกับบริบทปัญหาที่เปลี่ยนแปลง ตอบสนองนโยบายไทยแลนด์ 4.0 ของรัฐบาล โดยให้ อสม. มีทักษะในการใช้เทคโนโลยีดิจิทัล (Digital Skill) ทํางานผ่านแอปพลิเคชัน ถ่ายทอดองค์ความรู้ด้านสุขภาพให้ประชาชน มีความรอบรู้ด้านสุขภาพ (Health Literacy) การปฐมพยาบาลเบื้องต้น มีจิตอาสาและเป็นผู้นําการเปลี่ยนแปลงด้านสุขภาพ และความมีจิตอาสา ส่งผลต่อการทํางานสาธารณสุขเชิงรุกให้มีประสิทธิภาพที่สอดคล้องกับเป้าหมาย ของการพัฒนาที่ยั่งยืน โดยจังหวัดลำปางมี อสม.ทั้งสิ้น 18,847 คน และมีการใช้งานแอปพลิเคชัน “Smart อสม.” มากเป็นอันดับ 1 ของประเทศ
“บัตร Smart card ที่มอบให้ในวันนี้ เพื่อให้เป็นบัตรประจำตัว อสม. มีฐานข้อมูลส่วนบุคคลและข้อมูลจากกรมบัญชีกลาง เป็นทั้งบัตร ATM และบัตรชำระค่าบริการในร้านที่รองรับบัตร ช่วยให้ อสม.มีความสะดวก คล่องตัวมากขึ้น เป็นการสร้างขวัญและกำลังใจให้กับผู้ที่มีจิตอาสาในการช่วยเหลือดูแลด้านสุขภาพแก่ประชาชนในพื้นที่” พลเอก ฉัตรชัยกล่าว
นอกจากนี้ ยังได้พัฒนาคุณภาพโรงพยาบาลส่งเสริมสุขภาพตําบล ให้เป็นรพ.สต.ติดดาว เป็นนโยบายสําคัญภายใต้แผนยุทธศาสตร์ชาติระยะ 20 ปี ด้านสาธารณสุข เพื่อยกระดับหน่วยบริการระดับปฐมภูมิให้ได้มาตรฐาน ประกอบด้วย 5 ดี ได้แก่ การบริหารดี  ประสานงานดี ภาคีมีส่วนร่วม  บุคลากรดี บริการดี และประชาชนมีสุขภาพดี โดยจังหวัดลำปางมี รพ.สต.ทั้งหมด 141 แห่ง ได้ดำเนินการพัฒนาโดยอาศัยการมีส่วนร่วมของเครือข่ายแบบบูรณาการในระดับอำเภอได้แต่งตั้งทีมพี่เลี้ยงสนับสนุนและพัฒนาคุณภาพรพ.สต.ครบทั้ง 13 อำเภอ  ทำหน้าที่สนับสนุนการพัฒนาตามส่วนขาดของ รพ.สต. จากการประเมินตั้งแต่ปี 2560-2561 มีรพ.สต.ผ่านเกณฑ์ ระดับ 5 ดาว จำนวน 44 แห่ง คิดเป็นร้อยละ 31.20 สูงกว่าเป้าหมายของกระทรวงสาธารณสุขที่ตั้งไว้ร้อยละ 25 ตั้งเป้าหมายพัฒนารพ.สต.ทุกแห่งให้ผ่านเกณฑ์ รพ.สต.ติดดาว ระดับ 5 ดาว ภายในปี 2563
**************************** 16 มกราคม 2562

ที่มา : https://www.thaigov.go.th/news/contents/details/18165
