รัฐบาลไทย-ข่าวทำเนียบรัฐบาล-การกำกับดูแลธุรกิจสินเชื่อที่มีทะเบียนรถเป็นประกัน

วันจันทร์ที่ 21 มกราคม 2562
การกำกับดูแลธุรกิจสินเชื่อที่มีทะเบียนรถเป็นประกัน
กระทรวงการคลังและธนาคารแห่งประเทศไทยเห็นสมควรให้มีการกำกับดูแลการประกอบธุรกิจสินเชื่อที่มีทะเบียนรถเป็นประกันเพื่อให้ประชาชนสามารถเข้าถึงแหล่งสินเชื่อดังกล่าวในอัตราดอกเบี้ยที่เหมาะสม ได้รับการบริการจากผู้ประกอบธุรกิจอย่างเป็นธรรม
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า มีการประกอบธุรกิจประเภทการให้กู้ยืมเงินโดยมีทะเบียนรถเป็นประกันอย่างแพร่หลายเนื่องจากพิจารณาอนุมัติสินเชื่อรวดเร็ว และสามารถตอบสนองความต้องการสินเชื่อในเวลาฉุกเฉินได้ กระทรวงการคลังและธนาคารแห่งประเทศไทยจึงเห็นสมควรให้มีการกำกับดูแลการประกอบธุรกิจสินเชื่อที่มีทะเบียนรถเป็นประกันเพื่อให้ประชาชนสามารถเข้าถึงแหล่งสินเชื่อดังกล่าวในอัตราดอกเบี้ยที่เหมาะสม ได้รับการบริการจากผู้ประกอบธุรกิจอย่างเป็นธรรม
กระทรวงการคลังจึงได้ออกประกาศกระทรวงการคลังเรื่องกิจการที่ต้องขออนุญาตตามข้อ 5 แห่งประกาศของคณะปฏิวัติฉบับที่58(เรื่องสินเชื่อส่วนบุคคลภายใต้การกำกับ) (ฉบับที่3) ลงวันที่ 28 ธันวาคม 2561 ซึ่งในขณะนี้อยู่ระหว่างรอประกาศในราชกิจจานุเบกษาโดยมีสาระสำคัญประการหนึ่ง คือ กำหนดให้ “การประกอบธุรกิจสินเชื่อส่วนบุคคลภายใต้การกำกับ” หมายความถึง การให้กู้ยืมเงินที่มีทะเบียนรถเป็นประกัน และกำหนดให้ผู้ประกอบธุรกิจสินเชื่อที่มีทะเบียนรถเป็นประกันที่ยังไม่ได้รับอนุญาตให้ประกอบธุรกิจสินเชื่อส่วนบุคคลภายใต้การกำกับอยู่ในวันที่ประกาศกระทรวงการคลังฉบับนี้มีผลใช้บังคับถ้าประสงค์จะประกอบกิจการต่อไปจะต้องยื่นขออนุญาตประกอบธุรกิจสินเชื่อส่วนบุคคลภายใต้การกำกับต่อรัฐมนตรีว่าการกระทรวงการคลังผ่านธนาคารแห่งประเทศไทย ภายใน 60 วัน นับจากวันที่ประกาศกระทรวงการคลังดังกล่าวมีผลใช้บังคับอย่างไรก็ดี ผู้ประกอบธุรกิจสินเชื่อที่มีทะเบียนรถเป็นประกันสามารถยื่นขออนุญาตประกอบธุรกิจสินเชื่อรายย่อยระดับจังหวัดภายใต้การกำกับต่อรัฐมนตรีว่าการกระทรวงการคลังผ่านสำนักงานเศรษฐกิจการคลังตามประกาศกระทรวงการคลังเรื่องกิจการที่ต้องขออนุญาตตามข้อ5แห่งประกาศของคณะปฏิวัติฉบับที่ 58 (เรื่องสินเชื่อรายย่อยระดับจังหวัดภายใต้การกำกับ) ลงวันที่ 4ตุลาคม 2561 และที่แก้ไขเพิ่มเติมได้อีกทางหนึ่งด้วย
อนึ่ง ธนาคารแห่งประเทศไทยได้จัดให้มีการประชุมชี้แจงรายละเอียดเกี่ยวกับแนวทางการกำกับดูแลการประกอบธุรกิจสินเชื่อที่มีทะเบียนรถเป็นประกันในวันศุกร์ที่ 25 มกราคม 2562 เวลา 8.30 – 12.00 น. ณ ห้องภัทรรวมใจ อาคาร 2 ชั้น 2 ธนาคารแห่งประเทศไทยโดยผู้สนใจสามารถลงทะเบียนเข้าร่วมประชุมชี้แจงได้ที่ https://www.bot.or.th/Thai/FinancialInstitutions/Publications/Pages/CarFinance.aspx ภายในวันอังคารที่ 22 มกราคม 2562  ก่อน 16.00 น. หรือติดต่อสอบถามรายละเอียดได้ที่ ทีมความเสี่ยงด้านเครดิตฝ่ายนโยบายการกำกับสถาบันการเงินโทรศัพท์ 0-2283-5837 โทรสาร 0-2283-5938 หรือE-mail: FPGCreditRiskTeam@bot.or.th
สำนักนโยบายระบบการเงินและสถาบันการเงิน สำนักงานเศรษฐกิจการคลัง
โทร. 022739020ต่อ3209

ที่มา : https://www.thaigov.go.th/news/contents/details/18246
