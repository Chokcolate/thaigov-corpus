รัฐบาลไทย-ข่าวทำเนียบรัฐบาล-ออมสิน ชวนเที่ยวงานวันเด็กปี 2562 ภายใต้แนวคิด “คิดส์ดี คิดส์คุณภาพ : Quality Kids” กิจกรรมมากมายพร้อมลุ้นรับทุนการศึกษา กระทบไหล่ดารา-ซุปเปอร์ฮีโร่-นักกีฬาทีมชาติ

วันพุธที่ 9 มกราคม 2562
ออมสิน ชวนเที่ยวงานวันเด็กปี 2562 ภายใต้แนวคิด “คิดส์ดี คิดส์คุณภาพ : Quality Kids” กิจกรรมมากมายพร้อมลุ้นรับทุนการศึกษา กระทบไหล่ดารา-ซุปเปอร์ฮีโร่-นักกีฬาทีมชาติ
ธนาคารออมสินจัดกิจกรรม “วันเด็กแห่งชาติ” ประจำปี 2562 ณ ธนาคารออมสิน สำนักงานใหญ่ ภายใต้แนวคิด “คิดส์ดี คิดส์คุณภาพ : Quality Kids” กิจกรรมมากมาย ลงทะเบียนล่วงหน้าลุ้นรับของที่ระลึกชิ้นพิเศษ ร่วมกิจกรรมลุ้นรับทุนการศึกษา เล่นสนุกเพลิดเพลิน
ธนาคารออมสิน จัดกิจกรรม “วันเด็กแห่งชาติ” ประจำปี 2562 ณ ธนาคารออมสิน สำนักงานใหญ่ ภายใต้แนวคิด “คิดส์ดี คิดส์คุณภาพ : Quality Kids” กิจกรรมมากมาย ลงทะเบียนล่วงหน้าลุ้นรับของที่ระลึกชิ้นพิเศษ ร่วมกิจกรรมลุ้นรับทุนการศึกษา เล่นสนุกเพลิดเพลิน รับรางวัลจุใจ พร้อมเปิดทุกสาขาทั่วประเทศให้เด็กฝากเงินเป็นกรณีพิเศษ ตั้งแต่ 8.30 - 12.00 น. เพียงฝากเงินหรือเปิดบัญชีด้วยตัวเอง ตั้งแต่ 100 บาทขึ้นไป รับของที่ระลึกฟรี! “กระปุกออมสินตู้ATM”
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ในวันเด็กแห่งชาติของทุกปี หน่วยงานต่างๆ ได้จัดกิจกรรมให้เด็กไทยได้เข้าไปมีส่วนร่วมทั้งเพื่อสันทนาการ สนุกสนาน และท้าทายความคิด ซึ่งธนาคารออมสิน เป็นหนึ่งในหน่วยงานของภาครัฐได้จัดงานวันเด็กแห่งชาติมาอย่างต่อเนื่อง โดยในปีนี้ได้จัดให้สอดคล้องกับคำขวัญวันเด็กที่ พลเอกประยุทธ์ จันทร์โอชา นายกรัฐมนตรี ได้ให้ไว้ว่า “เด็ก เยาวชน จิตอาสา ร่วมพัฒนาชาติ” โดยธนาคารออมสินจัดขึ้นภายใต้แนวคิด “คิดส์ดี คิดส์คุณภาพ : Quality Kids” ณ ธนาคารออมสิน สำนักงานใหญ่ ตั้งแต่เวลา 8.00-12.00 น.
โดยการจัดงานภายใต้แนวคิด “คิดส์ดี คิดส์คุณภาพ : Quality Kids” เป็นแนวคิดเพื่อส่งเสริมให้เด็กและเยาวชนได้เรียนรู้เกี่ยวกับการใช้ชีวิตประจำวันอย่างมีคุณค่า โดยสอดแทรกสาระสำคัญด้วยแนวคิด 3 ออม คือ ออมิเศรษฐกิจ ออมสังคม และออมสิ่งแวดล้อม ผ่านกิจกรรมและโครงการต่างๆ ของธนาคาร พร้อมสร้างเสริมประสบการณ์ใหม่ๆ ในการใช้เทคโนโลยีดิจิทัล เพื่อส่งเสริมให้เด็กและเยาวชนได้เติบโตขึ้นเป็นผู้ใหญ่ที่มีคุณภาพ โดยได้จัดพื้นที่ภายในสำนักงานใหญ่แบ่งกิจกรรมเป็นโซนต่างๆ รวมทั้งสิ้น 6 โซน โดยกิจกรรมในแต่ละโซนยังคงเน้นส่งเสริมให้เด็กและเยาวชนได้เรียนรู้เกี่ยวกับเทคโนโลยีที่เป็นแรงบันดาลใจให้เด็กเติบโตอย่างมีคุณภาพ ซึ่งเด็กที่จะเข้าร่วมงานที่ทำบัตรประชาชนแล้วให้นำบัตรประชาชนมาลงทะเบียนเพื่อรับ QR Code ยืนยันตัวตน และรับพาสปอร์ตสำหรับนำไปเพื่อร่วมเล่นเกมร้วมกิจกรรมในฐานต่างๆ โดยจะมีบันทึกรายละเอียดสำคัญของเด็ก ข้อมูลการเข้าร่วมเกมหรือกิจกรรม ข้อมูลสะสมคะแนน
อย่างไรก็ตาม ธนาคารฯ ได้จัดลงทะเบียนล่วงหน้าสำหรับเด็กที่จะเข้าร่วมงานด้วยที่ http://gsbkids.com/ ตั้งแต่เที่ยงวันของวันที่ 8 มกราคม 2562 ถึงเที่ยงวันของวันที่ 11 มกราคม 2562 ได้รับสิทธิ์ลุ้นรับของที่ระลึกจากการจับรายชื่อผู้โชคดี
“ภายในงานนี้เด็กๆ จะได้พบกับศิลปินนักร้องจากค่ายโมโนมิวสิค ศิลปินตลกจากรายการก่อนบ่ายคลายเครียด พิธีกรและโค้ชจากรายการเกรียนอัจฉริยะ รวมถึงรุ่นพี่คนเก่ง นักกีฬาทีมชาติ และไฮไลท์โชว์โดรนจากน้องมิลค์ แชมป์บินโดรนระดับโลก รวมถึงร่วมชมร่วมเชียร์การแข่งขัน E-Sport, ROV พบเหล่าซุปเปอร์ฮีโร่ ศิลปินตลกเดอะคอมเมอเดี้ยน จ๊ะทิงจา และพี่ออมจังพี่ตังค์ตรึม สติ๊กเกอร์ไลน์ของธนาคารออมสินขวัญใจน้องๆ ผ่านกิจกรรมที่เน้นความสุข สนุกสนาน ควบคู่ไปกับสาระที่ อาทิ กิจกรรมที่ถอดรูปแบบจริงจากโครงการของธนาคารออมสินที่มีเด็กและเยาวชนเข้าร่วมจริงในทุกๆ ด้าน ทั้ง ด้านดนตรี กีฬา และวิชาการ ได้แก่ ธนาคารโรงเรียน Virtual School Bank เพลินพิพิธภัณฑ์ยุคใหม่ Digital Branch Studio โดยเล่นครบทุกฐานกิจกรรม ได้สิทธิ์ลุ้นรับทุนการศึกษา 5,000 บาท อีกด้วย”นายชาติชาย กล่าว
นอกจากนี้ ยังมีกิจกรรมที่สำคัญ ด้วยการเปิดรับฝากเงินเป็นกรณีพิเศษ เพื่อปลูกฝังนิสัยการออมตั้งแต่วัยเยาว์ พร้อมทั้งแจกของที่ระลึกให้แก่เด็กที่ฝากเงินหรือเปิดบัญชีด้วยตัวเองตั้งแต่ 100 บาทขึ้นไป ได้รับของที่ระลึก “กระปุกออมสินตู้ATM” 1 ชิ้น ต่อ 1 ราย (ของมีจำนวนจำกัด) ในเวลา 8.30-12.00 น. เท่านั้น ณ สาขาทุกแห่งทั่วประเทศ รวมถึงสาขาอุ่นไอรักฯ ซึ่งเปิดภายในงานอุ่นไอรัก คลายความหนาวฯ บริเวณสนามเสือป่า

ที่มา : https://www.thaigov.go.th/news/contents/details/18032
