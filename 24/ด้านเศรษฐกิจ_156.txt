รัฐบาลไทย-ข่าวทำเนียบรัฐบาล-“การลงทุนรัฐวิสาหกิจ แรงกระตุ้นเศรษฐกิจไทยในช่วงสิ้นปี 2561”

วันศุกร์ที่ 4 มกราคม 2562
“การลงทุนรัฐวิสาหกิจ แรงกระตุ้นเศรษฐกิจไทยในช่วงสิ้นปี 2561”
การติดตามการเบิกจ่ายงบลงทุนของรัฐวิสาหกิจ 45 แห่ง ที่ สคร. กำกับดูแลโดยตรง โดยผลการเบิกจ่ายงบลงทุนสะสมปี 2561 ตั้งแต่เดือนตุลาคม 2560 – พฤศจิกายน 2561 มีจำนวน 352,466 ล้านบาท หรือคิดเป็นร้อยละ 85 ของแผนการเบิกจ่ายงบลงทุนสะสม
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า การติดตามการเบิกจ่ายงบลงทุนของรัฐวิสาหกิจ 45 แห่ง ที่ สคร. กำกับดูแลโดยตรง สำหรับเดือนพฤศจิกายน 2561 มีการติดตามการเบิกจ่ายงบลงทุนของปี 2561 ซึ่งเป็นของรัฐวิสาหกิจที่ใช้ปีปฏิทิน
และของปี 2562 ซึ่งเป็นของรัฐวิสาหกิจที่ใช้ปีงบประมาณ โดยผลการเบิกจ่ายงบลงทุนสะสมปี 2561 ตั้งแต่เดือนตุลาคม 2560 – พฤศจิกายน 2561 มีจำนวน 352,466 ล้านบาท หรือคิดเป็นร้อยละ 85 ของแผนการเบิกจ่ายงบลงทุนสะสม
ผลสะสมการเบิกจ่ายงบลงทุนของรัฐวิสาหกิจประจำปี 2561 ถึงเดือนพฤศจิกายน 2561 (ตุลาคม 2560 – พฤศจิกายน 2561)
รัฐวิสาหกิจ    เบิกจ่ายจริงสะสม    ร้อยละเบิกจ่ายจริงสะสม/
แผนเบิกจ่ายสะสม
ปีงบประมาณ (ต.ค. 60 – ก.ย. 61)
จำนวน 34 แห่ง (สิ้นสุดการดำเนินการแล้ว)    102,830    71%
ปีปฏิทิน (ม.ค. 61 – พ.ย. 61)
จำนวน 11 แห่ง    249,636    93%
รวม 45 แห่ง    352,466    85%
ที่มา : สำนักงานคณะกรรมการนโยบายรัฐวิสาหกิจ
สำหรับผลการเบิกจ่ายงบลงทุนสะสมปี 2562 ตั้งแต่เดือนตุลาคม 2561 – พฤศจิกายน 2561 มีจำนวน 13,483 ล้านบาท หรือคิดเป็นร้อยละ 56 ของแผนการเบิกจ่ายงบลงทุนสะสม
ผลสะสมการเบิกจ่ายงบลงทุนของรัฐวิสาหกิจประจำปี 2562 ถึงเดือนพฤศจิกายน 2562 (ตุลาคม 2561 – พฤศจิกายน 2561)
รัฐวิสาหกิจ    เบิกจ่ายจริงสะสม    ร้อยละเบิกจ่ายจริงสะสม/
แผนเบิกจ่ายสะสม
ปีงบประมาณ (ต.ค. 61 – ก.ย. 62)
จำนวน 34 แห่ง    13,483    56%
ปีปฏิทิน (ม.ค. 62 – ธ.ค. 62)
จำนวน 11 แห่ง (เริ่มดำเนินการ ม.ค. 62)    -    -
รวม 45 แห่ง    13,483    56%
ที่มา : สำนักงานคณะกรรมการนโยบายรัฐวิสาหกิจ
นายชาญวิทย์ นาคบุรี รองผู้อำนวยการ สคร. ในฐานะโฆษก สคร. กล่าวเสริมว่า การเบิกจ่ายงบลงทุนของรัฐวิสาหกิจในปี 2561 ณ สิ้นเดือนพฤศจิกายน 2561 เพิ่มขึ้นจากช่วงเวลาเดียวกันของปี 2560 ร้อยละ 39 โดยการเบิกจ่ายที่เพิ่มขึ้นมาจากรัฐวิสาหกิจปีปฏิทินเป็นหลัก ซึ่งมีผลการเบิกจ่ายงบลงทุนสะสมตั้งแต่เดือนมกราคม 2561 – พฤศจิกายน 2561 จำนวน 249,636 ล้านบาท หรือคิดเป็นร้อยละ 93 ของแผนการเบิกจ่ายลงทุนสะสม โดยผลการเบิกจ่ายงบลงทุนส่วนใหญ่มาจากรัฐวิสาหกิจที่มีโครงการลงทุนขนาดใหญ่ อาทิ โครงการทดแทนโรงไฟฟ้าพระนครใต้ ระยะที่ 1 โครงการขยายระบบส่งไฟฟ้า ระยะที่ 12 และโครงการปรับปรุงระบบ
ส่งไฟฟ้าภาคตะวันตกและภาคใต้เพื่อเสริมความมั่นคงระบบไฟฟ้า ของการไฟฟ้าฝ่ายผลิตแห่งประเทศไทย โครงการพัฒนาระบบสายส่งและสถานีไฟฟ้าระยะที่ 9 ส่วนที่ 3 และโครงการพัฒนาระบบส่งและจำหน่ายระยะที่ 1 ของการไฟฟ้าส่วนภูมิภาค
สำหรับการเบิกจ่ายงบลงทุนของรัฐวิสาหกิจปี 2562 ณ สิ้นเดือนพฤศจิกายน 2561 ของรัฐวิสาหกิจปีงบประมาณ มีผลการเบิกจ่ายงบลงทุนสะสมจำนวน 13,483 ล้านบาท ซึ่งสูงกว่าการเบิกจ่ายสะสมในช่วงเดียวกันของปี 2560 ร้อยละ 19 ส่วนใหญ่มาจากรัฐวิสาหกิจที่มีโครงการลงทุนขนาดใหญ่ อาทิ โครงการรถไฟฟ้าสายสีส้ม ช่วงศูนย์วัฒนธรรม – มีนบุรี และโครงการรถไฟฟ้าสายสีน้ำเงิน หัวลำโพง – บางแค
บางซื่อ – ท่าพระ ของการรถไฟฟ้าขนส่งมวลชนแห่งประเทศไทย งานก่อสร้างปรับปรุงขยาย ของการประปาส่วนภูมิภาค และโครงการพัฒนาที่อยู่อาศัย ชุดที่ 1 ปี 2558 ของการเคหะแห่งชาติ อย่างไรก็ตาม อัตราการเบิกจ่ายงบลงทุนของรัฐวิสาหกิจปีงบประมาณค่อนข้างต่ำที่ร้อยละ 56 เนื่องจากรัฐวิสาหกิจที่มีงบลงทุนขนาดใหญ่ เช่น การรถไฟแห่งประเทศไทย บริษัท ท่าอากาศยานไทย จำกัด (มหาชน) และการทางพิเศษแห่งประเทศไทย มีผลการเบิกจ่ายไม่เป็นไปตามแผน
นายประภาศ คงเอียด ผู้อำนวยการ สคร. กล่าวสรุปว่า เมื่อวันที่ 21 พฤศจิกายน 2561 รองนายกรัฐมนตรี (นายสมคิด  จาตุศรีพิทักษ์) ได้มอบนโยบายให้รัฐวิสาหกิจเร่งลงทุนที่จะเกิดขึ้นภายในปี 2561 ให้ได้ตามแผนงานเพื่อให้การลงทุนของรัฐวิสาหกิจยังคงเป็นเครื่องมือที่สำคัญของรัฐบาลในการขับเคลื่อนนโยบายสร้างการเติบโตของเศรษฐกิจไทยในปี 2561 ให้ขยายตัวได้อย่างต่อเนื่อง ซึ่ง สคร. ได้แจ้งให้รัฐวิสาหกิจ
และคณะกรรมการรัฐวิสาหกิจกำกับดูแลการเบิกจ่ายงบลงทุนให้เป็นไปตามเป้าหมาย รวมทั้งกำชับให้รัฐวิสาหกิจที่มีงบลงทุนขนาดใหญ่เร่งรัดการเบิกจ่ายงบลงทุนในระยะเวลาที่เหลือของปี 2561 เร็วขึ้นด้วย

ที่มา : https://www.thaigov.go.th/news/contents/details/17927
