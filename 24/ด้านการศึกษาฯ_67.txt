รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมนิทรรศการ "อาชีวะอาสา ลดควัน ลดฝุ่น" และ "English for All"

วันพุธที่ 6 กุมภาพันธ์ 2562
นายกรัฐมนตรีเยี่ยมชมนิทรรศการ "อาชีวะอาสา ลดควัน ลดฝุ่น" และ "English for All"
พล.อ.ประยุทธ์ จันทร์โอชา นายกรัฐมนตรี ในการเยี่ยมชมนิทรรศการกิจกรรม "อาชีวะอาสา ลดควัน ลดฝุ่น" และศูนย์ Fix It Center เพื่อช่วยบรรเทาความเดือดร้อนของประชาชนจากค่าฝุ่นละออง PM 2.5 เกินมาตรฐาน และโครงการ "เด็กไทยพูดภาษาอังกฤษได้ (English for All)"
กระทรวงศึกษาธิการ นำโดย นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย พล.อ.สุรเชษฐ์ ชัยวงศ์ และ ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ ให้การต้อนรับ พล.อ.ประยุทธ์ จันทร์โอชา นายกรัฐมนตรี ในการเยี่ยมชมนิทรรศการกิจกรรม"อาชีวะอาสา ลดควัน ลดฝุ่น" และศูนย์ Fix It Center เพื่อช่วยบรรเทาความเดือดร้อนของประชาชนจากค่าฝุ่นละออง PM 2.5 เกินมาตรฐาน และโครงการ "เด็กไทยพูดภาษาอังกฤษได้ (English for All)" ก่อนการประชุมคณะรัฐมนตรี เมื่อวันอังคารที่ 5 กุมภาพันธ์ 2562 ที่ด้านหน้าตึกบัญชาการ 1 ทำเนียบรัฐบาล
พล.อ.ประยุทธ์ จันทร์โอชา นายกรัฐมนตรี ได้พบปะพูดคุยกับเด็กอาชีวะอาสาและครูอาจารย์ ในระหว่างการเยี่ยมชมสิ่งประดิษฐ์และนวัตกรรมฝีมือนักศึกษาอาชีวะอาสา จากสถาบันอาชีวศึกษาของรัฐในกรุงเทพฯ 21 แห่ง และพื้นที่ภาคกลางและภาคตะวันออก 79 แห่ง รวมกว่า 1,000 คน ที่เข้าร่วมกิจกรรม “อาชีวะอาสา ลดควัน ลดฝุ่น” ในช่วงของการปิดเรียนเป็นเวลา 2 วัน (วันที่ 31 มกราคม-1 กุมภาพันธ์ 2562) โดยได้ช่วยกันผลิตหน้ากากอนามัย (แมส) กว่า 140,000 ชิ้น, เครื่องพ่นละอองน้ำแบบติดตั้งบนอาคารสูงและบนพื้นดินกว่า 750 ชิ้น เพื่อบรรเทาสภาวะค่าฝุ่นละอองขนาดเล็ก (PM2.5) เกินค่ามาตรฐานที่มีผลกระทบต่อสุขภาพประชาชน พร้อมเปิด “ศูนย์ Fix It Center อาชีวะอาสา ลดควัน ลดฝุ่น” เพื่อออกหน่วยให้บริการตรวจล้างทำความสะอาดท่อไอเสีย ไส้กรองรถยนต์ ตรวจสภาพเครื่องยนต์ ฯลฯ ณ สถานีตำรวจนครบาล กองบัญชาการตำรวจนครบาล และวิทยาลัยอาชีวศึกษา กว่า 100 จุด ในพื้นที่กรุงเทพฯ และปริมณฑล
โอกาสนี้ นายกรัฐมนตรีได้กล่าวแสดงความชื่นชมและขอบใจเด็กอาชีวะอาสา ที่มีจิตอาสา เสียสละเวลา เพื่อประดิษฐ์และผลิตอุปกรณ์ต่าง ๆ พร้อมออกหน่วยให้บริการประชาชนผ่านศูนย์ Fix It Center ซึ่งกิจกรรมอาชีวะอาสา ลดควัน ลดฝุ่น ถือว่าเป็นการนำทักษะฝีมือมาใช้ให้เกิดประโยชน์ต่อสังคมในช่วงสภาวะเช่นนี้ ขอให้ทุกคนมีความภาคภูมิใจกับสิ่งที่ทำ และรักษาความมีน้ำใจนี้ไว้อย่างต่อเนื่องต่อไป
จากนั้นได้เยี่ยมชมนิทรรศการ “โครงการเด็กไทยพูดอังกฤษได้ English for All” ซึ่งเป็นโครงการที่กระทรวงศึกษาธิการใช้เป็นแนวทางการจัดการเรียนการสอนภาษาอังกฤษ สำหรับเด็กชั้นอนุบาลปีที่ 1 และชั้นอนุบาลปีที่ 2 โดยครูชาวต่างชาติ เริ่มต้นที่โรงเรียนสะพานที่ 3 จังหวัดพิษณุโลก ซึ่งส่งผลให้นักเรียนชั้นอนุบาลมีทักษะการฟังการพูด การอ่าน และเขียนดีขึ้น โดยในปีการศึกษา 2562 มีแผนขยายโครงการไปยังโรงเรียนประถมศึกษา ในสังกัดสำนักงานคณะกรรมการการศึกษาขั้นพื้นฐาน อีก 20 โรงเรียนใน 4 ภูมิภาค ๆ ละ 5 โรงเรียนด้วย
นายกรัฐมนตรีกล่าวถึงโครงการ English for All ว่าเป็นโครงการที่ช่วยสอนให้เด็กสื่อสารภาษาอังกฤษได้ตั้งแต่เล็ก ๆ เพราะภาษาอังกฤษถือเป็นภาษาที่สองที่เด็กทุกคนควรสื่อสารได้ สามารถนำไปใช้ค้นคว้าหาความรู้ ใช้ในชีวิตประจำวัน และการทำงานในอนาคต ขอให้มีการเชื่อมโยงโครงการไปสู่การดำเนินงานตามบันทึกข้อตกลงความร่วมมือ "โครงการโรงเรียนคุณภาพประจำตำบล" (1 ตำบล 1 โรงเรียนคุณภาพ) ที่กระทรวงศึกษาธิการได้ลงนามร่วมกับ 5 กระทรวงด้วย เพื่อพัฒนาคุณภาพของ 1 โรงเรียนประถมศึกษา และ 1 โรงเรียนมัธยมศึกษาทั่วประเทศ เพราะเรื่องของภาษาก็เป็นอีกทักษะหนึ่งที่จะต้องสร้างเสริมให้เกิดคุณภาพกับผู้เรียนที่จะเติบโตไปในอนาคต
Written by อิทธิพล รุ่งก่อน
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/18598
