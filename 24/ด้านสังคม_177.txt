รัฐบาลไทย-ข่าวทำเนียบรัฐบาล-พม. จัดกิจกรรมส่งเสริมการมีส่วนร่วมในกระบวนการเลือกตั้งของคนพิการและผู้สูงอายุ ปี 62 พร้อมซักซ้อมคนพิการและผู้สูงอายุ สร้างความเข้าใจและรับรู้สิทธิก่อนเลือกตั้งล่วงหน้า 17 มี.ค. 62

วันอังคารที่ 5 กุมภาพันธ์ 2562
พม. จัดกิจกรรมส่งเสริมการมีส่วนร่วมในกระบวนการเลือกตั้งของคนพิการและผู้สูงอายุ ปี 62 พร้อมซักซ้อมคนพิการและผู้สูงอายุ สร้างความเข้าใจและรับรู้สิทธิก่อนเลือกตั้งล่วงหน้า 17 มี.ค. 62
พม. จัดกิจกรรมส่งเสริมการมีส่วนร่วมในกระบวนการเลือกตั้งของคนพิการ และผู้สูงอายุ ปี 2562 พร้อมซักซ้อมคนพิการและผู้สูงอายุ สร้างความเข้าใจและรับรู้สิทธิก่อนเลือกตั้งล่วงหน้า 17 มีนาคม 2562 นี้
วันนี้ (5 ก.พ. 62) เวลา 14.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดกิจกรรมส่งเสริมการมีส่วนร่วมในกระบวนการเลือกตั้งของคนพิการ และผู้สูงอายุ ปี 2562 พร้อมทั้งซักซ้อมให้คนพิการในความอุปการะ และผุ้สูงอายุได้ออกเสียงลงคะแนนเลือกตั้ง โดยมีนางธนาภรณ์ พรมสุวรรณ อธิบดีกรมส่งเสริมและพัฒนาคุณภาพชีวิตคนพิการ พร้อมด้วย ผู้แทนสำนักงานคณะกรรมการการเลือกตั้งประจำจังหวัดสมุทรปราการ ผู้แทนจากองค์กรคนพิการ คนพิการจากสถานคุ้มครอง และพัฒนาคนพิการพระประแดง จังหวัดสมุทรปราการ และผู้สูงอายุในชุมชน รวมจำนวน 300 คน เข้าร่วมงาน ณ สถานคุ้มครองและพัฒนาคนพิการ พระประแดง จังหวัดสมุทรปราการ
นายปรเมธี กล่าวว่า รัฐบาล มีนโยบายให้ความสำคัญในการยกระดับคุณภาพชีวิตของประชาชน และเสริมสร้างให้ประชาชนทุกกลุ่มเป้าหมาย ได้แก่ เด็ก สตรี ผู้สูงอายุ ผู้ด้อยโอกาส โดยเฉพาะคนพิการ มีคุณภาพชีวิตที่ดีขึ้น ลดความเหลื่อมล้ำ สร้างโอกาสในการเข้าถึงบริการของรัฐ อันเป็นสิทธิพื้นฐานและเครื่องหมายแสดงความเท่าเทียมของสังคม และได้มอบหมายให้กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ดำเนินการตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 มาตรา 20 (4) การยอมรับและมีส่วนร่วมในกิจกรรมทางสังคม เศรษฐกิจ และการเมืองอย่างเต็มที่ และมีประสิทธิภาพบนพื้นฐานแห่งความเท่าเทียมกับบุคคลทั่วไป ตลอดจนได้รับสิ่งอำนวยความสะดวกและบริการต่างๆที่จำเป็นสำหรับคนพิการ ทั้งนี้ พระราชกฤษฎีกาให้มีการเลือกตั้งสมาชิกสภาผู้แทนราษฎรเป็นการทั่วไป พ.ศ. 2562 บัญญัติให้ดำเนินการเลือกตั้งสมาชิกสภาผู้แทนราษฎรตามรัฐธรรมนูญให้แล้วเสร็จ ภายในหนึ่งร้อยห้าสิบวันนับแต่วันที่พระราชบัญญัติประกอบรัฐธรรมนูญมีผลใช้บังคับแล้ว และคณะกรรมการการเลือกตั้ง (กกต.) ได้ออกประกาศกำหนดวันเลือกตั้ง ในวันอาทิตย์ที่ 24 มีนาคม 2562 สำหรับการส่งเสริมการออกเสียงเลือกตั้งของคนพิการและผู้สูงอายุ พระราชบัญญัติประกอบรัฐธรรมนูญว่าด้วยการเลือกตั้งสมาชิกสภาผู้แทนราษฎรพ.ศ. 2561 ซึ่งประกาศในราชกิจานุเบกษา เมื่อวันที่ 12 กันยายน 2561 มาตรา 92 บัญญัติให้มีการอำนวยความสะดวกสำหรับการออกเสียงลงคะแนนของคนพิการ และผู้สูงอายุ หรือจัดให้มีการช่วยเหลือในการออกเสียง ลงคะแนนภายใต้การกำกับดูแลของคณะกรรมการประจำหน่วยเลือกตั้ง กรณีไม่สามารถทำเครื่องหมายลงในบัตรเลือกตั้งได้ให้บุคคลอื่น หรือกรรมการประจำหน่วยเลือกตั้งเป็นผู้กระทำการแทนโดยความยินยอมและเป็นไปตามเจตนาของคนพิการหรือผู้สูงอายุนั้น ให้ถือเป็นการออกเสียงลงคะแนนโดยตรงและลับ ทั้งนี้ จากข้อมูลคนพิการที่มาขึ้นทะเบียนเพื่อออกบัตรประจำตัวคนพิการ (ข้อมูล ณ วันที่ 1 มกราคม 2562) มีคนพิการที่อายุ 18 ปีขึ้นไป จำนวน 1,834,808 คนที่มีอายุอยู่ในเกณฑ์คุณสมบัติการออกเสียงเลือกตั้ง
นายปรเมธี กล่าวต่อไปว่า คนพิการ และผู้สูงอายุ สามารถออกมาใช้สิทธิเลือกตั้งได้ 2 ลักษณะ ได้แก่ 1.การเลือกตั้งล่วงหน้าในหน่วยเลือกตั้งพิเศษล่วงหน้า สามารถลงทะเบียน ได้ตั้งแต่วันนี้ถึงวันที่ 19 กุมภาพันธ์ 2562 โดยมี 3 ช่องทาง ดังนี้ 1) ยื่นด้วยตนเองโดยการยื่นคำขอต่อนายทะเบียนอำเภอหรือนายทะเบียนท้องถิ่น 2) ยื่นทางไปรษณีย์ จ่าหน้าซองถึงนายทะเบียนอำเภอหรือนายทะเบียนท้องถิ่น ระบุหมายเลขประจำตัวประชาชนและที่อยู่ตามหลักฐานทะเบียนบ้านให้ชัดเจน และระบุสถานที่เลือกตั้งที่ต้องการไปเลือกตั้งล่วงหน้า โดยถือวันประทับตราไปรษณีย์เป็นสำคัญ และ 3) ยื่นทางอินเทอร์เน็ต (เฉพาะการออกเสียงลงคะแนนสมาชิกสภาผู้แทนราษฎรก่อนวันเลือกตั้งนอกเขตเลือกตั้ง และการออกเสียงลงคะแนนสมาชิกสภาผู้แทนราษฎรนอกราชอาณาจักร) หรือมอบหมายผู้อื่นยื่นแทน ทั้งนี้ เมื่อลงทะเบียนแล้วสามารถใช้สิทธิเลือกตั้งล่วงหน้าในวันที่ 17 มีนาคม 2562 โดยมีสถานที่ที่จัดให้เป็นสถานที่เลือกตั้งกลางสำหรับคนพิการและผู้สูงอายุ 9 แห่ง ได้แก่ 1) ศูนย์พัฒนาการจัดสวัสดิการสังคมผู้สูงอายุบ้านบางแค เขตภาษีเจริญ 2) บ้านผู้สูงอายุบางแค 2 เขตบางแค 3) โรงพยาบาลทหารผ่านศึกเขตพญาไท 4) ศูนย์พัฒนาการจัดสวัสดิการสังคมผู้สูงอายุวาสนะเวศม์ จังหวัดพระนครศรีอยุธยา 5) ศูนย์พัฒนาการจัดสวัสดิการสังคมผู้สูงอายุจังหวัดสงขลา 6) สถานสงเคราะห์คนชราวัยทองนิเวศน์ จังหวัดเชียงใหม่ 7) ศูนย์พัฒนาการจัดสวัสดิการสังคมผู้สูงอายุจังหวัดนครพนม 8) ศูนย์พัฒนาการจัดสวัสดิการสังคมผู้สูงอายุบ้านบางละมุง จังหวัดชลบุรี และ 9) มูลนิธิพระมหาไถ่เพื่อการพัฒนาคนพิการ อำเภอบางละมุง จังหวัดชลบุรี และการเลือกตั้งครั้งนี้ กระทรวง พม. โดย พก. ได้ส่งเสริมการดำเนินงานดังกล่าวร่วมกับสำนักงานคณะกรรมการการเลือกตั้ง เพื่อให้คนพิการสามารถออกมาใช้สิทธิเลือกตั้งโดยมีการอำนวยความสะดวกสำหรับคนพิการในคูหาเลือกตั้ง ซึ่งได้มีการจัดหน่วยเลือกตั้งพิเศษ เพิ่มเติมในหน่วยงานสังกัด พก. จำนวน 5 แห่ง ได้แก่ 1) สถานคุ้มครองและพัฒนาคนพิการพระประแดง จังหวัดสมุทรปราการ2) สถานคุ้มครองและพัฒนาคนพิการบ้านนนทภูมิ จังหวัดนนทบุรี 3) ศูนย์พัฒนาศักยภาพและอาชีพคนพิการบ้านศรีวนาไล จังหวัดอุบลราชธานี 4) ศูนย์พัฒนาศักยภาพและอาชีพคนพิการบ้านโมกุล จังหวัดลพบุรี และ 5) ศูนย์พัฒนาศักยภาพและอาชีพคนพิการ จังหวัดหนองคาย สำหรับหน่วยเลือกตั้งพิเศษดังกล่าวมีการจัดสิ่งอำนวยความสะดวกสำหรับคนพิการ และผู้สูงอายุ ได้แก่ ที่นั่งรอสำหรับคนพิการ ช่องทางพิเศษ จุดจอดรถคนพิการ ผู้สูงอายุ ห้องน้ำและราวจับ เจ้าหน้าที่ที่จะคอยช่วยเหลือกรณีที่ผู้มีสิทธิไม่สามารถทำเครื่องหมายหรือลงคะแนนเสียงได้ด้วยตัวเอง นอกจากนี้ ยังมีเครื่องช่วยอำนวยความสะดวกอื่นๆ เช่น 1) บัตรเลือกตั้ง มีการจัดทำอักษรเบลล์อธิบายรายละเอียดชื่อพรรคการเมือง แยกจากบัตรเลือกตั้ง 2) บัตรทาบบัตรเลือกตั้งสำหรับคนพิการทางการเห็น 3) แอปพลิเคชัน ฉลาดเลือก (SMART VOTE) และ 4) รถเข็น โคมไฟ แว่นขยาย หรืออื่นๆ ตามความจำเป็น และกรรมการประจำหน่วยเลือกตั้งอำนวยความสะดวกเป็นกรณีพิเศษ และ 2. เลือกตั้งในหน่วยเลือกตั้งปกติในวันที่ 24 มีนาคม 2562 ซึ่งทุกหน่วยเลือกตั้งมีการจัดสิ่งอำนวยความสะดวกสำหรับคนพิการ และผู้สูงอายุ
นายปรเมธี กล่าวเพิ่มเติมว่า สำหรับการจัดกิจกรรมส่งเสริมการมีส่วนร่วมในกระบวนการเลือกตั้งของคนพิการและผู้สูงอายุ ปี 2562 ในวันนี้ กระทรวง พม. โดย พก. ร่วมกับ กกต. จัดขึ้นเพื่อสร้างความเข้าใจและการรับรู้สิทธิในการเลือกตั้งของคนพิการและผู้สูงอายุ รวมถึงสร้างโอกาสในการมีส่วนร่วมทางการเมือง โดยจัดให้มีสิ่งอำนวยความสะดวกสำหรับการออกเสียงลงคะแนนของคนพิการและผู้สูงอายุ รวมทั้งเป็นการสื่อสารสาธารณะ และมีการซักซ้อมให้คนพิการในความอุปการะ และผู้สูงอายุได้ออกเสียงลงคะแนนเลือกตั้ง อย่างไรก็ตาม การจัดงานในครั้งนี้ นับเป็นการส่งเสริมการมีส่วนร่วมทางการเมืองและกิจกรรมทางสังคม ซึ่งหนึ่งสิทธิหนึ่งเสียงของคนพิการจะเป็นส่วนสำคัญที่จะร่วมพัฒนาประเทศ ตลอดจนการสร้างความตระหนักให้ประชาชนทั่วไปให้ความสำคัญกับการใช้สิทธิเลือกตั้ง ทั้งนี้ ขอเชิญชวนคนพิการและผู้สูงอายุ ร่วมออกมาใช้สิทธิออกเสียงเลือกตั้งล่วงหน้ากันโดยพร้อมเพรียงกัน ณ หน่วยเลือกตั้งพิเศษในวันอาทิตย์ที่17 มีนาคม 2562 และเลือกตั้งในหน่วยเลือกตั้งปกติในวันที่ 24 มีนาคม 2562 ระหว่างเวลา 08.00-17.00 น.

ที่มา : https://www.thaigov.go.th/news/contents/details/18592
