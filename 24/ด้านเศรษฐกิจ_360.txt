รัฐบาลไทย-ข่าวทำเนียบรัฐบาล-บีโอไอแนะธุรกิจลงทุนในอุซเบกิสถาน

วันอังคารที่ 5 กุมภาพันธ์ 2562
บีโอไอแนะธุรกิจลงทุนในอุซเบกิสถาน
บีโอไอแนะผู้ประกอบการไทยไปลงทุนในสาธารณรัฐอุซเบกิสถาน หลังเปิดเสรีทางการค้าและการลงทุน และเน้นกระตุ้นการลงทุนจากต่างประเทศในปีนี้ พร้อมแนะอุตสาหกรรมที่จะเป็นโอกาสแก่นักลงทุนไทย เตรียมแผนจัดทัพบริษัทไทยไปดูลู่ทางการลงทุน
นายชูวงศ์ ตั้งคุณสมบัติ  ผู้อำนวยการกองส่งเสริมการลงทุนไทยในต่างประเทศ สำนักงานคณะกรรมการส่งเสริมการลงทุน (บีโอไอ) เปิดเผยภายหลังการหารือกับนายจัมชิด ซาฟาร็อฟ (MR. JAMSHID SAFAROV) กงสุลผู้ทำหน้าที่ตัวแทนกงสุลใหญ่ ณ สถานกงสุลใหญ่ สาธารณรัฐอุซเบกิสถานประจำประเทศไทย ถึงแผนการส่งเสริมการลงทุนไทยในประเทศอุซเบกิสถาน ซึ่งในปีนี้รัฐบาลอุซเบกิสถานจะผลักดันให้เป็นปีที่มีการกระตุ้นการลงทุน หลังจากที่ได้เริ่มเปิดเสรีทางการค้าการลงทุนมากขึ้น และในปีที่ผ่านมา 2561 ก็เป็นปีแห่งการส่งเสริมผู้ประกอบการในด้านเทคโนโลยีและแนวคิดนวัตกรรม
“หลังจากที่อุซเบกิสถานได้เปิดเสรีทางเศรษฐกิจมากขึ้น และมีการปฏิรูปกฎหมายเพื่อให้เอื้อต่อการลงทุนจากต่างชาติมากขึ้น อุซเบกิสถานจึงอยากเชิญชวนนักลงทุนไทยที่มีศักยภาพเข้าไปลงทุน เพื่อให้เกิดการพัฒนาเศรษฐกิจในมิติด้านการสร้างงาน การเพิ่มประสิทธิภาพการผลิต การพัฒนาคน และการพัฒนาเทคโนโลยี ซึ่งอุซเบกิสถานก็มีมาตรการส่งเสริมการลงทุนในรูปแบบต่างๆ เช่น การให้เช่าที่ดินในอัตราที่ต่ำ การยกเว้นภาษีอากรขาเข้าเครื่องจักร การยกเว้นภาษีเงินได้นิติบุคคล เป็นต้น ” นายชูวงศ์กล่าว
นายชูวงศ์ กล่าวถึงโอกาสการลงทุนของนักลงทุนไทยในอุซเบกิสถานด้วยว่าบริษัทไทยมีความพร้อมด้านเทคโนโลยีและการบริหารหลายด้าน เช่น ปิโตรเคมี อาหาร สินค้าเกษตร สิ่งทอ ท่องเที่ยว ในขณะที่อุซเบกิสถานมีความอุดมสมบูรณ์ด้านทรัพยากรทางธรรมชาติ ได้แก่ ก๊าซธรรมชาติ ฝ้าย  ผักและผลไม้ บีโอไอจึงมองว่า มีอุตสาหกรรมหลายด้านที่น่าสนใจ เช่น อุตสาหกรรมสิ่งทอและเครื่องนุ่งห่ม  อุตสาหกรรมผักและผลไม้แปรรูป อุตสาหกรรมบรรจุภัณฑ์อุตสาหกรรมพลังงาน ปิโตรเคมี และเคมีภัณฑ์ อุตสาหกรรมท่องเที่ยว บริการ และโรงแรม
นอกจากนี้ อุซเบกิสถานยังเป็นประเทศที่ตั้งอยู่ในกลางภูมิภาคเอเชียกลาง จึงสะดวกต่อการขนส่งสินค้าและบริการออกไปยังตลาดประเทศเพื่อนบ้าน เช่น คาซัคสถาน  คีร์กีซสถาน เตริร์กเมนิสถาน รวมถึงตลาดรัสเซียตอนใต้อีกด้วย
“ที่ผ่านมา ในปี 2559 บีโอไอเคยจัดทีมงานด้านวิชาการเดินทางไปศึกษาลู่ทางการลงทุนในประเทศอุซเบกิสถาน รวมทั้งได้พบปะหารือกับหน่วยงานภาครัฐและเอกชนของอุซเบกิสถาน และได้รวบรวมข้อมูลต่างๆ จัดทำเป็นรายงานฉบับสมบูรณ์ไว้ให้นักลงทุนไทยนำไปศึกษาในเบื้องต้น ดังนั้น  ในปีนี้ 2562 บีโอไอ โดยกองส่งเสริมการลงทุนไทยในต่างประเทศ จึงมีแผนที่จะพานักลงทุนไทยในอุตสาหกรรมเป้าหมาย เช่น กลุ่มอาหารแปรรูป กลุ่มพลังงาน กลุ่มสิ่งทอ กลุ่มโรงแรม เดินทางไปศึกษาหาลู่ทางการลงทุนในอุซเบกิสถานอีกครั้ง ซึ่งครั้งนี้ภาคเอกชนไทยจะได้เห็นศักยภาพของอุซเบกิสถานในเชิงลึกได้อย่างแท้จริง สามารถนำไปวิเคราะห์เพื่อตัดสินใจลงทุนในอนาคตต่อไป” นายชูวงศ์กล่าว
*********************************************************************

ที่มา : https://www.thaigov.go.th/news/contents/details/18583
