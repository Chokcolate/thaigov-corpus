รัฐบาลไทย-ข่าวทำเนียบรัฐบาล-สสวท.-มหาวิทยาลัยราชภัฏ ร่วมมือพัฒนาหลักสูตร เพื่อยกระดับครูวิทยาศาสตร์ยุคใหม่

วันจันทร์ที่ 7 มกราคม 2562
สสวท.-มหาวิทยาลัยราชภัฏ ร่วมมือพัฒนาหลักสูตร เพื่อยกระดับครูวิทยาศาสตร์ยุคใหม่
ผศ.ดร.วีรสิทธิ์ สิทธิไตรย์ ที่ปรึกษารัฐมนตรีช่วยว่าการกระทรวงศึกษาธิการ พร้อมด้วย ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ หารือความร่วมมือการจัดทำหลักสูตรพัฒนาครู เพื่อยกระดับการเรียนการสอนวิทยาศาสตร์ยุคใหม่
ผศ.ดร.วีรสิทธิ์ สิทธิไตรย์ ที่ปรึกษารัฐมนตรีช่วยว่าการกระทรวงศึกษาธิการ (ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ) พร้อมด้วย ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ หารือความร่วมมือการจัดทำหลักสูตรพัฒนาครู เพื่อยกระดับการเรียนการสอนวิทยาศาสตร์ยุคใหม่ ระหว่างสถาบันส่งเสริมการสอนวิทยาศาสตร์และเทคโนโลยี (สสวท.) และมหาวิทยาลัยราชภัฏ (มรภ.) 38 แห่ง เมื่อวันพฤหัสบดีที่ 3 มกราคม 2562ณ ห้องประชุมวชิราวุธ
ศ.ดร.ชูกิจ ลิมปิจำนงค์ ผู้อำนวยการ สสวท. กล่าวว่า การหารือในครั้งนี้ถือเป็นนิมิตหมายอันดีที่ สสวท. และ มรภ.ทั้ง 38 แห่ง มุ่งมั่นที่จะร่วมมือกันด้านหลักสูตรพัฒนาครู รวมถึงการพัฒนาอาจารย์มหาวิทยาลัยในคณะครุศาสตร์/ศึกษาศาสตร์ เพื่อยกระดับการเรียนการสอนวิทยาศาสตร์ยุคใหม่ เพราะเป็นที่ทราบกันดีว่า มรภ. มีหน้าที่หลักในการผลิตครูเข้าสู่ระบบการศึกษา ในขณะที่ สสวท. ทำหน้าที่ออกแบบหลักสูตรอบรมครูผู้สอนใน 3 หลักสูตร ได้แก่ วิทยาศาสตร์ คณิตศาสตร์ และเทคโนโลยี ดังนั้น การจัดทำหลักสูตรร่วมกันในครั้งนี้จะเป็นประโยชน์ต่อครูและผู้เรียนโดยตรง รวมทั้งเป็นการสร้างครูเพื่อตอบโจทย์แนวทางการเรียนการสอนในอนาคตข้างหน้า
ทั้งนี้ สสวท. ในฐานะหน่วยงานที่มีความชำนาญเกี่ยวกับวิธีการสอนแนวใหม่ มีความยินดีที่จะช่วยกันพัฒนาการเรียนการสอนด้านวิทยาศาสตร์ คณิตศาสตร์ และเทคโนโลยี โดยเฉพาะอย่างยิ่งวิชา Coding หรือวิทยาการคำนวณ และการจัดการเรียนการสอนแบบ STEM Education ซึ่งมีความสำคัญต่อการบูรณาการการเรียน วิทยาศาสตร์ คณิตศาสตร์ และเทคโนโลยีในปัจจุบัน ซึ่งเป็นการเสริมสร้างทักษะการคำนวณและคิดวิเคราะห์อย่างเป็นระบบ และสามารถนำไปปรับใช้ในชีวิตประจำวัน เพื่อตอบโจทย์โลกที่กำลังเปลี่ยนแปลงอย่างรวดเร็วได้ เป็นต้น
ผศ.ดร.ชัยฤทธิ์ ศิลาเดช อธิการบดี มรภ.หมู่บ้านจอมบึง กล่าวว่า ในส่วนของมหาวิทยาลัยราชภัฏนั้น เห็นด้วยและยินดีอย่างยิ่งในการร่วมมือกับ สสวท. จัดทำหลักสูตรพัฒนาครู เพื่อยกระดับการเรียนการสอนวิทยาศาสตร์ยุคใหม่ โดยมุ่งเน้นความร่วมมือใน 3 เรื่องหลัก คือ การพัฒนาหลักสูตร การพัฒนาเทคนิคการสอน และการวัดและประเมินผล
นอกจากนี้ การจัดทำหลักสูตรนี้มีความสอดคล้องกับบริบทของมหาวิทยาลัยราชภัฏในปัจจุบัน ที่มีหน้าที่หลักในการผลิตและพัฒนาครู หากได้ร่วมมือกับ สสวท. ซึ่งเป็นหน่วยงานหลักที่มีหน้าที่โดยตรง ก็จะทำให้เกิดเป็นพลังในการพัฒนาการเรียนการสอนวิทยาศาสตร์ ยุคใหม่โดยใช้ STEM Education เป็นหลัก เพื่อสร้างบุคลากรที่มีคุณภาพต่อไป
ผศ.ดร.รัฐกรณ์ คิดการ ประธานสภาคณบดีคณะครุศาสตร์ มรภ. กล่าวว่า ปัจจุบัน มรภ.ได้ปรับการเรียนการสอนหลักสูตรครุศาสตรบัณฑิต 4 ปี เพื่อให้สอดคล้องกับยุทธศาสตร์ชาติและรองรับความเปลี่ยนแปลงของโลกที่เกิดขึ้นอย่างรวดเร็ว โดยหลังจากการหารือครั้งนี้ จะร่วมมือกับ สสวท. พัฒนาอาจารย์คณะครุศาสตร์/ศึกษาศาสตร์ และหลักสูตรพัฒนาครูผู้สอนวิทยาศาสตร์ยุคใหม่ ที่สามารถสอนได้จริง และตอบโจทย์ของโลกในอนาคต จึงเป็นเรื่องที่น่ายินดีที่จะได้ร่วมมือกันพัฒนาการเรียนการสอนให้เกิดผลโดยตรงต่อเด็ก นำไปสู่การบรรลุเป้าหมายการพัฒนากำลังคนเพื่อการพัฒนาประเทศต่อไป
Written by อิทธิพล รุ่งก่อน
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/17963
