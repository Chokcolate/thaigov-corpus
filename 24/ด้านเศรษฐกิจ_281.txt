รัฐบาลไทย-ข่าวทำเนียบรัฐบาล-สำนักงานสลากแถลง “ข้อสรุปในการแก้ปัญหาสลากเกินราคา ตามโร้ดแมประยะที่ 3”

วันพฤหัสบดีที่ 24 มกราคม 2562
สำนักงานสลากแถลง “ข้อสรุปในการแก้ปัญหาสลากเกินราคา ตามโร้ดแมประยะที่ 3”
กรรมการและโฆษกคณะกรรมการสลากกินแบ่งรัฐบาล พร้อมด้วยผู้อำนวยการสำนักงานสลากกินแบ่งรัฐบาล แถลง “ข้อสรุปในการแก้ปัญหาสลากเกินราคา ตามโร้ดแมประยะที่ 3”
วันนี้ (24 มกราคม 2562) เวลา 14.00 น. ที่สำนักงานสลากกินแบ่งรัฐบาล นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล พร้อมด้วย พ.ต.อ.บุญส่ง จันทรีศรี ผู้อำนวยการสำนักงานสลากกินแบ่งรัฐบาล แถลงต่อผู้สื่อข่าวว่า ตามที่คณะกรรมการสลากกินแบ่งรัฐบาล ได้วางแนวทางในการแก้ไขปัญหาการจำหน่ายสลากเกินราคาไว้ 3 ระยะ คือ ระยะแรกคือการจัดระเบียบและบังคับใช้กฎหมาย ระยะที่ 2 คือ การปรับแผนและกำหนดทิศทางการจำหน่าย ด้วยการจัดระบบการจำหน่ายสลากผ่านโครงการซื้อ-จองล่วงหน้า เป็นการปรับสมดุลปริมาณสลากระหว่างระบบตัวแทนจำหน่ายและระบบการซื้อ-จองล่วงหน้า ทำให้สลากกระจายไปยังผู้จำหน่ายทั่วประเทศ และระยะที่ 3 คือการแก้ไขปัญหาอย่างยั่งยืนและเป็นธรรม ซึ่งในห้วงระยะเวลาหลายเดือนที่ผ่านมา สำนักงานสลากกินแบ่งรัฐบาล  ได้ลงพื้นที่รับฟังเสียงของประชาชน ทั้งผู้ซื้อและผู้ขายสลาก เกี่ยวกับความต้องการในการซื้อขายสลาก เพื่อรวบรวมไปสู่วิธีการแก้ไขปัญหา จากผลการรับฟังเสียงซึ่งมีความหลากหลายนั้น ส่วนใหญ่ผู้ซื้อต้องการซื้อสลากแบบรวมชุด ผู้ขายจึงต้องไปหาซื้อสลากมารวมชุดเพื่อตอบสนองความต้องการของผู้ซื้อ ทำให้ต้นทุนการจำหน่ายเพิ่มสูงขึ้น และยังทำให้สลากแบบใบเดี่ยวหายไปจากตลาดด้วย  นอกจากนี้ ยังมีเรื่องของปริมาณสลากรวมชุดที่มีความแตกต่างกัน ทีทั้งแบบ 5 ใบ 3 ใบและ 2 ใบ เป็นต้น
จากข้อมูลของการลงพื้นที่รับฟังเสียงของผู้ซื้อและผู้ขาย ประกอบกับในปัจจุบัน สถานการณ์การจำหน่ายสลากแบบรวมชุดทวีความรุนแรงมากขึ้น ทั้งในเรื่องของปริมาณการรวมชุดและเรื่องของราคา จนทำให้การหาซื้อสลากแบบใบเดี่ยวทำได้ยาก เนื่องจากถูกดึงไปรวมชุดเป็นส่วนใหญ่  คณะกรรมการสลากกินแบ่งรัฐบาล จึงได้ร่วมกันพิจารณาด้วยความรอบคอบ และคำนึงถึงประโยชน์ต่อผู้ซื้อเป็นสำคัญและในขณะเดียวกันก็ไม่ให้กระทบต่อผู้ขาย จึงมีมติให้ดำเนินการจัดทำสลากแบบรวมชุดขึ้น โดยเป็นการรวมชุดแบบ 2-2-1 คือ การจัดชุด 2 ใบ เป็นจำนวน 2 เล่ม และจัดชุด 2 ใบ อีก 2 เล่ม และมี 1 เล่ม ที่เป็นใบเดี่ยว  สำหรับชุด 2 ใบแรก มีเลข 6 หลักเหมือนกัน จำนวน 100 ชุด ชุดละ 2 ใบ และจะมีเลขหมายเลข 6 หลักเหมือนกัน ซึ่งไม่ซ้ำกับชุดแรก อีกจำนวน 100 ชุด ชุดละ 2 ใบ และอีก 1 เล่ม จำนวน 100 ใบ  ทำให้รายย่อยแต่ละรายได้รับสลากจำนวน 5 เล่มเช่นเดิม แต่สามารถจำหน่ายสลากชุดได้ 200 ชุด ชุดละ 2 ใบ ซึ่งสามารถแยกขายเป็นใบเดี่ยวได้
นอกจากนี้ จะมีการคละตัวเลขภายในเล่มเดียวกัน และการจัดจำหน่ายเป็นการกระจายไปทั่วประเทศ  ทำให้ไม่สามารถนำไปจับชุดเพื่อรวมเป็นชุดจำหน่ายในปริมาณมาก ๆ ได้อีกต่อไป  และจะพิมพ์สีที่แตกต่างกันเพื่อเป็นจุดสังเกต  เพื่อให้ผู้ขายและผู้ซื้อเห็นได้ชัดเจนว่าเป็นสลากที่พิมพ์ออกมาเป็นแบบรวมชุด
สลากแบบรวมชุดนี้ จะจำหน่ายในระบบซื้อ-จองล่วงหน้าฯ โดยเริ่มดำเนินการในการทำรายการซื้อ-จองล่วงหน้าฯ ครั้งที่ 81 ซึ่งเปิดให้จองสลากงวดวันที่ 1 มีนาคม 2562 (ทำรายการจองวันที่ 5-6 กุมภาพันธ์ และทำรายการซื้อวันที่ 19 กุมภาพันธ์ 2562) และจะใช้เวลา 3 เดือนในการประเมินผลการทดลองตลาด
สำหรับการการจัดพิมพ์สลากแบบรวมชุดในลักษณะดังกล่าวนี้ เป็นไปเพื่อเป็นการตอบสนองทั้งผู้ซื้อและผู้ขาย ที่มีความต้องการซื้อขายสลากแบบรวมชุด แต่ในขณะเดียวกัน ก็ต้องจำกัดปริมาณในการการรวมชุดไม่ให้มีมากจนเกินไปด้วย

ที่มา : https://www.thaigov.go.th/news/contents/details/18337
