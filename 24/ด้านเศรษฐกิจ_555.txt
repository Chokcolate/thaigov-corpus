รัฐบาลไทย-ข่าวทำเนียบรัฐบาล-บสย.รักพี่วิน ทะลุ 8,300 ราย คาดสัปดาห์นี้เคลียร์ครบ  22 มี.ค.เปิด“ติวพี่วินก่อนกู้เงิน”สร้างภูมิคุ้มกันหนี้นอกระบบ

วันจันทร์ที่ 11 มีนาคม 2562
บสย.รักพี่วิน ทะลุ 8,300 ราย คาดสัปดาห์นี้เคลียร์ครบ  22 มี.ค.เปิด“ติวพี่วินก่อนกู้เงิน”สร้างภูมิคุ้มกันหนี้นอกระบบ
บสย. เร่งประสานธนาคารพันธมิตร เดินหน้าโครงการ บสย.รักพี่วิน หลังยอดขอสินเชื่อพี่วิน พุ่งทะยานกว่า 8,300 ราย  มั่นใจเคลียร์ทั้งหมดสัปดาห์นี้ เตรียมผนึกสมาคมผู้ขับขี่รถจักรยานยนต์รับจ้างแห่งประเทศไทย เปิดหลักสูตร “ติวพี่วินก่อนกู้เงิน” สร้างภูมิคุ้มกัน
ดร.รักษ์ วรกิจโภคาทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.)  เปิดเผยว่าโครงการ บสย.รักพี่วิน  ประสบความสำเร็จเกินความคาดหมายมีพี่วินเข้าร่วมโครงการ และลงทะเบียนกับ บสย. ระหว่าง 21 ก.พ. – 4 มี.ค. กว่า 8,300 ราย  โดยมีพี่วินผ่านขั้นตอนการติดต่อกลับจาก บสย. และได้สัมภาษณ์เพื่อประเมินความสามารถในการชำระหนี้เบื้องต้น พร้อมส่งรายชื่อให้ธนาคารแล้ว จำนวน 3,800 ราย ส่วนที่เหลืออีก 4,500 รายอยู่ในกระบวนการติดต่อกลับ คาดว่าภายในสัปดาห์นี้ จะนำส่งรายชื่อและข้อมูลให้กับสถาบันการเงินได้ทั้งหมด โดยสถาบันการเงินจะใช้ระยะเวลาในการพิจารณาอนุมัติสินเชื่อประมาณ 2 สัปดาห์ ถึง 1 เดือน
“กระบวนการการพิจารณาเบื้องต้นของ บสย.จะเร็วขึ้นเป็นลำดับ สำหรับพี่วิน ที่ลงทะเบียนที่เหลืออีก 4,400 คน  จะได้รับการติดต่อกลับไม่เกิน 3 วันทำการ เนื่องจากเราได้นำเครื่องมือทางด้านดิจิทัลแพลทฟอร์ม  มาใช้ในการพิจารณาคัดกรองเบื้องต้น (Prescreening) ก่อนนำส่งสถาบันการเงิน และหลังจากนี้จะเข้าสู่ภาวะปกติ  แบบเรียลไทม์ ” ดร.รักษ์ กล่าว    นอกจากนี้ บสย.ยังได้เร่งประสานธนาคารพันธมิตร เพื่อเดินหน้าโครงการรักพี่วิน โดยติดตามผลการพิจารณาการปล่อยสินเชื่อของธนาคารพันธมิตร รวมถึงการประสานธนาคารเพิ่มเติม  เพื่อรองรับความต้องการ การขอสินเชื่อ นอกเหนือธนาคารที่ร่วมโครงการกับบสย.ในขณะนี้แล้ว  คือ ธนาคารออมสิน  ธนาคารทิสโก้ จำกัด (มหาชน)   บริษัท ไฮเวย์ จำกัด (สมหวังเงินสั่งได้) ธนาคารไทยเครดิตเพื่อรายย่อย จำกัด (มหาชน) และ อีกหนึ่งสถาบันการเงิน  โดยธนาคารพันธมิตร ยังได้เตรียมอัตราดอกเบี้ยผ่อนปรนให้พี่วินด้วย
ทั้งนี้ บสย. ร่วมกับสมาคมผู้ขับขี่รถจักรยานยนต์รับจ้างแห่งประเทศไทย เปิดโครงการ Financial Literacy  หลักสูตรอบรมให้ความรู้ทางการเงินกลุ่มอาชีพอิสระ กลุ่มพี่วิน จำนวน 100 คน  หัวข้อ “ติวพี่วินก่อนกู้เงิน” โดย นายสุรชัย กำพลานนท์วัฒน หรือ MR. Banker  เนื้อหาหลักสูตร ประกอบด้วย การแนะนำการเตรียมเอกสารประกอบเพื่อขอสินเชื่อกับธนาคาร  การทำเวิร์คชอป  ให้ความรู้การสร้างวินัยทางการเงิน การตรวจสุขภาพทางการเงิน  และ หัวข้อ “วิน..เปลี่ยนเมือง” โดยนายเฉลิม ชั่งทอง นายกสมาคมผู้ขับขี่รถจักรยานยนต์รับจ้างแห่งประเทศไทย ในวันที่ 22 มีนาคม นี้  เวลา 13.30 -15.00 น.     ณ อาคารเฉลิมพระบารมี 50 ปี ซอยศูนย์วิจัย ถ.เพชรบุรีตัดใหม่ กรุงเทพฯ  และ ในวันที่ 26 มีนาคม นี้  บสย.และธนาคารออมสิน ภาค 14  ได้ร่วมกันจัดโครงการอบรม ณ โรบินสัน สาขาอยุธยา ตั้งแต่เวลา 10.00 น – 16.00 น.  ตั้งเป้าพี่วิน เข้าร่วมอบรม จำนวน 500 คน

ที่มา : https://www.thaigov.go.th/news/contents/details/19257
