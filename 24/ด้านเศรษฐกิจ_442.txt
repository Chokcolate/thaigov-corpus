รัฐบาลไทย-ข่าวทำเนียบรัฐบาล-'กฤษฎา' จี้งานเกษตรเร่งด่วนในส่วนภูมิภาค พร้อมมอบนโยบายต้องทันสถานการณ์

วันพฤหัสบดีที่ 21 กุมภาพันธ์ 2562
'กฤษฎา' จี้งานเกษตรเร่งด่วนในส่วนภูมิภาค พร้อมมอบนโยบายต้องทันสถานการณ์
'กฤษฎา' จี้งานเกษตรเร่งด่วนในส่วนภูมิภาค พร้อมมอบนโยบายต้องทันสถานการณ์ รู้จักปรับกลไกการทำงาน บูรณาการทุกภาคส่วนแก้ปัญหาปากท้องเกษตรกร
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมทางไกลด้วยระบบวิดีโอคอนเฟอร์เร้นท์ เพื่อติดตามการทำงานและมอบนโยบายแก่หน่วยงานในสังกัดกระทรวงเกษตรฯ ระดับจังหวัด และชี้แจงแนวทางการดำเนินงานเกี่ยวกับสารพาราควอต ไกลโฟเซต และคลอร์ไพริฟอส ณ กระทรวงเกษตรและสหกรณ์ ว่า ตามที่คณะกรรมการวัตถุอันตรายฯ มีมติเมื่อวันที่ 23 พฤษภาคม 2561 และวันที่ 14 กุมภาพันธ์ 2562 ให้กรมวิชาการเกษตรดำเนินการเพื่อจำกัดการใช้วัตถุอันตราย ทั้ง 3 ชนิด ได้แก่ พาราควอต ไกลโฟเซต และคลอร์ไพริฟอส ในการทำเกษตรกรรม เป็นไปตามมติเดิมที่คณะกรรมการวัตถุอันตรายได้เคยลงมติไปแล้ว ซึ่งกระทรวงเกษตรฯ โดยกรมวิชาการเกษตรได้เดินหน้ามาตรการจำกัดการใช้วัตถุอันตรายดังกล่าว โดย 1) ไม่อนุญาตให้ผู้ประกอบการขึ้นทะเบียนผู้นำเข้ารายใหม่ 2) ผู้ประกอบการที่มีใบอนุญาตนำเข้าที่ได้ขออนุญาตไว้ก่อนออกมาตรการ ยังสามารถนำเข้าได้แต่ลดสัดส่วนการนำเข้าลงครึ่งหนึ่ง และ 3) ร่างประกาศกระทรวงเกษตรและสหกรณ์ 5 ฉบับ มีสาระสำคัญเกี่ยวกับมาตรการจำกัดการใช้สารเคมี ทั้ง 3 ชนิด ซึ่งคณะกรรมการวัตถุอันตรายเพิ่มมีมติเห็นชอบในหลักการเมื่อ 15 มกราคม 2562 และมอบหมายให้คณะอนุกรรมการพิจารณาร่างกฎกระทรวงและประกาศกระทรวงออกตามความในพระราชบัญญัติวัตถุอันตราย พ.ศ. 2535 โดยอยู่ระหว่างพิจารณา และจะสามารถดำเนินการมาตรการอื่น ๆ ได้เมื่อประกาศผ่านความเห็นชอบแล้ว อาทิ การอบรมให้ความรู้แก่เกษตรกรในการใช้พาราควอต ไกลโฟเซต และคลอร์ไพริฟอส อย่างปลอดภัย เป็นต้น และขอให้หน่วยงานที่เกี่ยวข้องดำเนินมาตรการจำกัดการใช้วัตถุอันตราย รวมทั้งเร่งขับเคลื่อนนโยบายเกษตรอินทรีย์ เกษตรปลอดภัยให้บรรลุผลสำเร็จภายใน 24 เดือน
นอกจากนี้ ยังได้มอบนโยบายแก่ส่วนราชการสังกัดกระทรวงเกษตรฯ ในส่วนภูมิภาค โดยให้ยึดหลักกลไกของคณะอนุกรรมการพัฒนาการเกษตรและสหกรณ์ระดับจังหวัด (อกพ.) เป็นสิ่งสำคัญในการดำเนินงานของกระทรวง เกษตรฯ โดยจะต้องรู้งาน รู้เท่าทันต่อสถานการณ์ และสามารถเชื่อมโยงการทำงานกับหน่วยงานอื่น ๆ และภาคเอกชนในพื้นที่ที่เกี่ยวข้อง โดยการปรับใช้กลไก และแนวทางการทำงานได้อย่างเหมาะสม รวมทั้งการตอดตามงานตามนโยบายสำคัญต่าง ๆ อาทิ 1) การให้ความช่วยเหลือชาวประมงชายฝั่ง/การเยียวยาชาวประมงที่ได้รับผลกระทบภายหลังจากการบังคับใช้กฎหมาย พรก.ประมง พ.ศ. 2558 ตามหลักเกณฑ์เงื่อนไข จำนวน 300 ลำ 2) โครงการพัฒนาแหล่งน้ำ ในจังหวัดนครศรีธรรมราช และพัทลุง ซึ่งมีประชาชนไปร้องเรียนเรื่องความไม่โปร่งใสนั้น ให้เจ้าหน้าที่ที่เกี่ยวข้องลงพื้นที่สำรวจข้อเท็จจริงและรายงานกลับมายังส่วนกลางโดยด่วน 3) เตรียมนำโครงการสานพลังประชารัฐเพื่อสนับสนุนการปลูกข้าวโพดหลังฤดูทำนาไปใช้เป็นโมเดลในการบริหารจัดการพืชชนิดอื่นต่อไป โดยเห็นผลสำเร็จในการเชื่อมโยงนโยบายการตลาดนำการผลิต การปรับเปลี่ยนไปปลูกพืชอื่นที่ตลาดมีความต้องการ มีภาคเอกชนมารับซื้อ มีการรวมกลุ่มบริหารจัดการในระบบสหกรณ์ที่มีประสิทธิภาพ ช่วยให้เกษตรกรมีรายได้เพิ่มขึ้นจริง เป็นต้น.
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/18903
