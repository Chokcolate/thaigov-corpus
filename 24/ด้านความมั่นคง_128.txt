รัฐบาลไทย-ข่าวทำเนียบรัฐบาล-“บิ๊กอู๋”ชมการทดสอบมาตรฐานฝีมือผู้ประกอบอาหารไทย ปั้นพ่อครัวแม่ครัวไทยสู่ครัวโลก

วันอาทิตย์ที่ 3 กุมภาพันธ์ 2562
“บิ๊กอู๋”ชมการทดสอบมาตรฐานฝีมือผู้ประกอบอาหารไทย ปั้นพ่อครัวแม่ครัวไทยสู่ครัวโลก
รมว.แรงงาน และคณะ เยี่ยมชมการทดสอบภาคปฏิบัติตามมาตรฐานฝีมือแรงงานแห่งชาติ สาขาผู้ประกอบอาหารไทยในเยอรมนี แก้ปัญหาขาดแคลนพ่อครัว - แม่ครัวไทยในต่างประเทศ ขยายตลาดแรงงานไทย เสริมสร้างโอกาสความก้าวหน้า เผยแพร่ประชาสัมพันธ์อาหารไทยให้เป็นที่ยอมรับ
รมว.แรงงาน และคณะ เยี่ยมชมการทดสอบภาคปฏิบัติตามมาตรฐานฝีมือแรงงานแห่งชาติ สาขาผู้ประกอบอาหารไทยในเยอรมนี แก้ปัญหาขาดแคลนพ่อครัว - แม่ครัวไทยในต่างประเทศ ขยายตลาดแรงงานไทย เสริมสร้างโอกาสความก้าวหน้า เผยแพร่ประชาสัมพันธ์อาหารไทยให้เป็นที่ยอมรับ แก่สายตาชาวต่างประเทศ พร้อมยกระดับธุรกิจร้านอาหารไทยให้เป็นที่รู้จักมากขึ้น
เมื่อวันที่ 2 กุมภาพันธ์ 2562 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน พร้อมด้วย นายจรินทร์ จักกะพาก ปลัดกระทรวงแรงงาน นางเพชรรัตน์ สินอวย อธิบดีกรมการจัดหางาน นายสุทธิ สุโกศล อธิบดีกรมพัฒนาฝีมือแรงงาน และคณะ เยี่ยมชมการทดสอบภาคปฏิบัติตามมาตรฐานฝีมือแรงงานแห่งชาติ สาขาผู้ประกอบอาหารไทย ของกรมพัฒนาฝีมือแรงงาน ณ เมืองเฮ้าสัก สหพันธ์สาธารณรัฐเยอรมนี โดยการเยี่ยมชมการทดสอบมาตรฐานฝีมือแรงงานแห่งชาติ ในครั้งนี้ เพื่อต้องการแก้ไขปัญหาการขาดแคลนแรงงานฝีมือในตำแหน่งพ่อครัว - แม่ครัวไทยในต่างประเทศ การขยายตลาดแรงงานไทยในต่างประเทศ ทำให้แรงงานไทยในต่างประเทศมีโอกาสก้าวหน้าในการทำงานและมีมาตรฐานฝีมือแรงงานในต่างประเทศ ตลอดจนการเผยแพร่ประชาสัมพันธ์ด้านอาหารไทยให้เป็นที่ยอมรับ รวมทั้งการยกระดับธุรกิจร้านอาหารไทยให้เป็นที่รู้จักและเสริมสร้างภาพลักษณ์ที่ดียิ่งขึ้นในสายตาชาวต่างประเทศ
ปัจจุบันมีคนไทยพำนักอยู่ในเยอรมนีจำนวนประมาณ 25,000 คน มีร้านอาหารไทยจำนวนกว่า 600 ร้าน ซึ่งกระทรวงแรงงาน โดยกรมพัฒนาฝีมือแรงงานได้มีการทดสอบมาตรฐานฝีมือแรงงานแห่งชาติ สาขาผู้ประกอบอาหารไทย ระดับ 1 ระหว่างวันที่ 2 - 3 ก.พ.62 มีเป้าหมายในการทดสอบฯ ให้แก่คนไทยที่อยู่ในเมืองเฮ้าสัก จำนวน 20 คน ทั้งนี้ ตั้งแต่ปี 2554 - 2561 สามารถดำเนินการทดสอบมาตรฐานฝีมือแรงงานแห่งชาติตามโครงการส่งเสริมศักยภาพมาตรฐานฝีมือแรงงานไทยรวมทุกสาขาแล้วจำนวน 1,335 คน ในจำนวนนี้เป็นผู้ผ่านการทดสอบสาขาผู้ประกอบอาหารไทยจำนวน 158 คน ที่เหลือเป็นผู้ผ่านการทดสอบสาขานวดแผนไทยและสาขาการนวดไทยสัปปายะโดยปัจจุบันแรงงานไทยมีรายได้เฉลี่ยต่อหัวประมาณ 40,000 กว่าบาท
-----------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สำนักประสานความร่วมมือระหว่างประเทศ - ข้อมูล/
2 กุมภาพันธ์ 2562

ที่มา : https://www.thaigov.go.th/news/contents/details/18545
