รัฐบาลไทย-ข่าวทำเนียบรัฐบาล-บีโอไอนำเอสเอ็มอีไทยบุกญี่ปุ่น สร้างเครือข่ายอุตฯ อาหาร - อุปกรณ์การแพทย์

วันพฤหัสบดีที่ 7 กุมภาพันธ์ 2562
บีโอไอนำเอสเอ็มอีไทยบุกญี่ปุ่น สร้างเครือข่ายอุตฯ อาหาร - อุปกรณ์การแพทย์
บีโอไอสงขลา จับมือบีโอไอพิษณุโลก นำคณะเอสเอ็มอีไทยจากภาคใต้และภาคเหนือเดินทางไปเยือนโตเกียว และโอซากา ประเทศญี่ปุ่น หวังสร้างเครือข่ายและขยายโอกาสทางธุรกิจในกลุ่ม อุตสาหกรรมอาหารและอุปกรณ์ทางการแพทย์
นายภนธร วงศ์พรหม ผู้อำนวยการศูนย์เศรษฐกิจการลงทุนภาคที่ 5 (จังหวัดสงขลา) สำนักงานคณะกรรมการส่งเสริมการลงทุน (บีโอไอ) เปิดเผยว่า กองประสานและพัฒนาปัจจัยการลงทุน ร่วมกับศูนย์เศรษฐกิจการลงทุนภาคที่ 7 (พิษณุโลก) และบีโอไอสงขลา จะจัดกิจกรรมสร้างเครือข่ายการลงทุน  โดยจะนำคณะผู้ประกอบการขนาดกลางและขนาดย่อม (เอสเอ็มอี) เดินทางไปกรุงโตเกียว และนครโอซากา ประเทศญี่ปุ่น ระหว่างวันที่ 4 – 8 มีนาคม 2562
โดยกิจกรรมสำคัญ ได้แก่ เข้าร่วมชมงานแสดงสินค้าอาหารและเครื่องดื่ม FOODEX JAPAN 2019 ซึ่งเป็นงานแสดงสินค้านานาชาติที่มีมากกว่า 3,700 บูธจาก 80 ประเทศทั่วโลก และจะเป็นตลาดสำหรับเอสเอ็มอีไทยในกลุ่มสินค้าอาหารและเครื่องดื่มในอนาคต เพราะญี่ปุ่นนำเข้าอาหารจากทั่วโลกปีละกว่า 6 หมื่นล้านเหรียญสหรัฐฯ โดยเฉพาะอาหารสำเร็จรูป อาหารเพื่อสุขภาพ อาหารเสริม ซึ่งเป็นกลุ่มที่ประเทศไทยมีศักยภาพและมีความหลากหลายในด้านทรัพยากรธรรมชาติ เช่น พืช ผัก สมุนไพร และยังเป็นเวทีให้ผู้ประกอบการไทยได้พบปะและขยายความร่วมมือกับผู้ผลิตสินค้าอาหารและเครื่องดื่มชั้นนำจากทั่วโลกไปสู่การสร้างความร่วมมือกันในอนาคตด้วย
นอกจากนี้ คณะของเอสเอ็มอีไทยจะได้เดินทางไปเยี่ยมชมกิจการผลิตอาหารชั้นนำของญี่ปุ่น ได้แก่ บริษัท Morinaga Milk Industry ผู้ผลิตและจำหน่ายผลิตภัณฑ์นมที่ใหญ่ที่สุดในญี่ปุ่น และบริษัท Nipro Corporation ผู้ผลิตอุปกรณ์การแพทย์ของญี่ปุ่น และถือเป็นบริษัทผู้เชี่ยวชาญการคิดค้นและสร้างนวัตกรรมทางการแพทย์
และบีโอไอยังจะพาคณะเอสเอ็มอีไทยไปเยี่ยมชมกิจการผลิตรถเข็นและอุปกรณ์สำหรับผู้พิการของ Kawamura Gishi และกิจการผลิตอาหารแปรรูปจากบุกและผัก ของ Tsuda Food Industry ผู้ประกอบการ เอสเอ็มอีไทยที่สนใจเข้าร่วมกิจกรรม สามารถติดต่อสอบถามรายละเอียดได้ที่ศูนย์เศรษฐกิจการลงทุนภาคที่ 5 (บีโอไอสงขลา) โทร 074 584506 หรือ 074 584504
************************************************************

ที่มา : https://www.thaigov.go.th/news/contents/details/18628
