รัฐบาลไทย-ข่าวทำเนียบรัฐบาล-สำนักงานสลากฯ ยืนยันการประกาศผลรางวัลที่ 1 งวด 16 ธันวาคม 2561 ถูกต้อง

วันจันทร์ที่ 17 ธันวาคม 2561
สำนักงานสลากฯ ยืนยันการประกาศผลรางวัลที่ 1 งวด 16 ธันวาคม 2561 ถูกต้อง
ตามที่มีกระแสข่าวในสื่อสังคมออนไลน์เกี่ยวกับประกาศผลรางวัลที่ 1 งวดวันที่ 16 ธันวาคม 2561 นั้น
นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล ขอยืนยันว่า การประกาศผลรางวัลสลากกินแบ่งรัฐบาล งวดวันที่ 16 ธันวาคม 2561 เป็นไปตามกระบวนการในการออกรางวัล ตามที่ได้รับการรับรองมาตรฐานสากล ISO9001 : 2015 ทุกขั้นตอน โดยในการออกรางวัลทุกครั้ง จะมีกรรมการซึ่งเป็นผู้ทรงคุณวุฒิซึ่งสำนักงานเชิญมาจากหน่วยงานต่าง ๆ ร่วมเป็นสักขีพยานในการออกรางวัล อยู่ด้านล่างบริเวณด้านหน้าของเวที   ในขณะที่ทำการออกรางวัลที่ 1 พนักงานหมุนได้แสดงหมายเลขที่ออกรางวัล หมายเลข  6 ในหลักสิบ รายละเอียดของภาพการแสดงหมายเลขรางวัลที่ 1 ปรากฎตามที่ได้มีการถ่ายทอดสดการออกรางวัลทางสถานีโทรทัศน์กองทัพบกช่อง 5 สถานีโทรทัศน์ไทยรัฐทีวี สถานีข่าวปริงส์นิวส์ ตลอดจนไลน์ทูเดย์ และผู้ประกาศผลรางวัล ซึ่งนั่งอยู่ด้านล่างของเวที ได้ประกาศผลรางวัลที่ 1 และมีการประกาศทวนหมายเลขที่ออกรางวัลที่ 1 อีก 2 ครั้ง รวมทั้งมีการพิมพ์หมายเลขที่ถูกรางวัลขึ้นแสงที่หน้าจอโทรทัศน์ในการถ่ายทอดสด ซึ่งการดำเนินการดังกล่าว เป็นไปด้วยความเรียบร้อยตามกระบวนการทุกประการ เช่นเดียวกับการออกรางวัลสลากกินแบ่งรัฐบาล ทุกครั้งที่ผ่านมา ท่ามกลางคณะกรรมการออกรางวัลสลากกินแบ่งรัฐบาล ประชาชนและสื่อมวลชน ที่เข้าชมการออกรางวัล โดยไม่มีการโต้แย้งว่าการประกาศผลรางวัลดังกล่าวมีความผิดพลาดแต่อย่างใด ซึ่งสะท้อนว่ากระบวนการเป็นไปตามขั้นตอนทุกประการ
สำหรับข้อสังเกต เกี่ยวกับลูกบอลหมายเลข 6 และหมายเลข 9 ที่อยู่ในกระแสข่าวนั้น ทั้ง 2 หมายเลขจะมีเส้นใต้กำกับไว้ เพื่อให้เห็นได้ชัดเจน ดังนี้  6 และ 9 เมื่อพนักหมุนแสดงหมายเลข ผู้ประกาศผลรางวัลจะมองเห็นเส้นใต้ที่กำกับอยู่ ทำให้ประกาศผลได้อย่างถูกต้อง  ในขณะที่ภาพที่มีการนำเสนอเผยแพร่ในสื่อสังคมออนไลน์นั้น เป็นภาพขณะที่พนักงานหมุนวางลูกบอลหมายเลข 6 บนตลับลูกบอล เพื่อพักไว้ก่อนจะทำการเก็บอุปกรณ์ ทำให้มองเห็นเส้นที่ขีดแสดงสัญลักษณ์เลข 6 ไม่ชัดเจน ซึ่งขั้นตอนนี้ เป็นขั้นตอนสุดท้ายก่อนจะทำการเก็บอุปกรณ์ออกรางวัลบรรจุหีบเพื่อเก็บรักษาไว้ในห้องมั่นคงต่อไป  โฆษกคณะกรรมการสลากกินแบ่งรัฐบาล กล่าวในตอนท้าย.

ที่มา : https://www.thaigov.go.th/news/contents/details/17550
