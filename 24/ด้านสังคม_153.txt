รัฐบาลไทย-ข่าวทำเนียบรัฐบาล-สธ.ลดโลกร้อน เตรียมติดตั้งโซลาร์เซลล์ในสถานบริการสาธารณสุขเพิ่มอีกกว่า 1,000 แห่งในปี 62

วันอาทิตย์ที่ 27 มกราคม 2562
สธ.ลดโลกร้อน เตรียมติดตั้งโซลาร์เซลล์ในสถานบริการสาธารณสุขเพิ่มอีกกว่า 1,000 แห่งในปี 62
กระทรวงสาธารณสุข เตรียมแผนปี 2562 ขอรับการสนับสนุนงบประมาณ 1,800 ล้านบาทจากกระทรวงพลังงาน ติดตั้งระบบไฟฟ้าพลังงานแสงอาทิตย์ในสถานบริการกว่า 1,000 แห่ง หลังได้รับการสนับสนุนงบปี 2561 ใน รพ.สต. แล้ว 274 แห่ง เพิ่มคุณภาพ ความสะดวกบริการประชาชน
กระทรวงสาธารณสุข เตรียมแผนปี 2562 ขอรับการสนับสนุนงบประมาณ 1,800 ล้านบาทจากกระทรวงพลังงาน ติดตั้งระบบไฟฟ้าพลังงานแสงอาทิตย์ในสถานบริการกว่า 1,000 แห่ง หลังได้รับการสนับสนุนงบปี 2561 ใน รพ.สต. แล้ว 274 แห่ง เพิ่มคุณภาพ ความสะดวกบริการประชาชน และลดโลกร้อน
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า รัฐมนตรีว่าการกระทรวงสาธารณสุข ได้มอบนโยบายให้เร่งพัฒนาโครงสร้างพื้นฐานสถานบริการสาธารณสุข โดยเฉพาะโรงพยาบาลส่งเสริมสุขภาพตำบล (รพ.สต.) พื้นที่ห่างไกลแนวชายแดน ทุรกันดาร พื้นที่เกาะ/พื้นที่สูง ให้มีระบบสาธารณูปโภคและการสื่อสาร ด้วยระบบไฟฟ้าพลังงานแสงอาทิตย์ ระบบอินเทอร์เน็ต เพื่อเพิ่มคุณภาพ ความสะดวก ในการบริการประชาชน และช่วยลดโลกร้อน ในปีงบประมาณ 2562 ได้เตรียมแผนขอรับการสนับสนุนงบประมาณจากกองทุนเพื่อการส่งเสริมอนุรักษ์พลังงาน กระทรวงพลังงาน จำนวน 1,800 ล้านบาท ในการติดตั้งระบบไฟฟ้าพลังงานแสงอาทิตย์ (Solar Cell) เพิ่มในสถานบริการ 3 กลุ่ม ประกอบด้วย 1.หน่วยบริการปฐมภูมิรวม 882 แห่ง ได้แก่ รพ.สต./ สาธารณสุขชุมชน (สสช.)/ สุขศาลาที่ยังไม่มีไฟฟ้าใช้ 114 แห่ง  รพ.สต.ที่ไฟฟ้าไม่เสถียร 169 แห่ง  รพ.สต.ในพื้นที่เขตชายแดน 472 แห่ง รพ.สต.ในพื้นที่เกาะ 48 แห่ง  สถานีอนามัยเฉลิมพระเกียรติ 60 พรรษา นวมินทราชินี 78 แห่ง และรพ.สต.ทุ่งรักษ์ชัยพัฒน์ 1 แห่ง 2.โรงพยาบาลที่มีความพร้อมดำเนินการ 131 แห่ง และ 3.โรงพยาบาลเฉลิมพระเกียรติ 39 แห่ง ได้แก่ โรงพยาบาลสมเด็จพระยุพราช 21 แห่ง รพ.เฉลิมพระเกียรติ 80 พรรษา 4 แห่ง และรพ.พระราชทานนามชัยพัฒน์ ในสมเด็จพระเทพรัตนราชสุดา สยามบรมราชกุมารี 4 แห่ง คาดว่าจะเริ่มติดตั้งได้ในเดือนมีนาคม 2562
ทั้งนี้ ในปีงบประมาณ 2561 กระทรวงสาธารณสุข ได้รับการสนับสนุนงบประมาณจากกองทุนเพื่อการส่งเสริมอนุรักษ์พลังงาน ในการติดตั้งระบบไฟฟ้าพลังงานแสงอาทิตย์ใน รพ.สต. ที่ไม่มีไฟฟ้าใช้จำนวน 47 แห่ง และใน รพ.สต. ที่ระบบไฟฟ้าไม่เสถียร 227 แห่ง รวมทั้งสิ้นกว่า 885 ล้านบาท เพื่อให้มีไฟฟ้าที่มีความเสถียร ระบบความเย็นของตู้เย็นที่ใช้เก็บรักษาวัคซีน ยา มีอุณหภูมิคงที่ สามารถทำหัตถการฉุกเฉินในเวลากลางคืน รวมทั้งบุคลากรและผู้บริการมีความปลอดภัย
*****************************************  27 มกราคม 2562

ที่มา : https://www.thaigov.go.th/news/contents/details/18374
