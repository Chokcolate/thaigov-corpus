รัฐบาลไทย-ข่าวทำเนียบรัฐบาล-​คลายปม! ให้ข้าราชการเกษียณเมื่ออายุ 63 เริ่มแล้วหรือยัง?

วันพุธที่ 13 กุมภาพันธ์ 2562
​คลายปม! ให้ข้าราชการเกษียณเมื่ออายุ 63 เริ่มแล้วหรือยัง?
--
เมื่อไม่กี่วันมานี้มีการแชร์ข้อมูลในสื่อสังคมออนไลน์ ว่า แนวคิดขยายเวลาเกษียณอายุของข้าราชการพลเรือนจาก 60 ปี เป็น 63 ปี เริ่มขึ้นแล้ว!
ความจริงยังไม่เกิดขึ้นแต่อย่างใด...
เพราะขณะนี้ยังอยู่ระหว่างการศึกษาและรวบรวมข้อมูลเท่านั้น โดยสำนักงาน ก.พ. ซึ่งเป็นหน่วยงานที่มีอำนาจหน้าที่โดยตรง ได้กำหนดจัดการประชุมรับฟังความคิดเห็นจากผู้มีส่วนได้ส่วนเสียทั้งหมด 5 ครั้ง ขณะนี้จัดไปแล้ว 3 ครั้ง
โดยส่วนใหญ่เห็นด้วยกับ "การขยายอายุเกษียณให้สอดคล้องกับลักษณะงาน" แต่ยังคงมีเรื่องที่ต้องศึกษาเพิ่มเติมเพื่อประกอบการพิจารณา เช่น
• งบประมาณค่าใช้จ่ายของภาครัฐ
• การจำแนกตำแหน่งตามลักษณะงานของข้าราชการประเภทต่าง ๆ
• การเตรียมความพร้อม เพื่อไม่ให้กระทบต่อการจ้างงานคนรุ่นใหม่ที่ทดแทนคนที่เกษียณอายุ ฯลฯ
คาดว่าภายในปี 2562 นี้ จะได้ข้อสรุปจากการศึกษาที่ชัดเจน และหากจะต้องขยายอายุเกษียณจริงก็จะต้องแก้ไขกฎหมายที่เกี่ยวข้อง เช่น กฎหมายว่าด้วยบำเหน็จบำนาญของข้าราชการ กฎหมายเกี่ยวกับการบริหารงานบุคคลของข้าราชการประเภทต่าง ๆ อีกหลายขั้นตอน ซึ่งต้องใช้ระยะเวลาพอสมควร
ทั้งนี้ แนวคิดการขยายเวลาเกษียณอายุราชการ เป็นหนึ่งในเรื่องที่คณะกรรมการปฏิรูปประเทศได้เสนอไว้ต่อรัฐบาล เพื่อรองรับสังคมผู้สูงอายุในอนาคต ตามแผนการปฏิรูปประเทศด้านสังคม ที่ได้ประกาศในราชกิจจานุเบกษา เมื่อวันที่ 6 เม.ย. 61
สำหรับผู้ที่สนใจหรือมีข้อสงสัยสามารถติดตามความคืบหน้าได้ที่เว็บไซต์ https://www.ocsc.go.th หรือติดต่อโดยตรงได้ที่สำนักงาน ก.พ.
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18764
