รัฐบาลไทย-ข่าวทำเนียบรัฐบาล-ก้าวแรกของข้าวสีไทยเจาะห้างค้าปลีกทั่วประเทศแคนาดา พาณิชย์ รุกตลาดข้าวสีในแคนาดาจับมือผู้นำเข้า สร้างกระแส Localization ข้าวพื้นเมืองแคนาดาและข้าวสีไทย

วันพฤหัสบดีที่ 28 กุมภาพันธ์ 2562
ก้าวแรกของข้าวสีไทยเจาะห้างค้าปลีกทั่วประเทศแคนาดา พาณิชย์ รุกตลาดข้าวสีในแคนาดาจับมือผู้นำเข้า สร้างกระแส Localization ข้าวพื้นเมืองแคนาดาและข้าวสีไทย
นางสาวชุติมา บุณยประภัศร รัฐมนตรีช่วยว่าการกระทรวงพาณิชย์ รักษาราชการแทนรัฐมนตรีว่าการกระทรวงพาณิชย์ เปิดเผยว่าจากผลความสำเร็จและ Momentum ของโครงการ Healthy Rice Campaign 2018 ที่กระทรวงพาณิชย์
โดยกรมส่งเสริมการค้าระหว่างประเทศ และกรมการค้าต่างประเทศ ได้นำคณะผู้แทนภาคเอกชนและผู้แทนที่เกี่ยวข้องเดินทางไปภูมิภาคอเมริกาเหนือ ในช่วงเดือนกรกฎาคม 2561 โดยเริ่มจากนครโทรอนโต แคนาดา และเมืองใหญ่ๆในสหรัฐอเมริกา ทั้งนิวยอร์ก และวอชิงตันดีซี และเมืองสำคัญในภูมิภาคเอเชีย โดยได้มีการเปิดตัวอย่างเป็นทางการ “ข้าวไรซ์เบอร์รี่” และ “ข้าว กข43 (RD43)” ที่ได้มีการเชิญผู้นำเข้าและสื่อมวลชนรายสำคัญเข้าร่วมงานในแต่ละแห่ง ล่าสุดได้รับรายงานจาก สำนักงานส่งเสริมการค้าในต่างประเทศ ณ นครโทรอนโต ว่าจากความสำเร็จของโครงการได้ปลุกกระแสความสนใจให้เกิดการเจรจาการค้าซื้อขายนำเข้าสินค้าข้าวเพื่อสุขภาพมากขึ้น ทำให้ปัจจุบันข้าวสีของไทย ได้เริ่มขยายไปอย่างแพร่หลาย โดยได้มีการวางจำหน่ายข้าวสีของไทยผสมกับข้าวท้องถิ่นในประเทศแคนาดา เนื่องจากกระแสชาวแคนาดาห่วงใยสุขภาพมากขึ้นและมองหาทางเลือก สินค้าข้าวสายพันธุ์ใหม่ๆ ข้าวสี ข้าวกล้องที่ดีต่อสุขภาพ
ทุกวันนี้ความสำเร็จของข้าวสี เช่นข้าวไรซ์เบอร์รี่ และข้าวกล้องสีของไทย ได้ขยับไปอีกขั้นหนึ่ง โดยสามารถ ขยายเจาะเข้าตลาดหลัก (Mainstream) ได้สำเร็จเป็นครั้งแรกในแคนาดา ที่ผ่านมาข้าวไรซ์เบอร์รี่และข้าวสีวางจำหน่ายภายในห้างซุปเปอร์มาร์เก็ตเอเชีย (Asian Supermarket) หรือร้านสินค้าอาหารเพื่อสุขภาพ (Health Shop) ร้านขายสินค้าออร์แกนิค (Organic Shop) ที่เป็นตลาด Niche Market เท่านั้น อย่างไรก็ดีสินค้าข้าวสีผสมเพื่อสุขภาพตัวใหม่นี้ มาจากบริษัท Floating Leaf ซึ่งเป็นผู้นำเข้าแคนาดาที่มีเชี่ยวชาญและมีชื่อเสียงในกลุ่มสินค้าธัญพืชและข้าว (Grain and Rice) ได้นำเข้าข้าวสีและข้าวไรซ์เบอร์รี่จากไทยมาผสมและวางจำหน่ายตั้งแต่กลางเดือน มกราคม 2562    เป็นต้นมา ภายใต้ชื่อผลิตภัณฑ์ว่า Wild Rice Blend ในห้าง CostCo ที่มีกว่า 100 สาขาทั่วประเทศแคนาดาเจาะกลุ่มผู้รักห่วงใยสุขภาพ โดยเป็นข้าวที่มีส่วนผสมจากข้าว 5 สายพันธุ์ ได้แก่ Riceberry Rice (ข้าวไรซ์เบอร์รี่จากไทย), Kow Mum Red Rice (ข้าวมันแดงจากไทย), Long Grain Brown Rice (จากไทย), Wild Rice (จากแคนาดา) และ Calrose Rice (จากสหรัฐฯ) สินค้ามีส่วนผสมของข้าวจากไทยรวม 45% โดยสินค้าใหม่นี้ “ข้าวไรซ์เบอร์รี่” ทำหน้าที่เป็นพระเอกของสินค้า ข้าวชนิดใหม่ ที่บรรจุภัณฑ์ได้เน้นคำว่า Superfood, Deep Purple in Color (หมายถึงสาร Antioxidant ที่สูง) รวมถึง ระบุสารอาหารที่เป็นประโยชน์ อาทิ Manganese, Niacin, Thiamine, Vitamin B6, Phosphorus, Magnesium,  Zinc & Copper อีกทั้งบรรจุภัณฑ์ได้ระบุว่าเป็นสินค้า Non-GMO, Vegan, Kosher และ Gluten Free
แคนาดาเป็นหนึ่งในประเทศโลกตะวันตก ที่มีความหลากหลายทางวัฒนธรรม (Multiculturalism) เนื่องจากนโยบาย Immigration Policy ที่เปิดรับให้คนต่างชาติสามารถย้ายถิ่นฐานมายังแคนาดา ที่ทำให้ชาวแคนาดา เปิดรับวัฒนธรรมใหม่ๆ รวมถึงอาหารและข้าวเป็นหนึ่งในสินค้าที่ชาวแคนาดาให้ความสนใจมากขึ้น เนื่องจากเป็นสินค้า Gluten Free และข้าวสี ข้าวกล้องเป็นอาหารที่กากใยสูง (High Fiber) ที่ชาวตะวันตกเริ่มหันมานิยมบริโภคข้าวเป็น Side Dish (อาหารจานเครื่องเคียง) มากขึ้น โดยรับประทานร่วมไปกับ ผักสลัด ฯลฯ ทุกวันนี้   ได้มีนวัตกรรมสินค้าใหม่ๆ ที่มีการ ผสมข้าวในกลุ่มที่เป็น Healthy Rice ทั้งนี้ประเทศแคนาดาเป็นประเทศที่มีอากาศหนาวเย็นไม่สามารถปลูกข้าวได้ยกเว้น Wild Rice ซึ่งเป็นข้าวป่าที่ปลูกได้ในแคนาดามีคุณค่าทางอาหารสูง แต่มีข้อด้อยในเรื่อง ลักษณะข้าวที่แข็งหุงยาก ต้องแช่น้ำก่อนหุง ใช้เวลานานในการหุงและราคาสูง ทำให้ผู้ผลิตหลายรายได้นำข้าวหลายสายพันธุ์มาผสม รวมถึงการใส่ธัญพืช หรือ Grain ชนิดอื่นในข้าวด้วย เพื่อให้มีคุณสมบัตินิ่มลง หุงและรับประทานง่ายขึ้น การที่บริษัท Floating Leaf ได้เลือก ข้าวไรซ์เบอร์รี่และข้าวสีของไทยเป็นวัตถุดิบในการออกสินค้าใหม่ชนิดนี้ ถือเป็นการผสมผสานระหว่างสินค้าท้องถิ่นกับ สินค้า นำเข้า (Localization) ที่เหมาะสมและลงตัวพร้อมสร้างโอกาสการค้าให้กับสินค้าข้าวสีของไทย
ที่ผ่านมาแนวทางการทำตลาดข้าวสีของไทยในแคนาดาเริ่มจากการประสานความร่วมมืออย่างต่อเนื่องจากภาครัฐและเอกชน เริ่มจาก สำนักงานส่งเสริมการค้าในต่างประเทศ ณ นครโทรอนโต ได้ทำงานร่วมกับอาหารไทยที่เป็นสมาชิก Thai Select ร่วมกับ Like-Minded Celebrity Chef ซึ่งเป็นเชฟที่มีชื่อเสียงและเห็นคุณค่าประโยชน์ของข้าวสี ข้าวไรซ์เบอร์รี่ ในการนำเสนอสินค้าข้าวสีสายพันธุ์ใหม่นี้ ส่งเสริมภาพลักษณ์ว่าไทยเป็นแหล่งปลูกและผลิตข้าว คุณภาพสูงระดับโลก (ที่ขอบเขตกว้างไปกว่าข้าวหอมมะลิที่ชาวแคนาดาส่วนใหญ่รู้จัก) ความมีเสน่ห์และเอกลักษณ์ของข้าว ไทย ผลักดันสร้างกระแสผ่านสื่อหลายช่องทาง ให้เกิดการรับรู้ (Awareness) และการยอมรับถึงเรียนรู้คุณประโยชน์และรสชาติข้าวสีไทยที่เป็นเฉพาะ โดยร้านอาหารไทย Thai Select ชั้นนำในแคนาดาได้บรรจุเมนูข้าวสี ข้าวไรซ์เบอร์รี่ การนำเสนอเมนูจับคู่อาหารกับข้าวสีไทย (Food Pairing) รวมถึงทำงานร่วมกับสื่อในการนำเสนอแนวทางการประยุกต์การใช้ ข้าวสีไทยในอาหารชาวตะวันตก ผ่านสื่อ Influencer แขนงต่างๆ ส่งผลให้ผู้บริโภคหันมาสนใจข้าวสี ข้าวไรซ์เบอร์รี่มากขึ้น ควบคู่ไปกับการจัดกิจกรรมการตลาดคู่ขนานสร้างโมเมนตั้ม ต่อยอดด้วยการจัดโครงการส่งเสริมการขายร่วมกับผู้นำเข้าและห้างค้าปลีกเครือข่าย ทำให้เกิดการความต้องการและนำเข้าสินค้ากลุ่มข้าวสี ข้าวไรซ์เบอร์รี่เพิ่มขึ้น โดยขั้นตอนต่อไปคือการทำตลาดข้าวชนิดใหม่นี้ให้เป็นที่ยอมรับมากขึ้นเจาะผู้บริโภคชาวตะวันตกผิวขาว (Caucasian) ที่เป็นเป้าหมายหลัก รวมถึงขยายช่องทางการ  จัดจำหน่าย (Channel of Distribution) ในหลายช่องทาง เช่น ในห้าง ซุปเปอร์มาร์เก็ต หรือ Health Food Shop ที่หลากหลายและห้างอื่นๆ ในประเทศแคนาดา
ทุกวันนี้ แคนาดาเป็นตลาดพรีเมี่ยมของข้าวไทย โดยเป็นตลาดข้าวหอมมะลิไทยที่ใหญ่อันดับ 4 ของโลก รองจาก สหรัฐฯ ฮ่องกง จีน และ แคนาดา โดยในปี 2561 ไทยส่งออกข้าวมายังแคนาดามูลค่า 87.69 ล้านเหรียญสหรัฐฯ เพิ่มขึ้น 24.38% และข้าวกล้อง (ข้าวไรซ์เบอร์รี่) มีมูลค่าส่งออกมูลค่า 1.65 ล้านเหรียญสหรัฐฯ เพิ่มขึ้น 39.83% ปัจจุบัน ตลาดข้าวสี ข้าวเพื่อสุขภาพได้เริ่มขยายตัวสู่ตลาด Mainstream ที่คู่แข่งของข้าวสีของไทยนั้น มาจากสหรัฐ ไต้หวัน และจีน ที่ทุกวันนี้ผู้บริโภคได้ตื่นตัวและหันมาสนใจบริโภคข้าวไรซ์เบอร์รี่ ข้าวกล้อง ข้าวสีของไทยมากขึ้น ซึ่งข้าว Wild Rice Blend ของบริษัท Floating Leaf นับว่าเป็นความสำเร็จก้าวแรกของไทยที่สามารถผลักดันให้ข้าวไรซ์เบอร์รี่ของไทย ให้เป็นที่รู้จัก และวางจำหน่ายทั่วประเทศแคนาดาต่อไปในอนาคต

ที่มา : https://www.thaigov.go.th/news/contents/details/19043
