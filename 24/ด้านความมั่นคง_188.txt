รัฐบาลไทย-ข่าวทำเนียบรัฐบาล-มท.2 เน้นย้ำ กปภ. มุ่งพัฒนาองค์ความรู้ด้านกิจการน้ำประปา เพื่อนำไปต่อยอดให้ อปท.

วันพฤหัสบดีที่ 28 กุมภาพันธ์ 2562
มท.2 เน้นย้ำ กปภ. มุ่งพัฒนาองค์ความรู้ด้านกิจการน้ำประปา เพื่อนำไปต่อยอดให้ อปท.
มท.2 เน้นย้ำ กปภ. มุ่งพัฒนาองค์ความรู้ด้านกิจการน้ำประปา เพื่อนำไปต่อยอดให้ อปท.
ชี้ต้องยึดหลักธรรมาภิบาล ความรวดเร็ว ถูกต้อง เสมอภาค โปร่งใส ในการทำงาน
วันนี้ (28 ก.พ. 2562) เวลา 10.30 น. ณ อาคารประปาวิวัฒน์ สำนักงานใหญ่ การประปาส่วนภูมิภาค
ถนนแจ้งวัฒนะ เขตหลักสี่ กรุงเทพมหานคร นายสุธี มากบุญ รัฐมนตรีช่วยว่าการกระทรวงมหาดไทย เป็นประธานเปิดงาน “การประปาส่วนภูมิภาคครบ 40 ปี” พร้อมมอบนโยบายการบริหารงานแก่ผู้บริหารและผู้ปฏิบัติงานของการประปาส่วนภูมิภาค โดยมี นายนพรัตน์ เมธาวีกุลชัย ผู้ว่าการการประปาส่วนภูมิภาค และผู้บริหารการประปา
ส่วนภูมิภาค ให้การต้อนรับ
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า รัฐบาลมีความมุ่งมั่นที่จะพัฒนารัฐวิสาหกิจของไทยให้เป็นหน่วยงานที่มีการบริหารจัดการที่ดี ภายใต้หลักธรรมาภิบาลที่มีความโปร่งใสและมีคุณธรรม พร้อมทั้งให้ความสำคัญกับการใช้นวัตกรรมและเทคโนโลยี เป็นปัจจัยสนับสนุนให้เกิดการพัฒนาการผลิตและการให้บริการที่มีประสิทธิภาพแก่ประชาชนอย่างทั่วถึงและเป็นธรรม ขอให้นำองค์ความรู้ และประสบการณ์ด้านกิจการประปามาแบ่งปัน ตลอดจนให้กับบุคลากรขององค์กรปกครองส่วนท้องถิ่น ให้สามารถดูแลกิจการประปาในความรับผิดชอบได้อย่างถูกสุขลักษณะ ซึ่งจะทำให้ประชาชนทุกพื้นที่ สามารถอุปโภคบริโภคน้ำประปาที่สะอาดมีมาตรฐานเดียวกัน เสริมสร้างให้พี่น้องประชาชนมีคุณภาพชีวิตที่ดีเท่าเทียมกัน ตามนโยบาย “ลดความเหลื่อมล้ำ แบ่งปันความสุข” ของกระทรวงมหาดไทย
รัฐมนตรีช่วยว่าการกระทรวงมหาดไทย ได้เน้นย้ำว่า ในช่วงฤดูแล้งที่กำลังมาถึง ขอให้เร่งจัดหาแหล่งน้ำสำรอง เพื่อประกันความมั่นใจในการจ่ายน้ำให้แก่ประชาชนได้อย่างต่อเนื่อง โดยประสานความร่วมมือกับหน่วยงานอื่นๆ อาทิ กรมชลประทาน การประปานครหลวง องค์กรปกครองส่วนท้องถิ่น หน่วยงานภาคเอกชน หรือเครือข่ายชุมชน เพื่อก่อให้เกิดกลไกการขับเคลื่อนแบบ “ประชารัฐ” ที่ทุกภาคส่วนผนึกกำลังปฏิิบัติหน้าที่แบบบูรณาการ มีความเชื่อมโยงและมีประสิทธิภาพ และที่สำคัญ ขอให้ผู้บริหารและผู้ปฏิิบัติงานของการประปาส่วนภูมิภาคยึดหลักคุณธรรมจริยธรรม ในการปฏิิบัติหน้าที่ และการดำเนินชีวิต ประพฤติปฏิิบัติตนให้อยู่ในกรอบของระเบียบวินัย และปฏิิบัติหน้าที่ตามหลักกฎหมายโดยเคร่งครัด ยึดหลักธรรมาภิบาลในการปฏิิบัติงาน บริการประชาชนด้วยความรวดเร็ว ถูกต้อง เสมอภาค โปร่งใส มีความเชื่อถือ และเป็นที่พึ่งของประชาชนอย่างแท้จริง เพื่อร่วมเป็นพลังในการสานต่อนโยบายของรัฐบาล และกระทรวงมหาดไทย เพื่อประโยชน์สุขของประชาชนและความเจริญก้าวหน้าของประเทศชาติสืบไป
นายนพรัตน์ เมธาวีกุลชัย เปิดเผยว่า ตลอดระยะเวลา 40 ปี ที่ผ่านมา การประปาส่วนภูมิภาคได้ดำเนินภารกิจ เพื่อตอบสนองนโยบายของรัฐบาลอย่างเข้มแข็งมาโดยตลอด ทั้งในบทบาทผู้ให้บริการโครงสร้างพื้นฐานด้านสาธารณูปโภค ภารกิจเชิงสังคมให้ประชาชนในส่วนภูมิภาคมีน้ำสะอาดได้มาตรฐานไว้ใช้อุปโภคบริโภคอย่างทั่วถึง การประปาส่วนภูมิภาคได้กำหนดแนวทางการบริหารงานในอนาคตเพื่อก้าวสู่ความยั่งยืน โดยมุ่งปรับเปลี่ยนให้หน่วยงานมีระบบบริหารจัดการแบบมืออาชีพ มีความทันสมัยและก้าวสู่การเป็นองค์กรดิจิทัล “PWA 4.0” ได้อย่างเป็นรูปธรรมชัดเจน ผ่านมาตรการต่างๆ ที่สำคัญ อาทิ การพัฒนาระบบสารสนเทศที่เชื่อมโยงระบบการบริหารจัดการระบบควบคุมการผลิตจ่ายน้ำประปา การปรับปรุงฐานข้อมูลขนาดใหญ่เพื่อนำมาวิเคราะห์สถานการณ์ เพื่อแก้ไขปัญหาได้ทันท่วงที การลดต้นทุนการผลิต ด้วยแนวคิด “ประปาใสสะอาด ประปาทั่วถึง ประปาคู่ชุมชน” เป็นต้น ทั้งนี้ ในช่วงภาวะวิกฤติทั้งสถานการณ์ภัยแล้งหรือ น้ำท่วม การประปาส่วนภูมิภาคมีความพร้อมที่จะอยู่ดูแลเคียงข้างประชาชน

ที่มา : https://www.thaigov.go.th/news/contents/details/19046
