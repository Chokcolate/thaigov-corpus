รัฐบาลไทย-ข่าวทำเนียบรัฐบาล-กรมสรรพากรขยายเวลาการให้บริการโทร. 1161 รองรับผู้เสียภาษียื่นแบบ ภ.ง.ด.90 และ ภ.ง.ด.91

วันพุธที่ 30 มกราคม 2562
กรมสรรพากรขยายเวลาการให้บริการโทร. 1161 รองรับผู้เสียภาษียื่นแบบ ภ.ง.ด.90 และ ภ.ง.ด.91
กรมสรรพากรขยายเวลาการให้บริการสอบถามปัญหาทางโทรศัพท์ 1161 จากเดิมทุกวันทำการปกติ (จันทร์ - ศุกร์) เวลา 08.30 - 18.00 น. เป็นเวลา 08.30 - 20.00 น. ตั้งแต่วันที่ 1 มีนาคม – 9 เมษายน 2562 รวมทั้งได้เพิ่มการให้บริการในทุกวันเสาร์ของเดือนมีนาคม 25
นายปิ่นสาย สุรัสวดี รักษาการในตำแหน่งที่ปรึกษาด้านยุทธศาสตร์การจัดเก็บภาษี ในฐานะโฆษกกรมสรรพากร เปิดเผยว่า “ด้วยขณะนี้เป็นช่วงเวลาของการยื่นแบบแสดงรายการภาษีเงินได้บุคคลธรรมดา ประจำปีภาษี 2561 (ภ.ง.ด.90 และ ภ.ง.ด.91) ซึ่งในแต่ละปีจะมีผู้เสียภาษีและประชาชนใช้บริการสอบถามปัญหาภาษีทางโทรศัพท์เป็นจำนวนมาก ดังนั้น เพื่อเป็นการอำนวยความสะดวกให้แก่ผู้เสียภาษีและประชาชน กรมสรรพากร  จึงได้ขยายเวลาการให้บริการสอบถามปัญหาทางโทรศัพท์ 1161 จากเดิมทุกวันทำการปกติ (จันทร์ - ศุกร์) เวลา 08.30 - 18.00 น. เป็นเวลา 08.30 - 20.00 น. ตั้งแต่วันที่ 1 มีนาคม – 9 เมษายน 2562 รวมทั้งได้เพิ่มการให้บริการในทุกวันเสาร์ของเดือนมีนาคม 2562 โดยจะเปิดให้บริการตั้งแต่ เวลา 08.30 - 16.00 น. ทั้งนี้ เพื่อมุ่งหวังให้ผู้เสียภาษีและประชาชนได้รับบริการที่สะดวกรวดเร็วมากยิ่งขึ้น นอกจากนี้ผู้ใช้บริการยังสามารถรับฟังข้อมูลอัตโนมัติและขอรับเอกสารทางโทรสารได้ทุกวันตลอด 24 ชั่วโมงอีกด้วย”
สำหรับผู้ที่มีข้อสงสัยขอให้สอบถามข้อมูลเพิ่มเติมได้ที่ศูนย์สารนิเทศสรรพากร โทร. 1161  และหากพบเห็นการกระทำใดๆ ที่เป็นการหลีกเลี่ยงภาษี ขอให้แจ้งเบาะแสหรือข้อมูลต่าง ๆ ที่ www.rd.go.th > เมนู “การแจ้งแหล่งภาษี” เพื่อที่กรมสรรพากรจะได้ตรวจสอบข้อเท็จจริงต่อไป
กรมสรรพากร สำนักงานเลขานุการกรม ส่วนประชาสัมพันธ์
เลขที่ 90  ถนนพหลโยธิน 7  พญาไท  กรุงเทพฯ 10400  โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/18435
