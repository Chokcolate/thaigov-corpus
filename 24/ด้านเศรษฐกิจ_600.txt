รัฐบาลไทย-ข่าวทำเนียบรัฐบาล-รมช.สมชายเปิดงานสัมมนาวิชาการ นวัตกรรม และการพัฒนาอุตสาหกรรมยานยนต์สมัยใหม่

วันเสาร์ที่ 16 มีนาคม 2562
รมช.สมชายเปิดงานสัมมนาวิชาการ นวัตกรรม และการพัฒนาอุตสาหกรรมยานยนต์สมัยใหม่
รมช.สมชายเปิดงานสัมมนาวิชาการ นวัตกรรม และการพัฒนาอุตสาหกรรมยานยนต์สมัยใหม่
วันนี้ (16 มี.ค. 62) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานในพิธีเปิดงานสัมมนาวิชาการ เรื่องนวัตกรรม และการพัฒนาอุตสาหกรรมยานยนต์สมัยใหม่ “Innovation Developmentof New Generation Automotive Industry” จัดโดยสาขาวิชาการพัฒนาธุรกิจอุตสาหกรรมและทรัพยากรมนุษย์ มหาวิทยาลัยเทคโนโลยีพระจอมเกล้าพระนครเหนือ เนื่องในโอกาสสถาปนาครบรอบ 60 ปีของมหาวิทยาลัยฯ โดยมีศาสตราจารย์ ดร.ธีรวุฒิ บุณยโสภณ นายกสภามหาวิทยาลัยเทคโนโลยีพระจอมเกล้าพระนครเหนือ และ ศาสตราจารย์ ดร.สุชาติ เซี่ยงฉิน อธิการบดีมหาวิทยาลัยเทคโนโลยีพระจอมเกล้าพระนครเหนือให้การต้อนรับ และนายสุรพล ชามาตย์ รองปลัดกระทรวงอุตสาหกรรม ร่วมเป็นเกียรติ ณ ห้องประชุมเบญจรัตน์ อาคารนวมินทรราชินี มหาวิทยาลัยเทคโนโลยีพระจอมเกล้าพระนครเหนือ
รัฐมนตรีช่วยว่าการกระทรวงอุตสาหกรรม กล่าวว่า ขณะนี้อุตสาหกรรมยานยนต์โลก กำลังก้าวสู่การเปลี่ยนแปลงครั้งใหญ่ อันเป็นผลจากความก้าวหน้าของเทคโนโลยี การพัฒนาโครงสร้างพื้นฐาน และความต้องการของผู้บริโภค ทั้งนี้กระทรวงอุตสาหกรรมได้เตรียมการปรับมาตรฐานการระบายสารมลพิษจากเครื่องยนต์ให้เทียบเท่า Euro 5 ภายในปี 2564 และ Euro 6 ภายในปี 2565 ซึ่งเป็นการพัฒนาคุณภาพของรถยนต์ให้มีความสะอาด ประหยัด และปลอดภัย มากขึ้น และการจัดสัมมนาในครั้งนี้ ถือเป็นอีกนิมิตหมายอันดีที่จะให้ความรู้ในเรื่องที่เกี่ยวข้องกับทิศทางตลอดจนนวัตกรรมของอุตสาหกรรมยานยนต์สมัยใหม่ แก่ผู้สนใจ ทั้งภาครัฐ ภาคเอกชน และภาคการศึกษาต่อไป

ที่มา : https://www.thaigov.go.th/news/contents/details/19386
