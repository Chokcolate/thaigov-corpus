รัฐบาลไทย-ข่าวทำเนียบรัฐบาล-กระทรวงเกษตรฯ เปิดศูนย์บัญชาการณ์พายุปาบึก

วันจันทร์ที่ 7 มกราคม 2562
กระทรวงเกษตรฯ เปิดศูนย์บัญชาการณ์พายุปาบึก
กระทรวงเกษตรฯ เปิดศูนย์บัญชาการณ์พายุปาบึก ระดมกำลังทุกหน่วยงานในสังกัดเร่งสำรวจความเสียหาย พร้อมตั้งศูนย์ช่วยเหลือในพื้นที่
นายสุรจิตต์ อินทรชิต รองปลัดกระทรวงเกษตรและสหกรณ์ ในฐานะผู้อำนวยการศูนย์อำนวยการและบัญชาการณ์สถานการณ์ กระทรวงเกษตรและสหกรณ์ (ศอบ.กษ.) พายุโซนร้อนปาบึก เปิดเผยว่า ตามที่กรมอุตุนิยมวิทยาได้ประกาศแจ้งเตือน เรื่อง พายุโซนร้อนปาบึก โดยจะมีผลกระทบต่อภาคใต้ในช่วงวันที่ 3-5 ม.ค. 62 ทำให้เกิดฝนตกหนักถึงหนักมาก และอาจส่งผลให้เกิดน้ำท่วมฉับพลันนั้น ล่าสุด รัฐมนตรีว่าการกระทรวงเกษตรและสหกรณ์ (นายกฤษฎา บุญราช) ได้สั่งการให้เปิดศูนย์อำนวยการและบัญชาการณ์สถานการณ์ กระทรวงเกษตรและสหกรณ์ (ศอบ.กษ.) พายุโซนร้อนปาบึก ขึ้น เพื่อติดตามสถานการณ์ รวบรวมข้อมูล และความต้องการช่วยเหลือ ประสานความร่วมมือกับกรมป้องกันและบรรเทาสาธารณภัย และสรุปรายงานสถาการณ์ภาพรวมเป็นรายวัน จนกว่าสถานการณ์จะเข้าสู่ภาวะปกติ ณห้องปฏิบัติการกระทรวงเกษตรและสหกรณ์ ห้อง 137 ตั้งแต่วันที่ 3 ม.ค. 62 เป็นต้นไป
ทั้งนี้ ได้มีการประชุมหน่วยงานในสังกัดกระทรวงเกษตรและสหกรณ์ เมื่อวันที่ 4 ม.ค. 62 ที่ผ่านมา เพื่อหารือวางแนวทางการป้องกันและแก้ไขภัยพิบัติ โดยแต่งตั้งให้มีเจ้าหน้าที่จากแต่ละหน่วยงานในสังกัดเป็นผู้ประสานงานเพื่อแจ้งข่าวสารและรับรายงานสถานการณ์ในพื้นที่ โดยจะสรุปรายงาน 2 ช่วงให้ทราบ (เช้า-เย็น) พร้อมกันนี้ให้แต่ละหน่วยงานไปตั้งศูนย์เพื่อช่วยเหลือผู้ประสบภัยในพื้นที่ ขณะนี้ กรมชลประทาน และกรมปศุสัตว์ ได้จัดตั้งแล้ว ส่วนหน่วยงานอื่นๆ กำลังเร่งดำเนินการ
อีกทั้ง ได้แจ้งไปยังเกษตรและสหกรณ์จังหวัดเพื่อให้เตรียมการรับมือ และประสานงานการปฏิบัติกับกองอำนวยการป้องกันและบรรเทาสาธารณภัยจังหวัด กระทรวงมหาดไทยอย่างใกล้ชิด โดยศูนย์ของหน่วยงานกระทรวงเกษตรฯ จะเข้าไปช่วยเสริมในการช่วยเหลือเบื้องต้นที่ประชาชนร้องขอ รวมทั้งประเมิน วิเคราะห์ สถานการณ์เพื่อจัดทำพื้นที่เสี่ยงด้านพืช ด้านประมง ด้านปศุสัตว์ และแผนป้องกันและเผชิญเหตุ ตลอดจนบูรณาการข้อมูลสถานการณ์ การให้ความช่วยเหลือ  และแจ้งแผนเผชิญเหตุและรายงานสถานการณ์ให้กระทรวงฯ ทราบเพื่อลดความสูญเสียให้มากที่สุด กระทบผลผลิตทางการเกษตร พืช สัตว์ ประมง ให้น้อยที่สุด ซึ่งกระทรวงเกษตรฯ ได้เตรียมการดังกล่าวตั้งแต่ก่อนที่ภัยพิบัติจะเกิดขึ้นแล้ว
“หลังจากวันนี้ แต่ละหน่วยงานจะไปสำรวจความเสียหายด้านการเกษตรและเข้าให้ความช่วยเหลือในด้านต่างๆ อาทิ ด้านชลประทาน ติดตั้งเครื่องสูบน้ำและเตรียมความพร้อมเครื่องจักรเครื่องมือ ได้แก่ เครื่องสูบน้ำ เครื่องผลักดันน้ำ รถขุด ด้านปศุสัตว์ กำหนดจุดอพยพสัตว์ สำรองเสบียงสัตว์ ด้านพืช ด้านประมง กามส่งเสริมการเกษตร และกรมประมงได้สั่งการให้หน่วยงานในพื้นที่เตรียมความพร้อมและช่วยเหลือประชาชนที่อาจได้รับผลกระทบจากพายุโซนร้อนปาบึกด้วยแล้ว” นายสุรจิตต์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/17957
