รัฐบาลไทย-ข่าวทำเนียบรัฐบาล-กรมบัญชีกลางพร้อมจ่ายเงินค่าป่วยการ อสม. 20 มี.ค. 62

วันอังคารที่ 19 มีนาคม 2562
กรมบัญชีกลางพร้อมจ่ายเงินค่าป่วยการ อสม. 20 มี.ค. 62
กรมบัญชีกลางเร่งดำเนินการร่วมกับหน่วยงานที่เกี่ยวข้อง และธนาคารต่าง ๆ เพื่อเตรียมจ่ายเงินค่าป่วยการที่ปรับเพิ่มเป็นเดือนละ 1,000 บาทต่อคน ให้กับอาสาสมัคร อสม. พร้อมจ่าย 20 มี.ค. 62
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า ตามที่ได้แจ้งข่าวว่ากรมบัญชีกลางจะจ่ายเงินเพิ่มค่าป่วยการอาสาสมัครสาธารณสุขประจำหมู่บ้าน (อสม.) จากเดือนละ 600 บาท/คน เป็นเดือนละ 1,000 บาท/คน ภายในวันที่ 22 มีนาคม 2562 นั้น กรมบัญชีกลางได้เร่งดำเนินการร่วมกับสำนักงบประมาณ กรมส่งเสริมการปกครองท้องถิ่น กรมสนับสนุนบริการสุขภาพ และธนาคารต่าง ๆ ซึ่งขณะนี้กรมบัญชีกลางได้รับข้อมูลรายการขอเบิกเงินจากกรมส่งเสริมการปกครองท้องถิ่นแล้ว และได้ประสานงานร่วมกับธนาคารต่าง ๆ เพื่อเตรียมความพร้อมในการจ่ายเงินค่าป่วยการให้กับอาสาสมัคร อสม. จำนวน 1,024,407 ราย เป็นเงินกว่า 1,814 ล้านบาท โดยจะโอนเงินเข้าบัญชีเงินฝากธนาคารของผู้มีสิทธิในวันที่ 20 มีนาคม 2562
อธิบดีกรมบัญชีกลาง กล่าวย้ำว่า การจ่ายเงินค่าป่วยการฯ ดังกล่าว จะจ่ายเงินเพิ่มย้อนหลังให้ตั้งแต่เดือนธันวาคม 2561 ซึ่งกรมบัญชีกลางและหน่วยงานที่เกี่ยวข้องได้เร่งดำเนินการอย่างเต็มที่ เพื่อให้การจ่ายเงินในครั้งนี้เป็นไปตามขั้นตอน และรวดเร็วกว่ากำหนด เพื่อเป็นการสร้างขวัญและกำลังใจในการปฏิบัติหน้าที่ของอาสาสมัคร (อสม.) อีกทั้ง เป็นการดำเนินการตามโครงการบูรณาการฐานข้อมูลสวัสดิการสังคม ภายใต้แผนยุทธศาสตร์ National e-Payment ที่ภาครัฐจ่ายเงินให้แก่ผู้มีสิทธิแบบตรงตัวอีกด้วย

ที่มา : https://www.thaigov.go.th/news/contents/details/19423
