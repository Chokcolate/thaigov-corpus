รัฐบาลไทย-ข่าวทำเนียบรัฐบาล-รัฐมนตรีช่วยฯ สมชาย เยี่ยมชมกระบวนการรีไซเคิลแบบครบวงจร บริษัท ฟูจิซีร็อกซ์ จ.ชลบุรี

วันพุธที่ 19 ธันวาคม 2561
รัฐมนตรีช่วยฯ สมชาย เยี่ยมชมกระบวนการรีไซเคิลแบบครบวงจร บริษัท ฟูจิซีร็อกซ์ จ.ชลบุรี
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม พร้อมเยี่ยมชมกระบวนการรีไซเคิลแบบครบวงจร ของบริษัท ฟูจิ ซีร็อกซ์ อีโค-แมนูแฟคเจอริ่ง จำกัด  ณ บริษัท ฟูจิ ซีร็อกซ์ อีโค-แมนูแฟคเจอริ่ง จำกัด อำเภอศรีราชา จังหวัดชลบุรี
วันนี้ (19 ธันวาคม 2561) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม พร้อมด้วย นายสุรพล ชามาตย์ รองปลัดกระทรวงอุตสาหกรรม และนายกิติกร สุขสม อุตสาหกรรมจังหวัดชลบุรี ร่วมหารือรับทราบประเด็นปัญหาและข้อเสนอ พร้อมเยี่ยมชมกระบวนการรีไซเคิลแบบครบวงจร ของบริษัท ฟูจิ ซีร็อกซ์ อีโค-แมนูแฟคเจอริ่ง จำกัด โดยมี นายมาซาโตชิ คิชิโน ประธานบริษัท และคณะผู้บริหาร ให้การต้อนรับ ณ บริษัท ฟูจิ ซีร็อกซ์ อีโค-แมนูแฟคเจอริ่ง จำกัด อำเภอศรีราชา จังหวัดชลบุรี
สำหรับ บริษัท ฟูจิ ซีร็อกซ์ อีโค-แมนูแฟคเจอริ่ง จำกัด เป็นธุรกิจเกี่ยวกับการนำเข้าเครื่องถ่ายเอกสารและตลับหมึกเครื่องถ่ายเอกสารที่ใช้แล้ว มาถอดแยกเพื่อส่งให้กับคู่ค้าในประเทศไทย และต่างประเทศ และยังดำเนินธุรกิจนำเข้าชิ้นส่วนของเครื่องถ่ายเอกสารที่ใช้แล้วจากประเทศญี่ปุ่น ได้แก่ ตลับหมึก และตัวรีดหมึกให้ติดกับกระดาษด้วยความร้อน มาปรับปรุง ซ่อมแซม แล้วส่งไปขายยังต่างประเทศ ซึ่งการดำเนินกิจการของบริษัทฯ มีความสอดคล้องกับระบบ Circular Economy
ทั้งนี้ บริษัทฯ ยังได้รับการรับรองในระบบต่างๆ เช่น ISO14001, OHS18001, ISO9001, CSR-DIW และรางวัลการจัดลำดับโรงงานที่มีการจัดการด้านกากอุตสาหกรรมดีเด่นในระดับเหรียญทอง นอกจากนี้ บริษัทฯ ได้ให้ความสำคัญกับการดำเนินงานด้าน CSR โดยสร้างความตระหนักและสร้างจิตอาสาให้กับพนักงานทุกคนในองค์กร ด้วยการให้ความรู้ด้าน CSR และการจัดกิจกรรมด้าน CSR เป็นประจำอย่างต่อเนื่อง

ที่มา : https://www.thaigov.go.th/news/contents/details/17609
