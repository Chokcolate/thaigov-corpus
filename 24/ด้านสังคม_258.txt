รัฐบาลไทย-ข่าวทำเนียบรัฐบาล-สั่งทบทวน ปรับอัตราความเร็วรถบนทางหลวงระดับต่างๆ ให้สอดคล้องกับความเป็นจริง เพื่อลดอุบัติเหตุ และไม่สร้างความเดือดร้อนกับประชาชน

วันพุธที่ 13 มีนาคม 2562
สั่งทบทวน ปรับอัตราความเร็วรถบนทางหลวงระดับต่างๆ ให้สอดคล้องกับความเป็นจริง เพื่อลดอุบัติเหตุ และไม่สร้างความเดือดร้อนกับประชาชน
พล.อ.ประวิตร วงษ์สุวรรณ รอง นรม. และ รมว.กห. ได้สั่งการให้สำนักงานตำรวจแห่งชาติ ประสานกับ กระทรวงมหาดไทย และกระทรวงคมนาคม ร่วมกันศึกษาและพิจารณาการกำหนดอัตราความเร็วของยานพาหนะแต่ละชนิดที่เหมาะสมบนทางหลวงพิเศษ หรือทางหลวงชนบท
พล.อ.ประวิตร วงษ์สุวรรณ รอง นรม. และ รมว.กห. ได้สั่งการให้สำนักงานตำรวจแห่งชาติ ประสานกับ กระทรวงมหาดไทย และกระทรวงคมนาคม ร่วมกันศึกษาและพิจารณาการกำหนดอัตราความเร็วของยานพาหนะแต่ละชนิดที่เหมาะสมบนทางหลวงพิเศษ หรือทางหลวงชนบท ให้สอดคล้องความเป็นจริงของพัฒนาการยานพาหนะและสภาพถนนที่เปลี่ยนไป โดยยังคงให้ความสำคัญกับความปลอดภัยของการจราจรในภาพรวม
ขณะเดียวกัน ให้ร่วมกันพิจารณาทบทวนและปรับปรุงข้อกำหนด หรือ กฎกระทรวง ที่ออกตามความในพระราชบัญญัติจราจรทางบก พ.ศ. 2522 และพระราชบัญญัติทางหลวง พ.ศ.2535 ที่มีและใช้ร่วมกันมากว่า 20 ปีแล้วให้มีความทันสมัย ไม่สร้างความเดือดร้อนกับประชาชน โดยอาจพิจารณานำเทคโนโลยีกล้องวงจรปิดและป้ายเครื่องหมายจราจรอิเลคโทรนิคส์ มาใช้กำหนดอัตราความเร็ว ตามสภาพความหนาแน่นของการจราจรในแต่ละห้วงเวลา เพื่อลดอุบัติเหตุและอำนวยความสะดวกในการเดินทางของประชาชน รวมทั้งสนับสนุนการทำงานที่โปร่งใสของเจ้าหน้าที่ตำรวจในภาพรวม

ที่มา : https://www.thaigov.go.th/news/contents/details/19289
