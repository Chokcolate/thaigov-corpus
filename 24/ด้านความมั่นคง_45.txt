รัฐบาลไทย-ข่าวทำเนียบรัฐบาล-มท. จับมือ กอช. เดินหน้าขับเคลื่อนโครงการส่งเสริมวินัยการออม และสร้างความมั่นคงให้บุคลากรในหน่วยงาน

วันพฤหัสบดีที่ 27 ธันวาคม 2561
มท. จับมือ กอช. เดินหน้าขับเคลื่อนโครงการส่งเสริมวินัยการออม และสร้างความมั่นคงให้บุคลากรในหน่วยงาน
มท. จับมือ กอช. เดินหน้าขับเคลื่อนโครงการส่งเสริมวินัยการออม
และสร้างความมั่นคงให้บุคลากรในหน่วยงาน
เมื่อวันที่ 26 ธ.ค. 61 เวลา 10:00 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายบุญธรรม เลิศสุขีเกษม รองปลัดกระทรวงมหาดไทย เป็นประธานการประชุมชี้แจงการรับสมัครสมาชิกกองทุนการออมแห่งชาติ (กอช.) เพื่อเป็นของขวัญปีใหม่ พ.ศ. 2562 แก่ลูกจ้างเหมาบริการรายบุคคล โดยมีลูกจ้างเหมาบริการในสังกัดสำนัก ศูนย์ กอง กลุ่มงาน ร่วมรับฟังเป็นจำนวนกว่า 200 คน
รองปลัดกระทรวงมหาดไทย กล่าวว่า ตามที่รัฐบาลได้มีนโยบายเพื่อส่งเสริมให้ผู้ที่ประกอบอาชีพอิสระหรืออยู่นอกระบบบำเหน็จบำนาญของรัฐได้ออมเงินเพื่อใช้ในยามเกษียณ ภายใต้การดำเนินการของ “กองทุนการออมแห่งชาติ หรือ กอช.” กระทรวงมหาดไทยได้เล็งเห็นความสำคัญในการส่งเสริมการออม จึงได้จัดกิจกรรมส่งเสริมการออมขึ้นในวันนี้ พร้อมทั้งเปิดรับสมัครสมาชิกกองทุนการออมแห่งชาติ (กอช.) โดยได้รับเกียรติจากนางสาวจารุลักษณ์ เรืองสุวรรณ เลขาธิการ กอช. ร่วมให้ความรู้เกี่ยวกับสิทธิประโยชน์ของการเป็นสมาชิก กอช. ให้กับบุคลากรในสังกัดสำนักงานปลัดกระทรวงมหาดไทย
สำหรับการออมตามโครงการดังกล่าว ผู้ที่มีความสนใจสมัครสมาชิก กอช. สามารถสะสมโดยมีการออมขั้นต่ำ     50 บาท/ครั้ง/เดือน สูงสุด 13,200 บาท/ปี ซึ่งสมาชิกจะได้รับประโยชน์ 3 ต่อ ได้แก่ บำนาญตลอดชีพ 840 - 7,380 บาท/เดือน รัฐบาลค้ำประกัน และสามารถใช้ลดหย่อนภาษีได้ โดยที่ผ่านมากระทรวงมหาดไทย และ กอช. ได้ร่วมกันขับเคลื่อนงานเพื่อเพิ่มสมาชิกกลุ่มเป้าหมายทั้งในภูมิภาค และขับเคลื่อนการทำงานผ่านกลไก “คณะอนุกรรมการขับเคลื่อนการดำเนินงานกองทุนการออมแห่งชาติในระดับพื้นที่” และได้มีการประชาสัมพันธ์สร้างการรับรู้ในระดับพื้นที่ผ่านการจัดประชุมขับเคลื่อนโครงการส่งเสริมวินัยการออมกับ กอช. ในระดับพื้นที่ ซึ่งมีจังหวัดนำร่องเข้าร่วมดำเนินการในการจัดกิจกรรมดังกล่าวไปแล้วจำนวน 4 จังหวัด ในพื้นที่ภาคอีสาน ได้แก่ จังหวัดอุบลราชธานี ยโสธร ร้อยเอ็ด และจังหวัดกาฬสินธุ์ เมื่อวันที่ 21 – 22 ธันวาคม 2561 ที่ผ่านมา ซึ่งมีผู้เข้าร่วมกิจกรรมจำนวนกว่า 2 พันคน
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยพร้อมให้การสนับสนุน กอช. ในการส่งเสริมการออม โดยผ่านกลไกการทำงานระดับในจังหวัดอย่างต่อเนื่อง โดยมีผู้ว่าราชการจังหวัดเป็นแกนหลักสำคัญ พร้อมกับหน่วยงานท้องที่และท้องถิ่น ตลอดจนหน่วยงานภายใต้การกำกับดูแลของกระทรวงมหาดไทยที่จะส่งเสริมการสร้างวินัยการออมของประชาชนให้เกิดผลอย่างเป็นรูปธรรม สร้างหลักประกันและความมั่นคงให้กับชีวิต ลดความเหลื่อมล้ำในสังคม และสร้างความเข้มแข็งด้านเศรษฐกิจอย่างยั่งยืนต่อไป ทั้งนี้ ผู้ที่สนใจสามารถสอบถามข้อมูลเพิ่มเติมได้ที่ กองทุนการออมแห่งชาติ (กอช.) เว็บไซต์ www.nsf.or.th หรือ สายด่วนเงินออม 02-049-9000

ที่มา : https://www.thaigov.go.th/news/contents/details/17803
