รัฐบาลไทย-ข่าวทำเนียบรัฐบาล-ก.อุตฯ นำคณะผู้บริหารลงพื้นที่เยี่ยมชม ศูนย์การเรียนรู้เทพเสด็จ และบริษัท พานาคอฟฟี่ จำกัด จังหวัดเชียงใหม่

วันอาทิตย์ที่ 13 มกราคม 2562
ก.อุตฯ นำคณะผู้บริหารลงพื้นที่เยี่ยมชม ศูนย์การเรียนรู้เทพเสด็จ และบริษัท พานาคอฟฟี่ จำกัด จังหวัดเชียงใหม่
ก.อุตฯ นำคณะผู้บริหารลงพื้นที่เยี่ยมชม ศูนย์การเรียนรู้เทพเสด็จ และบริษัท พานาคอฟฟี่ จำกัด จังหวัดเชียงใหม่
วันนี้ (13 มกราคม 2562) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ลงพื้นที่พบปะกลุ่มวิสาหกิจชุมชนกาแฟสดแม่ตอน ศูนย์การเรียนรู้เทพเสด็จ ตำบลเทพเสด็จ อำเภอดอยสะเก็ด จังหวัดเชียงใหม่ โดยมีนางเบญจมาพร เอกฉัตร์ ผู้ตรวจราชการกระทรวงอุตสาหกรรม นายณัฐพล รังสิตพล ผู้อำนวยการสำนักงานเศรษฐกิจอุตสาหกรรม นางสาวสิริรัตน์ ไกรวณิช ผู้ช่วยปลัดกระทรวงอุตสาหกรรม นายจารุพันธ์ จารโยภาส รองอธิบดีกรมส่งเสริมอุตสาหกรรม และคณะผู้บริหารกระทรวงอุตสาหกรรมร่วมลงพื้นที่ โดยมีนายสุวรรณ เทโวขัติ ประธานกลุ่มวิสาหกิจชุมชนกาแฟสดแม่ตอน ให้การต้อนรับ
กลุ่มวิสาหกิจชุมชนกาแฟสดแม่ตอน ตำบลเทพเสด็จ เป็นการรวมกลุ่มของเกษตรผู้ปลูกกาแฟ จดทะเบียนเป็นวิสาหกิจชุมชน ทำการผลิตและแปรรูปผลผลิตกาแฟอราบิก้า จนได้ผลผลิตเป็นกาแฟสารและกาแฟคั่วที่มีคุณภาพสูง และมีเอกลักษณ์เฉพาะคือ มีความหอมจากดอกไม้ป่า จึงทำให้มีรสชาติและกลิ่นกาแฟแตกต่างจากแหล่งปลูกอื่น ๆ นอกจากนี้ยังได้รับการรับรองมาตรฐาน GAP (Good Agricultural Practices) มาตรฐานจากองค์กรอาหารและยา (อย.) มาตรฐานผลิตภัณฑ์ชุมชน (มผช.) สิ่งบ่งชี้ทางภูมิศาสตร์ GI (Geographical Indication) การันตีคุณภาพผลิตภัณฑ์ แสดงให้เห็นถึงความเข้มแข็งของชุมชนได้เป็นอย่างดี
จากนั้นรัฐมนตรีช่วยฯ สมชาย และคณะ ได้ลงพื้นที่เยี่ยมชมศูนย์การเรียนรู้กาแฟครบวงจร บริษัท พานาคอฟฟี่ จำกัด โดยมีนางสาวศิริวรรณ ขจรเดชคุณ ผู้ช่วยกรรมการผู้จัดการ บริษัท พานาคอฟฟี่ จำกัด ให้การต้อนรับ ศูนย์เรียนรู้กาแฟครบวงจร The Coffeenery ถือเป็นศูนย์เรียนรู้ที่มีทั้งความสวยงามและเครื่องมือที่ทันสมัยมากประกอบด้วย 3 ส่วนหลักๆ คือ 1.โรงงานผลิตและแปรรูปกาแฟ (รับ OEM ด้วย) บริหารโดย บริษัท พานาคอฟฟี่ จำกัด 2.Coffee Training Courses สถาบันอบรมกาแฟ บริหารโดย บริษัท เดอะคอฟฟี่เนอรี่ จำกัด และ 3.บริษัท เมาน์เท่น อราบิก้า คอฟฟี่ (แม็ค) จำกัด เป็นผู้จัดจำหน่าย กาแฟสำเร็จรูป #prindustry #กาแฟครบวงจร

ที่มา : https://www.thaigov.go.th/news/contents/details/18101
