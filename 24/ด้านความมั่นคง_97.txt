รัฐบาลไทย-ข่าวทำเนียบรัฐบาล-“บิ๊กอู๋” ติวเข้มผู้ตรวจ ย้ำ นโยบายตรวจราชการ ปี 62 ยึดประชาชนได้ประโยชน์สูงสุด

วันพุธที่ 23 มกราคม 2562
“บิ๊กอู๋” ติวเข้มผู้ตรวจ ย้ำ นโยบายตรวจราชการ ปี 62 ยึดประชาชนได้ประโยชน์สูงสุด
รมว.แรงงาน มอบนโยบายการตรวจราชการปี 2562 แก่ผู้ตรวจราชการกระทรวง และผู้ตรวจกรม ย้ำ นำกรอบแนวทางการตรวจไปขับเคลื่อนนโยบายสู่การปฏิบัติ เร่งรัดการปฏิบัติงานในพื้นที่ ยึดประชาชนได้ประโยชน์สูงสุด พร้อมติดตามงานพระราชพิธีบรมราชาภิเษก
เมื่อวันที่ 23 มกราคม 2562 เวลา 13.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานในการประชุมเพื่อมอบนโยบายในการตรวจราชการ ประจำปีงบประมาณ  พ.ศ. 2562 แก่ผู้ตรวจราชการกระทรวงแรงงาน และผู้ตรวจราชการกรม ณ ห้องประชุมประสงค์ รณะนันทน์ ชั้น 5 กระทรวงแรงงาน โดย รมว.แรงงาน กล่าวว่า การตรวจราชการถือเป็นมาตรการสำคัญประการหนึ่ง ในการบริหารราชการแผ่นดินที่จะทำให้การปฏิบัติราชการ หรือการจัดทำภารกิจของหน่วยงานของรัฐเป็นไปตามเป้าหมาย รวมทั้งเป็นไปตามหลักการบริหารราชการแบบบูรณาการ และการบริหารกิจการบ้านเมืองที่ดี  ขอให้ผู้ตรวจราชการกระทรวง ผู้ตรวจราชการกรม /สำนักงานประกันสังคม ได้นำกรอบแนวทางการตรวจติดตามและขับเคลื่อนงานตามนโยบายและกระทรวงแรงงานไปปฏิบัติให้เกิดผลสำเร็จ
โดยมอบนโยบายสำคัญ ดังนี้ 1. นโยบายเร่งด่วน (Agenda Based) 13 ข้อ อาทิ การยกระดับทักษะฝีมือแรงงานให้เป็นแรงงานคุณภาพ (Super Worker) เพื่อรองรับอุตสาหกรรมและบริการแห่งอนาคต 2.นโยบายระดับพื้นที่ (Area Based) 4 ข้อ อาทิ ให้แรงงานจังหวัดเป็นตัวแทนของกระทรวงในภูมิภาคในการขับเคลื่อนนโยบายของกระทรวงในระดับพื้นที่เพื่อให้เกิดเอกภาพ 3. นโยบายบริหารการพัฒนา (Administration Based) 7 ข้อ อาทิ การยกระดับกระทรวงแรงงานให้เป็นหน่วยงานที่มีมาตรฐานระดับสากลโดยเพิ่มความสะดวกรวดเร็วในการบริการในรูปแบบที่หลากหลาย ทั้ง e-Service, Mobile Application, Social Media และ Web Application รวมทั้งปรับปรุงโครงสร้างกระทรวงและกรมให้สอดรับกับนโยบายไทยแลนด์ 4.0 ยุทธศาสตร์ชาติ 20 ปี และการปฏิรูปประเทศ
รมว.แรงงาน ยังได้เน้นย้ำให้ผู้ตรวจราชการกระทรวงและกรมได้ไปติดตาม กำกับดูแลนโยบาย และกระตุ้นเร่งรัดให้การปฏิบัติงานของหน่วยงานสังกัดกระทรวงแรงงานในระดับพื้นที่ดำเนินการในประเด็นสำคัญ ๆ อาทิ การแก้ไขปัญหาแรงงานไทยไปทำงานต่างประเทศ อาชีพสงวนสำหรับคนไทย และขอให้ทุกหน่วยงานในสังกัดเตรียมความพร้อมและติดตามข้อมูลการดำเนินการในส่วนที่เกี่ยวข้องกับการจัดงานพระราชพิธี
บรมราชาภิเษก ระหว่างวันที่ 4 - 6 พฤษภาคม 2562 รวมทั้งการดำเนินการก่อน และหลังการจัดงานด้วย
ทางด้าน นายจรินทร์ จักกะพาก ปลัดกระทรวงแรงงาน ยังได้กล่าวถึงประเด็นการตรวจราชการที่สำคัญ อาทิ การตรวจติดตามนโยบายสำคัญและนโยบายเน้นหนัก การป้องกันการทุจริตประพฤติมิชอบของเจ้าหน้าที่ การบูรณาการของหน่วยงานในสังกัด เป็นต้น ซึ่งในปีงบประมาณ พ.ศ. 2562 ผู้ตรวจราชการกระทรวงแรงงานได้กำหนดการตรวจราชการแบ่งเป็น 3 รอบ คือ รอบที่ 1  การจัดประชุมชี้แจงแนวทางการตรวจราชการ รอบที่ 2 เพื่อติดตามความก้าวหน้าผลการปฏิบัติงานตามแผนการตรวจ รอบที่ 3
เพื่อประเมินผลการปฏิบัติงานในภาพรวม รวมถึงการดำเนินงานตามข้อเสนอแนะอีกด้วย
------------------------------
กองเผยแพร่และประชาสัมพันธ์
อารีรัตน์ อัยราคม-ข่าว
ปริยรณ พรหมสาขา ณ สกลนคร - ภาพ
23 ม.ค. 62

ที่มา : https://www.thaigov.go.th/news/contents/details/18316
