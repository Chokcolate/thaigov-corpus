รัฐบาลไทย-ข่าวทำเนียบรัฐบาล-พลเอก สุรเชษฐ์ ชัยวงศ์ เป็นประธานปล่อยตัวนักกีฬา กิจกรรม “5K Dream Run วิ่งสานฝันการศึกษา สู่ชายแดนใต้”  นักวิ่งกว่า ๒,๐๐๐คน เพื่อหารายได้สมทบทุนโครงการสานฝันการกีฬาสู่ระบบการศึกษา

วันจันทร์ที่ 24 ธันวาคม 2561
พลเอก สุรเชษฐ์ ชัยวงศ์ เป็นประธานปล่อยตัวนักกีฬา กิจกรรม “5K Dream Run วิ่งสานฝันการศึกษา สู่ชายแดนใต้”  นักวิ่งกว่า ๒,๐๐๐คน เพื่อหารายได้สมทบทุนโครงการสานฝันการกีฬาสู่ระบบการศึกษา
​เมื่อวันที่ ๒๓ ธันวาคม  ๒๕๖๑ ที่บริเวณหาดสมิหลา อำเภอเมือง จังหวัดสงขลา พลเอก สุรเชษฐ์ ชัยวงศ์ หัวหน้าผู้แทนพิเศษของรัฐบาลและรัฐมนตรีช่วยว่าการกระทรวงศึกษาธิการ เป็นประธานปล่อยตัวผู้เข้าร่วมกิจกรรม “5K Dream Run วิ่งสานฝันการศึกษา สู่ชายแดนใต้”
โดยมีผู้เข้าร่วมกิจกรรมมากกว่า ๒,๐๐๐ คน บรรยากาศเป็นไปอย่างคึกคัก  ทั้งนี้ในงานได้มีการเตรียมร้านค้าบริการแก่นักวิ่งภายหลังการวิ่งอีกด้วย
ทั้งนี้มีนายอดินันท์ ปากบารา ผู้ช่วยรัฐมนตรีประจำนายกรัฐมนตรี พร้อมด้วยคณะผู้บริหารระดับสูงของกระทรวงศึกษาธิการ นายวีรนันทน์ เพ็งจันทร์ ผู้ว่าราชการจังหวัดสงขลา นายศักระ กปิลกาญจน์ รองผู้ว่าราชการจังหวัดสงขลา นายวาทิต มีสนุ่น ผู้อำนวยการศูนย์ประสานงานและบริหารการศึกษาจังหวัดชายแดนภาคใต้ ร่วมเป็นเกียรติในพิธี
โดยกิจกรรม Dream Run “วิ่งสานฝันการศึกษา สู่ชายแดนใต้” ในครั้งนี้ ศูนย์ประสานงานและบริหารการศึกษาจังหวัดชายแดนภาคใต้ และชมรมครู-ผู้ปกครอง นักเรียนในโครงการสานฝันการกีฬาสู่ระบบการศึกษาจังหวัดชายแดนใต้ ร่วมกันจัดขึ้น โดยมีวัตถุประสงค์เพื่อหารายได้สนับสนุนกองทุนชมรมครู ผู้ปกครองนักเรียน ในโครงการสานฝันการกีฬาสู่ระบบการศึกษาจังหวัดชายแดนใต้ ในการขับเคลื่อนชมรมฯ พร้อมส่งเสริมการออกกำลังกายของเยาวชน และประชาชนทั่วไปให้ออกกำลังกายอย่างสม่ำเสมอ เป็นการส่งเสริมพัฒนาการกีฬาและนันทนาการให้มีมาตรฐาน โดยเฉพาะกิจกรรมการเดิน-วิ่ง และสนับสนุนการพัฒนานักเรียนในโครงการสานฝันการกีฬาสู่ระบบการศึกษาจังหวัดชายแดนใต้
ผลการวิ่งผู้ชนะรางวัลชนะเลิศคือนายสหัสวรรษ มานะกล้า จากโรงเรียนนาทวีวิทยาคม ซึ่งเป็นนักเรียนในโครงการสานฝันการกีฬาสู่ระบบการศึกษาจังหวัดชายแดนใต้ และเด็กหญิงชนานันท์ วิศพันธุ์ จากโรงเรียนนาทวีวิทยาคม เช่นกัน โดยทั้ง ๒ คนได้รับถ้วยเกียรติยศ OVERALL จากหัวหน้าผู้แทนพิเศษและ ผู้ว่าราชการจังหวัดสงขลา

ที่มา : https://www.thaigov.go.th/news/contents/details/17716
