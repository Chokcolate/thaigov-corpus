รัฐบาลไทย-ข่าวทำเนียบรัฐบาล-พม. กำชับทีม พม. One Home เร่งช่วยเหลือ 2 สามี-ภรรยา แก่ชราที่สามีต้องนำภรรยาพิการนอนบนรถซาเล้งตระเวนเก็บของเก่าขาย ที่ จ.ชลบุรี และครอบครัวผู้สูงอายุด้อยโอกาส ที่ จ.ลำปาง

วันศุกร์ที่ 8 กุมภาพันธ์ 2562
พม. กำชับทีม พม. One Home เร่งช่วยเหลือ 2 สามี-ภรรยา แก่ชราที่สามีต้องนำภรรยาพิการนอนบนรถซาเล้งตระเวนเก็บของเก่าขาย ที่ จ.ชลบุรี และครอบครัวผู้สูงอายุด้อยโอกาส ที่ จ.ลำปาง
พม. กำชับทีม พม. One Home เร่งช่วยเหลือ 2 สามี-ภรรยา แก่ชราที่สามีต้องนำภรรยาพิการนอนบนรถซาเล้งตระเวนเก็บของเก่าขาย ที่ จ.ชลบุรี และครอบครัวผู้สูงอายุด้อยโอกาส ที่ จ.ลำปาง
วันนี้ (8 ก.พ. 62) เวลา 08.30 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 9/2562 เพื่อรับทราบปัญหาทางสังคมที่เกิดขึ้นในแต่ละวัน พร้อมร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานที่เกี่ยวข้องเข้าร่วมประชุม อีกทั้งเป็นการประชุมทางไกลผ่านระบบ VDO Conference ร่วมกับหน่วยงานสังกัดกระทรวง พม. ในพื้นที่ทั่วประเทศ
นายอภิชาติ กล่าวว่า จากกรณีสองสามี-ภรรยาแก่ชราวัย 73 ปี และ 77 ปี อาศัยอยู่กันในเพิงสังกะสีสภาพเก่าทรุดโทรมและคับแคบ ในพื้นที่ของญาติพี่น้อง ครอบครัวมีฐานะยากจน มีเพียงเบี้ยยังชีพของผู้เป็นภรรยาสำหรับใช้ประทังชีวิต เนื่องจากผู้เป็นสามีไม่มีบัตรประจำตัวประชาชน จึงไม่ได้รับสวัสดิการจากรัฐ ที่จังหวัดลำปาง และกรณีชายชราวัย 69 ปี ต้องรับภาระดูแลภรรยาแก่ชราวัย 80 ปี ที่พิการป่วยติดเตียง เดินไม่ได้ ต้องนอนบนรถซาเล้งออกไปกับผู้เป็นสามี เพื่อเก็บของเก่าตามถังขยะริมทางเพื่อขายหารายได้ประทังชีวิต ทั้งนี้ 2 ชีวิต อาศัยในเพิงสังกะสีสภาพเก่าทรุดโทรม ครอบครัวมีฐานะยากจน ที่จังหวัดชลบุรี นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ลำปาง และ พมจ.ชลบุรี พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้งสองครอบครัว และให้การช่วยเหลือตามภารกิจด้านผู้สูงอายุ และคนพิการของกระทรวง พม. พร้อมมอบเครื่องอุปโภคบริโภคที่จำเป็นและเงินสงเคราะห์ เพื่อบรรเทาความเดือดร้อนในเบื้องต้น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลแก่ผู้ที่ป่วยอย่างใกล้ชิด  ปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ ให้คำปรึกษาแนะนำและประสานงานเรื่องการขอทำบัตรประจำตัวประชาชนให้แก่ชายชราวัย 73 ปี เพื่อขอรับสิทธิสวัสดิการที่พึงได้รับตามกฎหมาย
นายอภิชาติ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีชายรายหนึ่งต้องรับภาระเพียงลำพัง ดูแลลูกสาววัย 19 ปี ที่พิการทางสมอง นอนป่วยติดเตียง ช่วยเหลือตนเองไม่ได้ และแม่แก่ชราวัย 72 ปี ที่จังหวัดเพชรบุรี นั้น ขณะนี้ ทีม พม. One Home จังหวัดเพชรบุรี ได้ลงพื้นที่เยี่ยมครอบครัว พร้อมมอบเงินสงเคราะห์ครอบครัวและเครื่องอุปโภคบริโภคที่จำเป็น และประสานความร่วมมือร่วมกับเทศบาลตำบลนายางในการปรับสภาพแวดล้อมที่อยู่อาศัยสำหรับคนพิการ และประสานหน่วยงานสาธารณสุขลงพื้นที่เยี่ยมบ้านเพื่อดูแลสุขภาพและกายภาพบำบัดอย่างต่อเนื่อง และกรณีชายวัย 24 ปี ที่พิการทางการเคลื่อนไหว นอนป่วยติดเตียง อาศัยอยู่กับผู้เป็นพ่อวัย 62 ปี ที่เป็นโรคหัวใจ ที่จังหวัดอุตรดิตถ์ นั้น ทีม พม. One Home จังหวัดอุตรดิตถ์ ได้ลงพื้นที่เยี่ยมครอบครัว พร้อมมอบเครื่องเครื่องอุปโภคบริโภคที่จำเป็นและเงินสงเคราะห์ และประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาล รวมทั้งการฟื้นฟูสมรรถภาพทางร่างกายแก่ชายดังกล่าวอย่างต่อเนื่อง นอกจากนี้ ยังให้คำปรึกษาแนะนำเกี่ยวกับสิทธิคนพิการตามพระราชบัญญัติส่งเสริมและพัฒนาคุณภาพชีวิตคนพิการ พ.ศ.2550 และที่แก้ไขเพิ่มเติม ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคมสายด่วน 1300 บริการฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลืออย่างเต็มที่

ที่มา : https://www.thaigov.go.th/news/contents/details/18652
