รัฐบาลไทย-ข่าวทำเนียบรัฐบาล-กระทรวงมหาดไทย ร่วมกับ วัดราชบพิธสถิตมหาสีมาราม จัดกิจกรรม  “สวดมนต์ข้ามปี ถวายพระราชกุศล เสริมสิริมงคลทั่วโลก” ต้อนรับปีใหม่ พ.ศ. 2562

วันพุธที่ 2 มกราคม 2562
กระทรวงมหาดไทย ร่วมกับ วัดราชบพิธสถิตมหาสีมาราม จัดกิจกรรม  “สวดมนต์ข้ามปี ถวายพระราชกุศล เสริมสิริมงคลทั่วโลก” ต้อนรับปีใหม่ พ.ศ. 2562
กระทรวงมหาดไทย ร่วมกับ วัดราชบพิธสถิตมหาสีมาราม จัดกิจกรรม “สวดมนต์ข้ามปี ถวายพระราชกุศล เสริมสิริมงคลทั่วโลก” ต้อนรับปีใหม่ พ.ศ. 2562
เมื่อวันที่ 31 ธ.ค. 61 เวลา 22.10 น. ณ วัดราชบพิธสถิตมหาสีมาราม เขตพระนคร กรุงเทพมหานคร สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จเป็นองค์ประธานสงฆ์ และนายฉัตรชัย พรหมเลิศ ปลัดกระทรวงมหาดไทย เป็นประธานฝ่ายฆราวาส เนื่องในกิจกรรม "สวดมนต์ข้ามปี ถวายพระราชกุศล เสริมสิริมงคลทั่วโลก" ส่งท้ายปีเก่าต้อนรับปีใหม่ พุทธศักราช 2562 โดยมี พระพรหมมุนี เลขานุการสมเด็จพระสังฆราช พระเถรานุเถระ พร้อมด้วยผู้บริหารระดับสูงของกระทรวงมหาดไทย และพุทธศาสนิกชนร่วมพิธี
กว่า 1,000 คน
ตามที่รัฐบาลได้เห็นชอบให้มีการจัดกิจกรรม “สวดมนต์ข้ามปี ถวายพระราชกุศล เสริมสิริมงคลทั่วโลก” ระหว่างวันที่ 29 ธันวาคม 2561 ถึง 1 มกราคม 2562 ณ มณฑลพิธีท้องสนามหลวง และมีมติเห็นชอบให้จัดกิจกรรมดังกล่าวทั้งในส่วนกลางและส่วนภูมิภาคพร้อมกันทั่วประเทศ ซึ่งกระทรวงมหาดไทย ร่วมกับ วัดราชบพิธสถิตมหา
สีมารามจัดกิจกรรม “สวดมนต์ข้ามปี ถวายพระราชกุศล เสริมสิริมงคลทั่วโลก” ส่งท้ายปีเก่า ต้อนรับปีใหม่ พุทธศักราช 2562 ในวันจันทร์ที่ 31 ธันวาคม 2561 ถึงวันอังคารที่ 1 มกราคม 2562 โดยมีวัตถุประสงค์เพื่อถวาย
เป็นพระราชกุศลแด่สมเด็จพระบูรพมหากษัตริยาธิราช สมเด็จพระเจ้าอยู่หัว พระบรมวงศานุวงศ์ทุกพระองค์
และสวดมนต์ขอพรให้แก่ประเทศชาติ และประชาชนคนไทย ตลอดจนครอบครัวและตนเองให้มีความสุขตลอดปีใหม่ รวมทั้งยังเป็นแรงจูงใจให้พี่น้องประชาชนได้ลด ละ เลิกอบายมุข และร่วมกันทำกิจกรรมที่เป็นมงคลในช่วงเทศกาล
ปีใหม่
ในการนี้ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จเป็นองค์ประธานสงฆ์ นำพุทธศาสนิกชนเจริญพระพุทธมนต์ เจริญจิตตภาวนา ถวายพระราชกุศล จากนั้นในเวลา 24.00 นาฬิกา ทรงนำพระสงฆ์สวดชัยมงคลคาถา ส่งท้ายปีเก่า ต้อนรับปีใหม่ พร้อมพุทธศาสนิกชนที่ร่วมพิธี และพุทธศาสนิกชนที่มาร่วมพิธีรับน้ำพระพุทธมนต์ และของที่ระลึก ประกอบด้วย ภาพประทานพร้อมข้อความพรปีใหม่ประทานของสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก และภาพพระพุทธอังคีรส พระประธานในพระอุโบสถวัดราชบพิธสถิตมหาสีมาราม เป็นอันเสร็จพิธี
ทั้งนี้ ในวันอังคารที่ 1 มกราคม 2562 เวลา 07.00 นาฬิกา จะมีพิธีทำบุญตักบาตรข้าวสาร อาหารแห้ง และผลไม้ บริเวณหน้าพระอุโบสถวัดราชบพิธสถิตมหาสีมาราม กระทรวงมหาดไทย จึงขอเชิญชวนพุทธศาสนิกชนร่วมในพิธี
ตามวัน เวลา และสถานที่ดังกล่าว โดยพร้อมเพรียงกัน

ที่มา : https://www.thaigov.go.th/news/contents/details/17868
