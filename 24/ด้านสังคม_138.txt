รัฐบาลไทย-ข่าวทำเนียบรัฐบาล-พม. กำชับทีม พม. One Home  เร่งช่วยเหลือเด็กชายวัย 4 ขวบ ที่ถูกไฟลุกท่วมลำตัว ที่ จ.กำแพงเพชร และหญิงตั้งครรภ์ 2 เดือน ที่ถูกสามีทำร้ายร่างกาย ที่ จ.ระยอง

วันอังคารที่ 22 มกราคม 2562
พม. กำชับทีม พม. One Home  เร่งช่วยเหลือเด็กชายวัย 4 ขวบ ที่ถูกไฟลุกท่วมลำตัว ที่ จ.กำแพงเพชร และหญิงตั้งครรภ์ 2 เดือน ที่ถูกสามีทำร้ายร่างกาย ที่ จ.ระยอง
พม. กำชับทีม พม. One Home  เร่งช่วยเหลือเด็กชายวัย 4 ขวบ ที่ถูกไฟลุกท่วมลำตัว ที่ จ.กำแพงเพชร และหญิงตั้งครรภ์ 2 เดือน ที่ถูกสามีทำร้ายร่างกาย ที่ จ.ระยอง
วันนี้ (22 ม.ค. 62) เวลา 08.30 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 5/2562 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานที่เกี่ยวข้องเข้าร่วมประชุม พร้อมทั้งการประชุมทางไกลผ่านระบบ VDO Conference ร่วมกับหน่วยงานสังกัดกระทรวง พม. ในพื้นที่ทั่วประเทศ
นายอภิชาติ กล่าวว่า จากกรณีเด็กชายวัย 4 ขวบ ถูกเพื่อนรุ่นพี่เป็นเด็กชายวัย 7 ขวบ นำน้ำมันเบนซินใส่ขวดน้ำอัดลมและเตะใส่ลำตัวจนไฟลุกท่วม ได้รับบาดเจ็บสาหัส เป็นแผลพุพองทั่วลำตัว ภายหลังเกิดเหตุผู้ปกครองของเด็กชายดังกล่าว ได้แจ้งความร้องขอความเป็นธรรม แต่ผ่านไปหลายเดือนคดีความไม่คืบหน้า อีกทั้งไม่ได้รับการช่วยเหลือจากคู่กรณี ที่จังหวัดกำแพงเพชร และกรณีหญิงรายหนึ่งซึ่งกำลังตั้งครรภ์ 2 เดือน ถูกสามีทำร้ายร่างกาย ด้วยความพยายามขับรถชน ขณะที่กำลังอุ้มลูกชายวัย 2 ขวบ ทำให้ลูกชายกระเด็นหลุดจากมือ ศีรษะกระแทกพื้นได้รับบาดเจ็บ ด้านผู้เป็นแม่ถูกรถทับที่บริเวณข้อมือและข้อเท้าได้รับบาดเจ็บ ภายหลังเกิดเหตุ หญิงคนดังกล่าวเปิดเผยว่าตนถูกสามีทำร้ายร่างกายเป็นประจำ อีกทั้งไม่มีญาติให้พึ่งพิง ที่จังหวัดระยอง นั้นได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.กำแพงเพชร และ พมจ.ระยอง พร้อมทีม พม. One Home ทั้งสองจังหวัด ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้งสองครอบครัว เพื่อเยียวยาฟื้นฟูสภาพจิตใจที่ถูกกระทำความรุนแรงและให้การช่วยเหลือตามภารกิจของกระทรวง พม. พร้อมมอบเครื่องอุปโภคบริโภคที่จำเป็นและเงินสงเคราะห์ เพื่อบรรเทาความเดือดร้อนในเบื้องต้น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลแก่เด็กชายทั้ง 2 คนอย่างใกล้ชิด รวมทั้งผู้เป็นแม่ที่ถูกสามีทำร้ายร่างกาย และการให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย
นายอภิชาติ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีเด็กชายวัย 10 ขวบ นักเรียนชั้น ป.4 โรงเรียนชื่อดังแห่งหนึ่งในจังหวัดตรัง ถูกครูสอนวิชาทัศนศิลป์ลงโทษด้วยการใช้ไม้เรียวตีก้นหลายสิบครั้ง ทำให้เด็กไม่สามารถไปโรงเรียนได้ นั้น ขณะนี้ ทีม พม. One Home จังหวัดตรัง ได้ลงพื้นที่เยี่ยมครอบครัว พร้อมให้กำลังใจแก่เด็กและครอบครัว อีกทั้งให้การช่วยเหลือตามพระราชบัญญัติคุ้มครองเด็ก พ.ศ. 2546 ซึ่งปัจจุบันเด็กชายดังกล่าวสามารถกลับไปเรียนและใช้ชีวิตได้ตามปกติ ทางด้านผู้บริหารโรงเรียนได้ช่วยเหลือในเรื่องค่ารักษาพยาบาลให้แก่เด็กชายดังกล่าว และจะดำเนินการสอบสวนทางวินัยครูคนดังกล่าวตามระเบียบของโรงเรียนต่อไป และกรณีสองสามี-ภรรยา ต้องรับภาระเลี้ยงดูลูก จำนวน 7 คน โดยลูกคนกลางต้องหยุดเรียนหนังสือ เพื่อช่วยพ่อแม่เลี้ยงดูน้องๆ  ต้องอาศัยในห้องเช่าสภาพคับแคบ ไม่มีน้ำประปาใช้ ที่จังหวัดเลย นั้น ทีม พม. One Home จังหวัดเลย ได้ลงพื้นที่เยี่ยมครอบครัว พร้อมมอบเครื่องเครื่องอุปโภคบริโภคที่จำเป็นและเงินสงเคราะห์ พร้อมประสานหน่วยงานที่เกี่ยวข้องช่วยเหลือดูแลในเรื่องการศึกษาของเด็กอย่างต่อเนื่อง และเร่งจัดหาน้ำประปาให้แก่ครอบครัวดังกล่าว รวมทั้ง การให้คำปรึกษาแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคงในระยะยาวต่อไป ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 บริการฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้อง เพื่อดำเนินการช่วยเหลืออย่างเต็มที่ต่อไป

ที่มา : https://www.thaigov.go.th/news/contents/details/18276
