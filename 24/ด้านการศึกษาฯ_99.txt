รัฐบาลไทย-ข่าวทำเนียบรัฐบาล-หารือความร่วมมือด้านการศึกษาไทย-อินเดีย

วันจันทร์ที่ 4 มีนาคม 2562
หารือความร่วมมือด้านการศึกษาไทย-อินเดีย
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ให้การต้อนรับและหารือความร่วมมือด้านการศึกษากับนางสุจิตรา ทุไร เอกอัครราชทูตสาธารณรัฐอินเดียประจำประเทศไทย
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ให้การต้อนรับและหารือความร่วมมือด้านการศึกษากับนางสุจิตรา ทุไร เอกอัครราชทูตสาธารณรัฐอินเดียประจำประเทศไทย โดยมีนางสาวดุริยา อมตวิวัฒน์ ผู้ตรวจราชการกระทรวงศึกษาธิการ และผู้แทนจากสำนักความสัมพันธ์ต่างประเทศ สป. ร่วมหารือ เมื่อวันพฤหัสบดีที่ 28 กุมภาพันธ์ 2562 ณ ห้องดำรงราชานุภาพ กระทรวงศึกษาธิการ
รมว.ศึกษาธิการ กล่าวว่า ประเทศไทยและอินเดียมีความสัมพันธ์อันดีและมีความร่วมมือด้านการศึกษามาอย่างต่อเนื่อง ซึ่งการหารือในครั้งนี้เพื่อติดตามความร่วมมือในการจัดการศึกษาหลักสูตรการแพทย์อายุรเวท ของวิทยาลัยการแพทย์แผนตะวันออก มหาวิทยาลัยรังสิต ที่จะมีผู้เชี่ยวชาญด้านอายุรเวทจากอินเดียมาร่วมสอน โดยขณะนี้อยู่ระหว่างการพิจารณา และได้มอบหมายให้หน่วยงานที่เกี่ยวข้องติดตามผลการดำเนินงานด้วย
นอกจากนี้ ยังได้หารือความร่วมมือด้านการศึกษาในด้านอื่น ๆ เช่น การจ้างครูภาษาอังกฤษที่เป็นชาวต่างชาติ, การสอนความรู้ทางวัฒนธรรมอินเดียให้กับเด็กไทยที่ไปเรียนที่อินเดีย เป็นต้น ทั้งนี้ ศธ. มีแนวทางที่จะติดตามผลและดูแลนักเรียนไทยที่ไปศึกษาต่อที่อินเดีย โดยเน้นการดำเนินงานที่เป็นรูปธรรมและมีผลลัพธ์ที่นำไปใช้ได้จริง
เอกอัครราชทูตสาธารณรัฐอินเดียประจำประเทศไทย กล่าวว่า อินเดียและไทยมีประวัติศาสตร์ความสัมพันธ์และความร่วมมือด้านต่าง ๆ มาอย่างยาวนาน ปัจจุบันมีนักเรียนนักศึกษาไทยไปศึกษาต่อที่อินเดีย ประมาณ 6,000 คน ในขณะเดียวกันสถาบันการศึกษาของอินเดียก็มีความร่วมมือกับสถาบันอุดมศึกษาของไทยหลายแห่ง อาทิ จุฬาลงกรณ์มหาวิทยาลัย มหาวิทยาลัยธรรมศาสตร์ มหาวิทยาลัยมหิดล มหาวิทยาลัยศิลปากร เป็นต้น
อินเดียและไทยได้มีการลงนามบันทึกความเข้าใจเกี่ยวกับความร่วมมือด้านการศึกษา เมื่อวันที่ 1 มิถุนายน 2548 และได้มีการจัดการประชุมคณะทำงานร่วมด้านการศึกษาไทย-อินเดีย มาแล้ว 2 ครั้ง โดยครั้งที่ 3 ในปี 2562 นี้ ไทยจะเป็นเจ้าภาพ
นอกจากนี้ รัฐบาลอินเดียได้มอบทุนการศึกษาตั้งแต่ระดับปริญญาตรี-เอก ให้แก่นักเรียนไทยประมาณ 40 ทุนต่อปี ทั้งนี้อินเดียยินดีให้ความร่วมมือและสนับสนุนงานด้านการศึกษากับประเทศไทยอย่างต่อเนื่อง โดยเฉพาะอย่างยิ่งการส่งเสริมครูสอนภาษาอังกฤษให้กับสถานศึกษาของไทย
Written by อรพรรณ​ ฤทธิ์มั่น
Photo Credit ยุทธพงศ์ เลือกกลั่นดี
Rewriter นวรัตน์​ ราม​สูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/19094
