รัฐบาลไทย-ข่าวทำเนียบรัฐบาล-การแข่งขันฟุตบอล "แชมป์ชนแชมป์ : MOE Champion Cup 2019

วันจันทร์ที่ 11 มีนาคม 2562
การแข่งขันฟุตบอล "แชมป์ชนแชมป์ : MOE Champion Cup 2019
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานการแข่งขันฟุตบอล "แชมป์ชนแชมป์ : MOE Champion Cup 2019" รุ่นอายุไม่เกิน 19 ปี ชิงถ้วยรางวัลเกียรติยศ พล.อ.ประยุทธ์ จันทร์โอชา นายกรัฐมนตรี เมื่อวันอาทิตย์ที่ 10 มีนาคม 2562
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานการแข่งขันฟุตบอล "แชมป์ชนแชมป์ : MOE Champion Cup 2019" รุ่นอายุไม่เกิน 19 ปี ชิงถ้วยรางวัลเกียรติยศ พล.อ.ประยุทธ์ จันทร์โอชา นายกรัฐมนตรี เมื่อวันอาทิตย์ที่ 10 มีนาคม 2562 ณ สนามกีฬาติณสูลานนท์ จังหวัดสงขลา โดยมี พล.อ.สุทัศน์ กาญจนานนท์กุล ที่ปรึกษารัฐมนตรีช่วยว่าการกระทรวงศึกษาธิการ นายการุณ สกุลประดิษฐ์ ปลัดกระทรวงศึกษาธิการ ผู้บริหารกระทรวงศึกษาธิการ นักเรียนนักศึกษา ประชาชน เข้าร่วมรับชมกว่า 1,200 คน
พล.อ.สุรเชษฐ์ ชัยวงศ์ กล่าวว่า การจัดการแข่งขัน กีฬาฟุตบอลแชมป์ชนแชมป์ในครั้งนี้ เกิดจากความร่วมมือของกระทรวงศึกษาธิการ สมาคมสานฝันการศึกษาจังหวัดชายแดนใต้ และจังหวัดสงขลา เพื่อให้ทีมฟุตบอลที่มีความเป็นเลิศ รุ่นอายุไม่เกิน 19 ปี ในสังกัดของกระทรวงศึกษาธิการทั้ง 4 ทีม ได้มีโอกาสใช้การกีฬาเป็นสื่อในการสร้างความสัมพันธ์ที่ดีต่อกัน พร้อมเปิดโอกาสให้ประชาชน เด็ก และเยาวชนได้รับชมการแข่งขันฟุตบอลระดับนักเรียน เพื่อจะได้ร่วมส่งเสริมสนับสนุนการเล่นกีฬาของลูกหลานเยาวชนของเราในโอกาสต่อไป โดยเฉพาะการแข่งขันฟุตบอลนัดกระชับมิตร รุ่นอายุไม่เกิน 15 ปี ระหว่างทีมหมูป่าอะคาเดมี่ เชียงราย และทีมมหาวชิราวุธ สงขลา เพื่อให้ทั้งสองทีมซึ่งเป็นทีมที่ได้รับความนิยม ได้แสดงความสามารถและเชื่อมความสัมพันธ์ระหว่างกัน ซึ่งจากบรรยากาศที่ได้เห็น ผู้ชมทั้งสนามให้ความสนใจและร่วมเชียร์อย่างสนุกสนาน โดยจบการแข่งขันลงด้วยผลเสมอกัน 3-3
ในเรื่องของการส่งเสริมการกีฬาในสถานศึกษา เป็นนโยบายของรัฐบาลที่ได้มอบให้กระทรวงศึกษาธิการดำเนินการ ซึ่งตลอดเวลา 4 ปีที่ผ่านมา กระทรวงศึกษาธิการได้ส่งเสริมการกีฬาเข้าสู่ระบบการศึกษาอย่างต่อเนื่อง โดยเริ่มต้นจากจังหวัดชายแดนภาคใต้ ในโครงการ "สานฝันการกีฬาสู่ระบบการศึกษาจังหวัดชายแดนภาคใต้" เพื่อสร้างโอกาสให้กับเด็กนักเรียนและเยาวชนที่มีทักษะความสามารถด้านการกีฬาในพื้นที่ ให้ได้รับการเรียนการสอนแบบประจำ สนับสนุนการเรียนวิชาการทั้งในสายวิทย์-กีฬา และศิลป์-กีฬา มีครูและครูผู้ฝึกสอนให้การดูแล ทั้งด้านการเรียน วิทยาศาสตร์การกีฬา และโภชนาการ ซึ่งขณะนี้มีนักเรียนในโครงการกว่า 1, 300 คน โดยรุ่นที่ 1 จบการศึกษาไปแล้วในปีการศึกษา 2560 และเข้าศึกษาต่อในระดับอุดมศึกษา จำนวน 91 คน และรุ่นที่ 2 กำลังจะจบในปีการศึกษา 2561 จำนวน 327 คน นอกจากนี้ ผลสำรวจของประชาชนในพื้นที่จังหวัดชายแดนภาคใต้ยังมีความพึงพอใจต่อการดำเนินโครงการ อยู่ในระดับมาก หรือร้อยละ 94 ด้วย
ดังนั้น กระทรวงศึกษาธิการจึงได้ขยายความสำเร็จจากโครงการสานฝันฯ ไปยังภาคอื่น ตามนโยบาลรัฐบาล ในชื่อโครงการ "ห้องเรียนกีฬา" ในโรงเรียน 9 แห่งในทุกภาค มีนักเรียนเข้าร่วมกว่า 1,000 คน โดยคัดเลือกนักเรียนที่มีทักษะความสามารถเด่นด้านกีฬาฟุตบอล บาสเกตบอล และวอลเลย์บอล พร้อมมีสภาพร่างกายที่แข็งแรง เพื่อส่งเสริมอย่างรอบด้านอย่างต่อเนื่อง ส่งผลให้นักเรียนในโครงการเข้าสู่การเป็นนักกีฬาทีมชาติไทยระดับเยาวชน ตลอดจนได้รับเชิญให้เข้าร่วมการแข่งขันในรายการต่าง ๆ ทั้งในประเทศและต่างประเทศ จนได้รับรางวัลกลับมามากมาย
นอกจากนี้ กระทรวงศึกษาธิการยังได้ให้การส่งเสริมสนับสนุน โดยเปิดสถานศึกษาทั่วประเทศเป็น "ลานกีฬาเพื่อประชาชน" สำหรับประชาชนและคนในชุมชนช่วงเวลาเย็น ซึ่งได้รับการตอบรับและความสนใจจากประชาชนมาออกกำลังกายจำนวนมาก ถือเป็นสัญญาณที่ดี สอดคล้องกับวัตถุประสงค์ของการทำงาน ที่จะช่วยสร้างสุขภาพร่างกายที่สมบูรณ์แข็งแรงแก่เด็กเยาวชน และประชาชน ตลอดจนการสร้างพลเมืองดี มีคุณธรรม และห่างไกลยาเสพติดด้วย
ทั้งนี้ การพัฒนาการกีฬาสู่ระบบการศึกษาอย่างต่อเนื่อง จะต้องได้รับความร่วมมือจากหลายฝ่าย ทั้งกระทรวงที่เกี่ยวข้อง ภาคเอกชน สมาคมกีฬาประเทศต่าง ๆ ตลอดจนผู้ทรงคุณวุฒิที่มีความรู้ความสามารถด้านกีฬา เพื่อส่งเสริมสนับสนุนความเป็นเลิศทางทักษะและสมรรถนะด้านกีฬาอย่างเป็นระบบและยั่งยืนต่อไป
สำหรับผลการแข่งขันฟุตบอล "แชมป์ชนแชมป์ : MOE Champion Cup 2019" รุ่นอายุไม่เกิน 19 ปี มีดังนี้
- รางวัลชนะเลิศ : รร.มัธยมสุไหงปาดี จังหวัดนราธิวาส ได้รับถ้วยรางวัลเกียรติยศ พล.อ.ประยุทธ์ จันทร์โอชา นายกรัฐมนตรี
- รองชนะเลิศ อันดับ 1 : รร.ปทุมคงคา กรุงเทพมหานคร
- รางวัลรองชนะเลิศ อันดับ 2 : วิทยาลัยเทคนิคกำแพงเพชร จังหวัดกำแพงเพชร
- รางวัลรองชนะเลิศ อันดับ 3 รร.กาญจนาภิเษกวิทยาลัย กระบี่ จังหวัดกระบี่
Written by นวรัตน์ รามสูต
Photo Credit อิทธิพล รุ่งก่อน
Rewriter นวรัตน์ รามสูต
Graphic/Editor บัลลังก์ โรหิตเสถียร

ที่มา : https://www.thaigov.go.th/news/contents/details/19249
