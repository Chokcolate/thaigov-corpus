รัฐบาลไทย-ข่าวทำเนียบรัฐบาล-ขอบคุณทุกฝ่าย ร่วมกันทำหน้าที่เป็นหลักประกันความมั่นคง ตลอดช่วงเวลาแห่งความสุขปีใหม่ของทุกคน

วันพุธที่ 2 มกราคม 2562
ขอบคุณทุกฝ่าย ร่วมกันทำหน้าที่เป็นหลักประกันความมั่นคง ตลอดช่วงเวลาแห่งความสุขปีใหม่ของทุกคน
เมื่อวันที่ 2 ม.ค.62 พล.อ.ประวิตร วงษ์สุวรรณ รอง นรม.และ รมว.กห. ได้กล่าวแสดงความขอบคุณ เจ้าหน้าที่หน่วยงานข่าวและหน่วยงานความมั่นคงทุกหน่วยงาน ทั้งทหาร ตำรวจ ฝ่ายปกครองและส่วนราชการที่เกี่ยวข้อง
ร่วมกันผลัดเปลี่ยนหมุนเวียนทำหน้าที่ ต่อเนื่องตลอด 24 ช.ม. ในการดูแลความมั่นคง ความสงบเรียบร้อยของสังคม รวมทั้งการดูแลความปลอดภัยในชีวิตและทรัพย์สินของประชาชน ตลอดช่วงเทศกาลส่งท้ายปีและเทศกาลขึ้นปีใหม่ที่ผ่านมา  ซึ่งมีผลให้ภาพรวมของช่วงเวลาแห่งความสุข เป็นไปด้วยความสงบเรียบร้อยและเต็มไปด้วยรอยยิ้มแห่งความสุขของทุกครอบครัว
พล.อ.ประวิตร’ กล่าวเพิ่มเติมว่า อย่างไรก็ตาม ความสุขและความสงบเรียบร้อยที่เกิดขึ้นอย่างต่อเนื่องกันมา เกิดจากการทำงานหนักร่วมกันของเจ้าหน้าที่รัฐจากทุกส่วนราชการ  ร่วมกับความเข้าใจและความร่วมมือกันจากภาคประชาชนทุกฝ่าย ที่ต้องการเห็นบ้านเมืองและประเทศชาติ มีความเจริญ สงบเรียบร้อยและเป็นหนึ่งเดียวกัน โดยที่ผ่านมา ต้องขอขอบคุณพี่น้องประชาชนทุกคน ที่ให้การสนับสนุนตามที่รัฐบาลขอความร่วมมือ และร่วมกันยึดมั่นปฏิบัติตามกฎหมาย  เป็นผลให้บ้านเมืองมีความเจริญและสงบเรียบร้อยต่อเนื่องกันมา และหวังว่าเราจะมีพัฒนาการไปด้วยกันและร่วมมือกันมากขึ้น ในโอกาสสำคัญของปี 2562

ที่มา : https://www.thaigov.go.th/news/contents/details/17861
