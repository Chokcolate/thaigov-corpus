รัฐบาลไทย-ข่าวทำเนียบรัฐบาล-ออมสิน แจงข่าวผู้ถือบัตรสวัสดิการแห่งรัฐเปิดบัญชีเงินฝากกับธนาคารออมสิน ได้รับเงินโอน 3,000 บาทจากรัฐบาล ไม่เป็นความจริง

วันพฤหัสบดีที่ 31 มกราคม 2562
ออมสิน แจงข่าวผู้ถือบัตรสวัสดิการแห่งรัฐเปิดบัญชีเงินฝากกับธนาคารออมสิน ได้รับเงินโอน 3,000 บาทจากรัฐบาล ไม่เป็นความจริง
ตามที่มีข่าวในสื่อออนไลน์ระบุว่าประชาชนผู้มีบัตรสวัสดิดการแห่งรัฐในพื้นที่ จ.อุทัยธานี เดินทางไปเปิดบัญชีเงินฝากที่ ธ.ออมสิน สาขาหนองฉาง และสาขาบ้านไร่ จำนวนมาก เนื่องจากมีกระแสข่าวลือเปิดบัญชีและทำบัตร ATM กับ ธ.ออมสินเพื่อรับเงิน 3,000 บาทจากรัฐบาล
รายงานข่าวจากธนาคารออมสินแจ้งว่า ตามที่มีข่าวในสื่อออนไลน์ระบุว่า ประชาชนผู้มีบัตรสวัสดิดการแห่งรัฐในพื้นที่จังหวัดอุทัยธานี ได้เดินทางไปเปิดบัญชีเงินฝากที่ธนาคารออมสิน สาขาหนองฉาง และสาขาบ้านไร่ จำนวนมาก เนื่องจากมีกระแสข่าวลือให้ประชาชนกลุ่มดังกล่าวเปิดบัญชีและทำบัตร ATM กับธนาคารออมสินเพื่อรับเงิน 3,000 บาทจากรัฐบาลนั้น ธนาคารฯ ขอชี้แจงว่าไม่เป็นความจริง โดยบทบาทหน้าที่ของธนาคารออมสินต่อโครงการลงทะเบียนเพื่อสวัสดิการแห่งรัฐ คือ รับลงทะเบียน เปิดบัญชีให้กับผู้ถือบัตรสวัสดิการแห่งรัฐ เพื่ออำนวยความสะดวกแก่ผู้ถือบัตรในการรับโอนเงินจากรัฐบาลในการมอบสวัสดิการ รวมถึงเผยแพร่ประชาสัมพันธ์ต่างๆ เกี่ยวกับโครงการเท่านั้น ข่าวลือดังกล่าวจึงไม่มีมูลความจริงแต่อย่างใด
อย่างไรก็ตาม ธนาคารฯ ได้มีการประชาสัมพันธ์หรือต่อยอดโครงการลงทะเบียนเพื่อสวัสดิการแห่งรัฐ โดย ธนาคารออมสินได้ดำเนินการตามนโยบายรัฐบาล คือการให้บริการบัญชีเงินฝากเพื่อเข้าถึงบริการทางการเงินขั้นพื้นฐาน (Basic Banking Account) โดยมีวัตถุประสงค์เพื่อสนับสนุนให้ผู้มีรายได้น้อยและผู้สูงอายุสามารถเข้าถึงบริการทางการเงินได้มากขึ้น ซึ่งธนาคารออมสินได้แนะนำเกี่ยวกับการเปิดบัญชีเงินฝากพื้นฐาน ตามวัตถุประสงค์ของรัฐบาลมาอย่างต่อเนื่อง รวมถึงพนักงานได้แนะนำประชาชนที่เดินทางมาติดต่อเปิดบัญชีที่สาขาในจังหวัดอุทัยธานีดังกล่าวด้วย
สำหรับบัญชีเงินฝากพื้นฐาน ผู้ฝากต้องเป็นบุคคลธรรมดาที่ถือบัตรสวัสดิการแห่งรัฐ หรือเป็นผู้มีสัญชาติไทย อายุ 65 ปีขึ้นไป 1 คน เปิดได้ 1 บัญชี ได้รับอัตราดอกเบี้ยเหมือนเงินฝากเผื่อเรียกปกติของธนาคารฯ แต่ได้รับสิทธิประโยชน์คือ เปิดบัญชีแล้วยังไม่ต้องฝากเงินทันที ไม่มีค่ารักษาบัญชี และสมัครใช้บัตรอิเล็กทรอนิกส์ได้ฟรี (เฉพาะบัตรออมสิน เดบิต เบสิค) โดยไม่มีค่าธรรมเนียมแรกเข้า ค่าธรรมเนียมรายปี และค่าออกบัตรใหม่เมื่อบัตรหมดอายุ

ที่มา : https://www.thaigov.go.th/news/contents/details/18482
