รัฐบาลไทย-ข่าวทำเนียบรัฐบาล-ย้ำฝ่ายความมั่นคง เฝ้าระวังภัยสังคม เข้มทำหน้าที่เป็นหลักประกัน ดูแลความมั่นคงปลอดภัยของประชาชน ตลอดช่วงความสุขเทศกาลปีใหม่ วอนทุกคนมีส่วนร่วมลดอุบัติเหตุบนถนน

วันพุธที่ 19 ธันวาคม 2561
ย้ำฝ่ายความมั่นคง เฝ้าระวังภัยสังคม เข้มทำหน้าที่เป็นหลักประกัน ดูแลความมั่นคงปลอดภัยของประชาชน ตลอดช่วงความสุขเทศกาลปีใหม่ วอนทุกคนมีส่วนร่วมลดอุบัติเหตุบนถนน
พล.อ.ประวิตร วงษ์สุวรรณ รอง นรม. และ รมว.กห. ได้เรียกประชุมหน่วยงานความมั่นคงและหัวหน้าส่วนราชการที่เกี่ยวข้องทั้งส่วนกลางและส่วนภูมิภาค ( จว.เชียงใหม่ , ขอนแก่น , ชลบุรี , ภูเก็ต ) ผ่านระบบทางไกล ( VTC )
เมื่อ 19 ธ.ค. 61 พล.อ.ประวิตร วงษ์สุวรรณ รอง นรม. และ รมว.กห. ได้เรียกประชุมหน่วยงานความมั่นคงและหัวหน้าส่วนราชการที่เกี่ยวข้องทั้งส่วนกลางและส่วนภูมิภาค ( จว.เชียงใหม่ , ขอนแก่น , ชลบุรี , ภูเก็ต ) ผ่านระบบทางไกล ( VTC ) เพื่อเตรียมความพร้อมดูแลความมั่นคงและความปลอดภัย รวมทั้งการอำนวยความสะดวกและลดอุบัติเหตุทางถนน ช่วงหยุดยาวเทศกาลขึ้นปีใหม่ ณ ศาลาว่าการกลาโหม
ด้านการดูแลความมั่นคงปลอดภัย : พล.อ.ประวิตร ได้กำชับให้หน่วยข่าว เพิ่มความเข้มข้นงานข่าวกับกลุ่มเสี่ยง ที่เป็นภัยความมั่นคง และขอให้ทุกหน่วยงานความมั่นคงในพื้นที่ ทำหน้าที่ตลอด 24 ช.ม. ด้วยความตื่นตัว เฝ้าระวังการก่อวินาศกรรม และร่วมป้องกันเหตุในพื้นที่เสี่ยง เช่น สถานีขนส่งทั้งทางบก ทางน้ำและอากาศ , สถานที่ท่องเที่ยว รวมทั้งพื้นที่จัดงานและสถานที่สำคัญๆ ร่วมกันกวาดล้างอาชญกรรม และจัดตั้งจุดตรวจ คงเข้มสกัดกั้นและปราบปรามยาเสพติด อาวุธสงคราม การลักลอบคนข้ามแดนและสินค้าผิดกฎหมาย. เพื่อปกป้องผลประโยชน์ของชาติ รวมทั้งดูแลความปลอดภัยในชีวิตและทรัพย์สินของประชาชนทั่วประเทศ ตลอดช่วงเทศกาลปีใหม่
ด้านการอำนวยความสะดวกการเดินทางของประชาชน : รองนรม.และรมว.กห. ได้ย้ำขอให้หัวหน้าส่วนราชการระดับจังหวัด อำเภอ เตรียมความพร้อมอำนวยความสะดวกการเดินทางของประชาชน การป้องกันและลดอุบัติเหตุบนท้องถนน และการช่วยเหลือประชาชนหลังเกิดอุบัติเหตุ โดยให้นำข้อมูลทางสถิติในพื้นที่ มากำหนดมาตรการป้องกันและเฝ้าระวังอุบัติเหตุให้ครอบคลุม โดยเฉพาะการคุมเข้ม 7 มาตรการหลักในทุกพื้นที่ กับปัจจัยเสี่ยงทั้ง คน ถนนและยานพาหนะ การดูแลความปลอดภัยทางน้ำและนักท่องเที่ยว รวมทั้งการบริหารจัดการและช่วยเหลือประชาชนหลังเกิดอุบัติเหตุ
พร้อมทั้ง กำชับ กระทรวงคมนาคม ต้องกวดขันและคุมเข้มมาตรการทางกฎหมายกับผู้ประกอบการรถสาธารณะ การตรวจสอบ ปรับปรุงและซ่อมแซมผิวจราจร เครื่องหมายจราจรและการส่องสว่าง รวมทั้งพัฒนาปรับปรุงแผนการจราจรในจุดเสี่ยงทั้งเส้นทางสายหลักและสายรอง ทั้งนี้ให้ประสานขอความร่วมมือผู้ประกอบการขนส่งรถบรรทุก หยุดหรือหลีกเลี่ยงประกอบกิจการในห้วงเวลาดังกล่าว
สำหรับ ฝ่ายปกครอง ทหารและตำรวจในพื้นที่ระดับจังหวัด อำเภอและท้องถิ่น โดยเฉพาะ กำนัน ผู้ใหญ่บ้านในทุกพื้นที่ ขอให้ร่วมกวดขันวินัยจราจร ทั้งเส้นทางสายหลัก สายรอง และชนบท โดยต้องคุมเข้มมาตรการทางกฎหมายกับ การขับรถเร็วและประมาท ผู้ขับขี่ที่เมาสุรา การไม่สวมหมวกนิรภัย และสถานบันเทิงอย่างจริงจัง รวมทั้งประชาสัมพันธ์สร้างการตระหนักรู้ และขอความร่วมมือทุกครอบครัว ร่วมกันทำหน้าที่เป็นหูเป็นตา และเตือนสติกัน เพื่อลดอุบัติเหตุและการบาดเจ็บ สูญเสียที่อาจเกิดขึ้น

ที่มา : https://www.thaigov.go.th/news/contents/details/17599
