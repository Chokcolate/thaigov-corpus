รัฐบาลไทย-ข่าวทำเนียบรัฐบาล-พม. ชื่นชมเด็กหญิงวัย 13 ปี ถูกแม่แท้ๆทอดทิ้ง อาศัยอยู่กับพ่อเลี้ยงแก่ชรา ต้องรับจ้างทำงานหนักเพื่อหารายได้จุนเจือครอบครัว ที่ จ.สระแก้ว

วันอังคารที่ 18 ธันวาคม 2561
พม. ชื่นชมเด็กหญิงวัย 13 ปี ถูกแม่แท้ๆทอดทิ้ง อาศัยอยู่กับพ่อเลี้ยงแก่ชรา ต้องรับจ้างทำงานหนักเพื่อหารายได้จุนเจือครอบครัว ที่ จ.สระแก้ว
พม. ชื่นชมเด็กหญิงวัย 13 ปี ถูกแม่แท้ๆทอดทิ้ง อาศัยอยู่กับพ่อเลี้ยงแก่ชรา ต้องรับจ้างทำงานหนักเพื่อหารายได้จุนเจือครอบครัว ที่ จ.สระแก้ว
วันนี้ (18 ธ.ค. 61) เวลา 09.00 น. นายปรเมธี วิมลศิริ ปลัดกระทรวงกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 145/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้เข้าร่วมการประชุม ประกอบด้วย ผู้บริหารและผู้แทนจากหน่วยงานสังกัด กระทรวง พม. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายปรเมธี กล่าวว่า จากกรณีเด็กหญิงวัย 13 ปี นักเรียนชั้น ม.1 โรงเรียนแห่งหนึ่ง อาศัยอยู่เพียงลำพังกับพ่อเลี้ยงแก่ชราวัย 70 ปี เนื่องจากถูกแม่แท้ๆ ทอดทิ้งไปตั้งแต่ยังเล็ก แต่สู้ชีวิต อาศัยเวลาว่างหลังเลิกเรียนและวันหยุดรับจ้างทำงานหารายได้เลี้ยงดูตนเองและจุนเจือครอบครัว ทั้ง 2 ชีวิต อาศัยในบ้านสภาพเก่าทรุดโทรม ที่จังหวัดสระแก้ว นั้น ตนขอชื่นชมในความขยันหมั่นเพียร ไม่ย่อท้อต่อความยากลำบากและอุปสรรคในการดำเนินชีวิต ซึ่งน่ายกย่องเป็นตัวอย่างที่ดีของเด็กและเยาวชนในปัจจุบัน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดสระแก้ว (พมจ.สระแก้ว) พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและประเมิน ทางสังคมของครอบครัวดังกล่าว เพื่อเร่งให้การช่วยเหลือในเบื้องต้นตามภารกิจด้านเด็กและผู้สูงอายุ พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการสนับสนุนการศึกษาของเด็กหญิงอย่างต่อเนื่อง พร้อมทั้งให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย และแนะนำเรื่องการประกอบอาชีพเพื่อสร้างรายได้ที่มั่นคงในระยาวต่อไป
นายปรเมธี กล่าวต่อไปว่า อีกกรณีเด็กหญิงวัย 9 ขวบ ชาวไทยภูเขาเผ่าม้ง ป่วยเป็นโรคท้าวแสนปม และร่างกายพิการกระดูกสันหลังคดงอผิดรูป ทำให้ใช้ชีวิตด้วยความยากลำบาก อาศัยอยู่กับปู่และย่าแก่ชรา ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดกำแพงเพชร นั้น ได้กำชับให้พัฒนาสังคมและความมั่นคงของมนุษย์จังหวัดกำแพงเพชร (พมจ.กำแพงเพชร) พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กและคนพิการ อีกทั้ง ประสานหน่วยงานที่เกี่ยวข้องในพื้นที่ติดตามเรื่องการรักษาพยาบาลอาการป่วยของเด็กหญิงอย่างใกล้ชิด และดูแลในเรื่องการสนับสนุนการศึกษาของเด็กหญิงอย่างต่อเนื่อง รวมทั้งการให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย และร่วมกันหาแนวทางการช่วยเหลือในระยะยาวต่อไป
นายปรเมธี กล่าวเพิ่มเติมว่า สำหรับกรณีชายวัย 47 ปี เคยเดินลุยโคลนเพื่อไปช่วยชีวิตสองสามี-ภรรยาชาวต่างชาติ จากการถูกโคลนดูด โดยการให้สองสามี-ภรรยาขึ้นเหยียบบนหลัง จนเกิดอาการบาดเจ็บกล้ามเนื้อฉีกขาด และมีอาการปวดบวมเรื่อยมาไม่หายขาด ครอบครัวมีฐานะยากจน ไม่มีเงินค่ารักษาพยาบาล จึงไม่สามารถกลับไปประกอบอาชีพขับเรือประมงได้เหมือนเดิม ทำให้ครอบครัวขาดรายได้ ที่จังหวัดกระบี่ นั้น ได้กำชับให้พัฒนาสังคมและความมั่นคงของมนุษย์จังหวัดกระบี่ (พมจ.กระบี่) พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวง พม. อีกทั้ง ประสานหน่วยงานที่เกี่ยวข้องในพื้นที่ติดตามเรื่องการรักษาพยาบาลอาการป่วยอย่างใกล้ชิด พร้อมทั้งให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย และแนะนำเรื่องการประกอบอาชีพเพื่อสร้างรายได้ที่มั่นคงในระยาวต่อไป

ที่มา : https://www.thaigov.go.th/news/contents/details/17574
