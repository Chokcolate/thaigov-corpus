รัฐบาลไทย-ข่าวทำเนียบรัฐบาล-พม. แถลง 28 ก.พ. นี้ ประกาศ “ระเบียบวาระแห่งชาติ เรื่อง สังคมสูงอายุ” พร้อมเชิญชวนร่วม “วิ่งกาญจน์ วิ่งกัน เพื่อเพาะกล้าคุณธรรม 2019” ระดมทุนเพื่อเด็กด้อยโอกาส

วันพุธที่ 27 กุมภาพันธ์ 2562
พม. แถลง 28 ก.พ. นี้ ประกาศ “ระเบียบวาระแห่งชาติ เรื่อง สังคมสูงอายุ” พร้อมเชิญชวนร่วม “วิ่งกาญจน์ วิ่งกัน เพื่อเพาะกล้าคุณธรรม 2019” ระดมทุนเพื่อเด็กด้อยโอกาส
พม. แถลง 28 ก.พ. นี้ ประกาศ “ระเบียบวาระแห่งชาติ เรื่อง สังคมสูงอายุ” พร้อมเชิญชวนร่วม “วิ่งกาญจน์ วิ่งกัน เพื่อเพาะกล้าคุณธรรม 2019” ระดมทุนเพื่อเด็กด้อยโอกาส
วันนี้ (27 ก.พ. 62) เวลา 13.30 น. ณ บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เป็นประธานการแถลงข่าวการดำเนินงานตามภารกิจสำคัญของกระทรวง พม. ดังนี้ 1) การประกาศ "ระเบียบวาระแห่งชาติ เรื่อง สังคมสูงอายุ” ในวันที่ 28 กุมภาพันธ์ 2562 ณ ห้องประชุมวายุภักษ์ โรงแรมเซ็นทรา บายเซ็นทารา ศูนย์ราชการและคอนเวนชันเซนเตอร์ แจ้งวัฒนะ กรุงเทพมหานคร โดย นางไพรวรรณ พลวัน อธิบดีกรมกิจการผู้สูงอายุ (ผส.) และ 2) โครงการ "วิ่งกาญจน์ วิ่งกัน เพื่อเพาะกล้าคุณธรรม 2019” โดยนายนิตินัย อุทัยรังสี ผู้อำนวยการสถาบันเพาะกล้าคุณธรรม กรมกิจการเด็กและเยาวชน (ดย.)
นางไพรวรรณ กล่าวว่า ตามที่คณะรัฐมนตรีมีมติเห็นชอบในหลักการมาตรการขับเคลื่อนระเบียบวาระแห่งชาติ เรื่อง สังคมสูงอายุ เพื่อเตรียมความพร้อมให้ทุกภาคส่วนที่เกี่ยวข้องร่วมกันบูรณาการขับเคลื่อนสังคมไทยให้เป็นสังคมสูงอายุได้อย่างมีประสิทธิภาพ มีคุณภาพชีวิตที่ดี มีภูมิคุ้มกัน และเท่าทันต่อสถานการณ์การเปลี่ยนแปลงของสังคม ซึ่งมาตรการขับเคลื่อนระเบียบวาระแห่งชาติ เรื่อง สังคมสูงอายุ เป็นความร่วมมือจากส่วนราชการที่เกี่ยวข้อง 6 กระทรวงหลักร่วมกัน ได้แก่ กระทรวงการพัฒนาสังคมและความมั่นคงของมนุษย์ กระทรวงสาธารณสุข กระทรวงมหาดไทย กระทรวงแรงงาน กระทรวงวิทยาศาสตร์และเทคโนโลยี และกระทรวงศึกษาธิการ ภายใต้การขับเคลื่อน 2 มาตรการหลัก ได้แก่ มาตรการหลักที่ 1 การพัฒนาคุณภาพชีวิตผู้สูงอายุและคนทุกวัย และมาตรการหลักที่ 2 การยกระดับขีดความสามารถ สู่การบริหารจัดการภาครัฐ 4.0
นางไพรวรรณ กล่าวต่อว่า สำหรับการประกาศ "ระเบียบวาระแห่งชาติ เรื่อง สังคมสูงอายุ” ได้กำหนดจัดขึ้นในวันที่ 28 กุมภาพันธ์ 2562 ณ ห้องประชุมวายุภักษ์ โรงแรมเซ็นทรา บายเซ็นทารา ศูนย์ราชการและคอนเวนชันเซนเตอร์ แจ้งวัฒนะ กรุงเทพมหานคร โดยมี พลเอก ฉัตรชัย สาริกัลยะ รองนายกรัฐมนตรี เป็นประธานในพิธี พร้อมด้วยนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงาน นอกจากนี้ ภายในงานยังมีการแสดงบูธนิทรรศการการดำเนินงานสำคัญในแต่ละมาตรการของการขับเคลื่อนระเบียบวาระแห่งชาติ เรื่อง สังคมสูงอายุ เพื่อมุ่งให้ผู้สูงอายุไทยเป็นพฤฒิพลัง (Active Ageing): Healthy, Security, and Participation เพื่อการพัฒนาประเทศต่อไป ทั้งนี้ ขอเชิญชวน ผู้สูงอายุ ประชาชนผู้สนใจ และสื่อมวลชน เข้าร่วมงานดังกล่าวในวันที่ 28 กุมภาพันธ์ 2562 เวลา 14.00 น. ณ ห้องประชุมวายุภักษ์โรงแรมเซ็นทรา บายเซ็นทารา ศูนย์ราชการและคอนเวนชันเซนเตอร์ แจ้งวัฒนะ กรุงเทพมหานคร
นายนิตินัย กล่าวเพิ่มเติมว่า กระทรวง พม. ขอเชิญชวนพี่น้องประชาชนสมัครเข้าร่วมกิจกรรม "วิ่งกาญจน์ วิ่งกัน เพาะกล้าคุณธรรม 2019” ชิงถ้วยเกียรติยศจากปลัดกระทรวงการพัฒนาสังคมและความมั่นคงของมนุษย์ อธิบดีกรมกิจการ เด็กและเยาวชน ผู้ว่าราชการจังหวัดกาญจนบุรี และประธานมูลนิธิเพาะกล้าคุณธรรม ในวันอาทิตย์ที่ 3 มีนาคม 2562 เวลา 06.00 - 09.00 น. ณ อุทยานประวัติศาสตร์ปราสาทเมืองสิงห์ อำเภอไทรโยค จังหวัดกาญจนบุรี โดยใช้เส้นทางปราสาท เมืองสิงห์ – ถ้ำเชลย โดยมีวัตถุประสงค์เพื่อเป็นการระดมทุนสนับสนุนให้เด็กและเยาวชนสถาบันเพาะกล้าคุณธรรมได้เข้ามามีบทบาทต่อการพัฒนาสังคม ซึ่งสถาบันเพาะกล้าคุณธรรม อำเภอด่านมะขามเตี้ย จังหวัดกาญจนบุรี เป็นหน่วยงานในสังกัด ดย. กระทรวง พม. ก่อตั้งขึ้นในปี พ.ศ. 2553 โดยให้การพัฒนาเด็กและเยาวชนทั่วประเทศที่ประสบปัญหาทางสังคม กำพร้า และยากจน ตลอดจนเด็กด้อยโอกาสในชุมชนที่สุ่มเสี่ยงจะเป็นปัญหาในสังคม ได้มีโอกาสในการปรับพฤติกรรมด้วยการใช้คุณธรรม เป็นพื้นฐาน ให้สามารถดำรงชีวิตอยู่ในสังคมได้อย่างมีจริยธรรม จิตอาสา รู้จักตนเอง และไม่เป็นภาระของสังคม ปัจจุบัน มีเด็กเยาวชนทั้งชายและหญิงจากทั่วประเทศพักอาศัยอยู่ในสถาบันฯ จำนวนกว่า 160 คน โดยมีเจ้าหน้าที่ดูแลและให้บริการด้าน ที่พัก อาหาร การเรียนการสอน และการพัฒนาศักยภาพในด้านต่างๆ ควบคู่กับการส่งเสริมด้านคุณธรรมและศีลธรรม
"ทั้งนี้ โครงการ "วิ่งกาญจน์ วิ่งกัน เพื่อเพาะกล้าคุณธรรม 2019” มีการแบ่งประเภทการวิ่งออกเป็น 4 ประเภท ได้แก่ 1) ระยะ 3.5 กิโลเมตร เดิน – วิ่ง เพื่อสุขภาพ 2) ระยะ 6 กิโลเมตร วิ่งรักสุขภาพ 3) ระยะ 12 กิโลเมตร มินิมาราธอน (Mini Marathon) และ 4) ระยะ 22 กิโลเมตร ฮาล์ฟมาราธอน (Half Marathon) โดยรายได้จากการจำหน่ายบัตรนำเข้ามูลนิธิเพาะกล้าคุณธรรม โดยไม่หักค่าใช้จ่าย เพื่อนำไปจัดเป็นทุนการศึกษาและช่วยเหลือเด็กนักเรียนยากจน แต่ยึดถือคุณธรรม นำชีวิต ซึ่งพักอาศัยอยู่ในสถาบันเพาะกล้าคุณธรรม สำหรับประชาชนผู้สนใจสามารถสมัครและซื้อบัตร "วิ่งกาญจน์ วิ่งกัน เพาะกล้าคุณธรรม 2019” ราคาบัตรละ 600 บาท (โปรโมชั่นพิเศษ ซื้อ 5 แถม 1) ได้ตั้งแต่บัดนี้เป็นต้นไป ผ่านทางเฟซบุ๊ก (Facebook): https://www.facebook.com/prole.php?id=10002999559088 หรือ line ID: virtue10100 หรือสามารถติดต่อซื้อบัตรได้ด้วยตนเองได้ที่สถาบันเพาะกล้าคุณธรรม อำเภอด่านมะขามเตี้ย จังหวัดกาญจนบุรี ตลอดจนจุดประชาสัมพันธ์และจำหน่ายบัตรของสถาบันฯ โดยมีทีมงานประชาสัมพันธ์และจำหน่ายบัตรในเขตกรุงเทพมหานคร นอกจากนี้ ยังเปิดรับสมัครหน้างานก่อนการวิ่ง 30 นาที ณ จุดเต็นท์จำหน่ายบัตรในบริเวณงาน สามารถสอบถามข้อมูลเพิ่มเติมได้ที่คุณนริชา มหาพรหม โทร. 081-8759790 และ คุณพัชราภา เทาดี โทร. 094-5509451” นายนิตินัย กล่าวในตอนท้าย

ที่มา : https://www.thaigov.go.th/news/contents/details/19009
