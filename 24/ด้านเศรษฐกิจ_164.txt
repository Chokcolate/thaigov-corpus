รัฐบาลไทย-ข่าวทำเนียบรัฐบาล-“กอช. มอบของขวัญปีใหม่ 2562 ให้สมาชิก”

วันจันทร์ที่ 7 มกราคม 2562
“กอช. มอบของขวัญปีใหม่ 2562 ให้สมาชิก”
กองทุนการออมแห่งชาติ หรือ กอช. มุ่งส่งเสริมการออมให้ประชาชน มอบของขวัญปีใหม่ 2562 ให้กับสมาชิก กอช. ที่มีเงินออมสะสมตั้งแต่ 5,000 บาทขึ้นไป พร้อมเชิญชวนผู้ที่สนใจสมัครเป็นสมาชิกใหม่กับ กอช. ตั้งแต่ 5,000 บาทขึ้นไป รับโชคอีก 3 ต่อ
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า กอช. มอบของขวัญปีใหม่ให้กับสมาชิก กอช. โดยเชิญชวนให้สมาชิก กอช. ที่มีเงินออมสะสมตั้งแต่ 5,000 บาทขึ้นไป ลงทะเบียนรับสิทธิคุ้มครองประกันอุบัติเหตุกับอาคเนย์สูงสุด 100,000 บาท หรือผู้ที่สนใจสามารถสมัครสมาชิกใหม่ออมเงินกับ กอช. 5,000 บาทขึ้นไป ก่อนวันที่ 9 มกราคมนี้ พร้อมรับโชคอีก  3 ต่อ
ต่อที่ 1 รับเงินสมทบจากรัฐบาลสูงสุด 100%
ต่อที่ 2  รับสิทธิคุ้มครองประกันอุบัติเหตุกับอาคเนย์สูงสุด 100,000 บาท (เงื่อนไขความคุ้มครองเป็นไปตามข้อกำหนดของอาคเนย์)
ต่อที่ 3  ลดหย่อนภาษีเต็มจำนวนเงินสะสม
โดยเปิดให้ผู้ที่มีสิทธิตรงตามเงื่อนไข ลงทะเบียนเพื่อรับสิทธิตั้งแต่วันที่ 15 มกราคม 2562 เป็นต้นไป
“สำหรับผู้ที่สนใจสมัครสมาชิก กอช. อายุตั้งแต่ 15 – 60 ปี เป็นแรงงานนอกระบบ แรงงานอิสระ นักเรียน นิสิตและนักศึกษา ที่ไม่เป็นผู้ประกันตนตามมาตรา 33, มาตรา 39, มาตรา 40 ทางเลือก 2, มาตรา 40 ทางเลือก 3  ไม่เป็นสมาชิกกองทุนบำเหน็จบำนาญข้าราชการ และไม่เป็นสมาชิกกองทุนสำรองเลี้ยงชีพ ที่สามารถใช้สิทธิในการสมัครเป็นสมาชิก กอช. จำนวนกว่า 21 ล้านคนทั่วประเทศ ที่จะได้เติมเต็มเงินออมหลังเกษียณเป็นรายเดือน เพื่อตอบโจทย์ความมั่นคงทางการเงิน
ทั้งนี้ กอช. ยังมีช่องทางอำนวยความสะดวกให้กับสมาชิกและผู้ที่สนใจ สามารถดาวน์โหลด แอปพลิเคชัน “กอช” เพื่อสมัครสมาชิก ดูข้อมูลบัญชีเงินออม และใช้ตรวจสอบสิทธิการสมัครสมาชิกได้ ทั้งระบบ iOS และ Android หรือที่ www.nsf.or.th สอบถามข้อมูลเพิ่มเติมได้ที่สายด่วนเงินออม 02-049-9000 ทั้งนี้ ติดต่อสมัครสมาชิกและรับบริการอื่นๆ ของ กอช. ได้ที่เคาน์เตอร์เซอร์วิสทั่วประเทศ ธนาคาร ธ.ก.ส. ธอส. ธนาคารออมสิน และธนาคารกรุงไทย ทุกสาขา รวมทั้งสำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศ”

ที่มา : https://www.thaigov.go.th/news/contents/details/17953
