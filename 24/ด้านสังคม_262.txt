รัฐบาลไทย-ข่าวทำเนียบรัฐบาล-พม. แถลงเตรียมจัดงานวันผู้สูงอายุ 10 เม.ย. นี้ พร้อมเชิญชวนผู้สนใจร่วมการประกวดคลิปวิดีโอสั้น “เด็กรุ่นใหม่ ใส่ใจสังคม” และการประกวดหนังสั้นและแอนิเมชันรณรงค์ต่อต้านการค้ามนุษย์ 62

วันพฤหัสบดีที่ 14 มีนาคม 2562
พม. แถลงเตรียมจัดงานวันผู้สูงอายุ 10 เม.ย. นี้ พร้อมเชิญชวนผู้สนใจร่วมการประกวดคลิปวิดีโอสั้น “เด็กรุ่นใหม่ ใส่ใจสังคม” และการประกวดหนังสั้นและแอนิเมชันรณรงค์ต่อต้านการค้ามนุษย์ 62
พม. แถลงเตรียมจัดงานวันผู้สูงอายุ 10 เม.ย. นี้ และแผนช่วยเหลือผู้ประสบภัยทุ่นระเบิด 27 จังหวัด พร้อมเชิญชวนผู้สนใจร่วมการประกวดคลิปวิดีโอสั้น “เด็กรุ่นใหม่ ใส่ใจสังคม” และการประกวดหนังสั้นและแอนิเมชันรณรงค์ต่อต้านการค้ามนุษย์ ปี 62
วันนี้ (14 มี.ค. 62) เวลา 13.30 น. ณ บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เป็นประธานการแถลงข่าวการดำเนินงานตามภารกิจสำคัญของกระทรวง พม. ดังนี้ 1) การจัดงานวันผู้สูงอายุแห่งชาติ ประจำปี 2562 โดย นางไพรวรรณ พลวัน อธิบดีกรมกิจการผู้สูงอายุ  2) การประกวดสื่อสร้างสรรค์เพื่อเด็กและเยาวชน หัวข้อ “เด็กรุ่นใหม่ใส่ใจสังคม” โดย นางนันทา ไวคกุล ผู้อำนวยการกลุ่มการคุ้มครองและพิทักษ์สิทธิ กรมกิจการเด็กและเยาวชน 3) การประกวดหนังสั้นและแอนิเมชันรณรงค์ต่อต้านการค้ามนุษย์ และการคัดเลือกผู้ปฏิบัติงาน หน่วยงาน และสื่อมวลชนดีเด่นด้านการป้องกันและปราบปรามการค้ามนุษย์ ประจำปี 2562 โดย นางสาวสุนีย์ ศรีสง่าตระกูลเลิศ ผู้อำนวยการกองต่อต้านการค้ามนุษย์ สำนักงานปลัดกระทรวงการพัฒนาสังคมและความมั่นคงของมนุษย์ และ 4) “การปฏิบัติการทุ่นระเบิดเพื่อมนุษยธรรมของประเทศไทย” โดย นางสาวอณิรา ธินนท์ รองอธิบดีกรมส่งเสริมและพัฒนาคุณภาพชีวิตคนพิการ
นางไพรวรรณ กล่าวว่า สืบเนื่องจากมติคณะรัฐมนตรีเมื่อวันที่ 14 ธันวาคม 2525 กำหนดให้วันที่ 13 เมษายนของทุกปีเป็นวันผู้สูงอายุแห่งชาติ ทั้งนี้ กระทรวง พม. ได้ดำเนินการจัดงานวันผู้สูงอายุแห่งชาติอย่างต่อเนื่องเป็นประจำทุกปี สำหรับปี 2562 กระทรวง พม. โดยกรมกิจการผู้สูงอายุ (ผส.) ร่วมกับคณะกรรมการผู้สูงอายุแห่งชาติ ได้กำหนดจัดงานวันผู้สูงอายุแห่งชาติ ภายใต้อรรถบท (Theme) “ก้ม กราบ กอด : สังคมผู้สูงอายุไร้ความรุนแรง”ในวันพุธที่ 10 เมษายน 2562 ณ อาคารรัฐประศาสนภักดี (อาคารบี) ศูนย์ราชการเฉลิมพระเกียรติ 80 พรรษา 5 ธันวาคม 2550 แจ้งวัฒนะ กรุงเทพฯ ซึ่งมีวัตถุประสงค์เพื่อสร้างความตระหนักให้สังคมเตรียมความพร้อมรองรับสังคมสูงอายุอย่างมีคุณภาพ และไม่กระทำความรุนแรงต่อผู้สูงอายุในทุกรูปแบบ โดยมี พลเอก ฉัตรชัย  สาริกัลยะ รองนายกรัฐมนตรี เป็นประธานเปิดงาน พร้อมมอบโล่ประกาศเกียรติคุณแก่ นายบรรลุ ศิริพานิช ผู้สูงอายุแห่งชาติ พุทธศักราช 2562  และรางวัลบุคคล องค์กร สถานประกอบการที่มีผลการดำเนินงานด้านผู้สูงอายุดีเด่น จำนวน 30 รางวัล นอกจากนี้ กระทรวง พม. ยังได้กำหนดจัดกิจกรรม “ก้ม กราบ กอด : สังคมผู้สูงอายุไร้ความรุนแรง” ในวันอังคารที่ 9 เมษายน 2562  ณ ห้องโถง อาคารตึกบัญชาการ ชั้น 1 ทำเนียบรัฐบาล ด้วย
นางนันทา กล่าวว่า กระทรวง พม. โดยกรมกิจการเด็กและเยาวชน (ดย.) มีภารกิจหลักเกี่ยวกับการส่งเสริมการพัฒนาศักยภาพ และการคุ้มครอง พิทักษ์สิทธิเด็กและเยาวชน รวมทั้งการส่งเสริมสวัสดิการเด็ก เยาวชน และครอบครัว เพื่อให้เด็กและเยาวชนมีคุณภาพชีวิตที่ดีด้วยความมั่นคงในการดำรงชีวิต  จึงได้ดำเนินโครงการประกวดสื่อสร้างสรรค์ “เด็กรุ่นใหม่ ใส่ใจสังคม” ประเภทคลิปวิดีโอสั้น เพื่อสะท้อนให้เห็นถึงสภาพปัญหาต่างๆ ในสังคม ตลอดจนแนวทางการป้องกันแก้ไขจากทัศนะมุมมองของเด็กและเยาวชนทั่วประเทศ  ซึ่งถือเป็นพลังคนรุ่นใหม่ที่มีส่วนร่วมกับภาคีเครือข่ายทุกภาคส่วนที่เกี่ยวข้อง ทั้งภาครัฐ เอกชน ประชาสังคม ด้วยการใช้ความคิดสร้างสรรค์ผ่านกิจกรรมการประกวดคลิปวิดีโอสั้น  เป็นการประชาสัมพันธ์ที่น่าสนใจเพื่อให้สังคมเกิดการรับรู้และสร้างกระแสสังคมต่อปัญหาต่างๆ โดยคลิปวิดีโอสั้นที่ส่งเข้าประกวดต้องมีความยาวไม่เกิน 4 นาที ภายใต้หัวข้อใดหัวข้อหนึ่งจากทั้งหมด 4 หัวข้อ  ได้แก่  1) การป้องกันแก้ไขปัญหาการตั้งครรภ์ในวัยรุ่น  2) การป้องกันและแก้ไขปัญหาความรุนแรงต่อเด็กและเยาวชน  3) การป้องกันการทุจริตคอรัปชั่น  และ 4) การป้องกันปัญหายาเสพติดในเด็กและเยาวชน ทั้งนี้ ผู้ที่สนใจสามารถส่งคลิปวิดีโอสั้นเข้าร่วมประกวดได้ที่ 1) Facebook Fanpage : กรมกิจการเด็กและเยาวชน และ 2) E - Mail : pr.opp52@yahoo.com ตั้งแต่บัดนี้จนถึงวันที่ 30 มีนาคม 2562 โดยประกาศผลรางวัลชนะเลิศในวันที่ 22 พฤษภาคม 2562 พร้อมเผยแพร่คลิปวีดิโอสั้นของทุกผลงานทาง Youtube : กรมกิจการเด็กและเยาวชน ดย.
นางสาวสุนีย์ กล่าวว่า ตามที่คณะรัฐมนตรีมีมติเมื่อวันที่ 15 มิถุนายน 2551 กำหนดให้ “วันที่ 5 มิถุนายนของทุกปีเป็นวันรณรงค์ต่อต้านการค้ามนุษย์” ทั้งนี้ กระทรวง พม.  ในฐานะหน่วยงานประสานงานหลักในการดำเนินงานป้องกันและปราบปรามการค้ามนุษย์ของไทย ได้กำหนดการจัดงานวันรณรงค์ต่อต้านการค้ามนุษย์อย่างต่อเนื่องเป็นประจำทุกปี ตั้งแต่ปี 2552 เป็นต้นมา สำหรับปี 2562 กระทรวง พม. ได้กำหนดจัดงานวันรณรงค์ต่อต้านการค้ามนุษย์ โดยมี 1) การคัดเลือกผู้ปฏิบัติงาน หน่วยงาน และสื่อมวลชนดีเด่นด้านการป้องกันและปราบปรามการค้ามนุษย์ จำนวน 18 รางวัล ประกอบด้วย รางวัลผู้ปฏิบัติงานดีเด่น จำนวน 5 รางวัล รางวัลกลุ่มผู้ปฏิบัติงานดีเด่น จำนวน 5 รางวัล รางวัลหน่วยงานดีเด่น จำนวน 5 รางวัล และรางวัลสื่อมวลชนดีเด่น จำนวน 3 รางวัล 2) การประกวดหนังสั้นรณรงค์ต่อต้านการค้ามนุษย์ จำนวน 8 รางวัล  โดยแบ่งเป็นประเภทนักเรียน/นักศึกษา จำนวน 4 รางวัล และประเภทประชาชนทั่วไป จำนวน 4 รางวัล โดยผู้ชนะการประกวดจะได้รับเกียรติบัตรและเงินรางวัล จำนวน 50,000 บาท และ 3) การประกวดแอนิเมชั่นรณรงค์ต่อต้านการค้ามนุษย์ จำนวน 8 รางวัล โดยแบ่งเป็นประเภทนักเรียน/นักศึกษา จำนวน 4 รางวัล และประเภทประชาชนทั่วไป จำนวน 4 รางวัล โดยผู้ชนะเลิศการประกวดจะได้รับเกียรติบัตรและเงินรางวัล จำนวน 50,000 บาท ทั้งนี้ ผู้ได้รับการคัดเลือกและผู้ชนะการประกวดทั้งหมด จะได้รับเกียรติเข้ารับรางวัลจากนายกรัฐมนตรีในงานวันต่อต้านการค้ามนุษย์ ประจำปี 2562 ซึ่งผู้สนใจสามารถดูรายละเอียดได้ที่ 1) เว็บไซต์ www.m-society.go.th หัวข้อ “วันต่อต้านการค้ามนุษย์ ประจำปี 2562” 2) เว็บไซต์  www.e-aht.com หัวข้อ “วันต่อต้านการค้ามนุษย์ ประจำปี 2562” และ 3) Facebook กองต่อต้านการค้ามนุษย์
นางสาวอณิรา กล่าวว่า “การปฏิบัติการทุ่นระเบิดเพื่อมนุษยธรรมของประเทศไทย” เป็นผลสืบเนื่องจากประเทศไทยได้เข้าร่วมอนุสัญญาว่าด้วยการห้ามใช้ สะสม ผลิต และโอน และการทำลายทุ่นระเบิดสังหารบุคคล หรือ อนุสัญญาออตตาวา ณ กรุงออตตาวา ประเทศแคนาดา เมื่อวันที่ 3 ธันวาคม 2540 โดยมีการจัดตั้งศูนย์ปฏิบัติการทุ่นระบิดแห่งชาติ โดยกองบัญชาการกองทัพไทย เพื่อดำเนินการเก็บกู้ทุ่นระเบิด แจ้งเตือน และให้ความรู้งานช่วยเหลือผู้ประสบภัยทุ่นระเบิด โดยมีการเก็บกู้ทุ่นระเบิด แล้วเสร็จ 17 จังหวัด และอยู่ระหว่างดำเนินการ 10 จังหวัด ทั้งนี้ กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) มีภารกิจหลักในการส่งเสริมการเข้าถึงสิทธิของคนพิการทั่วไป รวมทั้งคนพิการจากการประสบภัยทุ่นระเบิด ตาม พรบ.ส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556  ผ่านกลไกศูนย์บริการคนพิการระดับจังหวัด และศูนย์บริการคนพิการทั่วไป ปัจจุบัน พบว่า มีคนพิการจากการประสบภัยทุ่นระเบิดใน 27 จังหวัด จำนวน 1,043 คน    ซึ่ง กระทรวง พม. โดย พก. ได้ส่งเสริมการเข้าถึงสิทธิของคนพิการจากการประสบภัยทุ่นระเบิด ด้วยการขึ้นทะเบียนเป็นคนพิการเพื่อรับการช่วยเหลือในด้านต่างๆ อาทิ เบี้ยความพิการ กายอุปกรณ์ การฟื้นฟูสมรรถภาพ การปรับปรุงซ่อมแซมที่พักอาศัย เงินทุนกู้ยืมเพื่อประกอบอาชีพ และการส่งเสริมอาชีพ เป็นต้น
ทั้งนี้ กระทรวง พม. โดย พก. ได้ตระหนักถึงปัญญาคนพิการจากการประสบภัยทุ่นระเบิด จึงได้ขับเคลื่อนแผนการดำเนินงาน  ดังนี้ 1) การส่งเสริมการเข้าถึงสิทธิคนพิการจากการประสบภัยทุ่นระเบิด  2) การให้ความรู้แก่ทหารที่ปฏิบัติงานทุ่นระเบิดในพื้นที่ให้เป็นผู้นำสารสู่ชุมชน 3) การขับเคลื่อนศูนย์บริการคนพิการจังหวัดและศูนย์บริการคนพิการทั่วไป ซึ่งเป็นกลไกในระดับพื้นที่ เพื่อส่งเสริมการเข้าถึงสิทธิคนพิการจากการประสบภัยทุ่นระเบิด และ 4) การกำหนดจัดการประชุมขับเคลื่อนการดำเนินงานช่วยเหลือผู้ประสบภัยทุ่นระเบิดในพื้นที่ 27 จังหวัด ภายในเดือนเมษายน 2562

ที่มา : https://www.thaigov.go.th/news/contents/details/19337
