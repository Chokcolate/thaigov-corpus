รัฐบาลไทย-ข่าวทำเนียบรัฐบาล-ศธ.หารือความร่วมมือด้านการศึกษากับ Indiana University สหรัฐอเมริกา

วันศุกร์ที่ 1 มีนาคม 2562
ศธ.หารือความร่วมมือด้านการศึกษากับ Indiana University สหรัฐอเมริกา
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ ให้การต้อนรับและหารือความร่วมมือด้านการศึกษากับ Mr. Michael A. McRobbie อธิการบดี Indiana University
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ ให้การต้อนรับและหารือความร่วมมือด้านการศึกษากับ Mr. Michael A. McRobbie อธิการบดี Indiana University สหรัฐอเมริกา และคณะ เมื่อวันพฤหัสบดีที่ 28 กุมภาพันธ์ 2562 ณ ห้องวชิราวุธ กระทรวงศึกษาธิการ
รมว.ศึกษาธิการ กล่าวว่า ปัจจุบันประเทศไทยมีจุดมุ่งหมายในการพัฒนาประเทศสู่ Thailand 4.0 ที่ต้องขับเคลื่อนด้วยวิทยาศาสตร์ เทคโนโลยี และนวัตกรรม โดยเฉพาะอย่างยิ่งการพัฒนาด้านการศึกษาที่ต้องการความร่วมมือจากสถาบันการศึกษาต่างประเทศ มาร่วมพัฒนาและยกระดับเพื่อเตรียมกำลังคน 4.0
ซึ่งในช่วงที่ผ่านมาได้มีสถาบันอุดมศึกษาที่มีศักยภาพสูงจากต่างประเทศ เข้ามาร่วมจัดการศึกษาในพื้นที่เขตพัฒนาพิเศษภาคตะวันออก (Eastern Economic Corridor: EEC) ได้แก่ มหาวิทยาลัยคาร์เนกีเมลลอน (Carnegie Mellon University : CMU) สหรัฐอเมริกา ร่วมกับสถาบันเทคโนโลยีพระจอมเกล้าเจ้าคุณทหารลาดกระบัง (สจล.) และมหาวิทยาลัยแห่งชาติไต้หวัน (National Taiwan University) ร่วมกับมหาวิทยาลัยอมตะ ซึ่งถือเป็นเรื่องดีและเป็นการเปิดโอกาสให้นิสิตนักศึกษาไทยมีโอกาสเลือกเรียนหลักสูตรที่มีคุณภาพ ทันสมัย และสอดคล้องกับนโยบายการผลิตบัณฑิตพันธุ์ใหม่ ที่จะเป็นกำลังคนที่มีทักษะสมรรถนะตรงตามความต้องการของตลาดแรงงานด้วย
ดังนั้น หาก Indiana University มีความสนใจที่จะเข้ามาร่วมจัดการศึกษาในประเทศไทย ศธ.ได้มอบให้ ผศ.วีรสิทธิ์ สิทธิไตรย์ ที่ปรึกษารัฐมนตรีช่วยว่าการกระทรวงศึกษาธิการ (ศาสตราจารย์คลินิก นพ.อุดม คชินทร) ร่วมกับสำนักงานคณะกรรมการการอุดมศึกษา หารือกับ Indiana University ถึงรายละเอียดสาขาที่จะเปิดสอนและแนวทางความร่วมมือจัดการศึกษาต่อไป
รมช.ศึกษาธิการ กล่าวว่า การส่งเสริมและสนับสนุนความร่วมมือด้านการศึกษาระหว่าง Indiana University กับสถาบันอุดมศึกษาในประเทศไทยถือเป็นแนวคิดที่ดี เนื่องจากในปัจจุบันมีนักศึกษาต่างชาติโดยเฉพาะในภูมิภาคเอเชียตะวันออกเฉียงใต้หรืออาเซียน เข้ามาเรียนที่ประเทศไทยจำนวนมาก หาก Indiana University สามารถเข้ามาร่วมจัดการศึกษาได้ ก็จะดึงดูดนักศึกษาต่างชาติให้เข้ามาเรียนในประเทศไทยได้มากยิ่งขึ้น โดยที่นักเรียนนักศึกษาเหล่านั้นไม่ต้องเสียค่าใช้จ่ายจำนวนมากเพื่อเดินทางไปเรียนที่สหรัฐอเมริกา อีกทั้งถือเป็นการเปิดประตูด้านการศึกษาสู่ประเทศในอาเซียนให้กับ Indiana University ด้วย
Mr. Michael A. McRobbie อธิการบดี Indiana University กล่าวว่า Indiana University มีความร่วมมือทางวิชาการกับสถาบันอุดมศึกษาของไทยมาอย่างยาวนาน อาทิ สถาบันบัณฑิตพัฒนบริหารศาสตร์ จุฬาลงกรณ์มหาวิทยาลัย เป็นต้น โดย Indiana University ยินดีสานต่อความร่วมมือกับสถาบันอุดมศึกษาของไทย พร้อมทั้งเชิญชวนให้นักเรียนนักศึกษาไทยไปศึกษาต่อที่ Indiana University มากขึ้น เนื่องจากมีความเชี่ยวชาญในสาขาต่าง ๆ อยู่แล้ว รวมทั้งยังมี Indiana University ASEAN Gateway Office ซึ่งเป็นสำนักงานตั้งอยู่ที่กรุงเทพฯ ด้วย ในส่วนของความร่วมมือในการเข้ามาร่วมจัดการศึกษาในประเทศไทยจะได้หารือกับคณะผู้แทนจากกระทรวงศึกษาธิการในรายละเอียดการดำเนินงานต่อไป
Written by อรพรรณ​ ฤทธิ์มั่น
Photo Credit ยุทธพงศ์ เลือกกลั่นดี
Rewriter นวรัตน์​ ราม​สูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/19070
