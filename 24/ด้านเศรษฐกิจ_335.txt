รัฐบาลไทย-ข่าวทำเนียบรัฐบาล-รองปลัดสุรพลฯ พร้อมคณะผู้บริหารลงพื้นที่แสมดำ ตรวจโรงงานอุตสาหกรรมในพื้นที่สุ่มเสี่ยง

วันศุกร์ที่ 1 กุมภาพันธ์ 2562
รองปลัดสุรพลฯ พร้อมคณะผู้บริหารลงพื้นที่แสมดำ ตรวจโรงงานอุตสาหกรรมในพื้นที่สุ่มเสี่ยง
นายสุรพล ชามาตย์ รองปลัดกระทรวงอุตสาหกรรม ลงพื้นที่ตรวจสอบบริษัท มิลล์คอน สตีล จำกัด (มหาชน)
เมื่อวันที่ 31 มกราคม 2562 เวลา 15.00 น. นายสุรพล ชามาตย์ รองปลัดกระทรวงอุตสาหกรรม พร้อมด้วย นายจุลพงษ์ ทวีศรี หัวหน้าผู้ตรวจราชการกระทรวงอุตสาหกรรม นายทองชัย ชวลิตพิเชษฐ อธิบดีกรมโรงงานอุตสาหกรรม ลงพื้นที่ตรวจสอบบริษัท มิลล์คอน สตีล จำกัด (มหาชน) ตั้งอยู่ ณ เลขที่ 9,11,13 ซอยบางกระดี่ 32 ถนนบางกระดี่ เขตแสมดำ แขวงบางขุนเทียน กรุงเทพฯ ผู้ผลิตและผู้จำหน่ายผลิตภัณฑ์เหล็กชั้นนำของไทย เหล็กเส้นกลม (Round Bars) เหล็กเส้นข้ออ้อย (Deformed Bars) เหล็กตัวซี (Lip Channel Steel) และผลิตภัณฑ์เหล็กอื่นๆ
ซึ่งจากผลการตรวจสอบขบวนการผลิตไม่พบปัญหา และในส่วนมาตรฐานฝุ่นละอองขนาดใหญ่ในพื้นที่โรงงานตลอดระยะเวลาปฏิบัติงานมีค่าไม่เกินมาตรฐานของกระทรวงแรงงานกำหนด โดยค่าที่วัดได้ คือ 167-159 ไมโครกรัม (ค่ามาตรฐานไม่เกิน 5,000 ไมโครกรัม) แต่ขบวนการขนส่งวัตถุดิบและผลิตภัณฑ์ซึ่งเป็นเหล็กเส้นเสริมคอนกรีต ถนนรอบมีฝุ่นเป็นจำนวนเยอะมาก ส่งผลให้มีฝุ่นฟุ้งกระจายโดยรอบบริเวณโรงงาน โดยกรมโรงงานอุตสาหกรรม ได้มีหนังสือสั่งการให้มีมาตรการระมัดระวังป้องกันฝุ่นในการขนส่งและดำเนินการทำ 5ส ต่อไป  ทั้งนี้ ได้ขอความร่วมมือให้โรงงานในพื้นที่ควบคุมดูแล ตรวจสอบระบบขจัดมลพิษทางอากาศให้มีประสิทธิภาพสูงสุด และขอให้โรงงานระมัดระวังไม่ให้เกิดมลพิษที่จะส่งผลกระทบต่อสิ่งแวดล้อม เพื่อลดการเกิดมลภาวะทางอากาศ หากพบการกระทำผิดจะดำเนินการตามกฎหมายต่อไป #กระทรวงอุตสาหกรรม #industryprmoi

ที่มา : https://www.thaigov.go.th/news/contents/details/18507
