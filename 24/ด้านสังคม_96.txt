รัฐบาลไทย-ข่าวทำเนียบรัฐบาล-รมว.พม. กำชับทีม One Home ภาคใต้ เร่งระดมช่วยเหลือประชาชนกลุ่มเป้าหมาย หลังประสบภัยจากพายุโซนร้อน “ปาบึก”

วันจันทร์ที่ 7 มกราคม 2562
รมว.พม. กำชับทีม One Home ภาคใต้ เร่งระดมช่วยเหลือประชาชนกลุ่มเป้าหมาย หลังประสบภัยจากพายุโซนร้อน “ปาบึก”
รมว.พม. กำชับทีม One Home ภาคใต้ เร่งระดมช่วยเหลือประชาชนกลุ่มเป้าหมาย หลังประสบภัยจากพายุโซนร้อน “ปาบึก”
วันนี้ (7 ม.ค. 62) เวลา 09.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมทางไกลผ่านระบบ VDO Conference ร่วมกับหน่วยงานสังกัดกระทรวง พม. ในพื้นที่ภาคใต้ เพื่อติดตามสถานการณ์และรับฟังการรายงานการช่วยเหลือประชาชนกลุ่มเป้าหมาย ได้แก่ เด็กและเยาวชน คนพิการ ผู้สูงอายุ และผู้ด้อยโอกาส ที่ได้รับผลกระทบจากพายุโซนร้อน "ปาบึก” ในพื้นที่จังหวัดภาคใต้ พร้อมร่วมหาแนวทางการช่วยเหลือในระยะต่อไป โดยมีคณะผู้บริหารกระทรวง พม. และผู้แทนหน่วยงานที่เกี่ยวข้อง เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า ด้วยหลายจังหวัดในพื้นที่ภาคใต้ได้รับผลกระทบจากอิทธิพลของพายุโซนร้อน "ปาบึก” ก่อให้เกิดฝนตกหนัก น้ำท่วมฉับพลัน และอุทกภัยในหลายพื้นที่ ส่งผลให้เกิดความเสียหายและความเดือดร้อนแก่ประชาชนจำนวนมาก โดยเฉพาะประชาชนกลุ่มเป้าหมาย ทั้งนี้ กระทรวงการพัฒนาสังคมและความมั่นคงของมนุษย์ (พม.) มีความห่วงใยประชาชนในพื้นที่ที่ได้รับผลกระทบจากเหตูการณ์ดังกล่าว โดยได้มีการติดตามสถานการณ์อย่างใกล้ชิด พร้อมทั้งหน่วยงานสังกัดกระทรวง พม. ในพื้นที่ดังกล่าวได้เร่งลงพื้นที่ตรวจเยี่ยมและประเมินทางสังคมของครอบครัวกลุ่มเป้าหมายที่ได้รับผลกระทบจากพายุดังกล่าว พร้อมให้การช่วยเหลือตามภารกิจของกระทรวง พม. เพื่อบรรเทาความเดือดร้อนในเบื้องต้นอย่างเร่งด่วน
พลเอก อนันตพร กล่าวต่อไปว่า กระทรวง พม. โดยการบูรณาการทีม พม. One Home ในพื้นที่จังหวัดภาคใต้ ร่วมกับหน่วยงานที่เกี่ยวข้องในพื้นที่ดังกล่าว ได้ลงพื้นที่ช่วยเหลือกลุ่มเป้าหมาย ตามภารกิจของกระทรวง พม.ตั้งแต่การสำรวจความเสียหายและการประเมินทางสังคม เพื่อให้การช่วยเหลือต่อไป การมอบถุงยังชีพ และการมอบเงินสงเคราะห์ให้กับผู้ประสบภัยตามระเบียบของทางราชการ ซึ่งต้องเป็นไปด้วยความถูกต้อง โปร่งใส และสามารถตรวจสอบได้ อีกทั้งมีการส่งเจ้าหน้าที่หน่วยงานสังกัดกระทรวง พม. ลงพื้นที่ประจำทุกจุดอพยพเพื่อเยี่ยมเยียนและให้กำลังใจในการฟื้นฟูสภาพจิตใจ
พลเอก อนันตพร กล่าวต่อไปอีกว่า สำหรับการช่วยเหลือผู้สูงอายุและคนพิการในระยะฟื้นฟูหลังจากประสบภัย ทางกระทรวง พม. ได้เตรียมการพักชำระหนี้เงินกู้จากกองทุนผู้สูงอายุ และกองทุนส่งเสริมและพัฒนาคุณภาพชีวิตคนพิการเป็นเวลา 6 เดือน โดยทางจังหวัดจะทำการสำรวจรายชื่อผู้สูงอายุ คนพิการ และผู้ดูแลที่กู้ยืมจากเงินกองทุนฯ อีกทั้งเร่งซ่อมแซมที่อยู่อาศัย ปรับสภาพแวดล้อม และฟื้นฟูอาชีพผู้สูงอายุและคนพิการ รวมทั้งการเสริมสร้างขวัญกำลังใจให้ผู้สูงอายุ คนพิการ และครอบครัวที่ประสบภัยให้กลับสู่สภาพปกติโดยเร็ว
พลเอก อนันตพร กล่าวเพิ่มเติมว่า นอกจากนี้ การดูแลผู้เข้ารับบริการของสถานสงเคราะห์ในพื้นที่สังกัดกระทรวง พม. ทางเจ้าหน้าที่ยังคงให้การดูแลอย่างเต็มที่ ถึงแม้ว่าจะได้รับผลกระทบจากอิทธิพลของพายุโซนร้อน "ปาบึก” ซึ่งต่อไปจะมีการสำรวจและประเมินความเสียหายของสถานสงเคราะห์ เช่น อาคาร ถนน ระบบไฟฟ้า และท่อระบายน้ำ เป็นต้น เพื่อเร่งดำเนินการซ่อมแซมให้สามารถกลับมาใช้ประโยชน์ได้ตามปกติต่อไป
"ทั้งนี้ ได้กำชับให้หน่วยงานสังกัดกระทรวง พม. ในพื้นที่ มีการสรุปและส่งรายงานการช่วยเหลือกลุ่มเป้าหมายที่ ประสบภัยจากพายุโซนร้อน "ปาบึก” มายังกระทรวง พม. ส่วนกลางเป็นประจำทุกวัน เพื่อกำหนดแผนการช่วยเหลือร่วมกันต่อไป ทั้งนี้ หากประชาชนพบเห็นหรือประสบภัยจากพายุดังกล่าว สามารถติดต่อขอความช่วยเหลือได้ที่ศูนย์ช่วยเหลือสังคม สายด่วน 1300 บริการฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องในพื้นที่ เพื่อดำเนินการช่วยเหลืออย่างเต็มที่ต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17974
