รัฐบาลไทย-ข่าวทำเนียบรัฐบาล-สร้างขวัญกำลังใจ บรรเทาภาระชาวอสม.

วันศุกร์ที่ 14 ธันวาคม 2561
สร้างขวัญกำลังใจ บรรเทาภาระชาวอสม.
- -
“แก้ข่าวร้าย กระจายข่าวดี ชี้บริการ ประสานงานสาธารณสุข บำบัดทุกข์ให้ประชาชน ดำรงตนเป็นตัวอย่างที่ดี”
หลายคนอาจไม่รู้ว่า นี่คือ คำขวัญประจำตัว อสม. หรืออาสาสมัครสาธารณสุขประจำหมู่บ้าน ซึ่งเป็นจิตอาสาที่สมัครใจทำงานเพื่อสังคม ในการดูแลสุขภาพรวมถึงติดตามอาการของผู้ป่วยและประชาชนในชุมชนโดยผ่านกระบวนการอบรมให้ความรู้ตามแนวทางของกระทรวงสาธารณสุข
ที่ผ่านมารัฐบาลให้ความสำคัญและสนับสนุนให้ประชาชนมีสุขภาพแข็งแรง เพื่อให้ประชาชนสามารถเข้าถึงและได้รับบริการด้านสาธารณสุข ที่มีคุณภาพอย่างทั่วถึง ลดความเหลื่อมล้ำ ลดความแออัดในโรงพยาบาล
โดยเฉพาะกลุ่มผู้สูงอายุ ผู้ยากไร้ ผู้พิการ ผู้ด้อยโอกาส โดยการสร้างความเข้มแข็งของชุมชน เน้นการมีส่วนร่วมในการแก้ไขปัญหา รวมทั้งพัฒนาอาสาสมัครสาธารณสุขประจําหมู่บ้าน เพื่อส่งเสริมสุขภาพ ร่วมป้องกัน รักษา ฟื้นฟูสภาพ และการคุ้มครองผู้บริโภค
ตัวอย่างที่เห็นได้ชัด คือ การลงพื้นที่ของแพทย์ เพื่อติดตามอาการของผู้ป่วยหรือการให้ความรู้ด้านสุขภาพในพื้นที่ จำเป็นต้องอาศัย อสม. ทำหน้าที่เป็นสื่อกลางในการสื่อสารระหว่างชุมชน แก้ไขปัญหาสุขภาพ  ช่วยในการเก็บข้อมูลสุขภาพที่ถูกต้อง เพื่อเป็นข้อมูลประกอบการรักษา รวมถึงการทำให้ชาวบ้านในชุมชนเข้าถึงข้อมูลในการดูแลสุขภาพและสถานการณ์โรคระบาดต่าง ๆ
อสม. จึงไม่ได้มีความสำคัญต่อชาวบ้านที่อยู่ในชุมชนเท่านั้น แต่ยังสำคัญสำหรับงานสาธารณสุขในชุมชนแต่ละพื้นที่ด้วย
ปัจจุบัน อสม. ได้รับมอบหมายให้ปฏิบัติภารกิจต่าง ๆ เพิ่มเติม เช่น ร่วมกับทีมหมอครอบครัวดูแลผู้สูงอายุ ผู้ป่วยติดบ้านติดเตียง และผู้ป่วยอื่น ๆ รวมถึงการพัฒนาตนเองให้มีทักษะในการใช้เทคโนโลยีสมัยใหม่ เพื่อเข้าถึงข้อมูลข่าวสารด้านสุขภาพที่ถูกต้อง รวดเร็ว และทั่วถึง
ทำให้ อสม. มีภาระค่าใช้จ่ายในการดูแลสุขภาพประชาชนเพิ่มขึ้น เช่น ค่า Smart Phone ค่าบริการอินเทอร์เน็ต รวมถึงค่าใช้จ่ายในการเดินทางเยี่ยมบ้านเพื่อติดตามดูแลผู้ป่วย ค่าโทรศัพท์ติดต่อประสานงานต่าง ๆ
และเพื่อเป็นการตอบแทนน้ำใจและความเสียสละในการทำงานเพื่อชุมชน
ล่าสุด..รัฐบาลอนุมัติการเพิ่มค่าตอบแทนให้กับอาสาสมัครสาธารณสุขประจำหมู่บ้าน (อสม.) ให้สอดคล้องกับสถานการณ์ในรอบ 10 ปีที่มีการเปลี่ยนแปลง ทั้งภาระหน้าที่ ค่าใช้จ่ายที่เพิ่มขึ้นของ อสม. ที่ยังไม่ได้มีการปรับเพิ่มค่าตอบแทนมาตั้งแต่ปี 2552
โดยปรับเพิ่มจากเดิม 600 บาท เป็น 1,000 บาท และจะเริ่มจ่ายในเดือนธันวาคม 2561 เป็นต้นไป
ถือเป็นการสร้างขวัญกำลังใจให้กับผู้ที่อาสาเข้ามาทำงาน ที่นอกจากจะได้ช่วยเหลือเกื้อกูลแก่สังคมส่วนรวมแล้ว ยังสร้างความภาคภูมิใจให้กับตนเองได้อีกด้วย
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/17485
