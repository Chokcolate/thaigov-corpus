รัฐบาลไทย-ข่าวทำเนียบรัฐบาล-พม. จัดประชุมคณะกรรมการส่งเสริมกิจการหอพัก ครั้งที่ 3/2561 เร่งควบคุมมาตรฐานหอพัก พร้อมคัดเลือกหอพักเอกชนรับประกาศเกียรติคุณ

วันอังคารที่ 18 ธันวาคม 2561
พม. จัดประชุมคณะกรรมการส่งเสริมกิจการหอพัก ครั้งที่ 3/2561 เร่งควบคุมมาตรฐานหอพัก พร้อมคัดเลือกหอพักเอกชนรับประกาศเกียรติคุณ
พม. จัดประชุมคณะกรรมการส่งเสริมกิจการหอพัก ครั้งที่ 3/2561 เร่งควบคุมมาตรฐานหอพัก พร้อมคัดเลือกหอพักเอกชนรับประกาศเกียรติคุณ
วันนี้ (18 ธ.ค. 61) เวลา 14.30 น. ที่ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการส่งเสริมกิจการหอพัก ครั้งที่ 3/2561 เพื่อร่วมหารือแนวทางการจัดทำ (ร่าง) หลักเกณฑ์ การพิจารณาคัดเลือกหอพักเอกชนที่ได้รับการประกาศเกียรติคุณ และติดตามความก้าวหน้าการดำเนินงานตามมติคณะกรรมการส่งเสริมกิจการหอพัก รวมทั้งการจัดทำ (ร่าง) คู่มือการเปรียบเทียบ การออกคำสั่งทางปกครอง และการดำเนินคดีตามพระราชบัญญัติหอพัก พ.ศ. 2558 โดยมีผู้แทนหน่วยงานที่เกี่ยวข้อง อาทิ กระทรวงมหาดไทย กระทรวงการคลัง กระทรวงศึกษาธิการ กระทรวงยุติธรรม กรุงเทพมหานคร องค์กรปกครองส่วนท้องถิ่น และผู้ทรงคุณวุฒิ เข้าร่วมประชุม
พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ได้ขับเคลื่อนการดำเนินงานพระราชบัญญัติหอพัก พ.ศ. 2558 ร่วมกับหน่วยงานภาครัฐและองค์กรปกครองส่วนท้องถิ่น ที่เกี่ยวข้องอย่างใกล้ชิด รวมทั้งผู้ประกอบกิจการหอพัก โดยมีการประชุมคณะกรรมการส่งเสริมกิจการหอพักอย่างต่อเนื่อง และ เมื่อวันที่ 12 กันยายนที่ผ่านมา มีการประชุมคณะกรรมการฯ ครั้งที่ 2/2561 2561 ซึ่งมีพิจารณาประเด็นที่สำคัญ ได้แก่ 1) การกำหนดแนวทางสำหรับผู้พักอาศัยที่เป็นนักเรียนนักศึกษา อายุไม่เกิน 25 ปี 2) การกำกับดูแลหอพักของสถาบันการศึกษาภาครัฐและเอกชน และ 3) การปรับปรุงองค์ประกอบคณะกรรมการในคณะกรรมการระดับชาติและระดับจังหวัด เป็นต้น
พลเอก อนันตพร กล่าวต่อไปว่า สำหรับการประชุมฯ ครั้งนี้ เป็นครั้งที่ 3 ของปี 2561 ซึ่งมีการพิจารณาแนวทาง การปรับปรุงและแก้ไขปัญหาการบังคับใช้พระราชบัญญัติหอพัก พ.ศ. 2558 ใน 5 ประเด็นสำคัญ ประกอบด้วย 1) การจัดทำ (ร่าง) หลักเกณฑ์การพิจารณาคัดเลือกหอพักเอกชนที่ได้รับการประกาศเกียรติคุณ ด้วยการสร้างเครื่องมือการประเมินที่เป็นมาตรฐาน การจัดทำคู่มือการดำเนินงานของคณะกรรมการฯ กรุงเทพมหานคร และจังหวัด การรณรงค์ประชาสัมพันธ์ และ การจัดงานมอบประกาศเกียรติคุณหอพักเอกชน เพื่อเป็นต้นแบบสำหรับหอพักเอกชนอื่นในการยกระดับมาตรฐานการประกอบกิจการหอพัก 2) การติดตามความก้าวหน้าการดำเนินงานตามมติคณะกรรมการส่งเสริมกิจการหอพัก ด้วยการติดตาม สภาพปัญหาการบังคับใช้กฎหมาย และนำเสนอสภาพปัญหาพร้อมทั้งข้อเสนอการปรับปรุงกฎหมายให้คณะกรรมการฯ ทราบอย่างต่อเนื่อง 3) การสำรวจข้อมูลหอพักที่ได้รับและไม่ได้รับใบอนุญาตประกอบกิจการหอพัก ด้วยการลงตรวจประเมินหอพักเอกชนทั้งที่จดทะเบียนแล้วและที่ยังไม่จดทะเบียน โดยเฉพาะหอพักที่เป็นหอรวม และการจัดกิจกรรมส่งเสริมให้หอพักที่ยังไม่ได้รับใบอนุญาตฯ จำนวน 4,412 แห่ง เข้ามาจดทะเบียนให้ถูกต้อง เพื่อผลักดันและส่งเสริมการขอรับใบอนุญาตตามที่กฎหมายกำหนดสำหรับการดูแลคุ้มครองสวัสดิภาพของเด็กและเยาวชนในหอพัก 4) ขอให้กรมส่งเสริมการปกครองส่วนท้องถิ่น และกรุงเทพมหานคร จัดสรรงบประมาณให้แก่จังหวัด และสำนักงานเขต เพื่อจัดให้มีแผนงาน กิจกรรม และโครงการส่งเสริม การประกอบกิจการหอพักในเขตพื้นที่ให้เพียงพอ และ 5) ขอให้กระทรวง พม. โดย ดย. เร่งรัดจัดอบรมชี้แจงให้กับผู้ปฏิบัติงาน มีความรู้ความเข้าใจในวิธีการ ขั้นตอนการปฏิบัติงาน และอัตราการเปรียบเทียบคดีความผิด เพื่อให้มีการปฏิบัติที่เป็นมาตรฐานเดียวกันและเป็นไปตามกฎหมาย

ที่มา : https://www.thaigov.go.th/news/contents/details/17589
