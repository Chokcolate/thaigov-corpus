รัฐบาลไทย-ข่าวทำเนียบรัฐบาล-ก.ค.ศ.อนุมัติการสอบแข่งขันเข้ารับราชการ ตำแหน่งบุคลากรทางการศึกษาอื่นตามมาตรา 38 ค.(2) ในพื้นที่พิเศษชายแดนใต้

วันศุกร์ที่ 1 มีนาคม 2562
ก.ค.ศ.อนุมัติการสอบแข่งขันเข้ารับราชการ ตำแหน่งบุคลากรทางการศึกษาอื่นตามมาตรา 38 ค.(2) ในพื้นที่พิเศษชายแดนใต้
รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 2/2562 โดยได้มีการพิจารณาเรื่องที่เกี่ยวข้องกับการบริหารงานบุคคลของข้าราชการครูและบุคลากรทางการศึกษา
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 2/2562 เมื่อวันพฤหัสบดีที่ 28 กุมภาพันธ์ 2562 ณ ห้องราชวัลลภ กระทรวงศึกษาธิการ โดยได้มีการพิจารณาเรื่องที่เกี่ยวข้องกับการบริหารงานบุคคลของข้าราชการครูและบุคลากรทางการศึกษาที่สำคัญ ดังนี้
อนุมัติให้ อ.ก.ค.ศ. สำนักงานปลัดกระทรวงศึกษาธิการ จัดสอบแข่งขันเข้ารับราชการบุคลากรทางการศึกษาอื่นตามมาตรา 38 ค.(2) ในพื้นที่ชายแดนใต้
รมว.ศธ. กล่าวว่า ที่ประชุมอนุมัติมอบหมายให้ อ.ก.ค.ศ.สำนักงานปลัดกระทรวงศึกษาธิการ เป็นผู้ดำเนินการสอบแข่งขันเพื่อบรรจุและแต่งตั้งบุคคลเข้ารับราชการเป็นข้าราชการครูและบุคลากรทางการศึกษา ตำแหน่ง บุคลากรทางการศึกษาอื่นตามมาตรา 38 ค.(2) ในศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.) สังกัดสำนักงานปลัดกระทรวงศึกษาธิการ ตามหลักเกณฑ์ วิธีการ และเงื่อนไขการสอบแข่งขัน เพื่อบรรจุเข้ารับราชการเป็นข้าราชการครูและบุคลากรทางการศึกษา ตำแหน่งบุคลากรทางการศึกษาอื่นตามมาตรา 38 ค.(2) ตามหนังสือสำนักงาน ก.ค.ศ. ที่ ศธ 0206.5/ว 27 ลงวันที่ 7 พฤศจิกายน 2555
ทั้งนี้ จากข้อมูลเดือนกุมภาพันธ์ 2562 คาดว่าจะมีตำแหน่งว่างที่เปิดสอบแข่งขันจำนวน 13 ตำแหน่ง คือ ระดับปฏิบัติงาน 7 ตำแหน่ง และระดับปฏิบัติการ 6 ตำแหน่ง ซึ่งจะดำเนินการประกาศรับสมัครสอบแข่งขันให้ทราบต่อไป
การขอยกเว้นเงื่อนไขการจัดสรรอัตราเกษียณ
ที่ประชุมได้พิจารณาการขอยกเว้นเงื่อนไขการจัดสรรอัตราว่างจากผลการเกษียณอายุราชการของข้าราชการครูและบุคลากรทางการศึกษา เมื่อสิ้นปีงบประมาณ พ.ศ. 2561 โดยมอบให้สำนักงานปลัดกระทรวงศึกษาธิการ (สป.ศธ.) และสำนักงานคณะกรรมการการศึกษาขั้นพื้นฐาน (สพฐ.) ร่วมกันจัดทำแผนดำเนินการเกี่ยวกับการบริหารจัดการโรงเรียนขนาดเล็กที่มีนักเรียนน้อยกว่า 250 คน ให้สอดคล้องกับบริบทของแต่ละสถานศึกษา/พื้นที่ เพื่อเพิ่มประสิทธิภาพในการบริหารจัดการศึกษา
โดยมีข้อมูลและแผนดำเนินการที่ชัดเจนเป็นรายจังหวัดประกอบการพิจารณาของ ก.ค.ศ. ก่อนเสนอคณะกรรมการกำหนดเป้าหมายและนโยบายกำลังคนภาครัฐ (คปร.) พิจารณาต่อไป
Written by ศรายุทธ มาทัพ, บัลลังก์ โรหิตเสถียร
Photo Credit กลุ่มประชาสัมพันธ์และการเผยแพร่ สำนักงาน ก.ค.ศ.
Rewriter/Editor บัลลังก์ โรหิตเสถียร

ที่มา : https://www.thaigov.go.th/news/contents/details/19068
