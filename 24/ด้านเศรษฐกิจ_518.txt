รัฐบาลไทย-ข่าวทำเนียบรัฐบาล-​นายกฯ นำทัพ 5 หน่วยงานด้านเศรษฐกิจ ผนึกกำลังเดินหน้าปีแห่งการลงทุน นักลงทุนไทย-เทศ ร่วมงานกว่า 2,000 คน

วันจันทร์ที่ 4 มีนาคม 2562
​นายกฯ นำทัพ 5 หน่วยงานด้านเศรษฐกิจ ผนึกกำลังเดินหน้าปีแห่งการลงทุน นักลงทุนไทย-เทศ ร่วมงานกว่า 2,000 คน
นายกรัฐมนตรีพร้อม 5 หน่วยงานด้านเศรษฐกิจ ทั้งบีโอไอ–คมนาคม–วิทยาศาสตร์-ดีอี-อุตสาหกรรม แสดงวิสัยทัศน์เดินหน้ายุทธศาสตร์ชาติ เผยแนวคิดสร้างผู้ประกอบการรุ่นใหม่ และ Smart Farmers
พลเอก ประยุทธ์  จันทร์โอชา นายกรัฐมนตรี กล่าวเปิดงานสัมมนา “Thailand Investment Year – What’s New” จัดโดยสำนักงานคณะกรรมการส่งเสริมการลงทุน (บีโอไอ) ณ อิมแพ็ค เมืองทองธานี โดยมีผู้เข้าร่วมงานกว่า 2,000 คน ว่า รัฐบาลมุ่งสร้างความสามารถในการแข่งขันของประเทศตามยุทธศาสตร์ชาติ 20 ปี ภายใต้แนวคิด 3 ประการ คือ การต่อยอดอดีต โดยการมองกลับไปที่พื้นฐานและทรัพยากรที่ประเทศไทยมีอยู่ แล้วปรับให้สอดคล้องกับสภาพเศรษฐกิจและสังคมสมัยใหม่ ประการที่สองคือ การปรับปัจจุบัน ผ่านการพัฒนาโครงสร้างพื้นฐานของประเทศทั้งระบบขนส่ง โทรคมนาคม วิทยาศาสตร์ เทคโนโลยี และดิจิทัล ประการสุดท้ายคือ การสร้างคุณค่าใหม่ในอนาคต ด้วยการสร้างผู้ประกอบการรุ่นใหม่ และปรับโมเดลธุรกิจให้สนองตอบความต้องการของตลาด โดยภาครัฐเป็นผู้ส่งเสริมและให้การสนับสนุน
สำหรับมิติด้านการลงทุน ยังคงเป็นตัวจักรสำคัญในการขับเคลื่อนประเทศ โดยมุ่งเน้นการเสริมสร้างขีดความสามารถในการแข่งขันด้วยการพัฒนาเทคโนโลยีที่ประเทศไทยมีศักยภาพ โดยเฉพาะเทคโนโลยีชีวภาพ การพัฒนาทรัพยากรมนุษย์ เพื่อเป็นกำลังสำคัญของการพัฒนาประเทศ การพัฒนาโครงสร้างพื้นฐานเพื่อรองรับการเชื่อมต่อภายใต้กรอบความร่วมมือต่างๆ ในภูมิภาค รวมทั้งการพัฒนาผู้ประกอบการทุกระดับให้เข้มแข็ง โดยส่งเสริมให้พัฒนาตนเอง และสร้างมูลค่าเพิ่มให้สินค้าและบริการ และส่งเสริมบริษัทใหญ่ให้เข้ามาช่วยรายย่อย นอกจากนี้ ยังให้ความสำคัญกับการส่งเสริมให้เกิดการลงทุนเพื่อยกระดับอุตสาหกรรม ทั้งที่มีฐานการผลิตอยู่แล้วในประเทศไทย และดึงดูดอุตสาหกรรมใหม่ๆ ที่จะเป็นกลไกขับเคลื่อนเศรษฐกิจในอนาคต
นายกรัฐมนตรี กล่าวย้ำด้วยว่า สิ่งที่ขาดไม่ได้คือการพัฒนาศักยภาพของเกษตรกรให้มีความเข้มแข็งเป็น Smart Farmers และเป็นอาชีพที่มีความมั่นคง ควบคู่ไปกับการพัฒนาภาคอุตสาหกรรม ให้มีการลงทุนเพิ่มขึ้น โดยเฉพาะในพื้นที่อีอีซี ซึ่งมีพระราชบัญญัติเขตพัฒนาพิเศษภาคตะวันออกเป็นตัวช่วยขับเคลื่อนให้ การพัฒนาพื้นที่เป็นไปอย่างรวดเร็วและคล่องตัวมากยิ่งขึ้น
ปีแห่งการลงทุน เปลี่ยนความท้าทายให้เป็นโอกาส
นายสมคิด  จาตุศรีพิทักษ์ รองนายกรัฐมนตรี กล่าวปาฐกถาพิเศษเรื่อง “ปีแห่งการลงทุน: เปลี่ยนความท้าทายให้เป็นโอกาส” ว่า ความท้าทายที่เปลี่ยนเป็นโอกาสของประเทศไทยมี 4 ประการ ประการแรกคือ เศรษฐกิจไทยมีความเข้มแข็งอย่างต่อเนื่องในช่วง 4 ปีที่ผ่านมา โดยเห็นได้จากดัชนีทางเศรษฐกิจในปี 2561 ที่จีดีพีเติบโตที่ร้อยละ 4.1 อัตราเงินเฟ้อร้อยละ 1 ดุลบัญชีเดินสะพัดเกินดุลกว่าร้อยละ 7 ของจีดีพี เงินสำรองระหว่างประเทศสะสมกว่า  2 แสนล้านเหรียญสหรัฐฯ และระดับหนี้สาธารณะต่อจีดีพีต่ำกว่าร้อยละ 45  ในขณะที่ภาคการเงิน ประเทศไทยมีความแข็งแกร่ง และภาวะตลาดทุนโดดเด่นกว่าทุกตลาดในอาเซียน
แม้ว่าประเทศไทยจะพึ่งพาการส่งออกต่อจีดีพีสูงกว่าร้อยละ 70 แต่จากการเร่งขับเคลื่อนโครงการลงทุนทั้งภาครัฐและการใช้จ่ายของภาคประชาชน ประกอบกับรายได้จากการท่องเที่ยวที่ขยายตัวด้วยจำนวนนักท่องเที่ยวกว่า 40 ล้านคนเมื่อปี 2561 สร้างรายได้เข้าประเทศเกือบร้อยละ 20 ของจีดีพี จึงเป็นแรงสนับสนุนให้เกิดการเติบโตอย่างต่อเนื่อง นอกจากนี้แล้ว จากการวิเคราะห์ของสถาบันภายนอก เช่น World Bank และสำนักข่าว Bloomberg ต่างก็มีความเห็นในทิศทางเดียวกันว่า เศรษฐกิจไทยในช่วงที่ผ่านมา มีการเติบโตที่ดีและมีความโดดเด่นในภูมิภาค
ด้านโครงการเขตพัฒนาพิเศษภาคตะวันออก หรือ อีอีซี ที่ไทยมุ่งหวังจะให้เป็นเขตเศรษฐกิจพิเศษที่ใหญ่และทันสมัย รองรับภาคการผลิตในอุตสาหกรรมเป้าหมายตามนโยบายประเทศไทย 4.0 ก็ได้รับการยอมรับและเป็นที่สนใจจากนักลงทุนทั่วโลก โดยในช่วงที่ผ่านมา การลงทุนจากต่างประเทศ โดยเฉพาะในพื้นที่อีอีซีเพิ่มขึ้นอย่างต่อเนื่อง ในปีที่ผ่านมาเพิ่มขึ้นกว่าร้อยละ 100 และมีนักลงทุนจากทั้งประเทศญี่ปุ่นโดยการนำของนายฮิโรชิเกะ เซโกะ รัฐมนตรีว่าการกระทรวงเศรษฐกิจ การค้า และอุตสาหกรรมของญี่ปุ่น (เมติ) และนักลงทุนจากประเทศสาธารณรัฐประชาชนจีนโดยการนำของนายหวัง หย่ง มนตรีแห่งรัฐสาธารณรัฐประชาชนจีน เดินทางมาเยือนไทยและพื้นที่อีอีซีด้วยตนเอง
นอกจากนี้แล้ว จากการประชุมความร่วมมือทางเศรษฐกิจจีน - ญี่ปุ่น ณ นครปักกิ่ง เมื่อเดือนตุลาคม 2561 ที่ผ่านมา ได้มีคำแถลงทั้งจากผู้นำญี่ปุ่นและผู้นำจีน ว่าจะมีการร่วมมือเพื่อลงทุนร่วมกันในประเทศที่สามเพื่อให้เกิดการพัฒนาในประเทศเหล่านั้น ประเทศไทยโดยเฉพาะอย่างยิ่งอีอีซี ได้รับการระบุให้เป็นเป้าหมายไว้อย่างชัดเจน
ด้านอีอีซีเองนั้น การลงทุนในโครงสร้างพื้นฐานขนาดใหญ่ต่างมีความคืบหน้าเป็นอย่างมาก โดยส่วนใหญ่อยู่ในช่วงการประมูลและการเจรจาในรายละเอียด ทั้งโครงการรถไฟเชื่อม 3 สนามบิน โครงการท่าเรือมาบตาพุด เฟส 3 โครงการศูนย์ซ่อมการบินหรือ MRO โครงการก่อสร้างสนามบินอู่ตะเภา โครงการท่าเรือแหลมฉบัง โครงการเขตส่งเสริมอุตสาหกรรมดิจิทัล และสำหรับโครงการอื่นๆ นอกพื้นที่อีอีซี ต่างก็มีความคืบหน้าโดยลำดับ เช่น โครงการรถไฟฟ้าในเมืองสายต่างๆ โครงการเครือข่ายอินเทอร์เน็ตหมู่บ้านทั่วประเทศ และการเตรียมเข้าสู่ 5 จีในปีหน้า
ด้านการส่งเสริมการลงทุน บีโอไอประกาศให้ปีนี้เป็นปีแห่งการลงทุน ด้วยมาตรการพิเศษต่างๆ  ซึ่งครอบคลุมทั้งมาตรการสำหรับภาคอุตสาหกรรม มาตรการสำหรับสังคมและสิ่งแวดล้อม และมาตรการสำหรับท้องถิ่น สิ่งต่างๆ เหล่านี้จึงเป็นแรงขับเคลื่อน จากความเข้มแข็งภายในที่ทำให้ประเทศไทยพร้อมสำหรับการลงทุน
ประการที่สอง การเชื่อมโยงการค้าการลงทุนระหว่าง GBA กับ CLMVT และอาเซียน จากการมาเยือนของนางแครี่ หล่ำ ผู้บริหารสูงสุดเขตบริหารพิเศษฮ่องกง พร้อมคณะเมื่อสัปดาห์ที่ผ่านมา เพื่อเปิดสำนักงานเศรษฐกิจและการค้าฮ่องกง หรือ Hong Kong Economic and Trade Office (HKETO) ที่กรุงเทพฯ แสดงให้เห็นว่าฮ่องกงเห็นถึงศักยภาพของไทยในการเป็นศูนย์กลางการลงทุนในภูมิภาคอาเซียน ประกอบกับทางการของสาธารณรัฐประชาชนจีน ประกาศพิมพ์เขียวแผนการพัฒนาเขตเศรษฐกิจพิเศษ หรือ Greater Bay Area (GBA) ระหว่าง 4 จังหวัดใหญ่ คือ ฮ่องกง มาเก๊า กวางตุ้ง และเซินเจิ้น เพื่อยกระดับความสามารถในแนวลึกด้านนวัตกรรม เทคโนโลยี และสตาร์ทอัพ โดยฮ่องกงนับเป็นตัวจักรสำคัญในแผนงานนี้  ดังนั้นไทยจะใช้โอกาสนี้เพื่อเชื่อมโยงระหว่างอนุภูมิภาคทั้งสองนี้ โดยฮ่องกงในฐานะประตูแห่ง GBA  และไทยเป็นประตูสู่ CLMVT และอาเซียน
ประการที่สาม การเป็นประธานการประชุมอาเซียนของไทยในปี 2562 ท่ามกลางปัจจัยเชิงภูมิรัฐศาสตร์ที่กำลังเคลื่อนตัวมาสู่เอเชีย ผนวกกับความร่วมมือต่างๆ ภายในภูมิภาคเอเชียที่กำลังจะเกิดขึ้น เช่น RCEP, Belt and Road, CPTPP, Indo Pacific เป็นต้น ซึ่งไม่ว่าจะเป็นแนวความคิดใด ทั้ง CLMVT อาเซียน และเอเชีย ต่างอยู่ในบริบทความร่วมมือแทบทั้งสิ้น ปัจจัยต่างๆ เหล่านี้ จึงเป็นโอกาสให้ประเทศไทยได้แสดงศักยภาพบนเวทีโลก
ประการสุดท้าย เดือนพฤษภาคมที่กำลังจะมาถึงนี้ คือเดือนที่มีความสำคัญยิ่งต่อคนไทยและประเทศไทย โดยจะมีพระราชพิธีบรมราชาภิเษกของในหลวงรัชกาลที่ 10 แห่งราชวงศ์จักรี ซึ่งเป็นสัญลักษณ์แห่งความเป็นเอกภาพและความมั่นคงของแผ่นดิน ที่นักลงทุนต่างประเทศต่างตระหนักดี และช่วยสร้างความมั่นใจในศักยภาพและอนาคตของประเทศไทย
ดังนั้นนักลงทุนควรจะมองหาโอกาสที่จะเกิดขึ้นในอนาคต โดยใช้ไทยเป็นฐานหรือประตูแห่งโอกาสในการเข้าไปสู่กลุ่มประเทศ CLMV และขยายไปสู่เอเชียและภูมิภาคโดยรอบต่อไป โดยเฉพาะอย่างยิ่งปีนี้ บีโอไอได้ประกาศให้เป็น “ปีแห่งการลงทุน” โดยมอบสิทธิประโยชน์พิเศษให้แก่นักลงทุน
มาตรการบีโอไอ ต้อนรับปีแห่งการลงทุน
นางสาวดวงใจ  อัศวจินตจิตร์ เลขาธิการคณะกรรมการส่งเสริมกรลงทุน (บีโอไอ) กล่าวว่า การจัดสัมมนาในปีนี้ บีโอไอจะนำเสนอมาตรการพิเศษต่างๆ เพื่อต้อนรับปีแห่งการลงทุน ซึ่งประกอบด้วยมาตรการที่สำคัญใน 2 ด้าน คือ มาตรการเพื่อเพิ่มขีดความสามารถในการแข่งขันและมาตรการเพื่อลดความเหลื่อมล้ำ อาทิ มาตรการปีแห่งการลงทุน สมาร์ทซิตี้ มาตรการส่งเสริมเศรษฐกิจฐานราก มาตรการสนับสนุนการท่องเที่ยว เป็นต้น โดยมั่นใจว่ามาตรการดังกล่าว โดยเฉพาะ “มาตรการปีแห่งการลงทุน” จะช่วยกระตุ้นให้เกิดการลงทุนในโครงการขนาดใหญ่ ซึ่งจะส่งผลที่ดีต่อเศรษฐกิจของประเทศโดยรวม
นอกจากนี้ บีโอไอได้ใช้โอกาสนี้ เปิดตัวระบบบริการผ่านออนไลน์ใหม่ล่าสุด ภายใต้แนวคิด “BOI Digital Transformation” เช่น การบริการค้นหาสิทธิประโยชน์สำหรับโครงการที่จะขอรับการส่งเสริมการลงทุน การบริการแจ้งผลการอนุมัติให้การส่งเสริมผ่านช่องทางอิเล็กทรอนิกส์ การขออนุญาตถือกรรมสิทธิ์ที่ดินออนไลน์ เป็นต้น ซึ่งเป็นบริการที่จะอำนวยความสะดวก และสร้างความพึงพอใจให้นักลงทุนในการขอรับการส่งเสริมการลงทุน
นางสาวดวงใจ กล่าวเพิ่มเติมว่า ภายในงานได้จัดเวทีการเสวนา “รวมพลังมาตรการสนับสนุน เพื่อยกระดับประเทศไทย” โดยได้รับเกียรติจาก 4 กระทรวงเศรษฐกิจสำคัญ มาให้ข้อมูลเกี่ยวกับมาตรการสนับสนุนการลงทุนและผู้ประกอบการ ได้แก่ “การเปลี่ยนโฉมไทยด้วย Connectivity” โดยปลัดกระทรวงคมนาคม  “มาตรการสนับสนุนนวัตกรรมและ Startup” โดยปลัดกระทรวงวิทยาศาสตร์และเทคโนโลยี        “การปฏิวัติดิจิทัล: กระจายโอกาสให้คนไทยทั้งประเทศ” โดยปลัดกระทรวงดิจิทัลเพื่อเศรษฐกิจและสังคม และ “การปรับเปลี่ยนโครงสร้างอุตสาหกรรมไทยสู่ยุค 4.0” โดยผู้อำนวยการสำนักงานเศรษฐกิจอุตสาหกรรม
นอกจากนี้ ยังมีการจัดคลินิกให้คำปรึกษาแบบครบวงจรจาก 8 หน่วยงาน คือ บีโอไอ กรมโรงงานอุตสาหกรรม กรมส่งเสริมอุตสาหกรรม สำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ (สวทน.) สำนักงานนวัตกรรมแห่งชาติ (องค์การมหาชน) สำนักงานส่งเสริมเศรษฐกิจดิจิทัล (องค์การมหาชน) ธนาคารเพื่อการส่งออกและนำเข้าแห่งประเทศไทย และอีอีซีไอ มีนักลงทุนแสดงความสนใจขอรับคำปรึกษากว่า 200 คน แสดงให้เห็นถึงความสนใจของนักลงทุนที่เกินคาด ซึ่งเป็นสัญญาณที่ดีต่อแนวโน้มการลงทุนในปีแห่งการลงทุนนี้

ที่มา : https://www.thaigov.go.th/news/contents/details/19112
