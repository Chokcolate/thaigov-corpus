รัฐบาลไทย-ข่าวทำเนียบรัฐบาล-มท.1 ประชุม บกปภ.ช. เตรียมพร้อมรับมือพายุโซนร้อน “ปาบึก” (PABUK)

วันพุธที่ 2 มกราคม 2562
มท.1 ประชุม บกปภ.ช. เตรียมพร้อมรับมือพายุโซนร้อน “ปาบึก” (PABUK)
มท.1 ประชุม บกปภ.ช. เตรียมพร้อมรับมือพายุโซนร้อน “ปาบึก” (PABUK)
เน้นย้ำ 16 จังหวัดพื้นที่เสี่ยง (14 จังหวัดภาคใต้ รวมถึงเพชรบุรี และประจวบฯ) ต้องเฝ้าระวัง
และติดตามสถานการณ์อย่างใกล้ชิด พร้อมวางแผนการเผชิญเหตุให้ครอบคลุมทุกด้าน
วันนี้ (2 ม.ค. 62) เวลา 15.00 น. ที่ห้องประชุมราชสีห์ ศาลาว่าการกระทรวงมหาดไทย พลเอก อนุพงษ์
เผ่าจินดา รัฐมนตรีว่าการกระทรวงมหาดไทย ในฐานะผู้บัญชาการป้องกันและบรรเทาสาธารณภัยแห่งชาติ (บกปภ.ช.) เป็นประธานการประชุมในการเฝ้าระวัง ติดตาม และเตรียมการเผชิญเหตุกรณีพายุโซนร้อน “ปาบึก” (PABUK) ผ่านระบบวิดีโอคอนเฟอเรนซ์ไปยัง 14 จังหวัดพื้นภาคใต้ และจังหวัดเพชรบุรี จังหวัดประจวบคีรีขันธ์ เพื่อติดตามการเตรียมความพร้อมในการรับมือพายุโซนร้อนปาบึก โดยมีผู้แทนหน่วยงานตามโครงสร้างของกองบัญชาการป้องกันและบรรเทาสาธารณภัยแห่งชาติ (บกปภ.ช.) และหน่วยงานที่เกี่ยวข้อง อาทิ กรมอุตุนิยมวิทยา สถาบันสารสนเทศทรัพยากรน้ำและการเกษตร (สสนก.) กรมชลประทาน ศูนย์บรรเทาสาธารณภัย กระทรวงกลาโหม และเหล่าทัพ เข้าร่วมประชุมฯ
ในโอกาสนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะผู้บัญชาการป้องกัน
และบรรเทาสาธารณภัยแห่งชาติ (บกปภ.ช.) เปิดเผยว่า การประชุมของ บกปภ.ช. ในวันนี้ เป็นกรณีเร่งด่วน เนื่องจากมีการคาดการณ์และแนวโน้มสถานการณ์กรณีพายุโซนร้อน “ปาบึก” ที่เกิดขึ้นในช่วงนี้ และอาจส่งผลกระทบต่อพื้นที่จังหวัดภาคใต้ รวมถึงพื้นที่เสี่ยง ได้แก่ จังหวัดเพชรบุรี และ ประจวบคีรีขันธ์ เพื่อติดตามการเตรียมความพร้อมในการเผชิญเหตุในระดับพื้นที่ของจังหวัดต่างๆ ซึ่งจากการติดตามสภาพอากาศและปริมาณฝนของกรมอุตุนิยมวิทยา ทราบว่าในระยะนี้ภาคใต้ และพื้นที่เสี่ยง จะมีปริมาณฝนตกอย่างต่อเนื่อง และจะมีฝนมากขึ้นและฝนตกหนักบางแห่ง ในช่วงวันที่ 3-5 มกราคมนี้ รวมทั้งอาจมีคลื่นลมกำลังแรงขึ้น ซึ่งหน่วยงานต่างๆ ได้รายงานการคาดการณ์และแนวโน้มของสถานการณ์ที่เกี่ยวข้องกับพายุโซร้อน “ปาบึก” และการเตรียมความพร้อมในการเผชิญเหตุของแต่ละหน่วยงาน และจังหวัดในพื้นที่ภาคใต้ และพื้นที่เสี่ยงภัย ซึ่ง บกปภ.ช.ได้เน้นย้ำให้จังหวัดเฝ้าระวัง ติดตาม และเตรียมการเผชิญเหตุ พร้อมทั้งกำหนดแนวทางการรับมือ ป้องกัน และแก้ไขปัญหาให้สอดคล้องกับสภาพความเสี่ยงภัยในพื้นที่ รวมทั้งให้มีการประเมินสถานการณ์ ติดตามสภาพอากาศ ปริมาณฝน ระดับน้ำ และแนวโน้มสถานการณ์ภัยอย่างใกล้ชิดและต่อเนื่อง เพื่อป้องกันการเกิดปัญหาน้ำท่วมฉับพลัน น้ำป่าไหลหลาก และดินโคลนถล่มในพื้นที่เสี่ยงภัย และจัดเตรียมความพร้อมให้ครอบคลุมในทุกๆ ด้าน ทั้งด้านเครื่องมืออุปกรณ์ ระบบสาธารณูปโภค ด้านคมนาคม และสิ่งสาธารณประโยชน์ รวมทั้งให้จังหวัดจัดทำแผนการเผชิญเหตุ แผนอพยพ และแผนการฟื้นฟูภายหลังการเกิดเหตุให้ครอบคลุมทั้งระบบอีกด้วย
รัฐมนตรีว่าการกระทรวงมหาดไทย ได้กล่าวย้ำว่า ขอให้ทุกหน่วยนำแนวทางปฏิบัติตามที่ สมเด็จพระเจ้าอยู่หัว รัชกาลที่ 10 ทรงมีพระราโชบายในการให้ความช่วยเหลือประชาชน โดยมีแนวทางการปฏิบัติที่สำคัญ ได้แก่ 1.ให้ประชาชนที่อยู่ในภาวะทุกข์ร้อนกลับสู่สภาพเดิมโดยเร็ว 2.ในการทำงานทุกงานให้มีแผนเผชิญเหตุไม่ให้เกิดความซ้ำซ้อนที่จะเป็นอุปสรรคให้ เกิดความเสียหาย และมีแผนสำรองสำหรับทางออกทุกกรณี และ 3.ให้น้อมนำกระแสพระราชดำริของในหลวงรัชกาลที่ 9 เป็นแนวทางในการดำเนินงานอย่างต่อเนื่อง ตลอดจนแนวทางการดำเนินงานและข้อสั่งการของนายกรัฐมนตรี เพื่อให้การปฏิบัติการช่วยเหลือ และการฟื้นฟูพื้นที่ประสบภัยกลับสู่ภาวะปกติโดยเร็วและมีประสิทธิภาพยิ่งขึ้น ทั้งนี้ ขอให้ทุกภาคส่วนได้บูรณาการทำงานร่วมกัน ทั้งการเฝ้าระวังและติดตามสถานการณ์ภัย ได้แก่ การเคลื่อนตัวของพายุ การวิเคราะห์สถานการณ์น้ำและปัจจัยเสี่ยงเชิงพื้นที่ รวมถึงการเตรียมความพร้อมปฏิบัติการในระดับพื้นที่ และหวังเป็นอย่างยิ่งว่า การเตรียมพร้อมของทุกหน่วยงานทั้งหมดนี้ จะช่วยให้การปฏิบัติการสำเร็จลุล่วงไปได้ด้วยดี รวมทั้งให้ช่วยกันสร้างการรับรู้และความเข้าใจกับพี่น้องประชาชนในทุกช่องทาง

ที่มา : https://www.thaigov.go.th/news/contents/details/17885
