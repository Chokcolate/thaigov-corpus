รัฐบาลไทย-ข่าวทำเนียบรัฐบาล-พม. ชื่นชมเด็กหนุ่มสู้ชีวิต พ่อ-แม่เสียชีวิต ใช้ชีวิตเพียงลำพัง ต้องรับจ้างรีดผ้าเพื่อหารายได้เลี้ยงดูตนเอง และเป็นทุนการศึกษา ที่ จ.นครสวรรค์

วันอังคารที่ 29 มกราคม 2562
พม. ชื่นชมเด็กหนุ่มสู้ชีวิต พ่อ-แม่เสียชีวิต ใช้ชีวิตเพียงลำพัง ต้องรับจ้างรีดผ้าเพื่อหารายได้เลี้ยงดูตนเอง และเป็นทุนการศึกษา ที่ จ.นครสวรรค์
พม. ชื่นชมเด็กหนุ่มสู้ชีวิต พ่อ-แม่เสียชีวิต ใช้ชีวิตเพียงลำพัง ต้องรับจ้างรีดผ้าเพื่อหารายได้เลี้ยงดูตนเอง และเป็นทุนการศึกษา ที่ จ.นครสวรรค์ พร้อมเร่งช่วยเหลือผู้ด้อยโอกาสทางสังคม ที่ จ.นครศรีธรรมราช
วันนี้ (29 ม.ค. 62) เวลา 08.30 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 7/2562 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานที่เกี่ยวข้องเข้าร่วมประชุม พร้อมทั้งการประชุมทางไกลผ่านระบบ VDO Conference ร่วมกับหน่วยงานสังกัดกระทรวง พม. ในพื้นที่ทั่วประเทศ
นายอภิชาติ กล่าวว่า จากกรณีเด็กหนุ่มรายหนึ่งกำลังศึกษาอยู่ชั้น ปวช. ปี 2 กำพร้าพ่อ-แม่เสียชีวิต ใช้ชีวิตเพียงลำพัง แต่สู้ชีวิต รับจ้างรีดผ้าเพียงตัวละ 2 บาท เพื่อหารายได้เลี้ยงดูตนเอง และเป็นทุนการศึกษา รวมทั้งค่าเช่าห้องพักอาศัย ที่จังหวัดนครสวรรค์ นั้น ตนขอชื่นชมในความขยันหมั่นเพียร ไม่ย่อท้อต่อความยากลำบาก และอุปสรรคในการดำเนินชีวิต ซึ่งน่ายกย่องเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดนครสวรรค์ (พมจ.นครสวรรค์) พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคม เพื่อเร่งให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการสนับสนุนการศึกษาของเด็กหนุ่มอย่างต่อเนื่อง พร้อมให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย และหาแนวทางการช่วยเหลือในระยะยาวต่อไป
นายอภิชาติ กล่าวต่อไปว่า สำหรับกรณีเด็กหญิงวัย 8 ขวบ ประสบอุบัติเหตุได้รับบาดเจ็บสาหัส กระดูกทับเส้นเลือดใหญ่ ต้องรักษาโดยการผ่าตัด และต้องใช้เงินถึง 70,000 บาท ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดนครศรีธรรมราช นั้น ได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือตามภารกิจด้านเด็กของกระทรวง พม. พร้อมมอบเครื่องอุปโภคบริโภคที่จำเป็น และเงินสงเคราะห์ เพื่อบรรเทาความเดือดร้อนในเบื้องต้น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการบาดเจ็บอย่างต่อเนื่อง อีกทั้ง การให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย เพื่อการพัฒนาคุณภาพชีวิตที่ดีอย่างมั่นคงในระยะยาวต่อไป
นายอภิชาติ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีหญิงวัย 63 ปี อาชีพขายอาหารตามสั่ง ต้องรับภาระดูแลแม่แก่ชราวัย 82 ปี และน้องชายวัย 60 ปี ที่พิการนอนป่วยติดเตียง ช่วยเหลือตัวเองไม่ได้ ทั้ง 2 คน ที่จังหวัดนครสวรรค์ นั้น ทางทีม One Home จังหวัดนครสวรรค์ ได้ลงพื้นที่ได้ลงพื้นที่เยี่ยมครอบครัว พร้อมให้กำลังใจ มอบเครื่องอุปโภคบริโภคที่จำเป็น และเงินสงเคราะห์ เพื่อบรรเทาความเดือดร้อนในเบื้องต้น อีกทั้งแนะนำสิทธิประโยชน์ต่างๆ ของคนพิการและผู้ดูแลที่พึ่งได้รับ และการกู้ยืมเงินกองทุนส่งเสริมและพัฒนาคุณภาพชีวิตคนพิการ เพื่อเป็นเงินทุนประกอบอาชีพ รวมทั้งประสานหน่วยงานที่เกี่ยวข้องในพื้นที่ติดตามดูแลเรื่องสุขภาพของผู้ป่วยเป็นระยะๆ

ที่มา : https://www.thaigov.go.th/news/contents/details/18416
