รัฐบาลไทย-ข่าวทำเนียบรัฐบาล-พม. กำชับทีม พม. One Home เร่งช่วยเหลือ 2 ครอบครัวที่มีผู้สูงอายุและคนพิการประสบปัญหาทางสังคม ที่ จ.พระนครศรีอยุธยา และ จ.ชัยนาท

วันอังคารที่ 8 มกราคม 2562
พม. กำชับทีม พม. One Home เร่งช่วยเหลือ 2 ครอบครัวที่มีผู้สูงอายุและคนพิการประสบปัญหาทางสังคม ที่ จ.พระนครศรีอยุธยา และ จ.ชัยนาท
พม. กำชับทีม พม. One Home เร่งช่วยเหลือ 2 ครอบครัวที่มีผู้สูงอายุและคนพิการประสบปัญหาทางสังคม ที่ จ.พระนครศรีอยุธยา และ จ.ชัยนาท
วันนี้ (8 ม.ค. 62) เวลา 08.30 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสาวอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 1/2562 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานที่เกี่ยวข้องเข้าร่วมประชุม พร้อมทั้งการประชุมทางไกลผ่านระบบ VDO Conference ร่วมกับหน่วยงานสังกัดกระทรวง พม. ในพื้นที่ทั่วประเทศ
นางสาวอุษณี กล่าวว่า จากกรณีหญิงรายหนึ่งต้องรับภาระเพียงลำพังดูแลลูกชายวัย 18 ปี ที่ป่วยพิการทางสมองตั้งแต่กำเนิด แขน-ขาลีบ และคดงอผิดรูป โดยทุกวันจะต้องขังลูกชายทิ้งไว้เพียงลำพังในห้องพักสภาพคับแคบ เนื่องจากต้องออกไปทำงานนอกบ้าน ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดพระนครศรีอยุธยา และกรณีหญิงวัย 33 ปี ป่วยเป็นโรคไตระยะสุดท้าย ต้องรับภาระเพียงลำพังดูแลพ่อแก่ชราวัย 64 ปี ที่นอนป่วยติดเตียงช่วยเหลือตัวเองไม่ได้ และลูกสาววัย 11 ปี ที่กำลังเรียนหนังสืออยู่ชั้น ป.5 ซึ่งทั้ง 3 ชีวิตต้องอาศัยในบ้านสภาพเก่าทรุดโทรม ครอบครัวมีฐานะยากจน ที่จังหวัดชัยนาท นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.พระนครศรีอยุธยา และ พมจ.ชัยนาท พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้งสองครอบครัว เพื่อให้การช่วยเหลือตามภารกิจของกระทรวง พม. พร้อมมอบเครื่องอุปโภคบริโภคที่จำเป็นและเงินสงเคราะห์ เพื่อบรรเทาความเดือดร้อนในเบื้องต้น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลผู้ป่วยอย่างใกล้ชิด การศึกษาของเด็กอย่างต่อเนื่อง และการให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย อาทิ เบี้ยความพิการ เงินยังชีพผู้สูงอายุ และเงินทุนประกอบอาชีพ เป็นต้น เพื่อการพัฒนาคุณภาพชีวิตที่ดีอย่างมั่นคงในระยะยาวต่อไป
นางสาวอุษณี กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีเด็กชายวัย 3 ขวบ พิการแขนทั้ง 2 ข้าง พ่อแม่ได้แยกทางกัน และญาติไม่สามารถเลี้ยงดูได้ เนื่องจากครอบครัวมีฐานะยากจน ที่จังหวัดลำปาง นั้น ขณะนี้ ชมรมคนพิการวังเหนือได้รับเด็กชายมาดูแล และทีม พม. One Home จังหวัดลำปาง ได้ร่วมบูรณาการหน่วยงานที่เกี่ยวข้องในพื้นที่ให้การช่วยเหลือในเรื่องการให้คำปรึกษาแนะนำเพื่อขอรับสิทธิสวัสดิการด้านคนพิการ และการศึกษาอย่างต่อเนื่องในระยะยาว และกรณีสองสามี-ภรรยา ต้องรับภาระเลี้ยงลูก จำนวน 4 คน โดยลูกคนเล็กทั้ง 2 คน มีความพิการทางการเคลื่อนไหว ครอบครัวฐานะยากจน ที่จังหวัดสมุทรสาคร นั้น ทีม พม. One Home จังหวัดสมุทรสาคร ได้ลงพื้นที่เยี่ยมครอบครัว พร้อมมอบเครื่องเครื่องอุปโภคบริโภคที่จำเป็นและเงินสงเคราะห์ พร้อมประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลเด็กทั้งสองคนอย่างต่อเนื่อง และส่งอาสาสมัครพัฒนาสังคมและความมั่นคงของมนุษย์ (อพม.) ลงพื้นที่เยี่ยมบ้านเป็นระยะอย่างสม่ำเสมอ ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 บริการฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้อง เพื่อดำเนินการช่วยเหลืออย่างเต็มที่ต่อไป

ที่มา : https://www.thaigov.go.th/news/contents/details/17986
