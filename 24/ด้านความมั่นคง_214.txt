รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย ลงพื้นที่ตรวจเยี่ยมพบปะและให้กำลังใจผู้ประสบภัยพายุโซนร้อนปาบึก และติดตามการเตรียมสถานที่จัดทำน้ำอภิเษกบริเวณแหล่งน้ำศักดิ์สิทธิ์ในจังหวัดนครศรีธรรมราช

วันพุธที่ 13 มีนาคม 2562
รัฐมนตรีว่าการกระทรวงมหาดไทย ลงพื้นที่ตรวจเยี่ยมพบปะและให้กำลังใจผู้ประสบภัยพายุโซนร้อนปาบึก และติดตามการเตรียมสถานที่จัดทำน้ำอภิเษกบริเวณแหล่งน้ำศักดิ์สิทธิ์ในจังหวัดนครศรีธรรมราช
รัฐมนตรีว่าการกระทรวงมหาดไทย ลงพื้นที่ตรวจเยี่ยมพบปะและให้กำลังใจผู้ประสบภัยพายุโซนร้อนปาบึก และติดตามการเตรียมสถานที่จัดทำน้ำอภิเษกบริเวณแหล่งน้ำศักดิ์สิทธิ์ในจังหวัดนครศรีธรรมราช
เมื่อวันที่ 8 มี.ค. 62 เวลา 13.30 น. ที่วัดศรีสุวรรณาราม ม.7 ต.ตลองน้อย อ.ปากพนัง จ.นครศรีธรรมราช
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ลงพื้นที่ตรวจเยี่ยมพบปะและให้กำลังใจแก่ผู้ประสบภัยพายุโซนร้อนปาบึก (PABUK) โอกาสนี้ นายฉัตรชัย พรหมเลิศ ปลัดกระทรวงมหาดไทย พร้อมด้วยผู้บริหารระดับสูงของกระทรวงมหาดไทย ร่วมการตรวจเยี่ยมในครั้งนี้ด้วย โดยมี นายจำเริญ ทิพยพงศ์ธาดา ผู้ว่าราชการจังหวัดนครศรีธรรมราช พร้อมด้วยหัวหน้าส่วนราชการ และประชาชนในพื้นที่อำเภอปากพนัง จังหวัดนครศรีธรรมราช ให้การต้อนรับ
ผู้ว่าราชการจังหวัดนครศรีธรรมราช กล่าวรายงานว่า จากสถานการณ์พายุโซนร้อนปาบึก ได้เคลื่อนตัวขึ้นฝั่งบริเวณพื้นที่อำเภอปากพนัง เมื่อเวลาประมาณ 12.45 น. ของวันที่ 4 มกราคม 2562 มีความเร็วลมสูงสุดใกล้ศูนย์กลางประมาณ 75 กิโลเมตรต่อชั่วโมง เป็นเหตุให้เกิดลมพัดแรงในหลายพื้นที่ คลื่นซัดฝั่ง เกิดฝนตกหนัก และน้ำท่วม มีพื้นที่ได้รับผลกระทบ 23 อำเภอ 165 ตำบล 1,552 หมู่บ้าน 118 ชุมชน ซึ่งจังหวัดนครศรีธรรมราชได้ดำเนินการฟื้นฟูบ้านพักอาศัยที่ได้รับความเสียหายทั้งหลัง จำนวน 316 หลัง และเสียหายบางส่วน จำนวน 53,335 หลัง โดยได้รับการสนับสนุนจากภาคส่วนต่างๆ ทางฝ่ายปกครอง ทหาร ตำรวจ หน่วยงานภาครัฐ ภาคเอกชน จิตอาสา มูลนิธิ และเครือข่ายประชารัฐ ในพื้นที่
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า สมเด็จพระเจ้าอยู่หัว มีพระราโชบายให้ทุกหน่วยงานบูรณาการเตรียมการในการช่วยเหลือประชาชนในทุกๆ ด้าน ซึ่งนับเป็นพระมหากรุณาธิคุณอันหาที่สุดมิได้ ทำให้พี่น้องประชาชนผู้ประสบภัยได้รับความช่วยเหลืออย่างดีที่สุด และหลังจากเหตุการณ์ผ่านไป หน่วยงานต่างๆ ก็เร่งช่วยเหลือฟื้นฟูกันอย่างรวดเร็ว ซึ่งวันนี้เป็นโอกาสที่ได้มาพบกับพี่น้องประชาชนที่มีความทุกข์ยากจากเหตุการณ์พายุปาปึกที่ผ่านมา และในวันที่ 18 มี.ค. 62 ที่จะถึงนี้ พลเอก ประยุทธ์ จันทร์โอชา นายกรัฐมนตรี จะได้ลงพื้นที่มาพบปะพี่น้องประชาชนด้วยตนเอง
พลเอก อนุพงษ์ กล่าวเพิ่มเติมว่า ทั้งนี้ ต้องขอขอบคุณพี่น้องประชาชนที่ให้ความร่วมมือในการแก้ไขสถานการณ์ และต่อไปเราจะร่วมมือกันฟื้นฟู แก้ไขบ้านเรือน สภาพแวดล้อมให้ดีดังเดิม และขอขอบคุณหน่วยงาน เจ้าหน้าที่ทุกภาคส่วน ที่ช่วยกันดูแลประชาชนอย่างเต็มกำลังความสามารถ และขอให้ผู้ว่าฯ ช่วยเร่งการดำเนินการ
ซ่อมสร้างบ้านให้กับประชาชนอย่างรวดเร็ว
จากนั้น รัฐมนตรีว่าการกระทรวงมหาดไทยและคณะ ได้มอบเครื่องอุปโภค บริโภค และเครื่องนุ่งห่มแก่ผู้สูงอายุ และผู้ด้อยโอกาส จำนวน 100 ชุด พร้อมตรวจเยี่ยมจุดบริการประชาชนของหน่วยงานต่างๆ และเยี่ยมเยียนพบปะให้กำลังใจผู้ประสบภัย
และในเวลา 16.30 น. รัฐมนตรีว่าการกระทรวงมหาดไทย เดินทางตรวจบ่อน้ำศักดิ์สิทธิ์ ณ วัดหน้าพระลาน อำเภอเมืองนครศรีธรรมราช ซึ่งแหล่งน้ำนี้ เคยใช้ประกอบพิธีพลีกรรมตักน้ำศักดิ์สิทธิ์ในการพระราชพิธีมหามงคลเฉลิมพระชนมพรรษา 7 รอบ 84 พรรษา 5 ธันวาคม 2554 พระบาทสมเด็จพระปรมินทรมหาภูมิพลอดุลยเดช บรมนาถบพิตร และในการพระราชพิธีถือน้ำพิพัฒน์สัตยาและพระราชพิธีทวีธาภิเศกในรัชกาลที่ 5 และพระราชพิธีบรมราชาภิเษกพระมหากษัตริยาธิราชเจ้าทุกพระองค์ในราชวงศ์จักรี ซึ่งนอกจากแหล่งน้ำดังกล่าว จังหวัดนครศรีธรรมราช มีแหล่งน้ำศักดิ์สิทธิ์สำหรับทำพิธีพลีกรรมตักน้ำอภิเษกในการพระราชพิธีบรมราชาภิเษก อีกจำนวน 5 แห่ง คือ บ่อน้ำศักดิ์สิทธิ์วัดเสมาเมือง, บ่อน้ำศักดิ์สิทธิ์ วัดเสมาไชย, บ่อน้ำศักดิ์สิทธิ์ วัดประตูขาว, แหล่งน้ำศักดิ์สิทธิ์ ห้วยเขามหาชัย และแหล่งน้ำศักดิ์สิทธิ์ ห้วยปากนาคราช

ที่มา : https://www.thaigov.go.th/news/contents/details/19293
