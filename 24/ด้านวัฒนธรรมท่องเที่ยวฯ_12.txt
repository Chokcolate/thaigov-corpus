รัฐบาลไทย-ข่าวทำเนียบรัฐบาล-รมว.กก. ปล่อยแถวแสดงความเชื่อมั่นในเทศกาลตรุษจีนและเทศกาลวาเลนไทน์ ประจำปี 2562

วันศุกร์ที่ 15 กุมภาพันธ์ 2562
รมว.กก. ปล่อยแถวแสดงความเชื่อมั่นในเทศกาลตรุษจีนและเทศกาลวาเลนไทน์ ประจำปี 2562
นายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา (รมว.กก.) เป็นประธานในพิธีปล่อยแถวแสดงความเชื่อมั่นในเทศกาลตรุษจีนและเทศกาลวาเลนไทน์ ประจำปี 2562 ณ วงเวียนโอเดียน ถนนเยาวราช เขตสัมพันธวงศ์ เพื่อการพัฒนาเศรษฐกิจการท่องเที่ยวอย่างยั่
วันที่ 31 มกราคม พ.ศ. 2562 นายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา (รมว.กก.) เป็นประธานในพิธีปล่อยแถวแสดงความเชื่อมั่นในเทศกาลตรุษจีนและเทศกาลวาเลนไทน์ ประจำปี 2562 ณ วงเวียนโอเดียน ถนนเยาวราช เขตสัมพันธวงศ์ เพื่อการพัฒนาเศรษฐกิจการท่องเที่ยวอย่างยั่งยืน พร้อมมอบนโยบายในด้านการดูแลรักษาความปลอดภัยให้กับนักท่องเที่ยวเพื่อเป็นขวัญกำลังใจให้กับเจ้าหน้าที่ผู้ปฏิบัติงาน และในการนี้ตัวแทนจากสถานทูตในประเทศกลุ่มอาเซียนรวมทั้งตัวแทนหัวหน้าส่วนราชการที่เกี่ยวข้องกับอุตสาหกรรมการท่องเที่ยว หน่วยงานรักษาความปลอดภัย ตัวแทนการท่องเที่ยวภาคเอกชนที่เข้าร่วมงานดังกล่าว ได้เข้าร่วมโครงการดังกล่าวด้วย ทั้งนี้เพื่อสร้างภาพลักษณ์ความเป็นมิตรของคนไทยที่เป็นเจ้าของประเทศซึ่งเป็นเอกลักษณ์ของคนไทยที่มีใจโอบอ้อมอารี ช่วยเหลือและเอื้อเฟื้อของเจ้าหน้าที่ไทยที่ปฏิบัติหน้าที่อย่างมืออาชีพซึ่งจะทำให้นักท่องเที่ยวรู้สึกปลอดภัยและมีความประทับใจในการเดินทางมาท่องเที่ยวในประเทศไทย
สำหรับในช่วงเทศกาลตรุษจีนและเทศกาลวาเลนไทน์ของทุกๆ ปี จะมีนักท่องเที่ยวเดินทางเข้ามายังประเทศไทยเป็นจำนวนมากโดยเฉพาะอย่างยิ่งนักท่องเที่ยวชาวจีนเข้ามาท่องเที่ยวประเทศไทยเพื่อการพักผ่อนและจับจ่ายซื้อสิ่งของเพราะเป็นวันหยุดยาวซึ่งถือว่าเป็นช่วงเทศกาลปีใหม่ของชาวจีนที่อาศัยทั่วโลก กองบัญชาการตำรวจท่องเที่ยวนำโดย พล.ต.ท.ธีรพล คุปตานนท์ ผู้บัญชาการตำรวจท่องเที่ยว และ พล.ต.ท.สุรเชษฐ์ หักพาล ผู้บัญชาการสำนักงานตรวจคนเข้าเมือง ได้ตระหนักถึงความสำคัญในการให้ความปลอดภัยและบริการแก่นักท่องเที่ยวได้อย่างทั่วถึง จึงได้จัดพิธีปล่อยแถวแสดงกำลังสร้างความเชื่อมั่นในเทศกาลตรุษจีนและเทศกาลวาเลนไทน์ ปี 2562 ณ วงเวียนโอเดียน ถนนเยาวราช เขตสัมพันธวงศ์ ซึ่งเป็นสถานที่ท่องเที่ยวยอดนิยมของชาวไทยเชื้อสายจีนและนักท่องเที่ยวต่างชาติเพื่อการพัฒนาเศรษฐกิจการท่องเที่ยวอย่างยั่งยืน โดยได้บูรณาการร่วมกับหน่วยงานที่เกี่ยวข้อง โดยมีกองบัญชาการตำรวจนครบาล , กองบัญชาการปราบปรามยาเสพติด , สำนักงานตรวจคนเข้าเมือง, กระทรวงการท่องเที่ยวและกีฬา, กรมการปกครอง, กรุงเทพมหานคร และหน่วยงานที่เกี่ยวข้องระดมกำลังเพื่ออำนวยความสะดวกและรักษาความปลอยภัยให้แก่นักท่องเที่ยวทั้งชาวไทยและชาวต่างประเทศ ที่เดินทางเข้ามาท่องเที่ยวในประเทศไทยในช่วงเทศกาลนี้ โดยได้จัดกำลังเจ้าหน้าที่ จำนวนกว่า 1,000 นาย ร่วมกับอาสาสมัครช่วยเหลือนักท่องเที่ยว ออกปฏิบัติการตามแหล่งท่องเที่ยวที่สำคัญพร้อมมาตรการให้ความปลอดภัยอย่างเข้มงวด เพื่อให้การเฉลิมฉลองเทศกาลตรุษจีนและเทศการวาเลนไทน์ของนักท่องเที่ยวเป็นไปอย่างมีความสุข สนุกสนานและปลอดภัย
ตามที่อุตสาหกรรมการท่องเที่ยวเป็นปัจจัยที่สร้างรายได้สำคัญให้กับประเทศ กองบัญชาการตำรวจท่องเที่ยวจึงตระหนักถึงความสำคัญในการสนับสนุนการท่องเที่ยวเพื่อการพัฒนาเศรษฐกิจการท่องเที่ยวอย่างยั่งยืนทั้งนี้ทั้งภาคเอกชนและภาครัฐบาลมีบทบาทสำคัญในการพัฒนาเศรษฐกิจการท่องเที่ยวและส่งเสริมการท่องเที่ยวภายในประเทศผ่านทางประเพณีและวัฒนธรรม สอดคล้องกับนโยบายรัฐบาล ที่ประกาศอย่างยิ่งใหญ่ให้ปี 2561 เป็น ปี “ท่องเที่ยววิถีไทย เก๋ไก๋อย่างยั่งยืน”

ที่มา : https://www.thaigov.go.th/news/contents/details/18816
