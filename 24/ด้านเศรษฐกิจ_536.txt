รัฐบาลไทย-ข่าวทำเนียบรัฐบาล-กระทรวงเกษตรฯ ดำเนินโครงการร่วมพัฒนาพื้นที่กองบัญชาการตำรวจตระเวนชายแดนเพื่อดำเนินการตาม “หลักปรัชญาของเศรษฐกิจพอเพียง”

วันพฤหัสบดีที่ 7 มีนาคม 2562
กระทรวงเกษตรฯ ดำเนินโครงการร่วมพัฒนาพื้นที่กองบัญชาการตำรวจตระเวนชายแดนเพื่อดำเนินการตาม “หลักปรัชญาของเศรษฐกิจพอเพียง”
กระทรวงเกษตรฯ ดำเนินโครงการร่วมพัฒนาพื้นที่กองบัญชาการตำรวจตระเวนชายแดนเพื่อดำเนินการตาม “หลักปรัชญาของเศรษฐกิจพอเพียง” พร้อมจัดเตรียมพันธุ์พืช พันธุ์ข้าว พันธุ์ปลา และพันธุ์สัตว์ ตั้งเป้าให้แล้วเสร็จภายในเดือน พ.ค. 62 นี้
นายระพีภัทร์ จันทรศรีวงศ์ ผู้ช่วยปลัดกระทรวงเกษตรและสหกรณ์เป็นผู้แทนปลัดกระทรวงเกษตรและสหกรณ์ เข้าร่วมประชุมคณะกรรมการโครงการร่วมพัฒนาพื้นที่กองบัญชาการตำรวจตระเวนชายแดนเพื่อดำเนินการตาม “หลักปรัชญาของเศรษฐกิจพอเพียง” โดยมี พล.ต.อ.จักรทิพย์ ชัยจินดา ผู้บัญชาการตำรวจแห่งชาติ เป็นประธาน พร้อมด้วยหน่วยงานที่เกี่ยวข้องในสังกัดกระทรวงเกษตรฯ ผู้บัญชาการตำรวจตระเวนชายแดน รองผู้บัญชาการตำรวจตระเวนชายแดน ที่ปรึกษาสำนักงาน กปร. รองอธิบดีกรมโยธาธิการและผังเมือง และเจ้าหน้าที่เกี่ยวข้อง เข้าร่วมการประชุม ณ ห้องประชุมวิปุลากร อาคารจุลละพราหมณ์ กองบัญชาการตำรวจตระเวนชายแดน
นายระพีภัทร์ กล่าวว่า โครงการดังกล่าว สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงพระราชทานโฉนดที่ดินค่ายพระรามหก และค่ายนเรศวรให้กองบัญชาการตำรวจตระเวนชายแดน เพื่อเป็นสถานที่ฝึกปฏิบัติงานและเพื่อประโยชน์ในทางราชการและพัฒนาพื้นที่ในการทำเกษตรอินทรีย์ เกษตรผสมผสาน ตามหลักปรัชญาของเศรษฐกิจพอเพียง เพื่อสืบสาน รักษา และต่อยอดโครงการพระราชดำริของพระบาทสมเด็จพระปรมินทรมหาภูมิพลอดุลยเดช บรมนาถบพิตรสืบไป
ทั้งนี้ ปลัดกระทรวงเกษตรและสหกรณ์ได้มอบหมายให้ทุกหน่วยงานในสังกัดกระทรวงเกษตรและสหกรณ์สนับสนุนโครงการฯ อย่างเต็มที่ และให้ติดตามโครงการฯ อย่างใกล้ชิด โดยโครงการฯ ในส่วนที่กระทรวงเกษตรและสหกรณ์ได้รับมอบหมายมีความก้าวหน้าอย่างมาก ซึ่งได้เริ่มดำเนินโครงการไปแล้วในส่วนของการปรับพื้นที่ การขุดสระ การปรับปรุงเตรียมดินให้เหมาะสม ตามหลักเกษตรทฤษฎีใหม่และปรัชญาของเศรษฐกิจพอเพียง อีกทั้งยังได้จัดเตรียมพันธุ์พืช พันธุ์ข้าว พันธุ์ปลา และพันธุ์สัตว์ต่าง ๆ ไว้ด้วยแล้ว โดยตั้งเป้าหมายว่าจะให้แล้วเสร็จภายในเดือนพฤษภาคม 2562 นี้ โดยใช้งบประมาณดำเนินการ จำนวน 7.2 ล้านบาท
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/19184
