รัฐบาลไทย-ข่าวทำเนียบรัฐบาล-ชวนคนไทย “มาตรวจการได้ยินกันเถอะ” รับวันการได้ยินโลกประเทศไทย

วันอาทิตย์ที่ 3 มีนาคม 2562
ชวนคนไทย “มาตรวจการได้ยินกันเถอะ” รับวันการได้ยินโลกประเทศไทย
กระทรวงสาธารณสุขร่วมกับราชวิทยาลัยโสต ศอ นาสิกแพทย์แห่งประเทศไทย และสถาบันการแพทย์ จัดกิจกรรม “วันการได้ยินโลกประเทศไทย” ปีนี้รณรงค์ภายใต้หัวข้อ “มาตรวจการได้ยินกันเถอะ” ป้องกันภาวะการสูญเสียการได้ยิน ฟื้นฟูและลดจำนวนผู้มีความพิการทางการได้ยิน
กระทรวงสาธารณสุขร่วมกับราชวิทยาลัยโสต ศอ นาสิกแพทย์แห่งประเทศไทย และสถาบันการแพทย์
จัดกิจกรรม “วันการได้ยินโลกประเทศไทย” ปีนี้รณรงค์ภายใต้หัวข้อ “มาตรวจการได้ยินกันเถอะ” ป้องกันภาวะการสูญเสียการได้ยิน ฟื้นฟูและลดจำนวนผู้มีความพิการทางการได้ยิน
วันนี้ (3 มีนาคม 2562) ที่สวนลุมพินี กรุงเทพมหานคร นายแพทย์สุขุม กาญจนพิมาย ปลัดกระทรวงสาธารณสุข เป็นประธานเปิดงาน “วันการได้ยินโลกประเทศไทย” (World Hearing Day Thailand 2019) และ
ให้สัมภาษณ์ว่า องค์การอนามัยโลกกำหนดให้วันที่ 3 มีนาคมของทุกปี เป็นวันการได้ยินโลก เพื่อรณรงค์กระตุ้นเตือนให้ประชากรโลกตระหนักถึงความสำคัญของการได้ยิน โดยพบว่ามีประชากรทั่วโลกประสบปัญหาสูญเสีย
การได้ยินถึง 466 ล้านคน กระทรวงสาธารณสุขจึงได้ร่วมมือกับราชวิทยาลัยโสต ศอ นาสิกแพทย์ แห่งประเทศไทย และสถาบันทางการแพทย์ จัดกิจกรรมรณรงค์ในปี 2562 ภายใต้หัวข้อ “มาตรวจการได้ยินกันเถอะ” (Check your hearing) เพื่อให้ประชาชนชาวไทยและบุคลากรทางการแพทย์ หันมาตระหนักถึงความสำคัญของการได้ยิน
นายแพทย์สุขุม กล่าวต่อว่า สำหรับประเทศไทย องค์การอนามัยโลกคาดการณ์ว่ามีผู้บกพร่องทางการได้ยินจำนวนกว่า 2 ล้านคน โดยสาเหตุอาจเกิดขึ้นได้หลายประการในทุกช่วงอายุ เช่น วัยแรกเกิด มีปัญหาจากการคลอด วัยเรียน วัยรุ่นและวัยทำงาน มีปัญหาจากการได้ยินเสียงดังของอุปกรณ์เครื่องเสียง หรือทำงานในที่ที่เสียงดังเกินไปไม่ทราบวิธีป้องกันตนเอง และวัยผู้ใหญ่หรือวัยชราอาจเกิดจากโรคประจำตัว อย่างไรก็ตาม หากเข้ารับการตรวจประเมินวินิจฉัยที่เหมาะสมและเข้ารับการรักษา จะสามารถป้องกันและฟื้นฟูได้อย่างทันท่วงที
“ปัจจุบัน กระทรวงสาธารณสุขได้ร่วมมือกับราชวิทยาลัยโสต ศอ นาสิกแพทย์ แห่งประเทศไทย พัฒนาผู้เชี่ยวชาญด้านหู คอ จมูก ซึ่งกระจายตามโรงพยาบาลศูนย์และโรงพยาบาลทั่วไป ให้ทั่วถึงมากขึ้น เพื่อจะได้ช่วยกันดูแลพี่น้องประชาชนคนไทย ดังนั้น จึงอยากเชิญชวนคนไทยที่มีข้อสงสัยหรือพบอาการผิดปกติทางการ
ได้ยิน รวมทั้งกลุ่มเสี่ยง ตั้งแต่วัยเด็ก วัยรุ่น ผู้ใหญ่และผู้สูงอายุ ให้มารับการตรวจตั้งแต่เริ่มต้น เพื่อจะได้ทราบวิธีการป้องกันและแก้ไขได้ทัน ไม่ให้มีอาการเสื่อมมากขึ้น ” นายแพทย์สุขุม กล่าว
ทั้งนี้ กิจกรรม “วันการได้ยินโลกประเทศไทย ประจำปี 2562” ที่โรงพยาบาลศีขรภูมิ จ.สุรินทร์ เมื่อวันที่ 25-26 กุมภาพันธ์ ที่ผ่านมา มีการให้บริการตรวจหูแก่ประชาชนไปแล้ว 506 ราย ผ่าตัดหู 59 ราย และตรวจประเมินการได้ยิน 119 ราย โดยในวันนี้ พื้นที่สวนลุมพินี กรุงเทพมหานคร และโรงพยาบาล 40 แห่งทั่วประเทศมีการเสวนาให้ความรู้ ให้บริการตรวจรักษาหู และตรวจการได้ยินแก่ประชาชนโดยไม่คิดค่าใช้จ่าย

ที่มา : https://www.thaigov.go.th/news/contents/details/19090
