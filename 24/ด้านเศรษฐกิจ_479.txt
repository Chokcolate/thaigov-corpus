รัฐบาลไทย-ข่าวทำเนียบรัฐบาล-รัฐมนตรีช่วยฯ สมชาย ร่วมคณะนายกรัฐมนตร ในพิธีเปิดหน้าดินก่อสร้าง โครงการ EECi และเยี่ยมชมศูนย์การเรียนรู้ด้านทรัพยากรธรรมชาติ

วันพฤหัสบดีที่ 28 กุมภาพันธ์ 2562
รัฐมนตรีช่วยฯ สมชาย ร่วมคณะนายกรัฐมนตร ในพิธีเปิดหน้าดินก่อสร้าง โครงการ EECi และเยี่ยมชมศูนย์การเรียนรู้ด้านทรัพยากรธรรมชาติ
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ร่วมพิธีเปิดหน้าดินก่อสร้าง (Ground Breaking Ceremony) เขตนวัตกรรมระเบียงเศรษฐกิจพิเศษภาคตะวันออก (EECi)
จ.ระยอง - วันนี้ (27 กุมภาพันธ์ 2562) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ร่วมพิธีเปิดหน้าดินก่อสร้าง (Ground Breaking Ceremony) เขตนวัตกรรมระเบียงเศรษฐกิจพิเศษภาคตะวันออก (EECi) โดยมี พลเอกประยุทธ์ จันทร์โอชา นายกรัฐมนตรี เป็นประธานในพิธี ณ อ.วังจันทร์ จังหวัดระยอง
สำหรับโครงการพัฒนาพื้นที่วังจันทร์วัลเลย์ จังหวัดระยอง เป็นหนึ่งในโครงการตามแผนยุทธศาสตร์ Thailand 4.0 ที่จะพัฒนาพื้นที่เป็น Smart Natural Innovation Platform รองรับกิจกรรมงานวิจัยและพัฒนานวัตกรรมภายใต้เมืองนวัตกรรม BIOPOLIS ARIPOLIS และ SPACE INNOPOLIS ดำเนินการภายใต้กรอบแนวคิดการยกระดับและพัฒนา EECi เพื่อสร้างพื้นที่นวัตกรรมใหม่ที่มีระบบนิเวศนวัตกรรมที่เหมาะสม ส่งเสริมให้เกิดการทำวิจัย พัฒนาและนวัตกรรมร่วมกันระหว่างภาครัฐ เอกชน สถาบันการศึกษา รวมถึงชุมชนในพื้นที่ ซึ่งจะช่วยพัฒนาอุตสาหกรรมเดิม เกิดการสร้างอุตสาหกรรมใหม่ ทั้งในพื้นที่ระเบียงเศรษฐกิจภาคตะวันออกและพื้นที่อื่นๆ ทั่วประเทศ ซึ่งจะนำไปสู่การเป็นประเทศแห่งนวัตกรรมควบคู่กับการยกระดับคุณภาพชีวิตของประชาชนในพื้นที่
จากนั้น คณะนายกรัฐมนตรี ได้เดินทางยังศูนย์การเรียนป่าวังจันทร์ ซึ่งเป็นศูนย์รวมองค์ความรู้การกำเนิดงานด้านอนุรักษ์ทรัพยากรธรรมชาติและสิ่งแวดล้อม โดยมีเป้าหมายในการดำเนินงาน คือ 1. เพื่อเป็นศูนย์ศึกษาวิจัย และพัฒนาองค์ความรู้ด้านการจัดการป่าไม้ ตั้งแต่เมล็ดพันธุ์ 2. เป็นศูนย์รวบรวมองค์ความรู้การปลูกป่ารูปแบบต่างๆ ภูมิปัญญาด้านป่าไม้ และเป็นแหล่งรวบรวมพันธุ์ไม้หายากกว่า 500 ชนิด 3. เป็นแหล่งเผยแพร่องค์ความรู้และศึกษาดูงานด้านป่าไม้และสิ่งแวดล้อม รวมไปถึงเป็นแหล่งท่องเที่ยวเชิงนิเวศ และ 4. เป็นพื้นที่ปลูกป่านำร่องเข้าร่วมโครงการลดก๊าซเรือนกระจกภาคสมัครใจ ทั้งนี้ รัฐมนตรีช่วยฯสมชาย ยังได้ร่วมปลูกต้นสารภีทะเล ซึ่งเป็นต้นไม้ประจำจังหวัดระยอง และเยี่ยมชมผลิตภัณฑ์จากโครงการวังจันทร์รวมรักปลูกผักแบ่งปัน ของศูนย์การเรียนรู้ป่าวังจันทร์อีกด้วย

ที่มา : https://www.thaigov.go.th/news/contents/details/19027
