รัฐบาลไทย-ข่าวทำเนียบรัฐบาล-สธ. เยี่ยมหน่วยแพทย์เคลื่อนที่ฯ วัดท่าตะโก จ.นครสวรรค์

วันอังคารที่ 15 มกราคม 2562
สธ. เยี่ยมหน่วยแพทย์เคลื่อนที่ฯ วัดท่าตะโก จ.นครสวรรค์
ปลัดกระทรวงสาธารณสุข เยี่ยมหน่วยแพทย์เคลื่อนที่ โครงการบูรณาการหน่วยแพทย์เคลื่อนที่ เพื่อดูแลประชาชน อุทิศถวายพระบาทสมเด็จพระปรมินทรมหาภูมิพลอดุลยเดช บรมนาถบพิตร
และสมเด็จพระเจ้าอยู่หัว ที่วัดท่าตะโก ตำบลยางขาว อำเภอพยุหะคีรี จังหวัดนครสวรรค์
นายแพทย์สุขุม กาญจนพิมาย ปลัดกระทรวงสาธารณสุข เยี่ยมหน่วยแพทย์เคลื่อนที่ ณ วัดท่าตะโก ตำบลยางขาว  อำเภอพยุหะคีรี จังหวัดนครสวรรค์ โครงการบูรณาการหน่วยแพทย์เคลื่อนที่ เพื่อดูแลประชาชน อุทิศถวายพระบาทสมเด็จพระปรมินทรมหาภูมิพลอดุลยเดช บรมนาถบพิตร และถวายสมเด็จพระนางเจ้าสิริกิติ์พระบรมราชินีนาถ ในรัชกาลที่ 9 และสมเด็จพระเจ้าอยู่หัว และให้สัมภาษณ์ว่า กระทรวงสาธารณสุขได้รับมอบหมายจากรัฐบาลให้เป็นหน่วยงานหลัก รวมพลังหน่วยงานที่เกี่ยวข้องจัดหน่วยแพทย์เคลื่อนที่บูรณาการหน่วยงานทั้งภาครัฐและเอกชน เป็นของขวัญปีใหม่แก่ประชาชนในพื้นที่ทุรกันดารห่างไกล 878 อำเภอและกทม. ช่วงแรกเมื่อวันที่ 11-24 ธันวาคม 2561 และช่วงที่ 2  วันที่ 7-20 มกราคม 2562
นายแพทย์สุขุม กล่าวต่อว่า สำหรับหน่วยแพทย์เคลื่อนที่ฯ ในวันนี้ ที่วัดท่าตะโก ได้จัดบริการเพื่อเป็นของขวัญประชาชนในช่วงที่ 2  มีบริการตรวจรักษาโรคทั่วไป และได้นำทีมแพทย์เฉพาะทาง ทั้งด้านกุมารเวชกรรม อายุรกรรม ศัลยกรรมกระดูก แพทย์ผิวหนัง จิตเวช การแพทย์แผนจีน (ฝังเข็ม) มาให้บริการตรวจรักษาด้วย รวมทั้งได้จัดบริการทันตกรรมเคลื่อนที่การคัดกรองพัฒนาการเด็ก 0-5 ปี คัดกรองมะเร็งเต้านม คัดกรองภาวะสมองเสื่อมในผู้สูงอายุ คัดกรองภาวะแทรกซ้อนทางตาในผู้ป่วยเบาหวาน คัดกรองสุขภาพจิต เมื่อพบความผิดปกติหรือต้องการการตรวจรักษาเพิ่มเติม จะส่งต่อไปรับการรักษาที่โรงพยาบาล ซึ่งมีประชาชนมารับบริการจำนวนมาก หากยังไม่ได้รับบริการในวันนี้ ก็จะนัดวันมารับการตรวจรักษาต่อไป
นอกจากนี้ ได้จัดบริการให้คำปรึกษาและให้ความรู้เรื่องอาหารปลอดภัย รวมถึงการทดสอบอย่างง่ายด้านวิทยาศาสตร์การแพทย์สู่ชุมชน การบริการแพทย์แผนไทย นวดแผนไทย และให้คำปรึกษาการอดบุหรี่การจัดกิจกรรมตามบริบทของพื้นที่ เช่น กิจกรรมสำหรับเด็กและเยาวชน การสอนและฝึกปฏิบัติฟื้นคืนชีพขั้นพื้นฐาน การปฐมพยาบาลช่วยเหลือเด็กจมน้ำ และการฝึกอาชีพอีกด้วย
********************************** 15 มกราคม 2562

ที่มา : https://www.thaigov.go.th/news/contents/details/18139
