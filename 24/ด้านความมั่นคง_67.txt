รัฐบาลไทย-ข่าวทำเนียบรัฐบาล-รอง นรม. และ รมว.กห. สั่งกองทัพเร่งสำรวจความเสียหาย โดยให้เสริมกำลังและเครื่องมือช่าง เข้าฟื้นฟูซ่อมแซมบ้านเรือนราษฎร ที่เสียหายกว่า 5,000 หลังคาเรือน

วันอังคารที่ 8 มกราคม 2562
รอง นรม. และ รมว.กห. สั่งกองทัพเร่งสำรวจความเสียหาย โดยให้เสริมกำลังและเครื่องมือช่าง เข้าฟื้นฟูซ่อมแซมบ้านเรือนราษฎร ที่เสียหายกว่า 5,000 หลังคาเรือน
พล.อ.ประวิตร วงษ์สุวรรณ รอง นรม. และ รมว.กห. ได้สั่งการให้ กองทัพ สนับสนุนส่วนราชการในพื้นที่ เร่งเข้าสำรวจความเสียหายที่เกิดขึ้นในพื้นที่ภาคใต้ หลังจากพายุ “ปาบึก” ได้เคลื่อนตัวออก
พล.อ.ประวิตร วงษ์สุวรรณ รอง นรม. และ รมว.กห. ได้สั่งการให้ กองทัพ สนับสนุนส่วนราชการในพื้นที่ เร่งเข้าสำรวจความเสียหายที่เกิดขึ้นในพื้นที่ภาคใต้ หลังจากพายุ “ปาบึก” ได้เคลื่อนตัวออก โดยให้เสริมกำลังพลและเครื่องมือช่างจากนอกพื้นที่ เข้ามาสนับสนุนการทำงาน เพื่อเร่งฟื้นฟูความเสียหายและช่วยเหลือประชาชน ในการซ่อมแซมเส้นทางคมนาคมที่ชำรุดหลายเส้นทางและบ้านเรือนราษฎรที่ได้รับความเสียหาย ที่มีมากกว่า 5,000 หลังคาเรือน เป็นการเร่งด่วน เพื่อให้ประชาชนที่ได้รับผลกระทบ สามารถกลับมาใช้ชีวิตอย่างปกติสุขได้โดยเร็ว
โดยย้ำ ขอให้ประสานการทำงานร่วมกับ กองอำนวยการป้องกันและบรรเทาสาธารณภัยกลางและแต่ละจังหวัดอย่างใกล้ชิด เพื่อให้เกิดความโปร่งใส รวดเร็วและไม่ซ้ำซ้อน ขณะเดียวกัน ขอให้ตำรวจในพื้นที่ ช่วยอำนวยความสะดวกด้านการจราจร ร่วมดูแลความปลอดภัยในชีวิตและทรัพย์สินของประชาชน ระหว่างการเยียวยาและฟื้นฟูพื้นที่ที่ได้รับความเสียหายเป็นวงกว้างอย่างทั่วถึง พร้อมกันนี้ ได้ชื่นชมการทำงานของทุกส่วนราชการในพื้นที่ ที่สามารถรับมือกับภัยพิบัติพายุ “ปาบึก” ที่ผ่านมาอย่างเป็นระบบด้วยดี สามารถลดผลกระทบจากความเสียหายที่เกิดขึ้น และขอเป็นกำลังใจให้กับประชาชนที่ได้รับผลกระทบทุกคน โดยเชื่อว่า เราคนไทยทุกคนเป็นหนึ่งเดียวกัน ในการสนับสนุนให้พี่น้องชาวใต้ได้ผ่านพ้นความยากลำบากครั้งนี้ไปด้วยกัน

ที่มา : https://www.thaigov.go.th/news/contents/details/17981
