รัฐบาลไทย-ข่าวทำเนียบรัฐบาล-​ผลประชุมคณะทำงานเจ้าหน้าที่อาวุโสกลาโหมอาเซียนนัดแรก ประเทศสมาชิกขานรับ แนวคิดริเริ่ม “ความมั่นคงที่ยั่งยืน” ที่ไทยเสนอ

วันศุกร์ที่ 15 มีนาคม 2562
​ผลประชุมคณะทำงานเจ้าหน้าที่อาวุโสกลาโหมอาเซียนนัดแรก ประเทศสมาชิกขานรับ แนวคิดริเริ่ม “ความมั่นคงที่ยั่งยืน” ที่ไทยเสนอ
๑๕ มีนาคม ๒๕๖๒ – กระทรวงกลาโหมเป็นเจ้าภาพจัดการประชุมคณะทำงานเจ้าหน้าที่อาวุโสกลาโหมอาเซียน และการประชุมคณะทำงานเจ้าหน้าที่อาวุโสกลาโหมอาเซียนกับเจ้าหน้าที่อาวุโสกลาโหมประเทศคู่เจรจา นัดแรกของปี ๒๕๖๒
๑๕ มีนาคม ๒๕๖๒ – กระทรวงกลาโหมเป็นเจ้าภาพจัดการประชุมคณะทำงานเจ้าหน้าที่อาวุโสกลาโหมอาเซียน และการประชุมคณะทำงานเจ้าหน้าที่อาวุโสกลาโหมอาเซียนกับเจ้าหน้าที่อาวุโสกลาโหมประเทศคู่เจรจา นัดแรกของปี ๒๕๖๒ ทุกประเทศสมาชิกต่างขานรับแนวความคิดว่าด้วยความมั่นคงที่ยั่งยืน และแนวทางเสริมสร้างความร่วมมือด้านความมั่นคงในกรอบการประชุมระดับรัฐมนตรีกลาโหมอาเซียน    และการประชุมรัฐมนตรีกลาโหมอาเซียนกับรัฐมนตรีกลาโหมประเทศคู่เจรจาปลายปีนี้
การประชุมคณะทำงานเจ้าหน้าที่อาวุโสกลาโหมอาเซียน (ASEAN Defence Senior Officials’ Meeting Working Group: ADSOM WG) และการประชุมคณะทำงานเจ้าหน้าที่อาวุโสกลาโหมอาเซียน    กับเจ้าหน้าที่อาวุโสกลาโหมประเทศคู่เจรจา (ASEAN Defence Senior Officials’ Meeting–Plus Working Group: ADSOM–Plus WG) ณ จังหวัดภูเก็ต ได้สิ้นสุดลงแล้วเมื่อวันที่ ๑ มีนาคมที่ผ่านมา  โดยมี พลเอก รักศักดิ์ โรจน์พิมพ์พันธุ์ ผู้อำนวยการสำนักนโยบายและแผนกลาโหม เป็นประธานการประชุม ADSOM WG และการประชุม ADSOM-Plus WG ทั้งนี้ มีผู้เข้าร่วมประชุมจากประเทศสมาชิกอาเซียน ๙ ประเทศ และจากประเทศคู่เจรจา ๘ ประเทศ รวมทั้งผู้แทนสำนักเลขาธิการอาเซียน รวมจำนวน ๙๐ คน ภายใต้บรรยากาศเต็มไปด้วยมิตรภาพและไมตรีจิต สะท้อนถึงความสัมพันธ์อันดีและความร่วมมือที่ใกล้ชิดระหว่างกระทรวงกลาโหมประเทศสมาชิกอาเซียน รวมทั้งประเทศคู่เจรจา ซึ่งจะส่งผลดีต่อความมั่นคงที่ยั่งยืนในภูมิภาคต่อไป
พลเอก รักศักดิ์ เปิดเผยภายหลังเสร็จสิ้นการประชุมทั้งสองเวทีว่า “ไทยในฐานะประเทศเจ้าภาพ    ได้เสนอแนวคิดในการขับเคลื่อนความร่วมมือด้านความมั่นคงระหว่างกลาโหมอาเซียนในปี ๒๕๖๒       ภายใต้แนวคิดหลักคือ ‘ความมั่นคงที่ยั่งยืน’ มุ่งเน้นปรับปรุงประสิทธิภาพ ความร่วมมือต่างๆ ให้เห็นผล  อย่างเป็นรูปธรรม สร้างความมั่นคง ปลอดภัย เพื่อให้การพัฒนาด้านเศรษฐกิจ สังคม และวัฒนธรรม   สามารถดำเนินไปได้อย่างราบรื่น ส่งผลต่อความเจริญรุ่งเรืองร่วมกันของทุกประเทศในอาเซียนอย่างยั่งยืน  โดยไม่ทิ้งใครไว้ข้างหลัง รวมทั้งได้เสนอความคิดริเริ่มในความร่วมมือด้านความมั่นคงต่อที่ประชุมฯ ได้แก่   การประเมินผลความร่วมมือต่างๆ ที่มีอยู่ในปัจจุบันเพื่อเพิ่มประสิทธิภาพในการดำเนินการให้ดียิ่งขึ้น      ความร่วมมือของฝ่ายทหารอาเซียนในการสนับสนุนการบริหารจัดการชายแดน เพื่อรับมือกับภัยคุกคาม     ข้ามแดน และบทบาทของฝ่ายทหารในการสนับสนุนการแก้ไขปัญหาการทำประมงผิดกฎหมายไร้การรายงานและไร้การควบคุม (Illegal, Unreported and Unreported Fishing : IUU Fishing)
ทุกประเทศสมาชิกได้ให้การสนับสนุนร่างปฏิญญาร่วมของรัฐมนตรีกลาโหมอาเซียนว่าด้วย       ความมั่นคงที่ยั่งยืน และร่างแถลงการณ์ร่วมของรัฐมนตรีกลาโหมอาเซียนกับรัฐมนตรีกลาโหมประเทศคู่เจรจาว่าด้วยการเสริมสร้างความเป็นหุ้นส่วนเพื่อความมั่นคงที่ยั่งยืนตามที่ฝ่ายไทยเสนอ โดยต่างเห็นพ้องถึงความสำคัญในการจับมือกันก้าวไปข้างหน้าเพื่อให้ความมั่นคงและเสถียรภาพในภูมิภาคมีความมั่นคงถาวร และต่างให้ความสนใจในการแสวงหาความร่วมมือใหม่ๆ ที่เป็นประโยชน์ร่วมกัน
การประชุม ADSOM WG และการประชุม ADSOM-Plus WG  เป็นนัดแรกของการประชุมรัฐมนตรีกลาโหมอาเซียน และการประชุมรัฐมนตรีกลาโหมอาเซียนกับรัฐมนตรีกลาโหมอาเซียนประเทศคู่เจรจา      ถือเป็นการทำงานเพื่อวางกรอบและเนื้อหาเข้าสู่การประชุมเจ้าหน้าที่อาวุโสกลาโหมอาเซียน            (ASEAN Defence Senior Officials’ Meeting : ADSOM) และ การประชุมเจ้าหน้าที่อาวุโสกลาโหมอาเซียน กับเจ้าหน้าที่อาวุโสกลาโหมประเทศคู่เจรจา (ASEAN Defence Senior Officials’ Meeting–Plus :   ADSOM–Plus) ในวันที่ ๒ – ๕ เมษายน ๒๕๖๒ ณ อำเภอชะอำ จังหวัดเพชรบุรี ต่อไป
สามารถติดตามข้อมูลเกี่ยวกับการประชุมทั้งหมดได้ที่ http://mod.go.th/admm.aspx
#ADMM2019Th  #เจ้าภาพADMM2019Th

ที่มา : https://www.thaigov.go.th/news/contents/details/19358
