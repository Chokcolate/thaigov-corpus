รัฐบาลไทย-ข่าวทำเนียบรัฐบาล-ชาวสวนปาล์มเฮ! ราคาปาล์มสดขยับสูงขึ้น

วันจันทร์ที่ 10 ธันวาคม 2561
ชาวสวนปาล์มเฮ! ราคาปาล์มสดขยับสูงขึ้น
--
ในช่วงเดือนธันวาคม มกราคม และกุมภาพันธ์ ของทุกปีจะมีผลผลิตปาล์มน้ำมันออกสู่ตลาดมากจึงส่งผลกระทบต่อราคา และที่ผ่านมามีปัจจัยทั้งภายในและภายนอกประเทศที่ทำให้ปาล์มน้ำมันราคาตกต่ำ
สัปดาห์ก่อนรัฐบาลได้ออกมาตรการปรับสมดุลน้ำมันปาล์มในประเทศ โดยให้การไฟฟ้าฝ่ายผลิตแห่งประเทศไทย หรือ กฟผ. รับซื้อน้ำมันปาล์มดิบจากพื้นที่แหล่งผลิตที่สำคัญ เช่น กระบี่  สุราษฎร์ธานี ชุมพร จำนวน 160,000 ตัน ในราคากิโลกรัมละ 18 บาท ภายในระยะเวลา 2 – 3 เดือน เพื่อนำไปใช้ผลิตกระแสไฟฟ้าที่โรงไฟฟ้าบางปะกง จังหวัดฉะเชิงเทรา
รวมทั้งเร่งรัดส่งออกน้ำมันปาล์มดิบ โดยสนับสนุนค่าใช้จ่ายให้แก่ผู้ส่งออกไม่เกินกิโลกรัมละ 1.75 บาท
สนับสนุนให้สถานบริการน้ำมันจำหน่ายไบโอดีเซลบี 20 ซึ่งมีส่วนผสมของน้ำมันปาล์มบริสุทธิ์ สำหรับรถบรรทุก
ล่าสุดยังได้ผลักดันโครงการสร้างความเข้มแข็งให้แก่เกษตรกรชาวสวนปาล์มน้ำมัน เพื่อสร้างความเข้มแข็งเพิ่มประสิทธิภาพการผลิต และช่วยเหลือค่าครองชีพแก่เกษตรกรชาวสวนปาล์มน้ำมันราว 150,000 ราย โดยจ่ายเงินให้ตามพื้นที่ปลูกจริงในอัตราไร่ละ 1,500 บาท ครัวเรือนละไม่เกิน 15 ไร่ ตั้งแต่เดือนธันวาคม 2561 - กันยายน 2562
จากมาตรการต่าง ๆ ของรัฐบาล ทำให้ผู้ประกอบการในพื้นที่ปลูกปาล์มน้ำมันเกิดความมั่นใจ ส่งผลให้ราคารับซื้อผลปาล์มสดขยับเป็น 3 บาท/กิโลกรัม หน้าโรงงานสกัด ซึ่งใกล้เคียงกับเป้าหมายที่วางไว้ 3 - 3.20 บาท/กิโลกรัม โดยภาครัฐจะทำให้ราคาดังกล่าวส่งถึงมือเกษตรกรชาวสวนปาล์มให้ได้
นอกจากนี้ ยังได้รับความร่วมมือจากค่ายรถใหญ่และรถบรรทุกที่หันมาเติมน้ำมันไบโอดีเซลบี 20 มากกว่า 100,000 คันแล้ว
สำหรับเกษตรกรชาวสวนปาล์มต้องการสอบถามข้อมูลเพิ่มเติม สามารถติดต่อได้ที่ กรมส่งเสริมการเกษตร โทร. 0 2579 0121 ถึง 27
---------------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/17409
