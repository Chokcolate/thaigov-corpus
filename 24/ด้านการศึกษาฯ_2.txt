รัฐบาลไทย-ข่าวทำเนียบรัฐบาล-พิธีลงนามความร่วมมือจัดตั้งสถาบันไทยโคเซ็น

วันจันทร์ที่ 17 ธันวาคม 2561
พิธีลงนามความร่วมมือจัดตั้งสถาบันไทยโคเซ็น
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย ดร.กอบศักดิ์ ภูตระกูล รัฐมนตรีประจำสำนักนายกรัฐมนตรี ร่วมเป็นสักขีพยานในพิธีลงนามความร่วมมือ Memorandum of Cooperation (MoC)
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย ดร.กอบศักดิ์ ภูตระกูล รัฐมนตรีประจำสำนักนายกรัฐมนตรี ร่วมเป็นสักขีพยานในพิธีลงนามความร่วมมือ Memorandum of Cooperation (MoC) ระหว่างสำนักงานคณะกรรมการการศึกษา​ขั้นพื้นฐาน (สพฐ.) สถาบันส่งเสริมการสอนวิทยาศาสตร์และเทคโนโลยี (สสวท.) สถาบันเทคโนโลยีพระ​จอมเกล้า​เจ้าคุณ​ทหาร​ลาดกระบัง​ (สจล.) มหาวิทยาลัยเทคโนโลยีพระ​จอมเกล้า​ธนบุรี​ (มจธ.) และสถาบันเทคโนโลยีแห่งชาติ (National Institute of Technology: NIT) หรือ KOSEN ประเทศญี่ปุ่น เพื่อจัดตั้งสถาบันไทยโคเซ็น
โดยมีผู้มีเกียรติจากทั้งสองประเทศเข้าร่วม อาทิ  ดร.อิซาโอะ ทานิกุชิ ประธานสถาบันเทคโนโลยีแห่งชาติ (National Institute of Technology) หรือ KOSEN ประเทศญี่ปุ่น, นายอัมพร พินะสา ผู้ช่วยเลขาธิการคณะกรรมการ​การศึกษา​ขั้นพื้นฐาน, ศาสตราจารย์​ ดร.ชูกิจ ลิมปิจำนงค์ ผู้อำนวยการสถาบันส่งเสริมการสอนวิทยาศาสตร์​และ​เทคโนโลยี​ (สสวท.), ศาสตราจารย์​ ดร.สุชัชวีร์ สุวรรณ​สวัสดิ์ อธิการบดีสถาบันเทคโนโลยีพระจอมเกล้า​เจ้าคุณ​ทหาร​ลาดกระบัง​ (สจล.), รองศาสตราจารย์​ ดร.ศักรินทร์ ภูมิรัตน อธิการบดีมหาวิทยาลัยเทคโนโลยี​พระ​จอมเกล้า​ธนบุรี​ (มจธ.) ตลอดจนผู้บริหารสถาบันอุดมศึกษา​ เข้าร่วมงาน เมื่อวันศุกร์ที่ 14 ธันวาคม 2561 ณ ห้องกมลทิพย์ บอลรูม 3 โรงแรมเดอะ สุโกศล กรุงเทพ​
นพ.ธีระเกียรติ เจริญเศรษฐศิลป์ รมว.ศึกษาธิการ กล่าว​ว่า​ การลงนามความร่วมมือในครั้งนี้ถือเป็นวันประวัติศาสตร์ของประเทศไทย และถือเป็นนิมิตหมายอันดีสำหรับการเริ่มต้นจัดตั้ง "สถาบันไทยโคเซ็น" ซึ่งเป็นโรงเรียนทางวิศวกรรมที่มุ่งเน้นการสร้างนวัตกรรมและเทคโนโลยี โดยใช้รูปแบบการเรียนการสอนโคเซ็น ที่เปิดทำการเรียนการสอนจำนวน 51 แห่งทั่วประเทศญี่ปุ่น สถาบันไทยโคเซ็นจึงเป็นการจัดตั้งสถาบันโคเซ็นครั้งแรกนอกประเทศญี่ปุ่น โดยจะจัดตั้งที่ สจล. และ มจธ.
สำหรับสถาบันไทยโคเซ็น มีระยะเวลาการดำเนินโครงการ 13 ปี คาดว่าจะใช้งบประมาณจำนวน 800 ล้านบาท สำหรับเป็นเงินอุดหนุนการศึกษาของนักศึกษาในสถาบันไทยโคเซ็น และงบดำเนินงานของสำนักงานโครงการจัดตั้งสถาบันไทยโคเซ็นจำนวน 1,200 ล้านบาท ตลอดจนเงินนอกงบประมาณ จำนวน 2,700 ล้านบาท จากองค์การความร่วมมือระหว่างประเทศของญี่ปุ่น (JICA)
โดยจะเริ่มดำเนินการรับสมัครนักเรียนที่จบการศึกษาชั้นมัธยมศึกษาปีที่ 3 เข้าศึกษาต่อที่สถาบันไทยโคเซ็น ในปีการศึกษา 2562 ด้วยวิธีการสอบคัดเลือกเช่นเดียวกับการสอบเข้าเรียนของโรงเรียนมหิดลวิทยานุสรณ์และโรงเรียนจุฬาภรณราชวิทยาลัย ซึ่งเชื่อว่าโครงการนี้จะทำให้ใน 13 ปีข้างหน้า ประเทศไทยจะมีวิศวกรนักปฏิบัติกว่า 1,000 คน ที่เป็นกำลังคนสำคัญของประเทศ
ในส่วนของการบริหารงานของสถาบันไทยโคเซ็นนั้น อยู่ระหว่างการเตรียมการแต่งตั้งคณะกรรมการบริหาร เพื่อเสนอให้ที่ประชุมคณะรัฐมนตรีให้ความเห็นชอบ ซึ่งคณะกรรมการชุดนี้จะช่วยบริหารงานในเบื้องต้น และในท้ายที่สุดจะส่งต่อการบริหารงานของสถาบันไทยโคเซ็นในรูปแบบของ องค์การมหาชน และมีอิสระในการดำเนินงาน
"ขอให้พ่อแม่ผู้ปกครองเชื่อมั่นและมั่นใจในคุณภาพของสถาบันไทยโคเซ็น ซึ่งทัดเทียมกับโคเซ็นญี่ปุ่นอย่างแน่นอน เพราะมีครูที่มีความเชี่ยวชาญมาสอน อีกทั้งผลสัมฤทธิ์ทางการศึกษาของโคเซ็นประเทศญี่ปุ่นก็เป็นที่ยอมรับอย่างมาก และมีบริษัทมาเสนองานให้ผู้ที่จบการศึกษากว่า 30 บริษัท ดังนั้น เด็กไทยที่จบสถาบันไทยโคเซ็น นอกจากจะมีงานทำแน่นอนแล้ว ยังเป็นบุคลากรที่สามารถสร้างนวัตกรรม​และเทคโนโลยีได้ด้วย"
ดร.กอบศักดิ์ ภูตระกูล รัฐมนตรีประจำสำนักนายกรัฐมนตรี​ กล่าวว่า โคเซ็นเป็นระบบการศึกษาที่มุ่งเน้นการผลิตนักนวัตกรรมที่มีชื่อเสียงในประเทศญี่ปุ่น โดยนักนวัตกรรมนั้น ฃมีความสำคัญกับภาคอุตสาหกรรมและการลงทุนในประเทศ ดังนั้น เด็กที่จบการศึกษาจากสถาบันไทยโคเซ็นตามหลักสูตรและมาตรฐานของโคเซ็นประเทศญี่ปุ่น จะมีทักษะและความสามารถที่จะไปสร้างนวัตกรรมต่อยอดเชิงพาณิชย์ได้ การจัดตั้งสถาบันไทยโคเซ็นจึงถือเป็นก้าวสำคัญที่เป็นความภาคภูมิใจของทุกหน่วยงานที่เกี่ยวข้อง
"ขอขอบคุณความร่วมมือจากทุกฝ่ายที่ร่วมกันดำเนินงานให้สถาบันไทยโคเซ็นมาถึงจุดนี้ได้ ซึ่งถือเป็นการปลดล็อกการขาดแคลนบุคลากรที่มีคุณภาพในการพัฒนาอุตสาหกรรมชั้นสูงในภาคอุตสาหกรรมของประเทศด้วย"
ดร.อิซาโอะ ทานิกุชิ ประธานสถาบันเทคโนโลยีแห่งชาติ หรือ KOSEN ประเทศญี่ปุ่น​ กล่าวว่า โคเซ็นเป็นสถาบันที่ผลิตวิศวกรและนักนวัตกรรมเทคโนโลยีชั้นสูงระดับโลกของประเทศญี่ปุ่น เป็นระบบการจัดการเรียนการสอนที่เป็นเอกลักษณ์ โดยเด็กที่จบการศึกษาจากโคเซ็น จะมีทักษะด้านต่าง ๆ เมื่อเจอปัญหาหรือความท้าทายจะไม่พูดว่าทำไม่ได้ แต่จะลองทำและยอมรับความท้าทายนั้น
นอกจากนี้ โคเซ็นยังมุ่งหวังให้เด็กที่จบการศึกษาออกไป ทำหน้าที่เสมือนหมอที่รักษาและแก้ปัญหาที่เกิดขึ้นในสังคม (Social Doctors) ทำให้เด็กที่จบโคเซ็น 1 คน มีบริษัทกว่า 30 แห่งติดต่อเข้ามาจ้างงาน ในขณะที่เด็กสามารถเลือกบริษัทที่จะทำงานได้เพียง 1 แห่งเท่านั้น จึงเป็นโอกาสดีของนักเรียนไทยที่จะเข้าเรียนในสถาบันไทยโคเซ็นซึ่งใช้มาตรฐานเดียวกันกับโคเซ็นประเทศญี่ปุ่น ในการที่จะมีโอกาสเลือกทำงานหลังจบการศึกษาเช่นเดียวกัน สำหรับ สจล. และ มจธ. ที่จะเป็นสถานที่จัดตั้ง และเปิดทำการเรียนการสอนของสถาบันไทยโคเซ็นนั้น ก็มีประวัติศาสตร์ด้านการอุดมศึกษา​มาอย่างยาวนาน
"ขอขอบคุณรัฐมนตรีว่าการกระทรวงศึกษาธิการไทย​ ที่เดินทางไปเยี่ยมชมการจัดการเรียนการสอนโคเซ็นที่ประเทศญี่ปุ่น ทำให้เกิดความร่วมมือในการจัดตั้งสถาบันไทยโคเซ็นในครั้งนี้ อีกทั้งขอขอบคุณ สพฐ. สสวท. และหน่วยงานที่เกี่ยวข้องทุกฝ่าย ที่ช่วยดำเนินการต่าง ๆ เพื่อผลักดันการจัดตั้งสถาบันไทยโคเซ็นให้เกิดผลเป็นรูปธรรมโดยเร็ว ซึ่งสถาบันไทยโคเซ็นและโคเซ็นประเทศญี่ปุ่นเปรียบเสมือนเป็นพี่น้องกัน และจะร่วมกันดำเนินงานให้ประสบผลสำเร็จต่อไป"
ศาสตราจารย์​ ดร.ชูกิจ ลิมปิจำนงค์ ผู้อำนวยการ สสวท. กล่าวว่า จากที่ประชุมคณะรัฐมนตรี เมื่อวันที่ 4 ธันวาคม 2561 มีมติเห็นชอบ "โครงการพัฒนากำลังคนด้านวิศวกรรมศาสตร์ เทคโนโลยี และนวัตกรรม สนับสนุนการลงทุนและเพิ่มขีดความสามารถภาคอุตสาหกรรมในประเทศและภูมิภาค" โดยมอบให้ สพฐ. และ สสวท. เป็นผู้รับผิดชอบโครงการ ซึ่งโครงการพัฒนากำลังคนด้านวิศวกรรมศาสตร์นี้ มีวัตถุประสงค์เพื่อจัดตั้งสถาบันไทยโคเซ็น จำนวน 2 วิทยาเขต ได้แก่ สถาบันโคเซ็นแห่งสถาบันเทคโนโลยีพระจอมเกล้าเจ้าคุณทหารลาดกระบัง และสถาบันโคเซ็นแห่งมหาวิทยาลัยเทคโนโลยีพระจอมเกล้าธนบุรี เพื่อพัฒนาหลักสูตรการผลิตวิศวกรนักปฏิบัติ (Practical Engineer) ที่ตอบโจทย์การจัดตั้งสถาบันไทยโคเซ็น พร้อมทั้งพัฒนาบุคลากรทั้งฝ่ายบริหาร และฝ่ายวิชาการของสถาบันไทยโคเซ็นในการจัดการศึกษาให้มีคุณภาพ รวมทั้งสนับสนุนทุนการศึกษาแก่นักศึกษาไทยในหลักสูตรโคเซ็นทั้งในและต่างประเทศ ตลอดจนสนับสนุนส่งเสริมงานด้านวิชาการ งานวิจัย และเผยแพร่เทคโนโลยีต่าง ๆ
"โครงการดังกล่าวเป็นโครงการที่สอดคล้องกับนโยบายไทยแลนด์ 4.0 ซึ่งจะมีบทบาทสำคัญในการช่วยส่งเสริมอุตสาหกรรมกลุ่มเป้าหมาย โดยเฉพาะอุตสาหกรรมในระเบียงเศรษฐกิจพิเศษภาคตะวันออก (Eastern Economic Corridor) โดยพิธีลงนามบันทึกความร่วมมือในครั้งนี้ จะนำไปสู่ความร่วมมือในการจัดตั้งสถาบันไทยโคเซ็น อันจะเป็นประโยชน์ต่อการสร้างพัฒนาเทคโนโลยีและนวัตกรรม เพื่อตอบโจทย์อุตสาหกรรมเป้าหมายตามยุทธศาสตร์ของประเทศต่อไป"
ศาสตราจารย์​ ดร.สุชัชวีร์ สุวรรณ​สวัสดิ์ อธิการบดี สจล. กล่าวว่า สถาบันโคเซ็นทั้ง 51 แห่งในประเทศญี่ปุ่น มีการบริหารงานและจัดการศึกษาที่มีความเป็นเอกลักษณ์และประสบผลสำเร็จอย่างสูง โดยให้ความสำคัญกับภาคอุตสาหกรรม ด้วยการบ่มเพาะวิศวกร​ชั้นเลิศ ซึ่งตลอดระยะเวลา 58 ปีที่ผ่านมา สจล. ก็ได้มีความสัมพันธ์อันแนบแน่นกับประเทศญี่ปุ่น ภายใต้ความร่วมมือและความช่วยเหลือจากรัฐบาลญี่ปุ่นและองค์กร JICA จนกระทั่งมาถึงความร่วมมือครั้งสำคัญในปัจจุบันนี้ ซึ่งก็คือการร่วมกันจัดตั้งสถาบันไทยโคเซ็นที่ถือเป็นการเริ่มต้นที่จะเปลี่ยนแปลงอนาคตของประเทศไทย
โดย สจล. มีแนวทางที่จะเปิดสอนหลักสูตรวิศวกรรมแมคคาทรอนิกส์ หลักสูตร 5 ปี ในปีการศึกษา​ 2562 ซึ่งจะรับเด็กที่จบการศึกษาระดับชั้นมัธยมศึกษาปีที่ 3 จำนวน 24 คน เมื่อจบการศึกษาแล้วจะได้รับประกาศนียบัตร​จากโคเซ็น และอนุปริญญาวิศวกรรมศาสตร์จาก สจล. อีกทั้งยังสามารถเลือกศึกษาต่อหลักสูตรปริญญาตรีอีก 2 ปี ได้ทั้งในและต่างประเทศ หลังจากนั้นในปีการศึกษา​ต่อไปจะเปิดหลักสูตรเพิ่มเติมตามความต้องการของภาคอุตสาหกรรม​
"ขอขอบคุณกระทรวงศึกษาธิการ​ สพฐ. และ สสวท. ที่ช่วยผลักดันและดำเนินการให้เกิดพิธีลงนามความร่วมมือครั้งนี้ขึ้น นอกจากนี้ สจล. และ มจธ. จะช่วยกันดำเนินการให้สถาบันไทยโคเซ็นเกิดผลสำเร็จยิ่งขึ้นไป"
รศ.ดร.ศักรินทร์ ภูมิรัตน อธิการบดี มจธ. กล่าวว่า การร่วมจัดตั้งสถาบันไทยโคเซ็น ทำให้ มจธ. ได้เรียนรู้และพัฒนาต่อยอดสิ่งที่ได้ดำเนินการมาอย่างต่อเนื่อง นั่นคือการสร้างวิศวกรนักปฏิบัติที่มีพื้นฐานความรู้ที่เข้มแข็งและมีทักษะการปฏิบัติที่ดี ตามหลักสูตรห้องเรียนวิศวกรรม-วิทยาศาสตร์ (Engineering - Science Classroom) ซึ่งเป็นห้องเรียนที่พัฒนาเด็กที่มีความรู้ความสามารถพิเศษทางวิศวกรรมศาสตร์และวิทยาศาสตร์​
"การที่ มจธ. ได้ร่วมทำงานกับโคเซ็นประเทศญี่ปุ่น ยังเป็นการต่อยอดทักษะด้านวิศวกรรม​ให้กับ มจธ. ในการพัฒนาวิศวกร​ให้ทันต่อการเปลี่ยนแปลงด้านเศรษฐกิจ​และสังคมของโลก ผลิตบุคลากรที่สร้างนวัตรรมได้ ซึ่ง มจธ. จะพัฒนาโคเซ็น วิทยาเขต มจธ. ให้เหมาะสมกับบริบทของไทยมากที่สุด เพื่อผลิตบัณฑิตให้ออกไปสร้างและช่วยให้สังคมดีขึ้น ลดช่องว่างของสังคม และแก้ปัญหาสิ่งแวดล้อมในสังคม ซึ่งสอดคล้องกับแนวทางการดำเนินงานของโคเซ็น ขอขอบคุณทุกท่านที่ทำให้เกิดโครงการที่มีคุณค่าและมีความหมายกับประเทศไทยอย่างมาก"
Written by อรพรรณ​ ฤทธิ์มั่น
Photo Credit ยุทธพงศ์​ เลือก​กลั่น​ดี
Rewriter นวรัตน์​ ราม​สูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/17545
