รัฐบาลไทย-ข่าวทำเนียบรัฐบาล-มท. จับมือ กกต. ประชุมซักซ้อมแนวทางปฏิบัติและชี้แจงข้อกฎหมาย เตรียมพร้อมรับการเลือกตั้ง  ย้ำราชการต้องเป็นกลาง เพื่อการเลือกตั้งบริสุทธิ์ ยุติธรรม และโปร่งใส

วันพฤหัสบดีที่ 21 กุมภาพันธ์ 2562
มท. จับมือ กกต. ประชุมซักซ้อมแนวทางปฏิบัติและชี้แจงข้อกฎหมาย เตรียมพร้อมรับการเลือกตั้ง  ย้ำราชการต้องเป็นกลาง เพื่อการเลือกตั้งบริสุทธิ์ ยุติธรรม และโปร่งใส
มท. จับมือ กกต. ประชุมซักซ้อมแนวทางปฏิบัติและชี้แจงข้อกฎหมาย เตรียมพร้อมรับการเลือกตั้ง ย้ำราชการต้องเป็นกลาง เพื่อการเลือกตั้งบริสุทธิ์ ยุติธรรม และโปร่งใส
วันนี้ (21 ก.พ. 62) เวลา 09.00 น. ที่ห้องประชุมแกรนด์ ไดมอนด์ บอลรูม อาคารอิมแพ็ค ฟอรั่ม เมืองทองธานี จังหวัดนนทบุรี กระทรวงมหาดไทย โดยกรมการปกครอง ร่วมกับ สำนักงาน คณะกรรมการการเลือกตั้ง (กกต.) จัดประชุม“เตรียมความพร้อมในการสนับสนุนการเลือกตั้งสมาชิกสภาผู้แทนราษฎรเป็นการทั่วไป พ.ศ.2562” เพื่อซักซ้อมแนวทางปฏิบัติและชี้แจงข้อกฎหมายที่เกี่ยวข้องสำหรับการเลือกตั้ง เพื่อสร้างความเข้าใจให้กับผู้บริหารของกระทรวงมหาดไทย กรมการปกครอง และกรุงเทพมหานคร เพื่อให้สามารถนำไปปฏิบัติได้ตรงตามเป้าหมายอย่างมีประสิทธิภาพ โดยผู้เข้าร่วมประชุม ประกอบด้วย ผู้บริหารส่วนกลางของกระทรวงมหาดไทย ผู้ว่าราชการจังหวัด ปลัดจังหวัด ปลัดกรุงเทพมหานคร นายอำเภอ และผู้อำนวยการเขตของกรุงเทพมหานคร ตลอดจนเจ้าหน้าที่ที่เกี่ยวข้อง เข้าร่วมประชุมฯ จำนวนทั้งสิ้น 1,399 คน ซึ่งการประชุมในครั้งนี้ กระทรวงมหาดไทยได้เรียนเชิญ นายอิทธิพร บุญประคอง ประธานกรรมการการเลือกตั้ง และผู้แทนจาก กกต. อาทิ นายธวัชชัย เทอดเผ่าไทย กรรมการการเลือกตั้ง นายณัฏฐ์ เล่าสีห์สวกุล รองเลขาธิการ กกต. ร่วมให้ข้อมูลรายละเอียดเกี่ยวกับการเลือกตั้งในครั้งนี้ด้วย
โอกาสนี้ นายอิทธิพร บุญประคอง ประธานกรรมการการเลือกตั้ง  ได้กล่าวว่า การเลือกตั้ง ส.ส. มีความสำคัญต่อคนไทย ซึ่งเป็นเจ้าของอำนาจอธิปไตยที่ต้องไปทำหน้าที่ในการเลือกบุคคลเป็นผู้แทนไปทำหน้าที่ตน ซึ่งรัฐธรรมนูญแห่งราชอาณาจักรไทย พุทธศักราช 2560 ได้บัญญัติให้การเลือกตั้งเป็นหน้าที่ของปวงชนชาวไทย ซึ่งต้องไปใช้สิทธิเลือกตั้งอย่างอิสระ โดยคำนึงถึงประโยชน์ส่วนรวมของประเทศเป็นสำคัญ ซึ่ง กกต. ได้กำหนดวันเลือกตั้ง ส.ส. ขึ้นในวันอาทิตย์ที่ 24 มีนาคม 2562 และการเลือกตั้ง ส.ส.ครั้งนี้ ได้กำหนดการเลือกตั้ง เป็นแบบรับบัตรใบเดียว กาเบอร์เดียว ได้ผล 3 อย่างคือ 1.ได้ ส.ส.แบบแบ่งเขตเลือกตั้ง  2. ได้ ส.ส.แบบบัญชีรายชื่อ จากการนำคะแนนของผู้สมัครทุกคนจากทุกเขต มาจัดสรรปันส่วนจำนวน ส.ส.บัญชีรายชื่อ และ 3. จะได้ว่าที่นายกรัฐมนตรี และนอกจากนี้คณะกรรมการการเลือกตั้ง หรือกกต.ได้มอบหมายภารกิจให้กรมการปกครอง กระทรวงมหาดไทย สนับสนุนคณะกรรมการการเลือกตั้ง ในการเลือกตั้งสมาชิกสภาผู้แทนราษฎรเป็นการทั่วไป พ.ศ 2562 ซึ่งที่ผ่านมาก็ได้รับการสนับสนุนจากกระทรวงมหาดไทยเป็นอย่างดียิ่ง ดังเช่นการเลือก ส.ว. ที่ผ่านมา ซึ่งได้รับความร่วมมือเป็นอย่างดี ทำให้การดำเนินการเป็นไปด้วยความเรียบร้อย บรรลุตามเป้าประสงค์ เกิดการเลือกตั้งอย่างบริสุทธิ์ ยุติธรรม และเพื่อสร้างการรับรู้อย่างทั่วถึง กกต.ได้เพิ่มช่องทางการติดต่อสื่อสาร โดยมีการจัดทำ Application Smart Vote เพื่อติดตามข้อมูลเกี่ยวกับการเลือกตั้ง ส.ส.ในครั้งนี้ รวมถึงการสอบถามข้อมูลเพิ่มเติมผ่านทางสายด่วน 1444 กกต.ได้อีกทางหนึ่ง
จากนั้น นายสุธี มากบุญ รัฐมนตรีช่วยว่าการกระทรวงมหาดไทย ได้มอบนโยบายและแนวทางปฏิบัติในการเตรียมความพร้อมการเลือกตั้ง ส.ส. พร้อมได้กล่าวขอบคุณ กกต.ที่สนับสนุนการจัดประชุมในครั้งนี้ ทำให้พวกเราชาวมหาดไทยได้มาพบปะและเรียนรู้ขั้นตอนของการจัดการเลือกตั้ง เพื่อให้การดำเนินการเลือกตั้งบรรลุตามเป้าประสงค์ที่กำหนดไว้ ซึ่งกระทรวงมหาดไทยมีภารกิจหน้าที่สนับสนุน กกต.ในการจัดการเลือกตั้ง ส.ส. ตามที่ กกต.ได้ร้องขอ เพื่อให้การเลือกตั้งในครั้งนี้มีความบริสุทธิ์ ยุติธรรม เที่ยงธรรม และอำนวยการตามระเบียบกฎหมาย และในการดำเนินการเพื่อให้ผู้มาใช้สิทธิเลือกตั้ง เป็นไปตามเป้าหมายที่ กกต.กำหนด (80 เปอร์เซ็นต์) ซึ่งจะต้องอาศัยความร่วมมือจากทุกภาคส่วนทั้งในส่วนกลาง ส่วนภูมิภาค ท้องที่ ท้องถิ่น ตลอดจนองคาพยพที่มีอยู่ในระดับพื้นที่ ทั้ง อสม. อาสาสมัครต่างๆ ที่มีอยู่ อส.อปพร. รวมถึงกลุ่มพัฒนาสตรีของ พช. ที่ต้องเข้ามามีส่วนร่วมในสนับสนุนการจัดการเลือกตั้งในครั้งนี้ด้วย
สำหรับภารกิจที่กระทรวงมหาดไทย รับผิดชอบในการสนับสนุน กกต. ในการจัดการเลือกตั้งครั้งนี้  ประกอบด้วย ด้านการจัดการเลือกตั้ง โดยในด้านทะเบียนราษฎร มีการลงทะเบียนผู้ขอใช้สิทธิเลือกตั้งล่วงหน้า การกำหนดหน่วยเลือกตั้งและที่ตั้ง รวมทั้งการพิมพ์บัญชีผู้มีสิทธิ์เลือกตั้ง และจัดพิมพ์หนังสือแจ้งเจ้าบ้าน ตลอดจน
รับคำร้องขอเพิ่มชื่อ-ถอนชื่อ ในบัญชีรายชื่อของผู้มีสิทธิเลือกตั้ง และเพื่อให้การบริหารจัดการเลือกตั้งมีประสิทธิภาพ กระทรวงมหาดไทย ได้มีการจัดตั้งศูนย์สนับสนุนและประสานงานการเลือกตั้ง ทั้งในระดับกระทรวงจังหวัด อำเภอ รวมทั้งได้มอบนโยบายให้แก่ผู้บริหารของ มท. ระดับจังหวัด ระดับอำเภอ และ กทม. เพื่อให้การสนับสนุน กกต. ในการจัดการเลือกตั้งในครั้งนี้ ด้านการรักษาความสงบเรียบร้อย ได้ให้มีการจัดทำแผนเผชิญเหตุและซักซ้อมแผน มีการติดตาม ข้อมูลข่าวสารและสถานการณ์ในพื้นที่ รวมทั้งการประชาสัมพันธ์ รณรงค์เผยแพร่เพื่อสร้างการรับรู้เกี่ยวกับการเลือกตั้ง โดยผ่านกลไกของกระทรวงมหาดไทย และเครือข่ายต่างๆ คณะกรรมการหมู่บ้าน (กม.) เพื่อร่วมกันชี้แจงทำความเข้าใจ และให้ความรู้ที่ถูกต้องเกี่ยวกับการเลือกตั้ง พร้อมทั้งรณรงค์ให้พี่น้องประชาชนออกมาใช้สิทธิเลือกตั้ง โดยการเดินเคาะตามประตูบ้าน และการใช้สื่อต่างๆ ทั้งวิทยุชุมชน หอกระจายข่าวและเสียงตามสายในหมู่บ้าน/ชุมชน เพื่อสร้างการรับรู้ความเข้าใจ และเพื่อให้การเลือกตั้งเป็นไปโดยอิสระปราศจากการซื้อสิทธิขายเสียง นอกจากนี้ยังได้เน้นย้ำถึงข้อสั่งการของท่านรัฐมนตรีว่าการกระทรวงมหาดไทย ในคราวประชุมผู้ว่าราชการจังหวัด เมื่อวันที่ 11 กุมภาพันธ์ 2562 โดยให้ยึดเป็นแนวทางปฏิบัติในการดำเนินการ
ท้ายนี้ รัฐมนตรีช่วยว่าการกระทรวงมหาดไทย ยังได้กล่าวเน้นย้ำกับผู้เข้าร่วมประชุมว่า ขอให้ทุกฝ่ายได้ศึกษาระเบียบข้อกฎหมายเกี่ยวกับการเลือกตั้งให้เข้าใจอย่างถ่องแท้เพื่อไม่ให้เกิดปัญหาในทางปฏิบัติ พร้อมทั้งให้ยึดหลักปฏิบัติ ดังนี้ 1) การวางตัวเป็นกลางทางการเมือง 2) ให้ถือปฏิบัติตาม มติ ครม. เมื่อวันที่ 5 กุมภาพันธ์ 2562
3) สนับสนุนภารกิจตามที่ กกต.ร้องขอ 4) การปฏิบัติตามระเบียบ กฎหมายอย่างเคร่งครัด และ 5) การสร้างการรับรู้ รณรงค์เผยแพร่และประชาสัมพันธ์อย่างทั่วถึง.

ที่มา : https://www.thaigov.go.th/news/contents/details/18924
