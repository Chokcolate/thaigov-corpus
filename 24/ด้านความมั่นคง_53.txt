รัฐบาลไทย-ข่าวทำเนียบรัฐบาล-ปลัดกระทรวงมหาดไทยนำคณะผู้บริหารระดับสูงของกระทรวงมหาดไทย ร่วมลงนามถวายพระพร สมเด็จพระเจ้าอยู่หัว เนื่องในวาระดิถีวันขึ้นปีใหม่ 1 มกราคม พ.ศ. 2562

วันพุธที่ 2 มกราคม 2562
ปลัดกระทรวงมหาดไทยนำคณะผู้บริหารระดับสูงของกระทรวงมหาดไทย ร่วมลงนามถวายพระพร สมเด็จพระเจ้าอยู่หัว เนื่องในวาระดิถีวันขึ้นปีใหม่ 1 มกราคม พ.ศ. 2562
ปลัดกระทรวงมหาดไทยนำคณะผู้บริหารระดับสูงของกระทรวงมหาดไทย ร่วมลงนามถวายพระพร สมเด็จพระเจ้าอยู่หัว เนื่องในวาระดิถีวันขึ้นปีใหม่ 1 มกราคม พ.ศ. 2562
เมื่อวันที่ 1 ม.ค. 62 เวลา 08.30 น. ที่ศาลาสหทัยสมาคม ในพระบรมมหาราชวัง นายฉัตรชัย พรหมเลิศ ปลัดกระทรวงมหาดไทย นำคณะผู้บริหารระดับสูงของกระทรวงมหาดไทย ผู้บริหารส่วนราชการระดับกรม และผู้บริหารหน่วยงานรัฐวิสาหกิจในสังกัดกระทรวงมหาดไทย ร่วมลงนามถวายพระพร สมเด็จพระเจ้าอยู่หัว เนื่องในวาระดิถีวันขึ้นปีใหม่ในวันที่ 1 มกราคม พ.ศ. 2562 ในสมุดลงนามหลวง โดยมีผู้บริหาร ข้าราชการ และพนักงานรัฐวิสาหกิจ ในสังกัดกระทรวงมหาดไทย ร่วมลงนามถวายพระพร เพื่อแสดงความจงรักภักดี และสำนึกในพระมหากรุณาธิคุณที่ได้ทรงปฏิบัติพระราชกรณียกิจนานัปการ เพื่อบำบัดทุกข์ บำรุงสุข พสกนิกรชาวไทย อีกทั้งเนื่องในเทศกาลปีใหม่ ได้ทรงพระราชทานพรปีใหม่เพื่อเป็นขวัญกำลังใจแก่ปวงชนชาวไทยนับเป็นพระมหากรุณาธิคุณอันหาที่สุดมิได้
ทั้งนี้ สำนักพระราชวังได้เปิดพระบรมมหาราชวังให้ลงนามถวายพระพร สมเด็จพระเจ้าอยู่หัว โดยพระราชวงศ์ องคมนตรี ลงพระนามและลงนามถวายพระพร ในสมุดลงนามหลวงที่ห้องมุขกระสันตะวันออกชั้นล่าง พระที่นั่งจักรีมหาปราสาท ในส่วนของนายกรัฐมนตรี คณะรัฐมนตรี ผู้บัญชาการเหล่าทัพ ข้าราชการระดับสูง นักการเมือง ตลอดจนคณะทูตานุทูต ลงนามถวายพระพร ณ อาคารหน่วยข้าราชการในพระองค์ 904 ข้าราชการลงนามถวายพระพร
ที่ศาลาสหทัยสมาคม และจุดลงนามถวายพระพรของประชาชน คือ เต็นท์สีขาวบริเวณสนามหญ้าหน้าศาลาลูกขุน
โดยเปิดให้ประชาชนลงนามตั้งแต่เวลา 09.00-17.00 น.
อนึ่ง ในวันเดียวกันนี้ สมเด็จพระเจ้าอยู่หัว ทรงพระกรุณาโปรดเกล้าฯ พระราชทานพระราชานุญาต ให้สาธุชนเข้าถวายบังคมสมเด็จพระบูรพามหากษัตริยาธิราช ที่ปราสาทพระเทพบิดร ตั้งแต่เวลา 09.00-17.00 น.

ที่มา : https://www.thaigov.go.th/news/contents/details/17871
