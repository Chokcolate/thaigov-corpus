รัฐบาลไทย-ข่าวทำเนียบรัฐบาล-รมว.กษ. ย้ำใช้กลไกผ่านผู้ตรวจราชการกระทรวงฯ ติดตามโครงการสานพลังประชารัฐ

วันศุกร์ที่ 14 ธันวาคม 2561
รมว.กษ. ย้ำใช้กลไกผ่านผู้ตรวจราชการกระทรวงฯ ติดตามโครงการสานพลังประชารัฐ
รมว.กษ. ย้ำใช้กลไกผ่านผู้ตรวจราชการกระทรวงฯ ติดตามโครงการสานพลังประชารัฐเพื่อสนับสนุนการปลูกข้าวโพดหลังฤดูทำนาและโครงการส่งเสริมการใช้ยางพาราของหน่วยงานภาครัฐในพื้นที่
นายกฤษฎา บุญราช รัฐมนตรีว่าการกระทรวงเกษตรและสหกรณ์ กล่าวภายหลังเป็นประธานการประชุมผู้บริหารระดับสูงกระทรวงเกษตรและสหกรณ์ ว่า ได้สั่งการให้ผู้ตรวจราชการกระทรวงเกษตรและสหกรณ์ ติดตามจำนวนผู้เข้าร่วมโครงการสานพลังประชารัฐเพื่อสนับสนุนการปลูกข้าวโพดหลังฤดูทำนาโครงการปลูกข้าวโพดหลังนาในพื้นที่ โดยสอบถามสถานการณ์กับเกษตรและสหกรณ์จังหวัด โดยเฉพาะอย่างยิ่งข้อมูลเกี่ยวกับจำนวนเกษตรกรที่แจ้งความประสงค์เข้าร่วมโครงการฯ และจำนวนผู้เข้าร่วมโครงการฯ โดยพยายามเร่งรัดให้มีผู้เข้าร่วมโครงการฯ ตามเป้าหมายที่กำหนดไว้ ภายในวันที่ 31 ธันวาคม 2561 และเข้าพบหารือกับผู้ว่าราชการจังหวัด โดยขอให้ผู้ว่าฯ กำชับนายอำเภอในการขับเคลื่อนโครงการ และให้ผู้ตรวจราชการกลับมารายงานผลการตรวจติดตามโครงการฯ ต่อปลัดกระทรวงเกษตรและสหกรณ์ อีกทั้งให้ประชุมทำความเข้าใจโครงการสานพลังประชารัฐเพื่อสนับสนุนการปลูกข้าวโพดหลังฤดูทำนากับเกษตรอำเภอและเกษตรตำบลเพื่อให้เจ้าหน้าที่ของรัฐดังกล่าวชี้แจงทำความเข้าใจกับเกษตรกรในพื้นที่ ตลอดจนตรวจสอบจุดรับซื้อข้าวโพดว่ามีครบหรือไม่ และมีบริษัทอะไรบ้างที่รับซื้อข้าวโพดในพื้นที่หากมีปัญหาติดขัดให้ผู้ตรวจประสานแจ้งอธิบดีที่เกี่ยวข้องเพื่อขอคำตอบในทันที
สำหรับการติดตามโครงการส่งเสริมการใช้ยางพาราของหน่วยงานภาครัฐในพื้นที่ ให้ผู้ตรวจราชการฯ ลงพื้นที่พบปะหารือกับเกษตรและสหกรณ์จังหวัดและ ผอ.กยท.จังหวัดเกี่ยวกับโครงการส่งเสริมการใช้ยางพาราของหน่วยงานภาครัฐสอบถามถึงการหารือกับผู้ว่าราชการจังหวัดและท้องถิ่นจังหวัดว่าดำเนินการไปแล้วหรือไม่ และจังหวัดเริ่มก่อสร้างถนนพาราซอยด์ซีเมนต์ (Para Soil Cement) มีความคืบหน้าถึงไหนแล้ว ทั้งนี้ จะมีการส่งคู่มือการก่อสร้างถนนพาราซอยด์ซีเมนต์ (Para Soil Cement) ไปยังสำนักงานเกษตรและสหกรณ์จังหวัดทั่วประเทศ เพื่อนำเรียนผู้ว่าราชการจังหวัดและส่งต่อไปยังองค์กรท้องถิ่นจังหวัด ประกอบกับให้จัดตั้งสำนักงานสนับสนุนการใช้ยางในภาครัฐขึ้น และให้ผู้ตรวจราชการฯ ติดตามการประชุม คณะอนุกรรมการพัฒนาการเกษตรและสหกรณ์ระดับจังหวัด (อ.พ.ก.) ซึ่งควรมีการประชุมอย่างน้อยเดือนละครั้ง รวมทั้งเฝ้ารับเสด็จพระบรมวงศานุวงศ์และองคมนตรีในเขตพื้นที่ของผู้ตรวจราชการฯ พร้อมกราบบังคมทูลถวายรายงานด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/17494
