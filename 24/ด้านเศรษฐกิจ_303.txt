รัฐบาลไทย-ข่าวทำเนียบรัฐบาล-รัฐมนตรี ก.อุตฯ เป็นประธานในการประชุมผู้บริหารระดับสูงกระทรวงอุตสาหกรรม

วันอังคารที่ 29 มกราคม 2562
รัฐมนตรี ก.อุตฯ เป็นประธานในการประชุมผู้บริหารระดับสูงกระทรวงอุตสาหกรรม
นายอุตตม สาวนายน  รัฐมนตรีว่าการกระทรวงอุตสาหกรรม เป็นประธานในการประชุมผู้บริหารระดับสูงกระทรวงอุตสาหกรรม
วันนี้ (29 มกราคม  2562)  เวลา 11.30 น.  นายอุตตม สาวนายน  รัฐมนตรีว่าการกระทรวงอุตสาหกรรม เป็นประธานในการประชุมผู้บริหารระดับสูงกระทรวงอุตสาหกรรม  โดยมีนายพสุ  โลหารชุน  ปลัดกระทรวงอุตสาหกรรม รองปลัดกระทรวงอุตสาหกรรม ผู้ตรวจราชการกระทรวงอุตสาหกรรม อธิบดี  ผู้อำนวยการสถาบันเครือข่าย  ผู้บริหารระดับสูงของกระทรวงอุตสาหกรรมเข้าร่วม    พร้อมแจ้งให้ทราบว่าได้ยื่นหนังสือลาออกจากการปฏิบัติหน้าที่รัฐมนตรีว่าการกระทรวงอุตสาหกรรมแล้ว  และขอบคุณผู้บริหารทุกหน่วยงานที่ให้ความร่วมมือด้วยดีในการขับเคลื่อนนโยบายด้านอุตสาหกรรมของประเทศ  ทั้งด้านอุตสาหกรรมเป้าหมาย การพัฒนาพื้นที่เศรษฐกิจพิเศษ (อีอีซี)  การพัฒนาและยกระดับเอสเอ็มอี  วิสาหกิจชุมชน  รวมทั้งการควบคุมดูแลโรงงานอุตสาหกรรม   รวมถึงการลงทุนและพัฒนาด้านอุตสาหกรรมชีวภาพ   การจัดตั้งแพลตฟอร์มระดับประเทศที่ใช้ในการพัฒนาแรงงานในภาคอุตสาหกรรม โดยเฉพาะการเสริมทักษะองค์ความรู้ที่ตอบโจทย์อุตสาหกรรมในระดับอาชีวะ เพื่อการพัฒนาคนในตอบสนองความต้องการของภาคอุตสาหกรรมและ ความต้องการแรงงานในชุมชน เพื่อเป็นการสร้างโอกาส ลดความเหลื่อมล้ำในพื้นที่ชุมชนต่างๆ    นอกจากนี้ยังได้ฝากให้ผู้บริหาร และข้าราชการกระทรวงอุตสาหกรรมช่วยสานต่อโครงการที่เป็นประโยชน์ตามนโยบายของรัฐบาลนี้ต่อไป  ซึ่งตนเชื่อว่าโครงการต่างๆ เหล่านี้ได้เดินหน้ามาอย่างถูกต้องตามแนวทางของการพัฒนาอุตสาหกรรม 4.0 แล้ว

ที่มา : https://www.thaigov.go.th/news/contents/details/18418
