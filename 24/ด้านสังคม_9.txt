รัฐบาลไทย-ข่าวทำเนียบรัฐบาล-พม. เปิดประชุมใหญ่เลขาธิการสหพันธ์คนหูหนวกโลกภูมิภาคเอเชีย ครั้งที่ 30 มุ่งพัฒนาคุณภาพชีวิตคนหูหนวกอย่างเข้มแข็ง

วันพุธที่ 12 ธันวาคม 2561
พม. เปิดประชุมใหญ่เลขาธิการสหพันธ์คนหูหนวกโลกภูมิภาคเอเชีย ครั้งที่ 30 มุ่งพัฒนาคุณภาพชีวิตคนหูหนวกอย่างเข้มแข็ง
พม. เปิดประชุมใหญ่เลขาธิการสหพันธ์คนหูหนวกโลกภูมิภาคเอเชีย ครั้งที่ 30 มุ่งพัฒนาคุณภาพชีวิตคนหูหนวกอย่างเข้มแข็ง
วันนี้ (12 ธ.ค. 61) เวลา 09.00 น. นางสาวอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์(รองปลัด พม.) เป็นประธานเปิดการประชุมใหญ่เลขาธิการสหพันธ์คนหูหนวกโลกภูมิภาคเอเชีย ครั้งที่ 30(30th World Federation of the Deaf Regional Secretariat for Asia Representatives Meetings 2018) ซึ่งจัดขึ้นระหว่างวันที่ 10-14 ธันวาคม 2561 โดยมีคณะผู้บริหารระดับภูมิภาคเอเชีย คณะผู้แทนจากประเทศสมาชิกและผู้สังเกตการณ์ รวมจำนวนทั้งสิ้น 200 คน เข้าร่วมประชุม ณ ห้อง Palladium hall A ชั้น 10 โรงแรม Berkeley กรุงเทพฯ
นางสาวอุษณี กล่าวว่า การประชุมใหญ่เลขาธิการสหพันธ์คนหูหนวกโลกภูมิภาคเอเชีย หรือ World Federation of the Deaf Regional Secretariat for Asia (WFDRSA) กำหนดจัดขึ้นในภูมิภาคเอเชียเป็นประจำทุกสองปี เพื่อเป็นเวทีแลกเปลี่ยนการขับเคลื่อนงานในภูมิภาคเอเชีย ด้วยการสร้างความร่วมมือระหว่างประเทศสมาชิก โดยการส่งเสริม สนับสนุน และพัฒนางานด้านคนหูหนวก อีกทั้งเป็นการขยายผลด้วยการนำความรู้ที่ได้จากการประชุมดังกล่าวมาพัฒนาและต่อยอดการขับเคลื่อนงานด้านคนหูหนวกในประเทศของตนเอง ซึ่งปัจจุบัน WFDRSA มีประเทศสมาชิกทั้งหมด 17 ประเทศ ได้แก่ ประเทศบังกลาเทศ จีน ฮ่องกง อินเดีย อินโดนีเซีย อิหร่าน ญี่ปุ่น เกาหลีใต้ มาเก๊า มาเลเซีย มองโกเลีย เนปาล ปากีสถาน ฟิลิปปินส์ สิงคโปร์ ศรีลังกา และไทย
นางสาวอุษณี กล่าวต่อไปว่า สำหรับการประชุมในปีนี้ ประเทศไทยโดยสมาคมคนหูหนวกแห่งประเทศไทย ซึ่งเป็นองค์กรของคนพิการทางการได้ยินระดับชาติ ได้รับเกียรติจากสหพันธ์คนหูหนวกโลกภูมิภาคเอเชีย เป็นเจ้าภาพจัดการประชุมใหญ่ฯ ทั้งนี้ กระทรวงการพัฒนาสังคมและความมั่นคงของมนุษย์ (พม.)โดยกรมส่งเสริมและพัฒนาคุณภาพชีวิตคนพิการ (พก.) กองทุนส่งเสริมและพัฒนาคุณภาพชีวิตคนพิการได้สนับสนุนงบประมาณ และบริษัท ทรู คอร์ปอเรชั่น จำกัด (มหาชน) ได้สนับสนุนการสื่อสารแก่ของคนหูหนวก
"การจัดประชุมครั้งนี้ เป็นเวทีให้ผู้แทนแต่ละประเทศจากภูมิภาคเอเชีย 17 ประเทศ ได้ร่วมกันแลกเปลี่ยนเรียนรู้ทั้งความรู้ ความคิดเห็น และประสบการณ์ที่เกี่ยวข้องผ่านการรายงานประเทศถึงสถานการณ์และความก้าวหน้าที่เกิดขึ้น ตลอดจนเป็นการเชื่อมความสัมพันธ์และสร้างการขับเคลื่อนงานด้านการศึกษาวัฒนธรรม การสื่อสาร ข้อมูลข่าวสาร ล่ามภาษามือ เด็ก เยาวชน สตรี รวมถึงสิทธิมนุษยชนสำหรับคนหูหนวก เยาวชนคนหูหนวกและล่ามภาษามือในระดับภูมิภาคเอเชีย นอกจากนี้ยังเป็นการส่งเสริมและต่อยอดการดำเนินงานพัฒนาคุณภาพชีวิตคนหูหนวกแต่ละประเทศอย่างเข้มแข็งและเป็นรูปธรรม ทั้งระดับผู้นำ องค์กร และเครือข่ายระดับประเทศและระดับภูมิภาคต่อไป” นางสาวอุษณี กล่าวในตอนท้าย

ที่มา : https://www.thaigov.go.th/news/contents/details/17451
