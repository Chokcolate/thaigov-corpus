รัฐบาลไทย-ข่าวทำเนียบรัฐบาล-ก.อุตฯ ผนึกกำลังค่ายรถยนต์ แสดงเจตจำนงการยกระดับมาตรฐานการระบายมลพิษทางอากาศเป็น Euro 5

วันจันทร์ที่ 11 มีนาคม 2562
ก.อุตฯ ผนึกกำลังค่ายรถยนต์ แสดงเจตจำนงการยกระดับมาตรฐานการระบายมลพิษทางอากาศเป็น Euro 5
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานในพิธีแสดงเจตจำนงการยกระดับมาตรฐานการระบายมลพิษทางอากาศเป็น Euro 5
กรุงเทพฯ : วันนี้ (11 มีนาคม 2562) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานในพิธีแสดงเจตจำนงการยกระดับมาตรฐานการระบายมลพิษทางอากาศเป็น Euro 5 โดยมี นายศิริรุจ   จุลกะรัตน์ นางสาวนิสากร จึงเจริญธรรม รองปลัดกระทรวงอุตสาหกรรม และคณะผู้บริหารกระทรวงอุตสาหกรรม เข้าร่วมในพิธี มีนายณัฐพล รังสิตพล ผู้อำนวยการสำนักงานเศรษฐกิจอุตสาหกรรม เป็นผู้กล่าวรายงาน และ     นายวันชัย  พนมชัย เลขาธิการสำนักงานมาตรฐานผลิตภัณฑ์อุตสาหกรรม เป็นผู้กล่าวแนวทางการกำหนดมาตรฐานการระบายมลพิษทางอากาศเป็น Euro 5
การยกระดับมาตรฐานการระบายมลพิษทางอากาศเป็น Euro 5 เป็นการประกาศเจตจำนงของบริษัทผู้ผลิตและ   ผู้นำเข้ารถยนต์ ได้แก่ Audi, BMW, Isuzu, Mazda, Mercedes-Benz, Mitsubishi, Mini, MG, Nissan, Suzuki, Toyota และ Volvo  เพื่อช่วยยกระดับคุณภาพอากาศและสุขภาพให้กับประชาชนทั่วประเทศ  แสดงความรับผิดชอบต่อลูกค้าและสังคม ซึ่งคาดว่าจะช่วยลดมลพิษโดยเฉพาะฝุ่นละออง PM ได้ร้อยละ 20 – 25 โดยมีสำนักงานปลัดกระทรวงอุตสาหกรรม สำนักงานมาตรฐานผลิตภัณฑ์อุตสาหกรรม  สำนักงานเศรษฐกิจอุตสาหกรรม กรมการขนส่งทางบก กรมควบคุมมลพิษ กรมธุรกิจพลังงาน สถาบันยานยนต์ และคณะสื่อมวลชน ร่วมเป็นสักขีพยาน  โดยทางสำนักงานมาตรฐานผลิตภัณฑ์อุตสาหกรรมจะเร่งจัดทำ มอก. การระบายสารมลพิษ  ไอเสียจากเครื่องยนต์ให้แล้วเสร็จและมีผลบังคับใช้ ในการปรับมาตรฐานการระบายสารมลพิษจากเครื่องยนต์ให้เทียบเท่า Euro 5 ภายในปี 2564 และเร่งดำเนินการปรับมาตรฐานการระบายสารมลพิษจากเครื่องยนต์ให้เทียบเท่า Euro 6 ภายในปี 2565 ต่อไป

ที่มา : https://www.thaigov.go.th/news/contents/details/19255
