รัฐบาลไทย-ข่าวทำเนียบรัฐบาล-พม. จัดประชุมพิจารณาร่างแรกรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย (Progress Report) ก่อนส่งให้สหรัฐอเมริกา

วันจันทร์ที่ 11 กุมภาพันธ์ 2562
พม. จัดประชุมพิจารณาร่างแรกรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย (Progress Report) ก่อนส่งให้สหรัฐอเมริกา
พม. จัดประชุมพิจารณาร่างแรกรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย (Progress Report) ก่อนส่งให้สหรัฐอเมริกา
วันนี้ (11 ก.พ. 62) เวลา 09.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 7/2561-2562 โดยมี นางสาวอุษณี  กังวารจิตต์ รองปลัดกระทรวงการพัฒนาสังคมและความมั่นคงของมนุษย์ และผู้แทนหน่วยงานที่เกี่ยวข้อง อาทิ สำนักงานอัยการสูงสุด สำนักงานศาลยุติธรรม กระทรวงยุติธรรม กระทรวงแรงงาน กรมสอบสวนคดีพิเศษ สำนักงานตำรวจแห่งชาติ กรมการปกครอง กระทรวงมหาดไทย และผู้ทรงคุณวุฒิฯลฯ จำนวนกว่า 60 คน เข้าร่วม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) ได้นำรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 หรือ TIP Report ฉบับภาษาไทยและภาษาอังกฤษ เสนอพลเอก ประยุทธ์ จันทร์โอชานายกรัฐมนตรี ได้ให้ความเห็นชอบเรียบร้อยแล้ว อีกทั้งกระทรวงการต่างประเทศ ได้นำรายงาน TIP Report  ฉบับภาษาอังกฤษ ส่งให้สถานเอกอัครราชทูตสหรัฐอเมริกาประจำประเทศไทยเรียบร้อยแล้ว เพื่อนำไปพิจารณาจัดระดับประเทศไทยในรายงานสถานการณ์การค้ามนุษย์ของสหรัฐอเมริกาประจำปี 2562 ต่อไป ทั้งนี้ กระทรวงการต่างประเทศ สหรัฐอเมริกา ได้กำหนดรอบระยะเวลาในการขอรับข้อมูลจากประเทศต่างๆ เพื่อประกอบการจัดทำรายงานสถานการณ์การค้ามนุษย์ คือ ระหว่างเดือนเมษายนของปีก่อนการประเมินจนถึงเดือนมีนาคมของปีที่จะทำการประเมิน โดยในทางปฏิบัติที่ผ่านมา รัฐบาลไทยจะดำเนินการจัดทำรายงานความคืบหน้าผลการดำเนินงานป้องกันและปราบปรามการค้ามนุษย์ หรือ Progress Report ซึ่งเป็นผลการดำเนินงานสำคัญ 3 เดือน ในช่วงเดือนมกราคม - มีนาคม ของแต่ละปี ส่งให้สหรัฐอเมริกาเพิ่มเติมจากรายงาน T IP Report โดยที่ประชุมได้ร่วมกันพิจารณาร่าง Progress Report (1 มกราคม - 31 มีนาคม 2562) ซึ่งเป็นผลความคืบหน้าการดำเนินงาน 3 ด้านสำคัญ ประกอบด้วย 1) ด้านการดำเนินคดี 2) ด้านการคุ้มครอง และ 3) ด้านการป้องกัน โดยเฉพาะสถิติการจับกุมดำเนินคดีกับผู้กระทำผิดค้ามนุษย์ ความคืบหน้าการดำเนินคดีสำคัญจำนวนผู้เสียหายที่ได้รับการช่วยเหลือคุ้มครอง การจัดทำ Mobile Application for Victims รวมทั้งผลจากการเพิ่มประสิทธิภาพการบริหารจัดการแรงงานต่างด้าวและการตรวจแรงงาน
พลเอก อนันตพร กล่าวเพิ่มเติมว่า การประชุมครั้งนี้ ที่ประชุมฯ ได้มอบหมายให้ทุกหน่วยงานไปดำเนินการปรับปรุงข้อมูลการดำเนินงานให้เป็นปัจจุบัน โดยกระทรวง พม. ได้กำหนดจะนำร่างรายงาน Progress Report เสนอคณะกรรมการป้องกันและปราบปรามการค้ามนุษย์ ที่มีพลเอก ประวิตร วงษ์สุวรรณ รองนายกรัฐมนตรี เป็นประธาน พิจารณาภายในสัปดาห์สุดท้ายของเดือนกุมภาพันธ์ 2562และเสนอนายกรัฐมนตรีให้ความเห็นชอบก่อนส่งให้สหรัฐอเมริกาภายในต้นเดือนเมษายน 2562

ที่มา : https://www.thaigov.go.th/news/contents/details/18688
