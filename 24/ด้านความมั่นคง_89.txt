รัฐบาลไทย-ข่าวทำเนียบรัฐบาล-ก.แรงงาน ประชุมทบทวนแผนยุทธศาสตร์ฯ สำนักงานปลัดกระทรวงแรงงาน ปี 60-64

วันอาทิตย์ที่ 20 มกราคม 2562
ก.แรงงาน ประชุมทบทวนแผนยุทธศาสตร์ฯ สำนักงานปลัดกระทรวงแรงงาน ปี 60-64
ปลัดกระทรวงแรงงาน ปิดการประชุมเชิงปฏิบัติการทบทวนแผนยุทธศาสตร์
ของสำนักงานปลัดกระทรวงแรงงาน ปี ๖๐ – ๖๔ สร้างการรับรู้หน่วยงานในสังกัดนำแผนไปสู่การปฏิบัติสอดคล้องยุทธศาสตร์ชาติ แผนพัฒนาเศรษฐกิจฯ ฉบับที่ ๑๒ เกิดผลสัมฤทธิ์อย่างมีประสิทธิภาพ
เมื่อวันที่ 18 มกราคม 2562 นายจรินทร์ จักกะพาก ปลัดกระทรวงแรงงาน เป็นประธานในพิธีปิดการประชุมเชิงปฏิบัติการทบทวนแผนยุทธศาสตร์ ของสำนักงานปลัดกระทรวงแรงงาน (พ.ศ. ๒๕๖๐-๒๕๖๔) ณ ห้องจอมพล ป. พิบูลสงคราม ชั้น ๕ อาคารกระทรวงแรงงาน โดยกล่าวว่า สำนักงานปลัดกระทรวงแรงงาน มีภารกิจหลักในการพัฒนายุทธศาสตร์เพื่อให้การปฏิบัติราชการของหน่วยงานในสังกัดสำนักงานปลัดกระทรวงแรงงานทั้งส่วนกลางและภูมิภาค บรรลุเป้าหมายและผลสัมฤทธิ์ของกระทรวงแรงงานอย่างมีประสิทธิภาพ ซึ่งการประชุมครั้งนี้จัดขึ้นระหว่างวันที่ ๑๗ - ๑๘ มกราคม ๒๕๖๒ โดยมีข้าราชการทั้งในส่วนกลางและภูมิภาคในสังกัดสำนักงานปลัดกระทรวงแรงงาน เข้าร่วมในครั้งนี้ด้วย
ปลัดกระทรวงแรงงาน กล่าวต่อว่า รัฐธรรมนูญแห่งราชอาณาจักรไทย มาตรา ๖๕ กำหนดให้รัฐพึงจัดให้มียุทธศาสตร์ชาติเป็นเป้าหมายการพัฒนาประเทศอย่างยั่งยืน ตามหลักธรรมาภิบาลเพื่อใช้เป็นกรอบจัดทำแผนต่างๆ ให้สอดคล้องและบูรณาการ เพื่อให้เกิดเป็นพลังผลักดันร่วมกันไปสู่เป้าหมาย ในการจำทำยุทธศาสตร์ของหน่วยงาน ไม่ว่าจะเป็นการกำหนด วิสัยทัศน์ ประเด็นยุทธศาสตร์ กลยุทธ์ ตลอดจน โครงการ/กิจกรรม จำเป็นต้องคำนึงถึงสอดคล้องกับยุทธศาสตร์ชาติระยะ ๒๐ปี (พ.ศ. ๒๕๖๑ –๒๕๘๐) สามารถตอบโจทย์ของแผนในระดับต่าง ๆ อาทิ แผนแม่บทภายใต้ยุทธศาสตร์ชาติ แผนพัฒนาเศรษฐกิจและสังคมแห่งชาติ ฉบับที่ ๑๒ (พ.ศ. ๒๕๖๐ – ๒๕๖๔) แผนการปฏิรูปประเทศและเพื่อให้บรรลุวิสัยทัศน์ “ประเทศไทยมีความมั่นคง มั่งคั่ง ยั่งยืน เป็นประเทศที่พัฒนาแล้วด้วยการพัฒนาตามหลักปรัชญาของเศรษฐกิจพอเพียงเพื่อความสุขของคนไทยทุกคน
“การทบทวนแผนยุทธ์ศาสตร์ฯ มีความสำคัญและจำเป็นอย่างยิ่ง เพื่อให้สำนักงานปลัดกระทรวงแรงงาน สามารถดำเนินงานตามภารกิจที่กำหนดและมีความสอดคล้องกับสถานการณ์ที่เปลี่ยนแปลงไป สอดคล้องกับการบริหารราชการแผ่นดินและนโยบายของรัฐบาล ทิศทางการพัฒนาประเทศ และเป้าหมายการให้บริการของกระทรวงแรงงาน สามารถให้บริการประชาชนในรูปแบบประชารัฐได้อย่างมีประสิทธิภาพและเกิดประโยชน์สูงสุดแก่ประชาชน ตามเจตนารมณ์ของพระราชกฤษฎีกาว่าด้วยหลักเกณฑ์และวิธีการบริหารกิจการบ้านเมืองที่ดี พ.ศ. ๒๕๔๖”ปลัดกระทรวงแรงงาน กล่าวในท้ายสุด
-------------------------------------------
กองเผยแพร่และประชาสัมพันธ์/
อารีรัตน์ อัยราคม – ข่าว/
ปริยรณ พรหมสาขา ณ สกลนคร – ภาพ/
18 มกราคม 2562

ที่มา : https://www.thaigov.go.th/news/contents/details/18223
