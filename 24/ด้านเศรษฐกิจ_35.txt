รัฐบาลไทย-ข่าวทำเนียบรัฐบาล-ออมสิน จัดโปรโมชั่นพิเศษ Thailand Smart Money กรุงเทพฯ 14 – 16 ธ.ค.นี้

วันศุกร์ที่ 14 ธันวาคม 2561
ออมสิน จัดโปรโมชั่นพิเศษ Thailand Smart Money กรุงเทพฯ 14 – 16 ธ.ค.นี้
ออมสินจัดโปรพิเศษ Thailand Smart Money กรุงเทพฯ 14–16 ธ.ค.นี้ พบเงินฝากประเภทเผื่อเรียกพิเศษ 105 ดอกเบี้ย Step up เฉลี่ย 4% ยกเว้นภาษี สลากออมสินพิเศษ 5 ปี ดอกเบี้ย 4 บาท แคมเปญ “ออมสินดับเบิลเปย์ แจกรถเพิ่ม 216 คัน” สินเชื่อบ้านดอกเบี้ย 0% นาน 6 ด.
ออมสิน จัดโปรโมชั่นพิเศษ Thailand Smart Money กรุงเทพฯ 14 – 16 ธ.ค.นี้ พบเงินฝากประเภทเผื่อเรียกพิเศษ 105 ดอกเบี้ย Step up เฉลี่ย 4% ยกเว้นภาษี สลากออมสินพิเศษ 5 ปี ดอกเบี้ย 4 บาท แคมเปญ “ออมสินดับเบิลเปย์ แจกรถเพิ่ม 216 คัน” สินเชื่อบ้าน ดอกเบี้ย 0% นาน 6 เดือน
ธนาคารออมสิน นำเสนอโปรโมชั่นพิเศษในงาน Thailand Smart Money กรุงเทพฯ ครั้งที่ 9 พบกับเงินฝากเผื่อเรียกพิเศษ 105 ดอกเบี้ยแบบขั้นบันได เฉลี่ย 4% ต่อปี และเงินฝากสุดฮิต “สลากออมสินพิเศษ 5 ปี” ดอกเบี้ย 4 บาท ด้านสินเชื่อ พบสินเชื่อบ้าน ดอกเบี้ย 0% 6 เดือน สินเชื่อ Reverse Mortgage สำหรับผู้สูงวัย ดอกเบี้ย 0% นาน 2 ปี พร้อมโปรโมชั่นน่าสนใจอีกมากมาย
นายอิสระ วงศ์รุ่ง รองผู้อำนวยการธนาคารออมสิน กลุ่มลูกค้าบุคคล เปิดเผยว่า ธนาคารออมสินร่วมออกบูธภายในงาน Thailand Smart Money กรุงเทพฯ ครั้งที่ 9 ระหว่างวันที่ 14-16 ธันวาคม 2561 ณ Sky Hall ชั้น 3 ห้างสรรพสินค้าเซ็นทรัลพลาซ่า ลาดพร้าว ภายใต้แนวคิด “ตอบโจทย์ทุกมิติทางการเงินของคนไทยยุค 5.0 แบบไร้ขีดจำกัด : Empowering Total financial Solutions with the next digithai intelligent banking 5.0” นำเสนอเงินฝากที่มีผลตอบแทนน่าสนใจ ได้แก่ “เงินฝากเผื่อเรียกพิเศษ 105” อัตราดอกเบี้ยแบบขั้นบันได (Step up) วันที่ 1-35 = 1.00% ต่อปี วันที่ 36-70 = 2.00% ต่อปี และ วันที่ 71-105 = 9.00% ต่อปี หรือคิดเฉลี่ยเป็น 4.00% ต่อปี (เทียบเท่าเงินฝากประจำ 4.706% ต่อปี) ดอกเบี้ยยกเว้นภาษี เปิดรับฝากเฉพาะบุคคลธรรมดา ฝากได้สูงสุดไม่เกิน 500,000 บาท 1 ชื่อ ต่อ 1 บัญชี มีเงื่อนไขการรับฝากด้วยการเปิดใช้บริการบัตรอิเล็กทรอนิกส์ และบริการ MyMo เปิดจองสิทธิ์วันละ 2 รอบ เวลา 13.00 น. และ 16.00 น. รอบละ 100 สิทธิ์ รวม 200 สิทธิ์/วัน
พร้อมกันนี้ ยังมี สลากออมสินพิเศษ 5 ปี งวดที่ 510 มอบสิทธิ์ลุ้นรับรางวัลในแคมเปญ “ออมสินดับเบิลเปย์ แจกรถเพิ่ม 216 คัน” ซึ่งจะจับรางวัลตั้งแต่วันที่ 30 ธันวาคม 2561 – 1 ธันวาคม 2562 รวมจำนวนทั้งสิ้น 12 ครั้ง จำนวนรางวัล 216 รางวัล มูลค่ารวมกว่า 28 ล้านบาท มีรางวัลสูงสุด คือ รถยนต์ Mercedes-Benz รุ่น E 350 จำนวน 2 รางวัล มูลค่า 7.16 ล้านบาท โดยสลากออมสินพิเศษ งวดนี้มีอายุสลาก 5 ปี เปิดรับฝากหน่วยละ 100 บาท (1 หน่วย ต่อ 1 หมายเลข) เมื่อถือสลากตลอด 5 ปี จะได้ลุ้นถูกรางวัลจากการออกรางวัลเลขสลากทุกวันที่ 1 ของเดือน จำนวน 60 ครั้ง ตลอดระยะเวลาการฝาก โดยมีรางวัลสูงสุด รางวัลที่ 1 มูลค่าเงินรางวัล 5 ล้านบาท หมุน 3 ครั้ง อีกทั้งยังมีผลตอบแทนเมื่อฝากครบ 5 ปี จะได้ดอกเบี้ยหน่วยละ 4 บาท
สำหรับผลิตภัณฑ์สินเชื่อ ธนาคารฯ นำเสนอโปรโมชั่นพิเศษกับสินเชื่อบ้าน หรือ สินเชื่อเคหะ กรณีลูกค้าทั่วไป เมื่อเลือกทำประกันชีวิตเพื่อประกันสินเชื่อ อัตราดอกเบี้ย 0% นาน 6 เดือน เดือนที่ 7-12 อัตราดอกเบี้ย MRR-5% ต่อปี (อัตราดอกเบี้ย MRR ของธนาคารฯ ปัจจุบัน = 7.00% ต่อปี) ปีที่ 2-3 MRR-3% ต่อปี ปีที่ 4 เป็นต้นไป MRR-1.5% ต่อปี กรณีไถ่ถอนจำนอง วงเงินสินเชื่อคงเหลือ 2 ล้านบาทขึ้นไป อัตราดอกเบี้ยเฉลี่ย 3 ปี 3% และฟรีค่าธรรมเนียมบริการสินเชื่อ ค่านิติกรรมสัญญา และค่าประเมินหลักทรัพย์ โดยสมัครผลิตภัณฑ์ทางการเงินของธนาคารออมสิน 3 หรือ 4 ประเภท หากเป็นผู้มีรายได้ประจำ/ผู้ประกอบวิชาชีพเฉพาะ ธนาคารฯ คิดดอกเบี้ยคงที่ 3.50% ต่อปี นาน 5 ปี หลังจากนั้น MRR-1.75% ต่อปี นอกจากนี้ ยังมี สินเชื่อที่อยู่อาศัยสำหรับผู้สูงวัย หรือ Reverse Mortgage เงินกู้สำหรับนำไปเป็นค่าใช้จ่ายในการครองชีพ โดยนำที่อยู่อาศัย ได้แก่ บ้านพร้อมที่ดินหรือห้องชุดที่ตนเองเป็นเจ้าของมาค้ำประกันสินเชื่อ คุณสมบัติผู้กู้มีอายุ 60 ปีขึ้นไป แต่ไม่เกิน 80 ปี วงเงินกู้สูงสุด 10 ล้านบาท อัตราดอกเบี้ย 2 ปีแรก 0% ปีที่ 3 เป็นต้นไป MRR-1% ต่อปี
“สิ่งที่ผู้เข้าชมบูธธนาคารออมสินและใช้บริการจะพลาดไม่ได้คือ ของที่ระลึกที่อยู่ในโปรโมชั่นผลิตภัณฑ์ทางการเงินทุกประเภท ที่ธนาคารได้จัดเตรียมไว้มากมาย พร้อมกับกิจกรรมดีดีที่น่าสนใจและความบันเทิงหลากหลายไว้ให้ลูกค้าและผู้เข้าชมงานได้ร่วมสนุกสนานและเพลิดเพลินตลอดทั้งงาน”รองผู้อำนวยการธนาคารออมสิน กล่าวในที่สุด

ที่มา : https://www.thaigov.go.th/news/contents/details/17498
