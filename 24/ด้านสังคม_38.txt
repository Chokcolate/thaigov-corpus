รัฐบาลไทย-ข่าวทำเนียบรัฐบาล-กระทรวงดิจิทัลฯ หารือเตรียมการทดสอบเทคโนโลยี 5G ในพื้นที่ EEC กับหน่วยงานที่เกี่ยวข้อง

วันพฤหัสบดีที่ 20 ธันวาคม 2561
กระทรวงดิจิทัลฯ หารือเตรียมการทดสอบเทคโนโลยี 5G ในพื้นที่ EEC กับหน่วยงานที่เกี่ยวข้อง
กระทรวงดิจิทัลฯ
นายพันธ์ศักดิ์ ศิริรัชตพงษ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคมเป็นประธานการประชุมคณะทำงานเตรียมการและทดสอบเทคโนโลยี 5G ครั้งที่ 2/2561 เมื่อวันที่ 18 ธันวาคม 2561 ณ ห้องประชุม MDES1 กระทรวงดิจิทัลเพื่อเศรษฐกิจและสังคม กรุงเทพฯ ทั้งนี้ ข้อสรุปที่ประชุมมีความคืบหน้าในการพัฒนาสนามทดสอบ 5G ในพื้นที่ EEC ประกอบด้วย การลงพื้นที่สำรวจและเยี่ยมชมพื้นที่ (Site Survey) ของผู้ประกอบการ ณ มหาวิทยาลัยเกษตรศาสตร์ วิทยาเขตศรีราชา จ.ชลบุรี การจัดทำกรอบและหลักการทดสอบการใช้ประโยชน์เทคโนโลยี 5G สำหรับอุตสาหกรรมในอนาคต โดยความร่วมมือของสมาคมโทรคมนาคมแห่งประเทศไทย สมาคมสมาพันธ์เทคโนโลยีสารสนเทศและการสื่อสารแห่งประเทศไทย นอกจากนี้ ที่ประชุมได้มีการหารือแนวทางการเตรียมโครงข่ายเน็ตเวิร์กพื้นฐานในพื้นที่ ให้พร้อมรองรับการทดสอบการประยุกต์ใช้งานเทคโนโลยี 5G เพื่ออุตสาหกรรมในอนาคตให้เป็นไปอย่างมีประสิทธิภาพ และสามารถแสดงให้เห็นถึงประโยชน์ของเทคโนโลยี 5G ได้อย่างชัดเจน ซึ่งที่ประชุมมีความเห็นพ้องกันในการจัดทำบันทึกข้อตกลงความร่วมมือเรื่องการทดสอบเทคโนโลยี 5G ช่วงเดือนมกราคม 2562
**********************

ที่มา : https://www.thaigov.go.th/news/contents/details/17649
