รัฐบาลไทย-ข่าวทำเนียบรัฐบาล-รมว.ศธ.พบครูภาษาจีน รุ่น 4

วันศุกร์ที่ 15 มีนาคม 2562
รมว.ศธ.พบครูภาษาจีน รุ่น 4
สถาบันภาษาจีน สำนักวิชาการและมาตรฐานการศึกษา สำนักงานคณะกรรมการการศึกษาขั้นพื้นฐาน (สพฐ.) จัดโครงการค่ายอบรมครูภาษาจีน รุ่นที่ 4 โดยได้รับเกียรติจาก นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พบปะและให้กำลังใจครูที่เข้ารับการอบรม
สถาบันภาษาจีน สำนักวิชาการและมาตรฐานการศึกษา สำนักงานคณะกรรมการการศึกษาขั้นพื้นฐาน (สพฐ.) จัดโครงการค่ายอบรมครูภาษาจีน รุ่นที่ 4 โดยได้รับเกียรติจาก นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พบปะและให้กำลังใจครูที่เข้ารับการอบรม เมื่อวันพุธที่ 13 มีนาคม 2562 ณ โรงแรมรอยัล ริเวอร์ กรุงเทพฯ โดยมีนายพีระ รัตนวิจิตร รองเลขาธิการคณะกรรมการการศึกษาขั้นพื้นฐาน (รองเลขาธิการ กพฐ.), ศาสตราจารย์พิเศษ ประพิณ มโนมัยวิบูลย์ คณะทำงานด้านยุทธศาสตร์การพัฒนาการเรียนการสอนภาษาจีน, ผศ.ปราณี โชคขจิตสัมพันธ์ ผู้เชี่ยวชาญพิเศษด้านหลักสูตรการศึกษา ปฏิบัติหน้าที่ที่ปรึกษาพิเศษสถาบันภาษาจีน สพฐ., ผู้บริหาร สพฐ. และครูภาษาจีน จำนวน 144 คน เข้าร่วม
รมว.ศึกษาธิการ กล่าวว่า โครงการค่ายอบรมครูภาษาจีนเป็นส่วนหนึ่งของการปฏิรูปการจัดการเรียนการสอนภาษาจีน ที่ดำเนินการอย่างต่อเนื่องมาเป็นปีที่ 3 โดยใช้รูปแบบการอบรมเช่นเดียวกับการอบรมครูภาษาอังกฤษแบบเข้ม (Boot Camp) เป็นระยะเวลา 1 เดือนในช่วงปิดภาคเรียน เพราะไม่ต้องการดึงครูออกจากห้องเรียน ซึ่งครูที่เข้าอบรมจะได้รับการประเมินความสามารถด้านภาษาจีนก่อนเข้ารับการอบรม อีกทั้งมีวิทยากรชาวไทยที่มีความเชี่ยวชาญด้านภาษาจีน ทำหน้าที่ให้ความรู้และฝึกปฏิบัติอย่างเข้มข้น โดยครูที่เข้ารับการอบรมสามารถนำชั่วโมงการอบรมไปนับชั่วโมง เพื่อเชื่อมโยงกับการเลื่อนวิทยฐานะได้
นอกจากการจัดค่ายอบรมครูภาษาจีนแล้ว  สพฐ. ยังได้จัดการเรียนการสอนห้องเรียนภาษาจีนในสถานศึกษา 5 แห่ง ในปีการศึกษา 2561 และในปีการศึกษา 2562 โดยจะเพิ่มห้องเรียนภาษาจีนอีก 7 แห่งในภูมิภาคต่าง ๆ ทั่วประเทศ ซึ่งมุ่งหวังให้นักเรียนได้เรียนรู้ภาษาและวัฒนธรรมจีนอย่างลึกซึ้ง พร้อมกับฝึกฝนการใช้ภาษาจีนอย่างสม่ำเสมอจนเกิดความคล่องแคล่ว ทั้งนี้ กระทรวงศึกษาธิการ โดย สพฐ. ได้ตั้งเป้าหมายในการขยายผลห้องเรียนภาษาจีนให้มากขึ้น เพื่อสร้างพื้นฐานด้านภาษาจีนที่เข้มแข็งอย่างต่อเนื่องจนเกิดการขยายผลอย่างยั่งยืนต่อไป
ทั้งนี้ การปฏิรูปการจัดการเรียนการสอนภาษาจีนในสถานศึกษาของไทย เป็นอีกหนึ่งโครงการที่ทำให้เกิดภาคภูมิใจ เพราะในอนาคตภาษาจีนจะมีความสำคัญไม่แพ้ภาษาอังกฤษ โดยจะเห็นได้จากความร่วมมือระหว่างประเทศไทยกับสาธารณรัฐประชาชนจีนในหลายด้าน อาทิ โครงการรถไฟความเร็วสูง, การลงทุนในประเทศจีน เป็นต้น
ดังนั้น กระบวนการเตรียมกำลังคนที่มีความสามารถด้านภาษาจีนเป็นเรื่องที่มีความสำคัญอย่างยิ่ง จึงส่งเสริมการสอนภาษาจีนในโรงเรียนของรัฐเพิ่มมากขึ้น เพื่อเสริมสร้างศักยภาพมนุษย์ ตอบโจทย์การพัฒนาประเทศ และสามารถแข่งขันกับนานาประเทศได้ จึงขอให้ครูภาษาจีนทุกคนมุ่งมั่นตั้งใจและร่วมเป็นกำลังสำคัญของประวัติศาสตร์การพัฒนาการศึกษาของประเทศด้วย
นายพีระ รัตนวิจิตร รองเลขาธิการ กพฐ. กล่าวว่า ทักษะภาษาจีนเป็นอีกหนึ่งทักษะที่มีความสำคัญในโลกยุคปัจจุบัน ประกอบกับประเทศจีนสามารถพัฒนาประเทศได้อย่างก้าวหน้าและรวดเร็วอยู่ในอันดับต้น ๆ ของโลก จึงเกิดแนวโน้มความจำเป็นและต้องการด้านการสื่อสารภาษาจีนมากขึ้นทั่วโลก อีกทั้งด้วยกระแสการพัฒนาของประเทศแถบตะวันออกของโลกที่มีความเปลี่ยนแปลงมากยิ่งขึ้น ทำให้กระทรวงศึกษาธิการตระหนักถึงความสำคัญและจำเป็นในการเร่งสร้างทักษะและความสามารถในการสื่อสารภาษาที่ 2-3 อย่างหลีกเลี่ยงไม่ได้ เพื่อสร้างคุณลักษณะและทักษะแก่กำลังคนของเราให้มีความพร้อมรอบด้าน ซึ่งทักษะภาษาเป็นทักษะหนึ่งที่จะช่วยสร้างความได้เปรียบทางด้านการติดต่อสื่อสารอย่างมีนัยสำคัญในโลกอนาคต
ในนามของ สพฐ. จึงได้จัดโครงการอบรมครูภาษาจีน รุ่นที่ 4 เพื่อแสดงจุดยืนและสานต่อโครงการดี ๆ ที่จะช่วยพัฒนาครูที่เก่งและดี เพื่อไปสร้างการเรียนรู้และถ่ายทอดทักษะทางภาษาจีนให้กับเด็กและเยาวชนที่จะเป็นกำลังสำคัญของประเทศต่อไป
Written by อรพรรณ ฤทธิ์มั่น
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/19351
