รัฐบาลไทย-ข่าวทำเนียบรัฐบาล-รมว.กก.สำรวจพื้นที่การส่งเสริมและพัฒนาแหล่งท่องเที่ยวเมืองรอง

วันศุกร์ที่ 15 กุมภาพันธ์ 2562
รมว.กก.สำรวจพื้นที่การส่งเสริมและพัฒนาแหล่งท่องเที่ยวเมืองรอง
นายวีระศักดิ์ โควสุรัตน์ (รมว.กก.) เยี่ยมชมและสำรวจพื้นที่แหล่งท่องเที่ยวจังหวัดลำปาง ระหว่างวันที่ 25 – 26 มกราคม 2562 เพื่อส่งเสริมและพัฒนาแหล่งท่องเที่ยวเมืองรอง
นายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา (รมว.กก.) เยี่ยมชมและสำรวจพื้นที่แหล่งท่องเที่ยวจังหวัดลำปาง ระหว่างวันที่ 25 – 26 มกราคม 2562 เพื่อส่งเสริมและพัฒนาแหล่งท่องเที่ยวเมืองรอง
วันที่ 25 มกราคม 2562 ช่วงเช้า รมว.กก. ลงพื้นที่เยี่ยมชมระบบการบริหารจัดการพื้นที่รอบบริเวณที่ทำการอุทยานแห่งชาติแจ้ซ้อน ซึ่งได้รับรางวัลอุตสาหกรรมท่องเที่ยวไทย ปี 2560 ประเภทแหล่งท่องเที่ยวทางธรรมชาติ ชมบ่อน้ำร้อนแจ้ซ้อน และห้องอาบน้ำแร่ และเดินป่าชมน้ำตก พร้อมทั้งชมการให้บริการและวางจำหน่ายสินค้าให้กับนักท่องเที่ยว
จากนั้นในช่วงบ่าย รมว.กก. เยี่ยมชมบ้านหลุยส์ ที เลียวโอโนแวนส์
บ้านไม้โบราณอายุมากกว่า 110 ปี สมัยรัชกาลที่ 4 และรับฟังบรรยายประวัติการค้าไม้จังหวัดลำปางของนายห้างค้าไม้อังกฤษ โดย ศจ.ดร.กิตติชัย วัฒนานิกร ต่อจากนั้นนั่งรถม้าชมชุมชนและเดินชมกิจกรรมตลาดถนนวัฒนธรรม ก่อนจะร่วมรับประทานอาหารค่ำ และการปาฐกถา (Dinner Talk) สอบถามแลกเปลี่ยนความรู้ กับผู้นำภาครัฐและเอกชน เพื่อการส่งเสริมและพัฒนาการท่องเที่ยวจังหวัดลำปางอย่างยั่งยืน
วันที่ 26 มกราคม 2562 รมว.กก. เดินทางไปเยี่ยมชมสถานีรถไฟจังหวัดลำปาง ซึ่งเป็นการผสมผสานระหว่างสถาปัตยกรรมไทยภาคเหนือกับสถาปัตยกรรมยุโรป จากนั้นร่วมขี่จักรยานไปตลาดเก๊าจาว เดินชมบรรยากาศโบราณของตลาดเก๊าจาว ชมอาคารภาพวาด Street Art และเยี่ยมชมมูลนิธิลำปางสงเคราะห์ ศูนย์รวมชาวจีนในจังหวัดลำปาง เป็นสถานที่ช่วยเหลือผู้ตกทุกข์ได้ยาก ผู้ยากไร้ มีสถาปัตยกรรมที่สวยงามมีห้องประดิษฐานเทพเจ้าต่างๆ  มีคำคมตัวอักษรภาษาจีนด้วยพู่กันที่สวยงาม ก่อนเดินทางกลับ

ที่มา : https://www.thaigov.go.th/news/contents/details/18813
