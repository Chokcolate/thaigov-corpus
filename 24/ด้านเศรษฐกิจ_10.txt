รัฐบาลไทย-ข่าวทำเนียบรัฐบาล-รัฐมนตรีช่วยฯ ก.อุตฯ ลงพื้นที่เยี่ยมชมการประกอบกิจการ บริษัท ศรีแก้วรับเบอร์เทค จำกัด จ.บึงกาฬ

วันอังคารที่ 11 ธันวาคม 2561
รัฐมนตรีช่วยฯ ก.อุตฯ ลงพื้นที่เยี่ยมชมการประกอบกิจการ บริษัท ศรีแก้วรับเบอร์เทค จำกัด จ.บึงกาฬ
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เยี่ยมชมการประกอบกิจการ บริษัท ศรีแก้วรับเบอร์เทค จำกัด
วันนี้ (11 ธันวาคม 2561) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม พร้อมด้วย นางสาวนิสากร จึงเจริญธรรม รองปลัดกระทรวงอุตสาหกรรม นายกอบชัย สังสิทธิสวัสดิ์ อธิบดีกรมส่งเสริมอุตสาหกรรม นายณัฐพล รังสิตพล ผู้อำนวยการสำนักงานเศรษฐกิจอุตสาหกรรม และนายภานุวัฒน์ ตริยางกรูศรี รองอธิบดีกรมส่งเสริมอุตสาหกรรม รักษาการผู้ตรวจราชการกระทรวงอุตสาหกรรม เยี่ยมชมการประกอบกิจการ บริษัท ศรีแก้วรับเบอร์เทค จำกัด ซึ่งทำธุรกิจเกี่ยวกับการแปรรูปยางพาราในรูปแบบต่าง ๆ โดยมีนายธนวณิช ชัยชนะ กรรมการผู้จัดการบริษัทฯ ให้การต้อนรับ
บริษัท ศรีแก้วรับเบอร์เทค จำกัด ถือประกอบกิจการแปรรูปยางพาราแท้เป็นผลิตภัณฑ์ต่าง ๆ จากน้ำยางข้น 60% อาทิ หมอนยางพารา ที่นอน แผ่นอาสนะ แผ่นรองสำหรับผู้ป่วยที่มีแผลกดทับ โดยผลิตและออกแบบให้เข้ากับสรีระ เพื่อช่วยให้การไหลเวียนโลหิตดีขึ้น ทำให้มีการนอนหลับที่ดีและถูกต้อง เหมาะสำหรับผู้ที่ต้องการดูแลสุขภาพ
นอกจากนี้ บริษัทฯ ยังมีธุรกิจ ศรีแก้วเมล่อนฟาร์ม ปลูกเมล่อนสายพันธุ์ คิโมจิ เนื้อสีเขียว พันธุ์บารมี พันธุ์แจ่มจันทร์ พันธุ์จันทร์ฉาย และพันธุ์ไข่มังกร ซึ่งทั้งหมดมีเนื้อสีส้ม โดยปลูกในโรงเรือนปิด ปลอดสารพิษ 100% จึงได้เมล่อนที่มีคุณภาพ และมีรสชาติหวานกรอบ โดยทางฟาร์มได้มีการสลักชื่อบนเมล่อนตามความต้องการของลูกค้า ซึ่งถือเป็นเอกลักษณ์ของทางฟาร์ม สามารถนำไปเป็นของขวัญและของฝากในโอกาสต่าง ๆ ได้

ที่มา : https://www.thaigov.go.th/news/contents/details/17426
