รัฐบาลไทย-ข่าวทำเนียบรัฐบาล-สธ.ชวนประชาชนเร่งกำจัดแหล่งลูกน้ำยุงลายในบ้าน

วันพฤหัสบดีที่ 14 มีนาคม 2562
สธ.ชวนประชาชนเร่งกำจัดแหล่งลูกน้ำยุงลายในบ้าน
กระทรวงสาธารณสุข ชวนประชาชนเร่งกำจัดแหล่งลูกน้ำยุงลายในบ้านก่อนเข้าหน้าฝน หลังจากสำรวจค่าดัชนีลูกน้ำยุงลายทั้ง 2 รอบพบว่า บ้านเป็นแหล่งลูกน้ำยุงลายหรือแหล่งโรค สูงกว่าวัด โรงเรียน และโรงพยาบาล
กระทรวงสาธารณสุข ชวนประชาชนเร่งกำจัดแหล่งลูกน้ำยุงลายในบ้านก่อนเข้าหน้าฝน หลังจากสำรวจค่าดัชนีลูกน้ำยุงลายทั้ง 2 รอบพบว่า บ้านเป็นแหล่งลูกน้ำยุงลายหรือแหล่งโรค สูงกว่าวัด โรงเรียน และโรงพยาบาล
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์กรณีการคาดการณ์โรคไข้เลือดออกของสำนักระบาดวิทยา กรมควบคุมโรค คาดหากไม่มีมาตรการควบคุมโรคที่เข้มแข็ง อาจเกิดการระบาดคล้ายในปี 2556 ว่า  กระทรวงสาธารณสุข ได้ร่วมกับชุมชนจัดทำโครงการจิตอาสาทำลายแหล่งเพาะพันธุ์ยุงลาย ตั้งแต่เดือนมกราคม 2562 และสำรวจค่าดัชนีลูกน้ำยุงลาย ทั้ง 2 ครั้งพบว่า บ้านมีค่าดัชนีลูกน้ำยุงลายสูงกว่าวัด โรงเรียน และโรงพยาบาล ซึ่งทำให้โอกาสเกิดการระบาดสูงเนื่องจากยุงลายอยู่ในบ้าน จึงขอให้ประชาชนช่วยกันสำรวจภาชนะใส่น้ำภายในบ้านของตนเองตั้งแต่ก่อนเข้าหน้าฝน ล้างภาชนะที่เก็บน้ำใช้ และขัดไข่ยุงลายที่เกาะด้านในของภาชนะ ลักษณะเป็นจุดเล็ก ๆ สีดำ และอยู่ได้นานถึง 1 ปี เนื่องจากเมื่อฝนตก มีน้ำขัง ไข่ยุงจะเปลี่ยนเป็นลูกน้ำยุงลายภายใน 1-2 วัน และเป็นยุงลายใน 7 วัน เมื่อไปกัดคนอาจทำให้เป็นไข้เลือดออกได้ ซึ่งจุดที่พบลูกน้ำส่วนใหญ่จะเป็นอ่างซีเมนต์ที่เก็บน้ำไว้ใช้ในห้องน้ำ จานรองกระถางต้นไม้ ภาชนะที่รองน้ำทิ้งด้านหลังตู้เย็น และยางรถยนต์
“ในปีนี้ พบผู้เสียชีวิตจากโรคไข้เลือดออกเป็นผู้ใหญ่ ที่มีปัจจัยเสี่ยงคล้ายกับปีที่ผ่านมา คือมีโรคเรื้อรังประจำตัว ภาวะน้ำหนักตัวเกินหรืออ้วน และซื้อยากินเองหรือไปรักษาที่คลินิกหลายแห่ง มีผลให้การวินิจฉัยโรคและได้รับการรักษาล่าช้า จึงขอแนะนำประชาชนหากเป็นไข้สูงลอย ไม่ไอ ไม่มีน้ำมูก กินยาลดไข้พาราเซตามอลแล้วอาการไม่ดีขึ้นภายใน 2 วัน ขอให้รีบพบแพทย์ ไม่ซื้อยาลดไข้กลุ่มเอนเสดเช่น ไอบูโพรเฟน หรือแอสไพรินกินเอง” นายแพทย์สุขุมกล่าว
ทั้งนี้ การทำลายแหล่งเพาะพันธุ์ยุงลาย ด้วยมาตรการ 3 เก็บ 3 โรค คือ เก็บบ้าน ให้ปลอดโปร่งไม่ให้ยุงลายเกาะพัก เก็บขยะ เศษภาชนะไม่ให้เป็นแหล่งเพาะพันธุ์ของยุงลาย  และเก็บน้ำ ปิดให้มิดชิดหรือเปลี่ยนถ่ายน้ำทุกสัปดาห์ไม่ให้ยุงลายวางไข่ ซึ่งป้องกันได้ 3 โรค คือ ไข้เลือดออก โรคติดเชื้อไวรัสซิกา และโรคไข้ปวดข้อยุงลาย สำหรับยางรถยนต์เก่าให้เก็บไว้ในที่มีหลังคา หรือนำมาซ้อนกันและคลุมไว้ไม่ให้มีน้ำขัง จานรองกระถางต้นไม้ โรยทรายรองไว้เพื่อซับน้ำไม่ให้มีน้ำขัง ส่วนอ่างซีเมนต์ที่ใช้เก็บน้ำในห้องน้ำใส่ทรายกำจัดลูกน้ำ ซึ่งสามารถซื้อได้ตามร้านขายยาทั่วไป หรือขอรับที่สถานบริการสาธารณสุขใกล้บ้าน
********************************************   14 มีนาคม 2562

ที่มา : https://www.thaigov.go.th/news/contents/details/19320
