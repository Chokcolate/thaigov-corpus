รัฐบาลไทย-ข่าวทำเนียบรัฐบาล-แพร่คึกคัก จัดงานมหกรรม 4 ภาคสุดยิ่งใหญ่

วันจันทร์ที่ 18 กุมภาพันธ์ 2562
แพร่คึกคัก จัดงานมหกรรม 4 ภาคสุดยิ่งใหญ่
กระทรวงทรัพยากรธรรมชาติและสิ่งแวดล้อม จัดงานมหกรรม "ไม้มีค่า ป่าชุมชน คนอยู่กับป่า เพิ่มคุณค่าทะเลไทย ใส่ใจสิ่งแวดล้อม พร้อมน้ำในไร่นา มีประปาทุกครัวเรือน" ครั้งที่ 1 ภาคเหนือ ระหว่างวันที่ 15-17 กุมภาพันธ์ 2562 ณ สถาบันประชารัฐพิทักษป่า จังหวัดแพร่
แพร่คึกคัก จัดงานมหกรรม 4 ภาคสุดยิ่งใหญ่
กระทรวงทรัพยากรธรรมชาติและสิ่งแวดล้อม จัดงานมหกรรม "ไม้มีค่า ป่าชุมชน คนอยู่กับป่า เพิ่มคุณค่าทะเลไทย ใส่ใจสิ่งแวดล้อม พร้อมน้ำในไร่นา มีประปาทุกครัวเรือน" ครั้งที่ 1 ภาคเหนือ ระหว่างวันที่ 15-17 กุมภาพันธ์ 2562 ณ สถาบันประชารัฐพิทักษป่า จังหวัดแพร่
นายโสภณ  ทองดี ผู้ตรวจราชการกระทรวงทรัพยากรธรรมชาติและสิ่งแวดล้อม ในฐานะโฆษกกระทรวงทรัพยากรธรรมชาติและสิ่งแวดล้อม เปิดเผยว่า การจัดงานมหกรรม 4 ภาค "ไม้มีค่า ป่าชุมชน คนอยู่กับป่า เพิ่มคุณค่าทะเลไทย ใส่ใจสิ่งแวดล้อม พร้อมน้ำในไร่นา มีประปาทุกครัวเรือน" จัดขึ้นโดยความร่วมมือของทุกหน่วยงานในสังกัดกระทรวงทรัพยากรธรรมชาติและสิ่งแวดล้อม (ทส.) ร่วมกับองค์กรภาคเอกชน ประชาชน และกลุ่มเครือข่ายในความรับผิดชอบของกระทรวงทรัพยากรธรรมชาติและสิ่งแวดล้อม
โดยเมื่อวันที่ 16 กุมภาพันธ์ 2562 พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้เกียรติเป็นประธานในพิธีเปิดงานมหกรรม “ไม้มีค่า
ป่าชุมชน คนอยู่กับป่า เพิ่มคุณค่าทะเลไทย ใส่ใจสิ่งแวดล้อม พร้อมน้ำในไร่นา มีประปาทุกครัวเรือน” ครั้งที่ 1 ภาคเหนือ โดยมีนายพงศ์รัตน์ ภิรมย์รัตน์ ผู้ว่าราชการจังหวัดให้การต้อนรับ พร้อมกันนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ชี้แจงถึงความตั้งใจและเจตรมณ์ของรัฐบาลในการผลักดันกฎหมาย 13 ฉบับ ที่มุ่งให้เกิดประโยชน์สูงสุดกับประชาชน เปลี่ยนจาก “ห้าม” เป็น “ให้” จาก “จับกุม” เป็น “อำนวยความสะดวก ส่งเสริม” จาก “ความหวาดระแวง” เป็น “ความไว้วางใจ” และพร้อมที่จะสนับสนุนการปฏิบัติงานของเจ้าหน้าที่ภาครัฐ นอกจากนี้ ได้ขับเคลื่อนการทำงานตามแนวทางแผนปฏิรูปประเทศ ไปสู่ความมั่นคง มั่งคั่ง และยั่งยืน ให้เห็นถึงความเปลี่ยนแปลงทั้งโครงสร้างการทำงานและแนวคิดการปฏิบัติงานของทุกฝ่าย นำเทคโนโลยีเข้ามาช่วยปฏิบัติงานในการดูแลจัดการทรัพยากรป่าไม้ และได้หนังสืออนุญาตให้เข้าทำประโยชน์หรืออยู่อาศัยตามโครงการจัดที่ดินทำกินให้ชุมชนตามนโบายรัฐบาล (คทช) และมอบหนังสือแสดงโครงการป่าชุมชน แก่ผู้แทนชุมชนผู้ผ่านการตรวจสอบและได้รับสิทธิภายใต้โครงการฯ ดังกล่าว และได้มอบพันธุ์กล้าไม้มีค่าแก่ผู้แทนชุมชน เพื่อนำไปปลูกในพื้นที่ ต่อไป และได้ปลูกต้นไม้ร่วมกับผู้บริหาร พร้อมเดินชมนิทรรศการ ทำกิจกรรม ร่วมเสวนาพูดคุยกับนักวิชาการและประชาชนภายในงาน
โดยภายในงานมีการจัดแสดงนิทรรศการผลการดำเนินงานของหน่วยงานในสังกัด ทส. ในการขับเคลื่อนนโยบายสำคัญของรัฐบาลในด้านการจัดการทรัพยากรธรรมชาติและสิ่งแวดล้อมของประเทศ การจัดแสดงนิทรรศการมีชีวิตให้ความรู้ด้านการอนุรักษ์ทรัพยากรธรรมชาติและสิ่งแวดล้อม จุดบริการ “คลินิก ทส.” พร้อมเจ้าหน้าที่ให้ความรู้และคำแนะนำ การจำหน่ายสินค้าจากหน่วยงาน ทส. และกลุ่มเครือข่าย รวมทั้ง แจกเมล็ดพืชและกล้าพันธุ์ไม้มีค่าสำหรับประชาชนผู้สนใจ นอกจากนี้ ยังมีกิจกรรมให้ผู้เข้าร่วมงานมีส่วนร่วมอีกมากมาย งานนี้มีผู้สนใจเข้าร่วมงานทั้งจากหน่วยงานภาครัฐ ภาคเอกชน รวมถึงประชาชนในจังหวัดแพร่และพื้นที่ใกล้เคียง เข้าร่วมงานกว่า 1,500 คน
สำหรับการจัดงานมหกรรมป่าไม้ครั้งนี้ เป็นครั้งที่ 1 จัดขึ้นระหว่างวันที่ 15 – 17 กุมภาพันธ์ 2562 ณ สถาบันประชารัฐพิทักษ์ป่า จังหวัดแพร่ ตั้งแต่เวลา 11.00 – 20.00 น. สำหรับการจัดงานในครั้งต่อไปจะมีขึ้นอีก 3 ครั้ง ใน 3 ภูมิภาค ดังนี้
• ครั้งที่ 2 ภาคกลาง จัดขึ้นระหว่างวันที่ 22 – 24 กุมภาพันธ์ 2562 ณ อุทยานมังกรสวรรค์ ศาลเจ้าพ่อหลักเมืองสุพรรณบุรี  จังหวัดสุพรรณบุรี
• ครั้งที่ 3 ภาคตะวันออกเฉียงเหนือ จัดขึ้นระหว่างวันที่ 1 – 3 มีนาคม 2562 ณ สำนักจัดการทรัพยากรป่าไม้ที่ 7 (ขอนแก่น) จังหวัดขอนแก่น
• ครั้งที่ 4 ภาคใต้ จัดขึ้นระหว่างวันที่ 8 – 10 มีนาคม 2562 ณ หอประชุมวชิราลงกรณ  มหาวิทยาลัยราชภัฏสุราษฎร์ธานี จังหวัดสุราษฎร์ธานี

ที่มา : https://www.thaigov.go.th/news/contents/details/18845
