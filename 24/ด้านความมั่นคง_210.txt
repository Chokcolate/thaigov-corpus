รัฐบาลไทย-ข่าวทำเนียบรัฐบาล-กสร. ประกาศขอความร่วมมือให้ลูกจ้างหยุดงาน ไปใช้สิทธิเลือกตั้ง

วันจันทร์ที่ 11 มีนาคม 2562
กสร. ประกาศขอความร่วมมือให้ลูกจ้างหยุดงาน ไปใช้สิทธิเลือกตั้ง
กรมสวัสดิการและคุ้มครองแรงงาน ออกประกาศขอความร่วมมือนายจ้างให้ลูกจ้างหยุดงานวันที่ 17 มีนาคม หรือ 24 มีนาคม เพื่อไปใช้สิทธิเลือกตั้งล่วงหน้าหรือไปใช้สิทธิเลือกตั้งสมาชิกสภาผู้แทนราษฎร
นายวิวัฒน์ ตังหงส์ อธิบดีกรมสวัสดิการและคุ้มครองแรงงาน (กสร.) เปิดเผยว่า ตามที่ได้มีพระราชกฤษฎีกาให้มีการเลือกตั้งสมาชิกสภาผู้แทนราษฎรเป็นการทั่วไป พ.ศ.2562 ซึ่งคณะกรรมการการเลือกตั้งได้กำหนดวันและเวลาออกเสียงลงคะแนนก่อนวันเลือกตั้ง ณ ที่เลือกตั้งกลาง และกำหนดให้วันอาทิตย์ที่ 17 มีนาคม 2562 เป็นวันออกเสียงลงคะแนน และให้มีการเลือกตั้งสมาชิกสภาผู้แทนราษฎรเป็นการทั่วไปในวันอาทิตย์ที่ 24 มีนาคม 2562 ตั้งแต่เวลา 08.00 -17.00 น.
นายวิวัฒน์ กล่าวต่อไปว่า เพื่อให้ลูกจ้างสามารถทำหน้าที่และใช้สิทธิเลือกตั้งได้อย่างอิสระตามบทบัญญัติ มาตรา 50 (7) แห่งรัฐธรรมนูญแห่งราชอาณาจักรไทย พุทธศักราช 2560 กสร. จึงออกประกาศ ณ วันที่ 8 มีนาคม 2562ขอความร่วมมือสถานประกอบกิจการนายจ้างให้ลูกจ้างที่ทำงานอยู่ในสถานประกอบกิจการ ซึ่งมีสิทธิเลือกตั้งไปใช้สิทธิเลือกตั้งล่วงหน้าหรือไปใช้สิทธิเลือกตั้งสมาชิกสภาผู้แทนราษฎรเป็นทั่วไปตามวันเวลาดังกล่าว

ที่มา : https://www.thaigov.go.th/news/contents/details/19232
