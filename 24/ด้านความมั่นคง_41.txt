รัฐบาลไทย-ข่าวทำเนียบรัฐบาล-กสร. ห่วงความปลอดภัยช่วงปีใหม่ แนะนายจ้างจัดมาตรการป้องกันอัคคีภัย

วันพุธที่ 26 ธันวาคม 2561
กสร. ห่วงความปลอดภัยช่วงปีใหม่ แนะนายจ้างจัดมาตรการป้องกันอัคคีภัย
กรมสวัสดิการและคุ้มครองแรงงาน แนะนายจ้างเตรียมความพร้อมป้องกันอัคคีภัยช่วงหยุดยาว ปีใหม่ ย้ำนายจ้างและลูกจ้างร่วมสร้างจิตสำนึกขับขี่ปลอดภัย
นายวิวัฒน์ ตังหงส์ อธิบดีกรมสวัสดิการและคุ้มครองแรงงาน (กสร.) เปิดเผยว่า ในช่วงเทศกาล ปีใหม่ซึ่งเป็นช่วงที่มีวันหยุดยาวต่อเนื่องหลายวัน สถานประกอบกิจการส่วนใหญ่ก็จะกำหนดเป็นวันหยุดเพื่อให้ลูกจ้างได้กลับภูมิลำเนาหรือท่องเที่ยวในช่วงดังกล่าว ดังนั้น เพื่อป้องกันการเกิดอัคคีภัยและความไม่ปลอดภัยในสถานประกอบกิจการ กสร. จึงขอฝากไปยังนายจ้าง เจ้าหน้าที่ความปลอดภัยในการทำงานและผู้ที่เกี่ยวข้องกำหนดมาตรการหรือแนวทางป้องกันอันตรายที่อาจจะเกิดขึ้นทั้งก่อนและในช่วงวันหยุดเทศกาลปีใหม่ เช่น กำหนดมาตรการในการตรวจสอบดูแลเครื่องจักร เครื่องมือต่าง ๆ ให้อยู่ในสภาพปลอดภัย กำหนดมาตรการในการป้องกันเหตุ ทบทวนแผนฉุกเฉินเพื่อให้สามารถรองรับสถานการณ์ที่อาจเกิดขึ้นได้อย่างมีประสิทธิภาพ เป็นต้น และขอให้นายจ้างย้ำเตือนให้ลูกจ้างปิดเครื่องจักร อุปกรณ์และระบบต่าง ๆ ให้เรียบร้อยก่อนหยุดยาว
นายวิวัฒน์ กล่าวเพิ่มเติมว่า นอกจากนี้ ความปลอดภัยในการเดินทางบนท้องถนนก็เป็นเรื่องที่ต้องตระหนักและให้ความสำคัญ กสร. ขอความร่วมมือนายจ้าง สถานประกอบกิจการทุกแห่งร่วมกันรณรงค์สร้างจิตสำนึกความปลอดภัยและให้ความรู้ในการป้องกันและลดอุบัติเหตุทางถนนแก่ลูกจ้าง รวมทั้งเทคนิคการขับขี่อย่างปลอดภัย การตรวจสภาพของยานพาหนะและอุปกรณ์ต่างๆ เพื่อให้มีความพร้อมในการเดินทางและกลับมาทำงานได้อย่างปลอดภัย

ที่มา : https://www.thaigov.go.th/news/contents/details/17765
