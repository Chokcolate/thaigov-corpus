รัฐบาลไทย-ข่าวทำเนียบรัฐบาล-สธ. ติวผู้บริหารใหม่ระดับอำเภอ สร้างงานเพื่อประชาชนสุขภาพดี

วันพฤหัสบดีที่ 7 มีนาคม 2562
สธ. ติวผู้บริหารใหม่ระดับอำเภอ สร้างงานเพื่อประชาชนสุขภาพดี
กระทรวงสาธารณสุข มอบนโยบายผู้อำนวยการโรงพยาบาลชุมชน และสาธารณสุขอำเภอ ขับเคลื่อนระบบสุขภาพปฐมภูมิ ประชาชนได้รับการดูแลสุขภาพ มีหมอประจำทุกครัวเรือน ด้วยคลินิกหมอครอบครัว รพ.สต.ติดดาว และคณะกรรมการพัฒนาคุณภาพชีวิตระดับอำเภอ
กระทรวงสาธารณสุข มอบนโยบายผู้อำนวยการโรงพยาบาลชุมชน และสาธารณสุขอำเภอ ขับเคลื่อนระบบสุขภาพปฐมภูมิ ประชาชนได้รับการดูแลสุขภาพ มีหมอประจำทุกครัวเรือน ด้วยคลินิกหมอครอบครัว รพ.สต.ติดดาว และคณะกรรมการพัฒนาคุณภาพชีวิตระดับอำเภอ
นายแพทย์ไพศาล ดั่นคุ้ม รองปลัดกระทรวงสาธารณสุข เปิดการอบรมโครงการปฐมนิเทศผู้อำนวยการโรงพยาบาลชุมชน และสาธารณสุขอำเภอที่ได้รับการแต่งตั้งใหม่ ประจำปี 2562 ที่โรงแรมเอเชีย แอร์พอร์ท จังหวัดปทุมธานี เพื่อพัฒนาความรู้ ทั้งด้านวิชาการ บริหาร ทักษะ ประสบการณ์ คุณธรรม จริยธรรม แลกเปลี่ยนเรียนรู้ ด้านการบริหารให้เท่าทันสถานการณ์ปัจจุบัน บริหารองค์กรอย่างมีความสุข นำพาองค์กรบรรลุเป้าหมายตามนโยบายกระทรวงสาธารณสุข
นายแพทย์ไพศาลกล่าวว่า นโยบายสำคัญที่นายแพทย์สุขุม กาญจพิมาย ปลัดกระทรวงสาธารณสุข มอบให้หน่วยงานในสังกัดทุกระดับดำเนินการในปี 2562 คือ จิตอาสาทำความดีด้วยหัวใจ คนไทยเป็นเจ้าของโรงพยาบาล การดูแลผู้สูงอายุระยะยาว การพัฒนาระบบสุขภาพปฐมภูมิ การส่งเสริมคุณภาพชีวิตโดยคณะกรรมการพัฒนาคุณภาพชีวิตระดับอำเภอ (พชอ.) พร้อมสร้างขวัญ และกำลังใจให้กับบุคลากรในทุกระดับ สำหรับในระดับอำเภอเน้นนโยบายเรื่องการพัฒนาระบบสุขภาพปฐมภูมิ (Primary Health Care) ขับเคลื่อนใน 3 เรื่องหลัก ประกอบด้วย 1. การพัฒนาคุณภาพชีวิตระดับพื้นที่ บูรณาการทุกภาคส่วน ตามระเบียบสำนักนายกรัฐมนตรีว่าด้วยการพัฒนาคุณภาพชีวิตระดับพื้นที่ พ.ศ. 2561 ซึ่งขณะนี้ได้มีการแต่งตั้งคณะกรรมการ พชอ. ครบทั้ง 878 อำเภอแล้ว
2. คลินิกหมอครอบครัว มุ่งเน้นการดูแลสุขภาพประชาชนแบบองค์รวมตลอดช่วงชีวิต กระทรวงพร้อมสนับสนุน และบริหารกำลังคนในทีมสหวิชาชีพ กำหนดพื้นที่รับผิดชอบที่ชัดเจน ซึ่งมีเป้าหมาย 6,500 ทีมทั่วประเทศใน 10 ปี ปัจจุบันมีทีมครอบครัว 1,050 ทีม ผ่านเกณฑ์การประเมิน 3S (Staff Structure System) 996 ทีม หรือร้อยละ 95 3.รพ.สต.ติดดาว “5 ดาว 5 ดี” มุ่งเน้นการเสริมสร้างศักยภาพการให้บริการของ รพ.สต. ให้เป็นหน่วยบริการด่านหน้าที่มีการบริหารงานดี ประสานงานดี ภาคีมีส่วนร่วม บุคลากรดี บริการดี ประชาชนสุขภาพดี ซึ่งกระทรวงสาธารณสุขได้จัดสรรงบประมาณสนับสนุนเพื่อการพัฒนาในระยะเร่งด่วน โดยจัดหาครุภัณฑ์การแพทย์ 563 ล้านบาท และซ่อม ปรับปรุง สร้างบ้านพัก 873 ล้านบาท ในปี 2562 ตั้งเป้าหมายให้ รพ.สต. ผ่านเกณฑ์ 3+4+5 ดาว ร้อยละ 100 และรพ.สต. 5 ดาว ไม่น้อยกว่าร้อยละ 60
“การที่จะขับเคลื่อนนโยบายต่าง ๆ รวมถึงการทำงานให้เป็นรูปธรรมและเป็นเอกภาพ ต้องอาศัยความร่วมมือจากทุกคน ทุกหน่วยงาน ทุกระดับ นำนโยบายไปแปลงสู่การปฏิบัติ โดยยึดหลักค่านิยมของกระทรวงสาธารณสุขเป็นแนวทางในการปฏิบัติงานต่อไป” นายแพทย์ไพศาลกล่าว
************************ 7 มีนาคม 2562

ที่มา : https://www.thaigov.go.th/news/contents/details/19189
