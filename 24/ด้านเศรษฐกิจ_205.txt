รัฐบาลไทย-ข่าวทำเนียบรัฐบาล-ชี้แจงการดำเนินโครงการ

วันศุกร์ที่ 11 มกราคม 2562
ชี้แจงการดำเนินโครงการ
กระทรวงเกษตรฯ เชิญ อปท. 77 จังหวัดและหน่วยงานที่เกี่ยวข้อง ชี้แจงการดำเนินโครงการ "1 หมู่บ้าน 1 กิโลเมตร" หวังผลักดันการใช้ยางในประเทศให้เป็นรูปธรรม ช่วยยกระดับราคายางพารา
กระทรวงเกษตรฯ เชิญ อปท. 77 จังหวัดและหน่วยงานที่เกี่ยวข้อง ชี้แจงการดำเนินโครงการ "1 หมู่บ้าน 1 กิโลเมตร" หวังผลักดันการใช้ยางในประเทศให้เป็นรูปธรรม ช่วยยกระดับราคายางพารา
นายกฤษฏา บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมเชิงปฏิบัติการเพื่อประชาสัมพันธ์ชี้แจงโครงการ 1 หมู่บ้าน 1 กิโลเมตร ณ การยางแห่งประเทศไทย ว่า การจัดประชุมหารือการดำเนินโครงการ 1 หมู่บ้าน 1 กิโลเมตร ได้เชิญผู้แทนจากองค์การปกครองส่วนท้องถิ่น (อปท.) ทั้ง 77 จังหวัด กรมบัญชีกลาง สำนักงานตรวจเงินแผ่นดิน (สตง.) ซึ่งเป็นหน่วยงานที่เกี่ยวข้องโดยตรง เข้าร่วมประชุมหารือ เพื่อให้รับทราบวิธีการ กระบวนการดำเนินงานฯ รวมถึงมาตรฐานและขั้นตอนการสร้างถนนยางพาราซอยด์ซีเมนต์ให้ถูกต้องตรงกัน จะได้เร่งเดินหน้าก่อสร้างถนนได้อย่างรวดเร็วพร้อมกันทั่วประเทศ ซึ่งการสร้างถนนพาราซอยด์ซีเมนต์ทั่วประเทศ จะมีระยะทางรวม 75,032 กิโลเมตร ใช้น้ำยางสดปริมาณกว่า 1.4 ล้านตัน หรือคิดเป็นน้ำยางข้นประมาณ 7.2 แสนตัน คิดเป็นมูลค่าน้ำยางสดกว่า 1.6 หมื่นล้านบาท รวมทั้งเตรียมเสนอแผนการใช้ยางพาราอื่น ๆ ให้คณะกรรมการการยางแห่งประเทศไทยเห็นชอบ และประชาสัมพันธ์ผลิตภัณฑ์จากยางพาราที่ผ่านการรับรองมาตรฐานจากกระทรวงอุตสาหกรรม เพื่อให้หน่วยงานอื่น ๆ นำไปจัดซื้อจัดจ้างได้ทันที อาทิ แผ่นยางปูพื้นสนามกีฬา บล็อกยางปูพื้นตัวหนอน นอกจากนี้กำลังศึกษาแนวทางการใช้ยางพาราในการผลิตเป็นอะไหล่เชื่อมจุดวางหมอนรถไฟ ซึ่งคาดว่าจะช่วยกระตุ้นและเพิ่มปริมาณการใช้ยางภายในประเทศมากขึ้น ทำให้เกษตรกรและสถาบันเกษตรกรชาวสวนยางมีรายได้เพิ่มขึ้น ลดผลกระทบจากสถานการณ์ราคายางพาราตกต่ำ สร้างความมั่นคงในการดำรงชีวิตให้กับเกษตรกรและสถาบันเกษตรกรชาวสวนยางอีกทางหนึ่ง
"การประชุมวันนี้ กระทรวงเกษตรฯ ได้เชิญหน่วยงานที่เกี่ยวข้องมาพูดคุยแลกเปลี่ยนแนวทางการปฏิบัติ ในการสร้างถนนยางพาราซอยด์ซีเมนต์ให้ถูกต้องตรงกัน โดยจะเริ่มต้นการสร้างถนนพร้อมกันทั่วประเทศในเดือนกุมภาพันธ์นี้ ขณะเดียวกันรัฐบาลได้อนุมัติโครงการเงินกู้ดอกเบี้ยต่ำแก่สหกรณ์การเกษตรในการรวบรวม และแปรรูปยางพาราเพื่อส่งออกไปขายต่างประเทศ นอกจากนี้ ในสัปดาห์หน้าเตรียมเสนอให้บอร์ดการยางฯ เห็นชอบผลิตภัณฑ์จากยางพาราอื่น ๆ อาทิ แผ่นยางปูพื้นสนามกีฬา บล็อกยางปูพื้นตัวหนอน ซึ่งผ่านการรับรองมาตรฐาน มอก. จากกระทรวงอุตสาหกรรม เพื่อนำไปเผยแพร่และประชาสัมพันธ์แก่หน่วยงานอื่น ๆ ให้สามารถนำไปจัดซื้อจัดจ้างได้” นายกฤษฎา กล่าว
ด้านนายเยี่ยม ถาวโรฤทธิ์ รักษาการผู้ว่าการยางแห่งประเทศไทย กล่าวเพิ่มเติมว่า ในการประชุมชี้แจงขั้นตอนการดำเนินโครงการ 1 หมู่บ้าน 1 กิโลเมตร มีวัตถุประสงค์เพื่อให้ส่วนงานที่เกี่ยวข้องรับทราบ และเข้าใจหลักเกณฑ์ เงื่อนไขโครงการฯ และสามารถดำเนินการให้เป็นไปตามระเบียบ ข้อบังคับ และวิธีปฏิบัติได้อย่างถูกต้อง จึงเชิญกรมทางหลวงและกรมทางหลวงชนบทมาให้คำแนะนำในเรื่องการก่อสร้างถนนดินซีเมนต์ปรับปรุงคุณภาพด้วยยางธรรมชาติสำหรับงานถนนท้องถิ่น ทั้งการกำหนดคุณลักษณะ แบบมาตรฐาน การควบคุมคุณภาพอย่างละเอียด รวมถึงเป็นโอกาสที่ดีสำหรับตัวแทนจาก อปท. ทั้ง 77 จังหวัด และผู้บริหาร กยท. จากทุกภูมิภาคที่เดินทางมาร่วมประชุม จะได้สอบถามข้อมูลอื่น ๆ เพิ่มเติม กรณีที่มียังข้อสงสัยหรือยังไม่เข้าใจในกระบวนการดำเนินงานโครงการฯ.
กลุ่มงานโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews60@gmail.com
moac58@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/18079
