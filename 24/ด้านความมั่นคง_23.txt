รัฐบาลไทย-ข่าวทำเนียบรัฐบาล-​ แก้ปัญหาค้ามนุษย์ย้ำร่วมกันตัดวงจร รุกค้นหาและช่วยเหลือเหยื่อ เข้มมาตรการเฝ้าระวังและป้องกันเชิงรุกกับกลุ่มเด็กและสตรีมากขึ้น

วันพฤหัสบดีที่ 20 ธันวาคม 2561
​ แก้ปัญหาค้ามนุษย์ย้ำร่วมกันตัดวงจร รุกค้นหาและช่วยเหลือเหยื่อ เข้มมาตรการเฝ้าระวังและป้องกันเชิงรุกกับกลุ่มเด็กและสตรีมากขึ้น
พล.อ.ประวิตร วงษ์สุวรรณ รอง นรม. และ รมว.กห. ได้ประชุมคณะกรรมการป้องกันและปราบปรามการค้ามนุษย์ ณ ศาลาว่าการกลาโหม
เมื่อ 19 ธ.ค.61
พล.อ.ประวิตร วงษ์สุวรรณ รอง นรม. และ รมว.กห. ได้ประชุมคณะกรรมการป้องกันและปราบปรามการค้ามนุษย์ ณ ศาลาว่าการกลาโหม โดยได้ร่วมกันพิจารณา ขับเคลื่อนแก้ปัญหาและการจัดทำรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 61 เพื่อจัดส่งให้ สหรัฐอเมริกา
โดยสรุปภาพรวมการดำเนินงาน จำนวนคดีค้ามนุษย์ในปี 60 - 61 มีแนวโน้มลดลง เมื่อเทียบกับ ปี 58 - 59 สถิติคดีด้านการบังคับใช้แรงงานเพิ่มขึ้น จากนโยบายรัฐบาลและมาตรการบังคับใช้กฎหมายจริงจัง สามารถทำลายเครือข่ายกลุ่มผู้มีอิทธิพล ช่วยเหลือผู้เสียหายและดำเนินคดีกับผู้กับผู้ต้องหาได้เพิ่มมากขึ้น มีการลงโทษ และดำเนินคดีกับเจ้าหน้าที่รัฐที่กระทำผิดอย่างเด็ดขาด และมีการอายัดทรัพย์สิน มูลค่ากว่า 471 ล้านบาท เพิ่มขึ้นมากกว่าทุกปีที่ผ่านมา โดยรูปแบบการค้ามนุษย์ที่พบมาก ได้แก่ การค้าประเวณี การบังคับใช้แรงงาน และ ขอทาน เป็นต้น
พล.อ.ประวิตร ได้แสดงความขอบคุณ กระทรวงการพัฒนาสังคมและความมั่นคงของมนุษย์ ( พม. ) ตำรวจ รวมทั้งทุกหน่วยงานที่เกี่ยวข้อง ที่ร่วมกันขับเคลื่อนแก้ปัญหาการค้ามนุษย์ ตามนโยบายของรัฐบาลตลอด 4 ปีที่ผ่านมา เป็นผลให้การแก้ปัญหาการค้ามนุษย์ของประเทศไทยมีพัฒนาการที่ดีขึ้น
พร้อมกล่าวย้ำว่า อย่างไรก็ตาม การแก้ปัญหาระยะยาว มีความจำเป็นต้องเพิ่มบทบาทความร่วมมือกับมิตรประเทศและ องค์กรพัฒนาเอกชน NGOs มากขึ้น รวมทั้งต้องพัฒนาระบบงานและกลไกบริหารจัดการ ที่มุ่งเน้น ประสิทธิภาพ คุณภาพและความยั่งยืน ควบคู่ไปกับ การเพิ่มความเข้มข้นดำเนินงานมาตรการเฝ้าระวังและป้องกันเชิงรุกให้ครอบคลุมเป้าหมายในทุกพื้นที่เสี่ยง โดยเฉพาะ กลุ่มเสี่ยงในเด็กและสตรี ทั้งการค้าประเวณีเด็ก การกดขี่ใช้แรงงานเด็กที่เป็นอันตรายต่อพัฒนาการเด็กอย่างร้ายแรง การนำคนมาขอทาน รวมทั้งการใช้แรงงานบังคับในภาคประมงและอุตสาหกรรม
ขณะเดียวกัน ขอให้ พม.และตำรวจ ให้ความสำคัญกับมาตรการเชิงรุก ในการค้นหาและช่วยเหลือเหยื่อออกมาจากวงจรการค้ามนุษย์ และบังคับใช้กฎหมายอย่างเข้มข้นกับผู้กระทำผิดในทุกราย ควบคู่ไปกับ การสร้างการรับรู้และความเข้าใจกับเครือข่ายผู้ประกอบการและภาคประชาชนมากขึ้น เพื่อร่วมแจ้งเบาะแส และแก้ปัญหาการค้ามนุษย์ ที่มุ่งสู่ความยั่งยืนร่วมกัน

ที่มา : https://www.thaigov.go.th/news/contents/details/17625
