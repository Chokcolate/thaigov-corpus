รัฐบาลไทย-ข่าวทำเนียบรัฐบาล-พม. จัดประชุมคณะอนุกรรมการเฉพาะกิจฯ พิจารณาร่างรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย (Progress Report) ก่อนส่งให้สหรัฐอเมริกา

วันศุกร์ที่ 8 มีนาคม 2562
พม. จัดประชุมคณะอนุกรรมการเฉพาะกิจฯ พิจารณาร่างรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย (Progress Report) ก่อนส่งให้สหรัฐอเมริกา
พม. จัดประชุมคณะอนุกรรมการเฉพาะกิจฯ พิจารณาร่างรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย (Progress Report) ก่อนส่งให้สหรัฐอเมริกา
วันนี้ (8 มี.ค. 62) เวลา 09.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 8/2561-2562 โดยมี นางสาวอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์ และผู้แทนหน่วยงานที่เกี่ยวข้อง อาทิ สำนักงานอัยการสูงสุด สำนักงานศาลยุติธรรม กระทรวงยุติธรรม กระทรวงแรงงาน กรมสอบสวนคดีพิเศษ สำนักงานตำรวจแห่งชาติ กรมการปกครอง กระทรวงมหาดไทย และผู้ทรงคุณวุฒิฯลฯ จำนวนกว่า 60 คน เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า กระทรวงการต่างประเทศ สหรัฐอเมริกา ได้กำหนดรอบระยะเวลาในการขอรับข้อมูลจากประเทศต่างๆ เพื่อประกอบการจัดทำรายงานสถานการณ์การค้ามนุษย์ คือ เดือนเมษายน ของปีก่อนการประเมิน จนถึงเดือนมีนาคมของปีที่จะประเมิน โดยในทางปฏิบัติที่ผ่านมา รัฐบาลจะจัดทำรายงานความคืบหน้าผลการดำเนินงานป้องกันและปราบปรามการค้ามนุษย์ หรือ Progress Report ซึ่งเป็นผลการดำเนินงานสำคัญ 3 เดือน ในช่วงเดือนมกราคม – มีนาคม ของแต่ละปี ส่งให้สหรัฐฯ เพิ่มเติมจากรายงาน TIP Report โดยการประชุมฯ ในครั้งนี้ ที่ประชุมได้ร่วมกันพิจารณาร่าง Progress Report (1 มกราคม – 31 มีนาคม 2562) ฉบับภาษาไทยและภาษาอังกฤษ สืบเนื่องจากการประชุมครั้งที่ผ่านมา ซึ่งเป็นผลความคืบหน้าการดำเนินงาน 3 ด้านสำคัญ ได้แก่ 1) ด้านการดำเนินคดี 2) ด้านการคุ้มครอง และ 3) ด้านการป้องกัน โดยเฉพาะสถิติการจับกุมดำเนินคดีกับผู้กระทำผิดค้ามนุษย์ ความคืบหน้าการดำเนินคดีสำคัญ จำนวนผู้เสียหายที่ได้รับการช่วยเหลือคุ้มครอง รวมทั้ง ผลจากการเพิ่มประสิทธิภาพการบริหารจัดการแรงงานต่างด้าว และการตรวจแรงงาน
พลเอก อนันตพร กล่าวเพิ่มเติมว่า กระทรวงกระทรวงการพัฒนาสังคมและความมั่นคงของมนุษย์ (พม.) จะนำ Progress Report เสนอคณะกรรมการป้องกันและปราบปรามการค้ามนุษย์ ที่มีพลเอก ประวิตร วงษ์สุวรรณ รองนายกรัฐมนตรี เป็นประธาน พิจารณาในการประชุมฯ ครั้งที่ 1/2562 ในวันที่ 18 มีนาคม 2562 ณ ทำเนียบรัฐบาล และเสนอนายกรัฐมนตรีให้ความเห็นชอบก่อนส่งให้สหรัฐอเมริกาภายในต้นเดือนเมษายน 2562

ที่มา : https://www.thaigov.go.th/news/contents/details/19197
