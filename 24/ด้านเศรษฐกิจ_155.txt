รัฐบาลไทย-ข่าวทำเนียบรัฐบาล-ธ.ก.ส.พร้อมช่วยเหลือเกษตรกรผู้ประสบภัยพายุปาบึก

วันศุกร์ที่ 4 มกราคม 2562
ธ.ก.ส.พร้อมช่วยเหลือเกษตรกรผู้ประสบภัยพายุปาบึก
ธ.ก.ส. เตรียมพร้อมช่วยเหลือเกษตรกรผู้ประสบภัยจาก 'พายุโซนร้อนปาบึก”  ทั้งการช่วยเหลือกรณีฉุกเฉิน การช่วยเหลือฟื้นฟูหลังประสบภัย และการช่วยเหลือด้านภาระหนี้สิน ระดมกำลังสาขาในพื้นที่จัดถุงยังชีพ  พร้อมสนับสนุนศูนย์อพยพ เพื่อบรรเทาความเดือดร้อน
ธ.ก.ส. เตรียมพร้อมช่วยเหลือเกษตรกรผู้ประสบภัยจาก 'พายุโซนร้อนปาบึก”  ทั้งการช่วยเหลือกรณีฉุกเฉิน การช่วยเหลือฟื้นฟูหลังประสบภัย และการช่วยเหลือด้านภาระหนี้สิน ระดมกำลังสาขาในพื้นที่จัดถุงยังชีพ  พร้อมสนับสนุนศูนย์อพยพ เพื่อบรรเทาความเดือดร้อนในเบื้องต้น แจงเกษตรกรอย่ากังวลใจ  ธ.ก.ส.พร้อมอยู่เคียงข้างและช่วยเหลืออย่างเต็มที่
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร(ธ.ก.ส.) เปิดเผยว่า ตามที่พายุโซนร้อนปาบึก   พัดขึ้นฝั่งทางภาคใต้ของประเทศไทย ส่งผลให้เกิดฝนตกชุกหนาแน่นในหลายพื้นที่ ซึ่งปริมาณฝนตกสะสมอาจทำให้เกิดน้ำท่วมฉับพลัน น้ำป่าไหลหลาก ดินถล่มและลมกระโชกแรง ส่งผลให้เกิดความเสียหายกับการเกษตร ตลอดจนทรัพย์สินที่อยู่อาศัยของลูกค้าและประชาชนทั่วไปนั้น ธ.ก.ส. มีความห่วงใยใน     สวัสดิภาพของผู้ประสบภัย จึงได้กำหนดแนวทางพร้อมกำชับให้ ธ.ก.ส. ในพื้นที่ดำเนินการให้ความช่วยเหลือผู้ประสบภัย ดังนี้
กรณีฉุกเฉินเร่งด่วน  ได้มอบหมายให้พนักงานในพื้นที่ ออกเยี่ยมเยียนให้กำลังใจลูกค้า  โดยนำเงินจากกองทุนบรรเทาความเดือดร้อนผู้ประสบภัยธรรมชาติและภัยพิบัติของ ธ.ก.ส. ไปจัดหาถุงยังชีพเพื่อนำไปมอบให้เกษตรกรลูกค้าและประชาชนที่เดือดร้อน   และเข้าไปสนับสนุนศูนย์อพยพหรือจุดรวมพลต่าง ๆ เช่น  จัดหาอาหาร น้ำดื่ม  บริการสุขาเคลื่อนที่  เต็นท์สนาม  รวมถึงการให้ความช่วยเหลือด้านอื่น ๆ เช่น ค่าเช่าเรือ  ค่าเช่ารถบรรทุก ค่าแรงงาน เป็นต้น และหลังจากสถานการณ์คลี่คลายลง  จะเร่งสำรวจความเสียหายที่เกิดขึ้น  เพื่อนำข้อมูลดังกล่าวมาพิจารณาให้ความช่วยเหลือฟื้นฟูหลังประสบภัย  เช่น  การมอบเงินเพื่อสมทบทุนสร้างบ้านหลังใหม่ การซ่อมแซมทรัพย์สินของใช้จำเป็น การซ่อมแซมเครื่องจักรการเกษตร และค่าใช้จ่ายเบ็ดเตล็ดอื่นๆ ที่เกี่ยวเนื่องในการให้ความช่วยเหลือกรณีฟื้นฟูหลังประสบภัย
สำหรับการให้ความช่วยเหลือด้านภาระหนี้สินที่มีอยู่กับ ธ.ก.ส. กรณีที่เกษตรกรได้รับความเสียหายด้านการผลิตและส่งผลกระทบต่อรายได้   ธ.ก.ส.จะพิจารณาขยายระยะเวลาชำระหนี้ออกไปเพื่อบรรเทาความเดือดร้อนตามความหนักเบาของผู้ประสบภัยทุกราย ตลอดจนพิจารณาให้สินเชื่อเพื่อเป็นค่าใช้จ่ายฉุกเฉินและฟื้นฟูการประกอบอาชีพเป็นกรณีพิเศษต่อไป
“พนักงานของ ธ.ก.ส.ในพื้นที่เกิดเหตุทุกแห่งพร้อมเข้าไปช่วยเหลือเกษตรกรลูกค้าอย่างเร่งด่วนด้วยความเต็มใจ สำหรับภาระหนี้สินที่มีอยู่กับ ธ.ก.ส.นั้น  เกษตรกรไม่ต้องกังวลใจ ธ.ก.ส.พร้อมเข้าไปดูแลอย่างเต็มที่ตามมาตรการการช่วยเหลือที่กำหนดไว้ในเบื้องต้น” นายอภิรมย์กล่าว

ที่มา : https://www.thaigov.go.th/news/contents/details/17926
