รัฐบาลไทย-ข่าวทำเนียบรัฐบาล-สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดโรงพยาบาลหาดสำราญเฉลิมพระเกียรติ 80 พรรษา จังหวัดตรัง

วันพุธที่ 16 มกราคม 2562
สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดโรงพยาบาลหาดสำราญเฉลิมพระเกียรติ 80 พรรษา จังหวัดตรัง
สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดโรงพยาบาลหาดสำราญเฉลิมพระเกียรติ 80 พรรษา จังหวัดตรัง โดยมีนายแพทย์สุขุม กาญจนพิมาย ปลัดกระทรวงสาธารณสุข นายแพทย์เจษฎา ฉายคุณรัฐ ผู้ตรวจราชการเขตสุขภาพที่ 12 ข้าราชการ และประชาชน
สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดโรงพยาบาลหาดสำราญเฉลิมพระเกียรติ 80 พรรษา จังหวัดตรัง และเสด็จพระราชดำเนินไปทรงปฏิบัติพระราชกรณียกิจ ณ วิทยาลัยการสาธารณสุขสิรินทร จังหวัดตรัง
วันนี้ (16 มกราคม 2562) สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดโรงพยาบาลหาดสำราญเฉลิมพระเกียรติ 80 พรรษา จังหวัดตรัง โดยมีนายแพทย์สุขุม กาญจนพิมาย ปลัดกระทรวงสาธารณสุข นายแพทย์เจษฎา ฉายคุณรัฐ ผู้ตรวจราชการเขตสุขภาพที่ 12 ข้าราชการ และประชาชน เฝ้าฯ รับเสด็จ
นายแพทย์สุขุม กาญจนพิมาย ปลัดกระทรวงสาธารณสุข กราบบังคมทูลรายงานประวัติความเป็นมาของโรงพยาบาล ว่า โรงพยาบาลหาดสำราญเฉลิมพระเกียรติ 80 พรรษา เป็นโรงพยาบาลเฉลิมพระเกียรติ 1 ใน 10 แห่งทั่วประเทศ ที่กระทรวงสาธารณสุขพัฒนาเป็นโรงพยาบาลชุมชนเฉลิมพระเกียรติ เนื่องในโอกาสมหามงคลเฉลิมพระชนมพรรษา 80 พรรษา 5 ธันวาคม 2550 ของรัชกาลที่ 9 เป็นโรงพยาบาลขนาด 30 เตียง มีบุคลากรทั้งสิ้น 100 คน พัฒนาศักยภาพตามแนวทาง “โรงพยาบาลที่เป็นมากกว่าโรงพยาบาล” ให้การดูแลประชาชนในพื้นที่ห่างไกลทุรกันดาร เน้นให้มีโครงสร้างและระบบบริหารจัดการที่เป็นเอกภาพ เป็นส่วนหนึ่งของชุมชน มีระบบบริการที่เน้นงานเวชศาสตร์ครอบครัว โดยมีทีมหมอครอบครัวให้การดูแลประชาชน ทั้งด้านการส่งเสริมสุขภาพ การควบคุมป้องกันโรค การฟื้นฟูสุขภาพ รวมทั้งมีการดำเนินงานด้านเศรษฐกิจพอเพียงเพื่อเป็นต้นแบบให้ชุมชน และในวันที่ 10 พฤศจิกายน พ.ศ.2560 มูลนิธิเทพรัตนเวชชานุกูล ได้รับโรงพยาบาลหาดสำราญเฉลิมพระเกียรติ 80 พรรษาเข้าอยู่ในความดูแล ปัจจุบันให้บริการตรวจรักษาผู้ป่วยรวมเฉลี่ยวันละ 165 คน อัตราการครองเตียงนอนผู้ป่วยใน ร้อยละ60 โรคที่พบบ่อย 3 อันดับแรกของผู้ป่วยนอกคือ โรคความดันโลหิตสูง เบาหวาน และไข้หวัด
จากนั้น เสด็จพระราชดำเนินไปทรงปฏิบัติพระราชกรณียกิจ ณ วิทยาลัยการสาธารณสุขสิรินทร จังหวัดตรัง ทรงเปิดอาคารเฉลิมพระเกียรติ ซึ่งเป็นอาคารเรียนและหอพักนักศึกษา 6 ชั้น ได้รับพระราชทานนามอาคาร และพระราชทานพระราชานุญาตให้เชิญตราสัญลักษณ์เฉลิมพระเกียรติ เนื่องในโอกาสฉลองพระชนมายุ 5 รอบ 2 เมษายน 2558 ทรงเปิดโครงการทำเล่น ๆ ให้เป็นงาน เทิดพระเกียรติสมเด็จพระเทพรัตนราชสุดา ฯ สยามบรมราชกุมารี ที่ได้รับพระราชทานพระราชานุญาตให้ใช้ชื่อโครงการและเชิญพระสาทิสลักษณ์พระองค์ท่านประดับป้ายโครงการดังกล่าว เพื่อสืบสานและเผยแพร่หลักปรัชญาเศรษฐกิจพอเพียงและเกษตรทฤษฎีใหม่ ตามแนวพระราชดำริพระบาทสมเด็จพระปรมินทรมหาภูมิพลอดุลยเดช บรมนาถบพิตร และเทิดพระเกียรติพระองค์ท่านในพระปรีชาสามารถด้านโภชนาการ การพัฒนาคุณภาพชีวิตประชาชน และการพัฒนาพื้นที่สังคมไทย ส่งเสริมการพัฒนานักศึกษาตามหลักสูตรการเรียนการสอนและเอกลักษณ์ของวิทยาลัย
และทรงเปิด “อาคาร 100 ปี สธ.” อาคารศูนย์บริการสุขภาพ ซึ่งได้รับคัดเลือกให้เป็น “อาคาร 100 ปี สธ.” ในโครงการที่กระทรวงสาธารณสุขจัดขึ้นในโอกาสครบรอบ 100 ปีการสาธารณสุขไทย โดยให้บริการคลินิกทันกรรม คลินิกตรวจรักษาโรค คลินิกแพทย์แผนไทย “ชวาเวช” บริการด้านความงามและสปา ให้คำปรึกษาด้านสุขภาพ การบำบัดโรค เป็นแหล่งฝึกปฏิบัติและจัดการเรียนการสอนตามหลักสูตรของวิทยาลัย
*************************************** 16 มกราคม 2562

ที่มา : https://www.thaigov.go.th/news/contents/details/18166
