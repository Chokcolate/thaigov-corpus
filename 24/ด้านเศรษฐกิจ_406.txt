รัฐบาลไทย-ข่าวทำเนียบรัฐบาล-พาณิชย์ยันราคาข้าวสารหอมมะลิบรรจุถุงยังไม่ปรับตัวสูงขึ้นและกระทบผู้บริโภค

วันพุธที่ 13 กุมภาพันธ์ 2562
พาณิชย์ยันราคาข้าวสารหอมมะลิบรรจุถุงยังไม่ปรับตัวสูงขึ้นและกระทบผู้บริโภค
รัฐมนตรีช่วยว่าการกระทรวงพาณิชย์ (นางสาวชุติมา บุณยประภัศร) ได้ชี้แจงถึงกรณีกระแสข่าวข้าวหอมมะลิบรรจุถุงมีราคาปรับตัวสูงขึ้นอันจะมีผลกระทบต่อผู้บริโภค ว่าได้มอบหมายให้กรมการค้าภายในตรวจสอบแล้ว ไม่ปรากฏว่าราคาปรับตัวสูงขึ้นตามที่เป็นข่าวแต่อย่างใด
มีการปรับเปลี่ยนราคาขึ้นลงตามกิจกรรมเพื่อส่งเสริมการขายเท่านั้น กระแสดังกล่าวอาจเกิดจากผู้ประกอบการข้าวถุงเกิดความกังวล เกี่ยวกับปริมาณข้าวเปลือกหอมมะลิที่ผลิตได้ในปี 2561/62 ที่ลดลงเหลือประมาณ 6.6 ล้านตัน ต่ำกว่า ที่คาดการณ์ว่าจะได้ประมาณ 9 ล้านตัน จึงคาดการณ์ล่วงหน้าว่าราคาข้าวสารอาจจะปรับตัวสูงขึ้น ทั้งนี้ ช่วงที่ผ่านมาราคาข้าวเปลือกหอมมะลิทรงตัวตั้งแต่ต้นฤดูจนถึงปัจจุบันและไม่มีทิศทางที่จะปรับสูงขึ้น จนกระทบต่อราคาข้าวสารแต่อย่างใดและคาดว่าราคาจะทรงตัวต่อไปอีกระยะหนึ่ง
ทั้งนี้ ได้มอบหมายให้กรมการค้าภายในกำกับดูแลให้ราคาข้าวสารอยู่ในระดับที่สอดคล้องกับราคาข้าวเปลือกที่เกษตรกรขายได้ และหาแนวทางป้องกันมิให้มีการฉวยโอกาสปรับราคาสูงขึ้นเกินความเป็นจริง จนกระทบต่อผู้บริโภค หากผู้บริโภคไม่ได้รับความเป็นธรรม มีการขึ้นราคาข้าวสูงเกินสมควร หรือไม่ได้รับความเป็นธรรมด้านปริมาณและคุณภาพ แจ้งได้ที่ “สายด่วนกรมการค้าภายใน 1569”

ที่มา : https://www.thaigov.go.th/news/contents/details/18760
