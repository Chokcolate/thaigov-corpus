รัฐบาลไทย-ข่าวทำเนียบรัฐบาล-​รับปีกุน ร่วมด้วยช่วยกัน “ขับรถมีน้ำใจ รักษาวินัยจราจร” ลดอุบัติเหตุ

วันศุกร์ที่ 28 ธันวาคม 2561
​รับปีกุน ร่วมด้วยช่วยกัน “ขับรถมีน้ำใจ รักษาวินัยจราจร” ลดอุบัติเหตุ
--
เพื่อเป็นการอำนวยความสะดวกและปลอดภัยในการเดินทางของประชาชน ในช่วงส่งท้ายปีเก่า ต้อนรับปีใหม่ รัฐบาลออก 6 มาตรการหลัก 1 มาตรการเสริม บูรณาการการป้องกันและลดอุบัติเหตุทางถนน
1. บังคับใช้กฎหมายอย่างเข้มงวดจริงจัง ควบคู่ไปกับการรณรงค์ประชาสัมพันธ์และสร้างจิตสำนึกความปลอดภัยทางถนน
2. มุ่งแก้ไขจุดเสี่ยงและสร้างสภาพแวดล้อมริมทางปลอดภัย พร้อมจัดตั้งจุดบริการอำนวยความสะดวกในการเดินทาง
3. กำกับดูแลรถโดยสารสาธารณะและรถโดยสารไม่ประจำทาง รวมถึงตรวจสอบสภาพรถโดยสารให้มีความพร้อมก่อนออกเดินทาง
4. เตรียมพร้อมด้านระบบบริการการแพทย์ฉุกเฉิน ระบบการสื่อสาร การเชื่อมโยง การแจ้งเหตุ การส่งต่อผู้บาดเจ็บที่รวดเร็วและเข้าถึงทุกพื้นที่
5. มุ่งตรวจสอบความปลอดภัยของเส้นทางสัญจรทางน้ำ เรือโดยสาร ท่าเทียบเรือ และความพร้อมของอุปกรณ์นิรภัย
6. มาตรการดูแลความปลอดภัยแก่นักท่องเที่ยว
1 มาตรการเสริม......กำหนดมาตรการในพื้นที่เสี่ยงอันตรายสูงสุด และพื้นที่เสี่ยงอันตรายสูงเป็นกรณีพิเศษ เพื่อวางแนวทางแก้ไขปัญหาอุบัติเหตุได้ตรงจุด
พร้อมชูมาตรการ 777 ยกกำลัง 3 คือ 7 วันก่อนเทศกาลปีใหม่ 7 วันระหว่างเทศกาลปีใหม่ และ 7 วันหลังเทศกาลปีใหม่ เพื่อให้ประชาชนเดินทางด้วยความปลอดภัย โดยคุมเข้มระหว่างวันที่ 27 ธ.ค.  61 ถึงวันที่ 2 ม.ค. 62 จะใช้มาตรการเข้มข้นทุกพื้นที่
โดยรัฐบาลยังให้ความสำคัญกับการเดินทางในทุกระบบ ทั้ง...
ทางถนน ที่ให้ตรวจความพร้อมของพนักงานขับรถโดยสาร ปรับปรุงถนนและสะพานให้อยู่ในสภาพที่ปลอดภัยพร้อมใช้งาน ตรวจสอบและแก้ไขพื้นที่จุดอันตรายที่เกิดอุบัติเหตุบ่อยครั้งและอุบัติเหตุรุนแรง ส่งเสริมการสวมหมวกนิรภัย ส่งเสริมการเมาไม่ขับ ไม่ขับรถเร็ว เปิดไฟหน้ารถขณะขับขี่ เข้มงวดการคาดเข็มขัดนิรภัย
ทางน้ำ เตรียมความพร้อมเจ้าหน้าที่และเรือตรวจการณ์ ตรวจสภาพความพร้อมของเรือโดยสาร อุปกรณ์ช่วยชีวิต โป๊ะเทียบเรือ และป้ายแสดงจำนวนในการรับคนลงเรือและโป๊ะเทียบเรือ
ทางราง เพิ่มตำรวจรถไฟ จัดเจ้าหน้าที่เฝ้าระวัง ติดตั้งกล้องโทรทัศน์วงจรปิด เปิดไฟหน้ารถจักร ห้ามผู้โดยสารใช้พื้นที่บริเวณหลังคาบันไดหรือข้อต่อเป็นที่โดยสาร
ทางอากาศ ตรวจสอบความเร็วการขับขี่ยานพาหนะในเขตการบินและตรวจความปลอดภัย ณ ลานจอดท่าอากาศยานสุวรรณภูมิ และท่าอากาศยานดอนเมืองของเที่ยวบินเข้า – ออก
รวมทั้ง.....ตรวจสอบและติดตั้งกล้องโทรทัศน์วงจรปิดในสถานีขนส่งผู้โดยสาร สถานีรถไฟ สถานีรถไฟฟ้า และท่าอากาศยานให้พร้อมต่อการใช้งาน
ด้วยความห่วงใย จากใจรัฐบาล สำหรับพี่น้องประชาชนที่จะเดินทางสัญจรกลับภูมิลำเนาและท่องเที่ยว ในช่วงเทศกาลส่งท้ายปีเก่า ต้อนรับปีใหม่ 2562
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/17811
