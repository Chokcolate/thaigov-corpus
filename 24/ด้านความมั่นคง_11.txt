รัฐบาลไทย-ข่าวทำเนียบรัฐบาล-มท.2 ลงพื้นที่ตรวจราชการ ณ อำเภอกุมภวาปี จังหวัดอุดรธานี พร้อมมอบนโยบายและแนวทาง การปฏิบัติงาน ให้แก่ส่วนราชการ และองค์กรปกครองส่วนท้องถิ่นในพื้นที่

วันพุธที่ 12 ธันวาคม 2561
มท.2 ลงพื้นที่ตรวจราชการ ณ อำเภอกุมภวาปี จังหวัดอุดรธานี พร้อมมอบนโยบายและแนวทาง การปฏิบัติงาน ให้แก่ส่วนราชการ และองค์กรปกครองส่วนท้องถิ่นในพื้นที่
มท.2 ลงพื้นที่ตรวจราชการ ณ อำเภอกุมภวาปี จังหวัดอุดรธานี พร้อมมอบนโยบายและแนวทาง
การปฏิบัติงาน ให้แก่ส่วนราชการ และองค์กรปกครองส่วนท้องถิ่นในพื้นที่
วันนี้ (12 ธ.ค. 61) เวลา 10.00 น. นายสุธี มากบุญ รัฐมนตรีช่วยว่าการกระทรวงมหาดไทย ลงพื้นที่ตรวจราชการ ณ ที่ว่าการอำเภอกุมภวาปี จังหวัดอุดรธานี พร้อมมอบนโยบายให้แก่หัวหน้าส่วนราชการระดับอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่นในพื้นที่ โดยมี นายบรรพต ยาฟอง ปลัดจังหวัดอุดรธานี และ นายสุชาติ ทอนมณี นายอำเภอกุมภวาปี เข้าร่วมรับมอบนโยบายด้วย
นายสุธี มากบุญ กล่าวว่า การมาในครั้งนี้มีจุดประสงค์เพื่อให้กำลังใจและติดตามความก้าวหน้าของการดำเนินนโยบายตามโครงการไทยนิยม ยั่งยืน ที่มีการดำเนินการในลักษณะบูรณาการระหว่างหน่วยงานในพื้นที่ เช่น โครงการบัตรสวัสดิการแห่งรัฐ ซึ่งเน้นการพัฒนาศักยภาพของประชาชนกลุ่มเป้าหมาย โครงการ OTOP นวัตวิถี ซึ่งเน้นการทำงานร่วมกันของภาคีเครือข่าย การพัฒนาอย่างใกล้ชิดเพื่อให้เกิดความยั่งยืน การป้องกันและปราบปรามยาเสพติด ซึ่งเน้นการวางแผนที่เป็นระบบ อาศัยร่วมมือทั้งทหาร ตำรวจ พลเรือน ท้องที่ ท้องถิ่น และการมีส่วนร่วมของประชาชน โครงการเน็ตประชารัฐ ซึ่งเป็นโครงสร้างพื้นฐานทางเทคโนโลยี ต้องเน้นการขยายผลให้เกิดประโยชน์ทางเศรษฐกิจสูงสุด โครงการหมู่บ้าน/ชุมชนละ 2 แสนบาท กองทุนหมู่บ้านและชุมชนเมือง ซึ่งจะต้องติดตามให้มีการดำเนินการอย่างโปร่งใสและเกิดความคุ้มค่า นอกจากนี้ ยังได้เน้นย้ำถึงการดูแลรักษาความปลอดภัยให้แก่พี่น้องประชาชนโดยเฉพาะอย่างยิ่งในช่วงเทศกาลปีใหม่ พร้อมทั้งได้มอบหลักในการทำงาน 5 หลัก เพื่อเป็นแนวทาง ในการทำงาน ได้แก่ 1) การเป็นข้าราชการในองค์สมเด็จพระเจ้าอยู่หัว 2) สนองนโยบายของรัฐบาลให้ดีที่สุดในทุกๆ เรื่องภายใต้กรอบกฎหมาย 3) เป็นที่พึ่งของประชาชนอย่างแท้จริง โดยยึดประชาชนเป็นศูนย์กลางในการพัฒนา 4) การยึดหลักธรรมาภิบาล และ 5) การบริหารจัดการเชิงยุทธศาสตร์แบบมุ่งเน้นผลสัมฤทธิ์
นายสุธี มากบุญ ได้กล่าวเพิ่มเติมว่า ขอให้เร่งรัดเบิกจ่ายงบประมาณของโครงการชุมชนท่องเที่ยว OTOP นวัตวิถี พร้อมกำชับให้ตำรวจและชุมชนในพื้นที่ ช่วยกันดูแลความปลอดภัยและทรัพย์สินของนักท่องเที่ยว รวมทั้งเรื่องความสะอาดของแหล่งท่องเที่ยว และขอให้จังหวัดและอำเภอพิจารณาปรับใช้กลไกที่มีอยู่ในพื้นที่ให้เหมาะสม เพื่อให้การบริหารจัดการการรักษาความสงบเรียบร้อย การรณรงค์ประชาสัมพันธ์ การบริการงานทะเบียน การเลือกสมาชิกวุฒิสภาและการเลือกตั้งสมาชิกสภาผู้แทนราษฎรเป็นไปตามระเบียบ กฎหมาย มีความสุจริต โปร่งใส และเที่ยงธรรม ทั้งนี้ ขอให้ทุกส่วนราชการวางตัวเป็นกลางและร่วมมือร่วมใจทำงานเพื่อประเทศชาติ ร่วมกันขับเคลื่อนภารกิจด้วยความมุ่งมั่น ในการแก้ไขปัญหาและพัฒนางานอย่างเต็มความสามารถ เพื่อให้เป็นไปตามนโยบายรัฐบาล และเกิดผลสัมฤทธิ์ต่อประชาชนอย่างแท้จริง
จากนั้น รัฐมนตรีช่วยว่าการกระทรวงมหาดไทย ได้เดินทางไปเยี่ยมชม ศูนย์การเรียนรู้เศรษฐกิจพอเพียงบ้านนาดี - บ้านสร้างบง ที่บ้านสร้างบง ตำบลผาสุก ซึ่งเป็นแหล่งท่องเที่ยวของชุมชนตามโครงการ OTOP นวัตวิถี มีกิจกรรมหลัก คือ การแปรรูปผลผลิตทางการเกษตร และกิจกรรมอื่นๆ อาทิ กลุ่มผักปลอดสารพิษ กลุ่มขนมไทย กลุ่มทอผ้าพื้นเมือง กลุ่มทอเสื่อกก กลุ่มการออมทรัพย์ กลุ่มเพาะเห็ดในโรงเรือน เป็นต้น ซึ่งแต่ละกลุ่มกิจกรรมมีวัตถุประสงค์เพื่อถ่ายทอดองค์ความรู้และภูมิปัญญาท้องถิ่น โดยมีกลุ่มเป้าหมาย 3 กลุ่ม ได้แก่ กลุ่มนักท่องเที่ยว กลุ่มนักเรียน และกลุ่มผู้มาศึกษาดูงาน และได้เดินทางไปยังตำบลเชียงแหว (บ้านเดียม) อำเภอกุมภวาปี เพื่อตรวจติดตามโครงการไทยนิยม ยั่งยืน (โครงการหมู่บ้าน/ชุมชนละ 2 แสนบาท) ซึ่งจากการประชาคมของชาวบ้านเดียมที่ผ่านมา ชาวบ้านเดียมได้เสนอให้มีการปรับปรุงซ่อมแซมระบบประปาหมู่บ้าน ซึ่งทำให้ปัจจุบัน ชาวบ้านเดียมกว่า 146 ครัวเรือน มีคุณภาพชีวิตที่ดีขึ้น เนื่องจากมีน้ำประปาที่สะอาดไว้ใช้บริโภค - อุปโภค

ที่มา : https://www.thaigov.go.th/news/contents/details/17459
