รัฐบาลไทย-ข่าวทำเนียบรัฐบาล-ตอบข้อวิจารณ์ การบริหารงานรัฐ

วันศุกร์ที่ 15 กุมภาพันธ์ 2562
ตอบข้อวิจารณ์ การบริหารงานรัฐ
ชี้แจงข้อวิจารณ์การบริหารงานรัฐในประเด็นต่าง ๆ ที่หลายคนสงสัย
ในช่วงที่ผ่านมามีการวิพากษ์วิจารณ์ถึงการบริหารงานของรัฐในแง่มุมต่าง ๆ ซึ่งก่อให้เกิดความเข้าใจที่คลาดเคลื่อนในสังคม จึงขอนำประเด็นสำคัญ ๆ มาชี้แจงให้ประชาชนได้ทราบข้อมูลความจริง ดังนี้
► มีการยกประโยชน์ในที่ดินรถไฟมักกะสัน ให้แก่บริษัท ซีพี นอกจากนี้ยังมีการต่อสัญญาเช่าศูนย์ประชุมแห่งชาติสิริกิติ์โดยไม่ต้องประมูล และแก้ไขสัญญาเช่าจาก 25 ปี เป็น 50 ปี ให้แก่ธุรกิจเครือซีพี?
X ไม่จริง : การลงทุนโครงการรถไฟฟ้าความเร็วสูงเชื่อม 3 สนามบิน มีการใช้พื้นที่ส่วนหนึ่งบริเวณสถานีมักกะสันของการรถไฟ ซึ่งต้องใช้เงินลงทุนจำนวนมาก ภาครัฐจึงเปิดโอกาสให้ภาคเอกชนมีส่วนร่วมในการลงทุน โดยมีการคัดเลือกโดยวิธีประมูลแบบนานาชาติ โดยมีผู้ยื่นข้อเสนอ 2 ราย ซึ่งปัจจุบันยังไม่มีข้อสรุปผู้ชนะการประมูล
ส่วนประเด็นการต่อสัญญาเช่าอาคารศูนย์ประชุมฯ นั้น กระทรวงมหาดไทยประกาศให้ศูนย์ประชุมแห่งชาติสิริกิติ์เป็นพื้นที่ห้ามก่อสร้างอาคารสูงเกิน 23 เมตร สิทธิให้เช่าเดิมสำหรับก่อสร้างโรงแรมจึงทำไม่ได้ ผู้เช่าไม่ได้ทำผิดสัญญาจึงไม่มีเหตุในการเลิกสัญญา
จึงต้องปรับสัญญาใหม่โดยรัฐต้องได้รับประโยชน์ดีกว่าเดิม ซึ่งในสัญญาใหม่มูลค่าก่อสร้างเพิ่มขึ้นกว่า 2 เท่า จึงเพิ่มระยะเวลาเช่าเป็น 50 ปี โดยเป็นไปตามกฎหมายและผลประโยชน์ตอบแทนของรัฐเพิ่มขึ้นเกือบ 2 เท่าเช่นกัน
► มีการยกที่ดินยาสูบให้แก่นายทุนเพื่อไปทำอสังหาริมทรัพย์?
X ไม่จริง : คณะรัฐมนตรีได้มีมติเห็นชอบให้การยาสูบแห่งประเทศไทย หรือโรงงานยาสูบในขณะนั้น ย้ายฐานการผลิตจากกรุงเทพมหานคร ไปยังส่วนภูมิภาคที่ จ.พระนครศรีอยุธยา และอยู่ระหว่างการย้ายส่วนที่เหลือเพิ่มเติมให้เสร็จสมบูรณ์ ดังนั้น การยกที่ดินให้กับนายทุน เพื่อไปทำเกี่ยวกับเรื่องอสังหาริมทรัพย์ จึงไม่เป็นความจริงแต่ประการใด
► มีการปรับโครงสร้างภาษีสรรพสามิตบุหรี่ไทย ทำให้บุหรี่ไทยแพงเทียบเท่าบุหรี่นอก ส่งผลให้ไม่สามารถแข่งขันกับบุหรี่นอกได้ และส่งผลทำให้โรงงานยาสูบขาดทุนหลายพันล้านบาท?
X ไม่จริง : รัฐปรับโครงสร้างภาษียาสูบใหม่ให้สอดคล้องกับหลักสากล เน้นดูแลสุขภาพคนไทย จึงจัดเก็บอัตราภาษีเดียวกันทั้งบุหรี่ที่ผลิตในประเทศและบุหรี่นำเข้า ซึ่งการยาสูบแห่งประเทศไทยเป็นผู้กำหนดกลยุทธ์ราคาเอง โดยยังแข่งขันได้และมีกำไรในปี 61
► ยกพื้นที่สาธารณะและพื้นที่ป่าไม้ ยึดพื้นที่ทำกินของประชาชน ให้แก่กลุ่มนายทุนเพื่อไปทำเขตเศรษฐกิจพิเศษ โดยมีการให้กลุ่มธุรกิจต่างชาติเข้ามาซื้อที่ดินใน 13 จังหวัดเขตเศรษฐกิจพิเศษได้ไม่จำกัด?
X ไม่จริง : พื้นที่ในเขตพัฒนาเศรษฐกิจพิเศษ 9 จังหวัด ไม่กระทบพื้นที่ป่า ที่อยู่ของเกษตรกร หรือแหล่งท่องเที่ยว แต่เป็นที่ที่มีศักยภาพติดชายแดนเพื่อนบ้าน บางแปลงที่มีประชาชนใช้ประโยชน์อยู่ ก็มีมาตรการเยียวยาดูแล ส่วนการสรรหาผู้ลงทุน มีเงื่อนไขชัดเจนให้สิทธิเช่าเพื่อพัฒนา 50 ปีเท่านั้น ไม่มีการซื้อขายแต่อย่างใด
► โครงการมอเตอร์เวย์บางปะอิน - โคราช และบางใหญ่ - กาญจนบุรี ที่ไม่สามารถบริหารจัดการด่านเก็บเงินได้ ต้องให้ภาคเอกชนเข้ามารับสัมปทานเป็นผู้ทำด่านเก็บเงินค่าผ่านทาง โดยรัฐจ่ายค่าจ้างให้เอกชนปีละ 2,000 ล้านบาท สัญญา 30 ปี ได้รับประโยชน์อย่างง่ายดาย โดยไม่มีความเสี่ยงแต่อย่างใด?
X ไม่จริง : กรณีการให้เอกชนร่วมลงทุนในการดำเนินงานและบำรุงรักษา (Operation and Maintenance : O & M) โครงการมอเตอร์เวย์บางปะอิน – โคราช และบางใหญ่ – กาญจนบุรี เอกชนมีหน้าที่ลงทุนและยังคงรับความเสี่ยงของงานระบบและดำเนินการ O & M ของโครงการทั้งหมด
และจากผลการศึกษาฯ พบว่า การให้เอกชนร่วมลงทุนฯ รูปแบบ PPP Gross Cost มีต้นทุนค่าใช้จ่ายของภาครัฐ “ต่ำกว่า” รูปแบบรัฐดำเนินการเอง และได้คำนึงถึงประโยชน์ของภาครัฐอย่างรอบคอบแล้ว โดยภาครัฐไม่ได้เสียเปรียบเอกชนและไม่ได้เป็นการเอื้อประโยชน์ให้แก่นายทุน
► การให้โครงการทางด่วนรามอินทรา - อาจณรงค์ และบางนา - ชลบุรี เข้ากองทุนไทยแลนด์ฟิวเจอร์ฟันด์ เป็นการเอื้อประโยชน์ให้แก่นายทุนอย่างชัดเจน?
X ไม่จริง : การระดมทุนผ่านกองทุนไทยแลนด์ฟิวเจอร์ฟันด์ (TFFIF) ของการทางพิเศษแห่งประเทศไทย (กทพ.) เป็นการจัดสรรหน่วยลงทุน (TFFIF) เพื่อนำไประดมทุน ลงทุนพัฒนาโครงการทางพิเศษของ กทพ. ได้รวดเร็วมากขึ้น ส่งผลถึงประชาชนได้รับบริการได้เร็วขึ้นด้วย โดยมีการจัดสรรให้ประชาชนรายย่อยเป็นหลักก่อนด้วยวิธี Small Lot First และมีการจัดสรรหน่วยให้รายย่อยในสัดส่วนมากกว่าร้อยละ 50 โดยไม่มีการจัดสรรให้แก่บุคคลรายใดรายหนึ่งเป็นการเฉพาะ จึงไม่เป็นการเอื้อประโยชน์ให้กับนายทุน
► มีการดึงเรื่องกรณีข้อขัดแย้งในการยกเลิกทำเหมืองแร่ทองคำ จนถูกบริษัท คิงส์เกต คอนโซลิเดเต็ด ลิมิเต็ด ประเทศออสเตรเลียฟ้องร้อง ทั้งที่รัฐบาลมีข้อมูลการติดสินบนของนักการเมืองในอดีตอย่างชัดเจน แต่กลับไม่รีบดำเนินการเอาผิด และจะส่งผลให้ประเทศไทยต้องชดใช้ค่าเสียหายอย่างไม่เหมาะสมในกรณีดังกล่าว?
X ไม่จริง : ขณะนี้คณะกรรมการดำเนินการระงับข้อพิพาทระหว่างไทยกับ บริษัท คิงส์เกต คอนโซลิเดเต็ด ลิมิเต็ด อยู่ระหว่างการต่อสู้ในชั้นอนุญาโตตุลาการระหว่างประเทศ คาดว่าจะรู้ผลการพิจารณาภายใน 2 ปี โดยรัฐบาลมีความมั่นใจว่าการดำเนินการของรัฐบาลไทยเป็นการคุ้มครองประชาชนจากผลกระทบเฉพาะหน้าในด้านสุขอนามัยและสิ่งแวดล้อมปนเปื้อนโดยรอบพื้นที่ประกอบกิจการเหมืองแร่ทองคำอย่างทันท่วงที เป็นไปตามมาตรฐานสากลสอดคล้องกับกฎหมายระหว่างประเทศ และพร้อมสู้คดีต่อไป
► มีการผ่าน พ.ร.บ. แร่ เอื้อประโยชน์ให้แก่กลุ่มนายทุน จนส่งผลกระทบต่อชีวิตความเป็นอยู่ของประชาชน โดยเฉพาะประทานบัตรเหมืองแร่ซึ่งไปทับที่ดินชาวบ้าน เจ้าของที่ดินก็จะกลายเป็นผู้บุกรุกที่ดินตนเอง?
X ไม่จริง : กรณีการไล่ยึดที่ดินชาวบ้านให้นายทุน ไม่เป็นความจริงแต่อย่างใด เป็นเรื่องของการปราบปรามและหยุดยั้งการบุกรุกทำลายทรัพยากรป่าไม้ ตามนโยบายทวงคืนผืนป่าซึ่งพระราชบัญญัติแร่ พ.ศ. 2560 กำหนดให้การอนุญาตให้ทำเหมืองแร่ได้เฉพาะในพื้นที่ที่เป็นเขตแหล่งแร่เพื่อการทำเหมือง โดยการยื่นขอประทานบัตรต้องได้รับความยินยอมจากเจ้าของ หรือหากเป็นที่ดินในความครอบครองของรัฐ ก็ต้องได้รับอนุญาตจากหน่วยงานเจ้าของพื้นที่ก่อน
► มีการจัดตั้งบรรษัทรัฐวิสาหกิจ โดยอ้างว่าเพื่อให้รัฐสามารถดูแลผลประโยชน์ได้ แต่ตามข้อเท็จจริงเป็นการเปิดทางให้แก่นายทุนเข้ามาถือครองแทน?
X ไม่จริง : ขณะนี้ร่างพระราชบัญญัติการพัฒนาการกำกับดูแลและบริหารรัฐวิสาหกิจ พ.ศ. ... อยู่ระหว่างการพิจารณาของสภานิติบัญญัติแห่งชาติ (สนช.) โดยไม่มีบทบัญญัติในส่วนที่เกี่ยวข้องกับการจัดตั้งบรรษัทวิสาหกิจแห่งชาติ จึงไม่เป็นการเปิดทางให้นายทุนเข้ามาถือครอง
► มีการต่อสัมปทานให้แก่บริษัท เชฟรอน (ไทย) จำกัด ทั้งที่พบว่ามีการทุจริตภาษีไป 3,000 ล้านบาท แต่กลับไม่ดำเนินการเอาผิดแต่อย่างใด?
X ไม่จริง : กรมศุลกากรได้ดำเนินการเพิกถอนใบขนสินค้าขาออกของบริษัท เชฟรอน (ไทย) จำกัด ตั้งแต่ปี 2554 – 2559 แล้ว ตามที่สำนักงานการตรวจเงินแผ่นดินขอให้ดำเนินการตามที่สำนักงานคณะกรรมการกฤษฎีกาวินิจฉัยว่า การขนส่งของไปใช้ในการสำรวจและผลิตปิโตรเลียมในบริเวณไหล่ทวีป ถือเป็นการนำไปใช้ในการประกอบกิจการปิโตรเลียมในราชอาณาจักร
► มีการแจกสัมปทานปิโตรเลียมโดยเลือกระบบที่รัฐเสียผลประโยชน์ โดยเฉพาะเมื่อระบบจ้างผลิตที่รัฐได้ประโยชน์ 80 - 90% กลับไม่ดำเนินการ แต่กลับเลือกระบบแบ่งปันผลผลิต (Production Sharing Contract: PSC) ที่ได้ส่วนแบ่งแค่ 30% เท่านั้น?
X ไม่จริง : ระบบจ้างผลิต เป็นระบบที่เหมาะกับประเทศที่มีแหล่งปิโตรเลียมขนาดใหญ่ ซึ่งลักษณะแหล่งปิโตรเลียมของไทยมีขนาดเล็ก จึงไม่เหมาะที่จะใช้ระบบจ้างผลิต นอกจากนี้ ยังต้องคำนึงถึงปริมาณสำรองและศักยภาพปิโตรเลียมของประเทศ รวมถึงต้นทุนต่อหน่วยเป็นเกณฑ์ โดยใช้ข้อมูลทางวิชาการเชิงประจักษ์เป็นปัจจัยในการพิจารณาซึ่งเป็นตามมาตรฐานสากล ซึ่งทุกแปลงสำรวจในทะเลอ่าวไทยเข้าหลักเกณฑ์ที่ใช้ระบบแบ่งปันผลผลิต
► มีการแก้ไข พ.ร.บ. ปิโตรเลียม ลดการจัดเก็บภาษีรายได้จากบริษัทน้ำมันผู้รับสัมปทาน จากเดิมเก็บอยู่ 50% ลดเหลือ 20% โดยก่อนรัฐบาลเข้ามาบริหาร สามารถเก็บภาษีรายได้จากผู้รับสัมปทานปิโตรเลียมได้?
X ไม่จริง : ระบบเดิมรัฐเก็บภาษีเงินได้ปิโตรเลียมไม่น้อยกว่า 50% ของกำไรสุทธิจากกิจกรรมปิโตรเลียม โดยไม่ได้ส่วนแบ่งผลผลิตปิโตรเลียม แต่ระบบใหม่รัฐจะได้ส่วนแบ่งผลผลิตปิโตรเลียมสูงถึง 50% พร้อมจัดเก็บภาษีเงินได้อีก 20% จากผู้รับสัญญา
โดยภาษีที่จัดเก็บจากผู้ผลิตปิโตรเลียม ขึ้นอยู่กับราคาน้ำมันตลาดโลก หากน้ำมันตลาดโลกเพิ่มขึ้นหรือลดลง รายได้จากการขายปิโตรเลียมก็ปรับราคาด้วย
และในช่วงปีที่รัฐบาลเข้ามาบริหารประเทศ ราคาน้ำมันดิบในตลาดโลกเริ่มปรับตัวลดลง ประมาณเดือน ก.ค. 57 จาก 100 เหรียญสหรัฐต่อบาร์เรล จนถึงระดับต่ำสุดในเดือน ม.ค. 59 ประมาณ 26 เหรียญสหรัฐต่อบาร์เรล ดังนั้นรายได้ที่รัฐจะได้รับจึงลดลงตามไปด้วย
► มีการบริหารด้านพลังงานที่ส่งผลกระทบต่อประชาชน โดยเฉพาะการเก็บภาษีน้ำมันเพิ่มสูงขึ้นจากอดีตที่ราว 6 หมื่นล้านบาท/ปี ปัจจุบันเก็บ 2.2 แสนล้านบาท/ปี และยังขึ้นราคาก๊าซมากที่สุดกว่าทุกรัฐบาลที่ผ่านมา?
X ไม่จริง : ช่วงปี 55 - 57 ราคาน้ำมันดิบในตลาดโลกสูง จึงปรับลดอัตราภาษีลงเพื่อบรรเทาภาระของประชาชน แม้ทำให้รัฐจัดเก็บภาษีได้ลดลง แต่ตั้งแต่ปี 58 ราคาน้ำมันดิบในตลาดโลกลดลงมาก จึงค่อย ๆ ปรับเพิ่มอัตราภาษีน้ำมัน ทำให้จัดเก็บรายได้เพิ่มขึ้น พร้อมระวังไม่ให้ราคาขายปลีกในประเทศผันผวน
► ปล่อยให้ชาวกัมพูชาเข้ามายึดที่นาคนไทยที่บ้านหนองจาน จ.สระแก้ว และให้คนของรัฐไปเจรจากับชาวบ้านเพื่อแบ่งที่ให้แก่ชาวกัมพูชา เพื่อความสัมพันธ์ระหว่างประเทศ?
X ไม่จริง : กรณีบ้านหนองจาน เกิดขึ้นตั้งแต่ปี 2520 ชาวกัมพูชาได้อพยพหนีภัยสงครามเข้ามาพักอาศัยบริเวณชายแดนไทย และสำนักงานข้าหลวงใหญ่ผู้ลี้ภัยแห่งสหประชาชาติ (UNHCR) ได้จัดตั้งศูนย์รับผู้อพยพชั่วคราวในบริเวณชายแดนไทยบริเวณหลักเขตแดนที่ 46 ต่อมาเมื่อปี 2545 สงครามได้สงบลง คนไทยที่เคยอยู่อาศัยและมีที่ดินทำกินไม่สามารถเข้าทำประโยชน์ได้ เนื่องจากมีชาวกัมพูชาเข้ามาตั้งชุมชนอาศัยอยู่หนาแน่น และพื้นที่ดังกล่าวอยู่ระหว่างการสำรวจและจัดทำหลักเขตแดนทางบกร่วมกับรัฐบาลกัมพูชา
โดยฝ่ายกัมพูชาได้ร้องขอต่อฝ่ายไทยให้ชาวกัมพูชาอาศัยอยู่ต่อไปจนกว่าจะมีการสำรวจและจัดทำหลักเขตแดนทางบกแล้วเสร็จ ซึ่งมิได้เป็นการยินยอมให้ราษฎรกัมพูชายึดที่ดินทำกินของคนไทยตามที่เป็นการอ้างถึงแต่อย่างใด
► ปล่อยให้กัมพูชาสร้างอนุสาวรีย์บนพื้นที่ทับซ้อนที่ช่องอานม้า จ.อุบลราชธานี ละเมิดข้อตกลงไทย - กัมพูชา ที่ห้ามสร้างสิ่งปลูกสร้างบนพื้นที่ทับซ้อน?
X ไม่จริง : บริเวณนี้เป็นหนึ่งในสี่จุดผ่านแดนที่รัฐบาลทั้งสองประเทศสนับสนุนให้เปิดเป็นจุดผ่านแดนถาวร และได้มีการสำรวจเก็บรายละเอียดภูมิประเทศ เสร็จเรียบร้อยแล้ว แต่ปัจจุบันยังไม่สามารถดำเนินการยกระดับได้เนื่องจากฝ่ายกัมพูชายังไม่เคลื่อนย้ายสิ่งปลูกสร้าง ชุมชน และตลาดออกจากพื้นที่ห้ามใช้ประโยชน์ และยังไม่ได้จัดทำแผนบริหารจัดการพื้นที่ให้เป็นที่ยอมรับร่วมกัน
สำหรับประเด็นการสร้างอนุสาวรีย์ตาโอมในบริเวณพื้นที่ห้ามใช้ประโยชน์ ได้มีการประท้วงทั้งในระดับพื้นที่และระดับประเทศ รัฐบาลไม่ได้นิ่งนอนใจและได้ยับยั้งไม่ให้เกิดการกระทำดังกล่าวขึ้น แต่ในขณะนี้ยังไม่ได้รับการตอบรับจากฝ่ายกัมพูชาแต่อย่างใด
ดังนั้น ตามที่ได้มีการวิจารณ์ดังกล่าวจึงไม่ตรงกับข้อเท็จจริง เพราะสิ่งที่รัฐบาลให้ความสำคัญ คือ การยึดถือผลประโยชน์ทั้งในด้านเศรษฐกิจ สังคม และความมั่นคงของประเทศเป็นสำคัญ เพื่อประโยชน์สูงสุดต่อประเทศชาติและประชาชน
ทั้งนี้ ก่อนจะเชื่อหรือแชร์ข้อมูลใดออกไป หากยังไม่แน่ใจควรตรวจสอบให้ถี่ถ้วนก่อน เพื่อป้องกันความผิดพลาดและลดผลกระทบความเสียหายที่อาจเกิดขึ้นด้วย
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18821
