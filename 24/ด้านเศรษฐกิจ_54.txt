รัฐบาลไทย-ข่าวทำเนียบรัฐบาล-สนช. ร่วมกับองค์การพัฒนาพลังงานใหม่ฯ ญี่ปุ่น (NEDO) เปิดตัวโรงงานต้นแบบการผลิตน้ำตาลเซลลูโลส จากชานอ้อยด้วยระบบประหยัดพลังงานแห่งแรกของเอเชีย

วันจันทร์ที่ 17 ธันวาคม 2561
สนช. ร่วมกับองค์การพัฒนาพลังงานใหม่ฯ ญี่ปุ่น (NEDO) เปิดตัวโรงงานต้นแบบการผลิตน้ำตาลเซลลูโลส จากชานอ้อยด้วยระบบประหยัดพลังงานแห่งแรกของเอเชีย
ดร.สุวิทย์ เยี่ยมชมการดำเนินงานโรงงานผลิตน้ำตาล บริษัท เซลลูโลซิก ไบโอแมส เทคโนโลยี จำกัด โรงงานต้นแบบการผลิตน้ำตาลเซลลูโลสจากชานอ้อยด้วยระบบประหยัดพลังงานแห่งแรกในเอเชีย
วันที่ (12 ธ.ค. 61) ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี เยี่ยมชมการดำเนินงานโรงงานผลิตน้ำตาล บริษัท เซลลูโลซิก ไบโอแมส เทคโนโลยี จำกัด อำเภอกุมภวาปี จังหวัดอุดรธานี ซึ่งเป็นโรงงานต้นแบบการผลิตน้ำตาลเซลลูโลสจากชานอ้อยด้วยระบบประหยัดพลังงานแห่งแรกในเอเชีย เป็นความร่วมมือระหว่างสำนักงานนวัตกรรมแห่งชาติ กระทรวงวิทยาศาสตร์และเทคโนโลยี หรือ สนช. กับองค์การพัฒนาพลังงานใหม่และเทคโนโลยีอุตสาหกรรม ประเทศญี่ปุ่น หรือ NEDO เพื่อร่วมกันพัฒนา ส่งเสริม ต่อยอดเทคโนโลยีและนวัตกรรมด้านพลังงานทดแทน ของทั้งสองประเทศ โดย สนช. จะทำหน้าที่ให้การช่วยเหลือด้านวิชาการและการประสานงานกับหน่วยงานภาครัฐและผู้ประกอบการของไทย ส่วน NEDO จะให้การส่งเสริมและสนับสนุนด้านเทคโนโลยีและการลงทุน ในด้านเครื่องจักรและอุปกรณ์
ดร.สุวิทย์ฯ กล่าวว่า โรงงานต้นแบบแห่งนี้จะเป็นทางเลือกใหม่ของการผลิตวัตถุดิบจำพวกน้ำตาลจากวัสดุเหลือทิ้ง จากอุตสาหกรรมผลิตน้ำตาลของไทย เป็นการเพิ่มมูลค่าให้กับวัสดุเหลือทิ้งจากการแปรรูปขั้นต้นอย่างชานอ้อย นำมาผลิตเป็นผลิตภัณฑ์มูลค่าสูง อาทิ น้ำตาลเซลลูโลส โอลิโกแซคคาไรด์ และ โพลีฟีนอล ด้วยการใช้พลังงานที่น้อยกว่าเทคโนโลยีที่ใช้อยู่ปัจจุบัน
ซึ่งน้ำตาลเซลลูโลสที่ผลิตได้ สามารถนำไปผลิตเป็นเอทานอลเพื่อนำไปผสมกับน้ำมันเบนซิน สำหรับผลิตเป็นแก๊สโซฮอล์ได้ ส่วนโอลิโกแซคคาไรด์และโพลีฟีนอล สามารถนำไปผลิตเป็นอาหารเสริมสำหรับสัตว์และส่วนผสมในเครื่องสำอาง เชื่อว่าโครงการนี้จะเป็นแรงผลักดันการพัฒนาความร่วมมือ ในการแสวงหานวัตกรรมด้านพลังงานทดแทน ที่เกิดจากความร่วมมือในระดับนานาชาติ พร้อมทั้งจะเป็นแหล่งถ่ายทอดองค์ความรู้ใหม่ๆ ที่เป็นประโยชน์ต่อภาคการศึกษาและภาคการผลิต ในการเรียนรู้เพื่อดำเนินการพัฒนาเทคโนโลยีที่เกี่ยวข้อง ที่จะช่วยสนับสนุนให้เกิดผลสำเร็จในการสร้างนวัตกรรมด้านพลังงานทดแทนของประเทศไทย รวมถึงการพัฒนาด้านเกษตรกรรม ซึ่งจะเป็นการใช้ประโยชน์จากวัสดุเหลือใช้ทางการเกษตรได้อย่างมีประสิทธิภาพ และสามารถพัฒนาเป็นธุรกิจที่เติบโตได้ในอนาคต
สำหรับโรงงานต้นแบบผลิตน้ำตาลเซลลูโลสจากชานอ้อย อำเภอกุมภวาปี จังหวัดอุดรธานี มีกำลังการผลิต 15 ตันชานอ้อยต่อวัน สามารถผลิตน้ำตาลเซลลูโลสได้ 3.7 ตันต่อวัน หรือ 1,400 ตันต่อปี และสามารถนำไปผลิตเป็นเอทานอลได้เท่ากับ 700,000 ลิตรต่อปี

ที่มา : https://www.thaigov.go.th/news/contents/details/17557
