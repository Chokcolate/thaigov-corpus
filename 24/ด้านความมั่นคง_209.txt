รัฐบาลไทย-ข่าวทำเนียบรัฐบาล-รมช.มท. เป็นประธานในงานวันคณะกรรมการหมู่บ้าน (กม.) ในส่วนกลาง ประจำปี 2562

วันศุกร์ที่ 8 มีนาคม 2562
รมช.มท. เป็นประธานในงานวันคณะกรรมการหมู่บ้าน (กม.) ในส่วนกลาง ประจำปี 2562
รมช.มท. เป็นประธานในงานวันคณะกรรมการหมู่บ้าน (กม.) ในส่วนกลาง ประจำปี 2562
วันนี้ (8 มี.ค. 62) เวลา 09.00 น. ณ ลานอเนกประสงค์ อาคารรัฐประศาสนภักดี ศูนย์ราชการเฉลิมพระเกียรติฯ ถนนแจ้งวัฒนะ กรุงเทพมหานคร นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในงาน
วันคณะกรรมการหมู่บ้าน (กม.) ในส่วนกลาง ประจำปี 2562 โดยมี นายศักดิ์ชัย แตงฮ่อ รองอธิบดีกรมการปกครอง และผู้บริหารระดับสูงของกรมการปกครองให้การต้อนรับ ซึ่งในปี 2562 นี้ กรมการปกครอง ได้จัดงานวันคณะกรรมการหมู่บ้านขึ้นทั้งในส่วนกลาง และส่วนภูมิภาค (ทั้ง 76 จังหวัด และ 878 อำเภอ)
คณะกรรมการหมู่บ้าน หรือ กม. จัดตั้งขึ้นตามพระราชบัญญัติลักษณะปกครองท้องที่ พ.ศ. 2457 โดยถือกำหนดขึ้นครั้งแรกเมื่อ พ.ศ. 2486 และในปี 2551 ได้มีการปรับปรุงแก้ไขโครงสร้างและอำนาจหน้าที่ของ กม. เพื่อให้มีโครงสร้างและหน้าที่สอดคล้องกับบริบทของสังคมที่เปลี่ยนแปลงไป และครอบคลุมการทำงานในทุกมิติในหมู่บ้าน เสมือนเป็น “คณะรัฐมนตรีประจำหมู่บ้าน” ซึ่งต่อมา กระทรวงมหาดไทยได้ประกาศให้วันที่ 9 มีนาคม ของทุกปี เป็น “วันคณะกรรมการหมู่บ้าน” เพื่อเสริมสร้างขวัญและกำลังใจในการทำงานให้แก่คณะกรรมการหมู่บ้าน ซึ่งมีหน้าที่รับผิดชอบหลากหลายด้านเพื่อรองรับปัญหาต่างๆ อันเกิดขึ้นในหมู่บ้านให้ได้รับการแก้ไขอย่างมีประสิทธิภาพ และถือเป็นกลไกหลักในการขับเคลื่อนหมู่บ้านในระดับพื้นที่
ในโอกาสนี้ รัฐมนตรีช่วยว่าการกระทรวงมหาดไทย ได้เป็นประธานอัญเชิญถ้วยรางวัลเกียรติยศพระราชทานของสมเด็จพระเทพรัตนราชสุดาฯ สยามบรมราชกุมารี มอบให้แก่หมู่บ้านที่ได้รับรางวัลในระดับภาค ตามโครงการคัดเลือกหมู่บ้านดีเด่น “บ้านสวย เมืองสุข” ประจำปี 2561 จำนวน 12 รางวัล และได้มอบโล่รางวัลเกียรติยศ ให้แก่หมู่บ้านที่ได้รับถ้วยรางวัลชนะเลิศในระดับเขต จำนวน 6 รางวัล เพื่อเป็นขวัญและกำลังใจในการปฏิบัติหน้าที่ของคณะกรรมการหมู่บ้าน
จากนั้น รัฐมนตรีช่วยว่าการกระทรวงมหาดไทย ได้อ่านสารนายกรัฐมนตรี เนื่องในวันคณะกรรมการหมู่บ้าน พร้อมทั้งกล่าวว่า ในนามรัฐบาลและกระทรวงมหาดไทย ตนรู้สึกเป็นเกียรติและมีความภาคภูมิใจกับการจัดงานครั้งนี้ กระทรวงมหาดไทย ในฐานะหน่วยงานหลักที่รับผิดชอบ รู้สึกสำนึกในพระมหากรุณาธิคุณที่สมเด็จพระเทพรัตนราชสุดาฯ สยามบรมราชกุมารี ทรงพระกรุณาโปรดเกล้าโปรดกระหม่อมพระราชทานถ้วยรางวัลเกียรติยศ เพื่อเป็นขวัญและกำลังใจในการทำงานให้แก่คณะกรรมการหมู่บ้านในครั้งนี้ ซึ่งเป็นเสมือนฐานรากของแผ่นดิน และขอเป็นกำลังใจในการทำงานให้แก่กรรมการหมู่บ้านทุกท่าน ที่อุทิศตนทำงานเสียสละ ทุ่มเททั้งแรงกาย แรงใจ ปฏิบัติหน้าที่เพื่อสาธารณประโยชน์ส่วนร่วมและประเทศชาติ พร้อมทั้งได้แสดงความยินดีและชื่นชมกับหมู่บ้านที่ได้รับรางวัลชนะเลิศในระดับเขต และระดับภาค ตามโครงการคัดเลือกหมู่บ้านดีเด่น “บ้านสวย เมืองสุข” ประจำปี 2561 ซึ่งเป็นแบบอย่างและเป็นที่พึ่งให้แก่พี่น้องประชาชนในหมู่บ้าน และคือพลังสำคัญของชาติ ในการพัฒนาประเทศ ช่วยแบ่งเบาภาระงานของทางราชการ เพื่อก้าวไปสู่ความมั่นคง มั่งคั่ง และยั่งยืน
ท้ายนี้ รัฐมนตรีช่วยว่าการกระทรวงมหาดไทย ได้เน้นย้ำว่า คณะกรรมการหมู่บ้านเป็นกลไกหลักที่สำคัญของรัฐ ที่คอยช่วยเหลือในระดับพื้นที่เพื่อให้การทำงานทุกอย่างในหมู่บ้านเกิดสัมฤทธิผล พร้อมทั้งขอความร่วมมือในหลายๆ เรื่องด้วยกัน อาทิ 1) เรื่องการเลือกตั้ง ขอให้ช่วยกันประชาสัมพันธ์และรณรงค์ให้พี่น้องประชาชนออกมาใช้สิทธิเลือกตั้ง 2) การใช้ข้อมูลของหมู่บ้าน เช่น ข้อมูล จปฐ. และ กชช.2ค. มาใช้เพื่อการพัฒนาและแก้ไขปัญหาของหมู่บ้าน 3) ปัญหาภัยแล้งที่กำลังเกิดขึ้นทั้งประเทศ ปีนี้ภัยแล้งเกิดขึ้นเร็วและปริมาณน้ำในเขื่อนลดลง จึงต้องใช้น้ำอย่างประหยัด และรู้จักวางแผนรองรับสถานการณ์ และ 4) การสร้างความรับรู้ให้แก่ประชาชนในระดับพื้นที่ โดยเน้นย้ำให้นำข้อมูลการดำเนินงานของรัฐบาลที่ถูกต้องไปเผยแพร่และประชาสัมพันธ์ เพื่อสร้างความรับรู้แก่ประชาชนให้ทราบโดยทั่วกัน

ที่มา : https://www.thaigov.go.th/news/contents/details/19210
