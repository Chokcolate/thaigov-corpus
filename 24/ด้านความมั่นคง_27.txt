รัฐบาลไทย-ข่าวทำเนียบรัฐบาล-“บิ๊กอู๋”เยี่ยมแรงงานไทยในคิบบุตซ์ ฝากตั้งใจทำงาน รักษาสุขภาพ ห่างไกลสิ่งเสพติด

วันพฤหัสบดีที่ 20 ธันวาคม 2561
“บิ๊กอู๋”เยี่ยมแรงงานไทยในคิบบุตซ์ ฝากตั้งใจทำงาน รักษาสุขภาพ ห่างไกลสิ่งเสพติด
รมว.แรงงาน และคณะ เยี่ยมแรงงานไทยในคิบบุตซ์ ซึ่งอยู่ทางตอนเหนือของประเทศอิสราเอล ย้ำฝากให้ตั้งใจทำงาน อดออม เก็บเกี่ยวประสบการณ์ทำงานมาต่อยอดในการประกอบอาชีพ รักษาสุขภาพ ไม่ยุ่งเกี่ยวยาเสพติด
รมว.แรงงาน และคณะ เยี่ยมแรงงานไทยในคิบบุตซ์ ซึ่งอยู่ทางตอนเหนือของประเทศอิสราเอล ย้ำฝากให้ตั้งใจทำงาน อดออม เก็บเกี่ยวประสบการณ์ทำงานมาต่อยอดในการประกอบอาชีพ รักษาสุขภาพ ไม่ยุ่งเกี่ยวยาเสพติด เผยมาตรการการดูแลแรงงานก่อนและหลังการจัดส่งไปทำงานในอิสราเอล พร้อมมอบสิ่งของเป็นขวัญและกำลังใจ
เมื่อวันที่ 20 ธันวาคม 2561 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน พร้อมด้วย นายจรินทร์ จักกะพาก ปลัดกระทรวงแรงงาน นางเพชรรัตน์ สินอวย อธิบดีกรมการจัดหางาน และคณะ เดินทางไปตรวจเยี่ยมแรงงานไทยที่ปลูกกล้วย และอะโวเคโด้ ในคิบบุตซ์ อยู่ทางตอนเหนือของประเทศอิสราเอล ซึ่งเป็นการรวมกลุ่มแบบคอมมูน ทุกอย่างเป็นของส่วนรวมอยู่อาศัยและใช้ทรัพยากรร่วมกัน ทำธุรกิจร่วมกัน ลักษณะร่วมทุน แบ่งผลตอบแทนกัน ไม่มีการแข่งขัน มีแรงงานไทยมารอให้การต้อนรับ ประมาณ 50 คน โดย รมว.แรงงาน ได้กล่าวให้โอวาทว่า พล.อ.ประยุทธ์ จันทร์โอชา นายกรัฐมนตรี ได้ฝากความห่วงใยมายังแรงงานไทยในประเทศอิสราเอลทุกคน โดยได้ขอให้ทุกคนตั้งใจทำงาน รู้จักอดออม เก็บเกี่ยววิชาความรู้และประสบการณ์ทำงานไปต่อยอดในการประกอบอาชีพเมื่อเดินทางกลับไปยังประเทศไทย รักษาสุขภาพร่างกายให้แข็งแรง ไม่ยุ่งเกี่ยวกับยาเสพติด สิ่งมึนเมา การพนันและอบายมุข
พล.ต.อ.อดุลย์ฯ ยังกล่าวถึงมาตรการในการจัดส่งแรงงานไทยที่ไปทำงานในประเทศอิสราเอลของกระทรวงแรงงาน การเตรียมความพร้อม ด้านภาษา วัฒนธรรม ความรู้ด้านการเกษตร การดูแลรักษาสุขภาพและการปฐมพยาบาลเบื้องต้นให้แก่แรงงานก่อนไปทำงานต่างประเทศ การตั้งศูนย์ให้ความช่วยเหลือกรณีเกิดประสบปัญหาต่าง ๆ และสร้างเครือข่ายโดยใช้คนไทยในอิสราเอล การนำความรู้ทักษะและประสบการณ์ไปต่อยอดในการประกอบอาชีพหลังจากหมดสัญญาจ้างรวมทั้งนำความรู้กลับไปใช้ประโยชน์ในประเทศไทย การให้แรงงานไทยสมัครเป็นผู้ประกันตนมาตรา 40 มีการจัดทีมแพทย์ พยาบาล จากโรงพยาบาลในเครือข่ายประกันสังคมไปให้บริการตรวจสุขภาพแก่แรงงานไทย โดยความร่วมมือกับกระทรวงสาธารณสุข
โอกาสเดียวกันนี้ รมว.แรงงาน และคณะ มอบสิ่งของ อาหาร และอุปกรณ์กีฬา เพื่อเป็นขวัญและกำลังใจในโอกาสเดินทางไปเยี่ยมเยียนแรงงานไทยในครั้งนี้ อาทิ พระเครื่อง ข้าวเหนียว ปลาอินทรีย์ทอด ปลากรอบ น้ำพริก ฟุตบอล ตะกร้อ กระดานหมากรุก เป็นต้น จากนั้น รมว.แรงงาน ยังได้ตรวจเยี่ยมที่พักอาศัยของคนงาน และมอบรางวัลอาสาสมัครแรงงานดีเด่นให้แก่ นางสาวดวงดาว ยัง อีกด้วย
-------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สำนักประสานความร่วมมือระหว่างประเทศ - ภาพ/
20 ธันวาคม 2561

ที่มา : https://www.thaigov.go.th/news/contents/details/17638
