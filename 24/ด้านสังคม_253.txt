รัฐบาลไทย-ข่าวทำเนียบรัฐบาล-สธ.เผยความคืบหน้ากรณีข้าราชการได้รับเงินเกินสิทธิ

วันจันทร์ที่ 11 มีนาคม 2562
สธ.เผยความคืบหน้ากรณีข้าราชการได้รับเงินเกินสิทธิ
กระทรวงสาธารณสุข เผยความคืบหน้ากรณีข้าราชการได้รับเงินเกินสิทธิ จากการตรวจสอบตั้งแต่ปี 2559 เบื้องต้นพบเพียงร้อยละ 5 ของข้าราชการที่ได้รับการปรับเงินเดือนทั้งหมด เข้ากระบวนการชำระคืนแล้วประมาณร้อยละ 50
สธ.เผยความคืบหน้ากรณีข้าราชการได้รับเงินเกินสิทธิ
กระทรวงสาธารณสุข เผยความคืบหน้ากรณีข้าราชการได้รับเงินเกินสิทธิ จากการตรวจสอบตั้งแต่ปี 2559 เบื้องต้นพบเพียงร้อยละ 5 ของข้าราชการที่ได้รับการปรับเงินเดือนทั้งหมด เข้ากระบวนการชำระคืนแล้วประมาณร้อยละ 50
นายแพทย์ไพศาล ดั่นคุ้ม รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ความคืบหน้ากรณีข้าราชการได้รับเงินเกินสิทธิ ว่า กระทรวงสาธารณสุขตรวจพบว่าการปรับเงินเดือนไม่เป็นตามเงื่อนไขตั้งแต่พ.ศ.2559 ซึ่งได้สั่งการให้ตรวจสอบอย่างละเอียดและแก้ไขให้ถูกต้องมาโดยตลอด เบื้องต้นพบข้าราชการได้รับเงินเกินสิทธิมีเพียงร้อยละ 5 จากทั้งหมด 8,000 กว่าราย ส่วนใหญ่เป็นการเทียบวุฒิและการคิดเงินเลื่อนขั้นเงินเดือนผิด เป็นต้น ขณะนี้ มีข้าราชการที่เข้ากระบวนการชำระคืนแล้ว 200 กว่าราย คิดเป็นประมาณร้อยละ 50 สำหรับในส่วนที่เหลือได้มอบให้กองบริหารทรัพยากรบุคคลประสานกับสำนักงานสาธารณสุขจังหวัด ยืนยันรายละเอียดข้าราชการที่ได้รับเงินเกินสิทธิเป็นรายบุคคล เพื่อเจรจากับกระทรวงการคลังขอผ่อนชำระระยะยาว 5-10 ปี ไม่มีดอกเบี้ย บรรเทาความเดือนร้อนของข้าราชการกลุ่มดังกล่าว
“เพื่อแก้ไขปัญหาการบริหารจัดการเชิงระบบ เป็นบทเรียนและแนวทางการทำงานต่อไป ปลัดกระทรวงสาธารณสุข จึงได้แต่งตั้งคณะกรรมการสอบข้อเท็จจริง โดยมีรองปลัดกระทรวงสาธารณสุข ด้านบริหาร เป็นประธาน คณะกรรมการประกอบด้วย หัวหน้าผู้ตรวจราชการ ประธานชมรมนายแพทย์สาธารณสุขจังหวัด ผู้อำนวยการกองกฎหมาย ผู้อำนวยการกองบริหารคลัง ผู้อำนวยการกองบริหารทรัพยากรบุคคล” นายแพทย์ไพศาลกล่าว
**********************************  11 มีนาคม 2562

ที่มา : https://www.thaigov.go.th/news/contents/details/19254
