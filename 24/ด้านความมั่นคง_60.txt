รัฐบาลไทย-ข่าวทำเนียบรัฐบาล-มท.1 สั่งทุกจังหวัดบูรณาการทุกภาคส่วน รณรงค์ “แยกก่อนทิ้ง” ดีเดย์ 9 มกราคม 62

วันพฤหัสบดีที่ 3 มกราคม 2562
มท.1 สั่งทุกจังหวัดบูรณาการทุกภาคส่วน รณรงค์ “แยกก่อนทิ้ง” ดีเดย์ 9 มกราคม 62
มท.1 สั่งทุกจังหวัดบูรณาการทุกภาคส่วน รณรงค์ “แยกก่อนทิ้ง” ดีเดย์ 9 มกราคม 62
วันนี้ (3 ม.ค. 2562) เวลา 13.30 น. ที่ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการ กระทรวงมหาดไทย เป็นประธานการประชุมซักซ้อมแนวทางการดำเนินงานตามแผนรณรงค์ “แยกก่อนทิ้ง”
เพื่อขับเคลื่อนการจัดการขยะมูลฝอย ประจำปีงบประมาณ พ.ศ. 2562 โดยมีนายฉัตรชัย พรหมเลิศ ปลัดกระทรวงมหาดไทย รองปลัดกระทรวงมหาดไทย หัวหน้าผู้ตรวจราชการกระทรวงมหาดไทย อธิบดีทุกกรมในสังกัดกระทรวงมหาดไทย เข้าร่วมการประชุม พร้อมด้วย ผู้ว่าราชการจังหวัดทุกจังหวัด หัวหน้าส่วนราชการระดับจังหวัด และองค์กรปกครองส่วนท้องถิ่น เข้าร่วมการประชุมผ่านระบบวิดิทัศน์ทางไกล
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า การคัดแยกขยะมูลฝอยเป็นเรื่องที่เกี่ยวข้องกับทุกภาคส่วน ทั้งภาครัฐ ภาคเอกชน และประชาชน จะต้องร่วมกันเก็บและกำจัดขยะ โดยจังหวัดต้องร่วมหารือกับคณะกรรมการสิ่งปฏิกูลขยะมูลฝอยจังหวัด และองค์กรปกครองส่วนท้องถิ่น (อปท.) ใน 3 เรื่อง ได้แก่ 1) การซักซ้อมวิธีการลดปริมาณขยะแบบ 3Rs : Reduce (ใช้น้อย) Reuse (ใช้ซ้ำ) และ Recycle (นำกลับมาใช้ใหม่) 2) การซักซ้อมความเข้าใจในการคัดแยกขยะแต่ละประเภท โดยใช้วิธีรณรงค์ให้ทุกบ้านแยกขยะใส่ขยะในถุงธรรมดาและทำสัญลักษณ์ติดถุงเพื่อแยกประเภท และ 3) การกำหนดห้วงเวลาในการเก็บขยะแต่ละประเภท เช่น ขยะเปียกหรือขยะทั่วไปอาจต้องเก็บทุกวัน แต่ขยะอันตรายอาจเก็บสัปดาห์ละ 1 ครั้ง พร้อมเน้นย้ำให้ทุกภาคส่วนทำ MOU รณรงค์ลดใช้ถุงพลาสติกและโฟม เพื่อลดปัญหาสิ่งแวดล้อม โดยพกถุงผ้าหรืออุปกรณ์ทดแทน
พลเอก อนุพงษ์ กล่าวเพิ่มเติมว่า การคัดแยกขยะไม่สามารถทำคนใดคนหนึ่งหรือหน่วยงานใดหน่วยงานหนึ่งแล้วประสบผลสำเร็จได้ ทุกภาคส่วนจะต้องร่วมกันรณรงค์และขับเคลื่อนให้มีการคัดแยกขยะอย่างจริงจัง เนื่องจากการคัดแยกขยะสามารถลดค่าใช้จ่ายของภาครัฐในการกำจัดขยะ ทำให้ภาครัฐมีเงินงบประมาณเพิ่มขึ้นในการพัฒนาสังคม การศึกษาโครงสร้างพื้นฐาน และการให้บริการอื่นๆ ที่เป็นประโยชน์แก่ประเทศ นอกจากนี้ ให้ อปท.กำหนดจุดทิ้งขยะในพื้นที่สาธารณะไม่ต้องซื้อรถเก็บขยะเพิ่ม ใช้วิธีการกำหนดวันและเวลาแทน และร่วมสร้างจิตสำนึกพี่น้องประชาชนให้ทิ้งขยะให้ถูกที่และถูกถัง เพื่อให้ทุกภาคส่วนมีการบริหารจัดการขยะในพื้นที่ชุมชนตัวเองที่ยั่งยืน
นายฉัตรชัย พรหมเลิศ เปิดเผยว่า กระทรวงมหาดไทยได้จัดทำแผนรณรงค์ “แยกขยะก่อนทิ้ง” 60 วัน ดำเนินการระหว่างวันที่ 9 ม.ค. – 9 มี.ค. 2562 เพื่อให้จังหวัด อำเภอ องค์กรปกครองส่วนท้องถิ่น ชุมชน/หมู่บ้าน และประชาชน ร่วมกันบริหารจัดการขยะมูลฝอยภายในพื้นที่ตัวเอง โดยได้กำหนดเป้าหมายการรณณรงค์ไว้ 6 เป้าหมาย ได้แก่ 1) สร้างการรับรู้แก่ประชาชนให้มีส่วนร่วมการ “แยกขยะก่อนทิ้ง” 2) ให้หมู่บ้าน/ชุมชน มีการจัดการขยะอินทรีย์และขยะประเภทอื่นๆ ที่ถูกต้องตามแนวทางที่กำหนด 3) อปท.จัดทำสัญลักษณ์แยกประเภทขยะ 4) อปท.จัดทำถังขยะแยกประเภทขยะในพื้นที่สาธารณะอย่างน้อย 2 ประเภท คือ ขยะทั่วไป (ถังสีน้ำเงิน) และขยะรีไซเคิล (ถังสีเหลือง) 5) อปท.ทุกแห่ง มีประกาศกำหนดวันและเวลาในการเก็บขยะ แยกตามประเภทตามแนวทางที่กำหนด และ 6) ทุกจังหวัดมีข้อสรุปการรวมกลุ่มพื้นที่ (Cluster) และมีข้อสรุปในการกำหนดวิธีการกำจัดขยะในแต่ละกลุ่มพื้นที่ (Cluster) ภายในเวลาที่กำหนด

ที่มา : https://www.thaigov.go.th/news/contents/details/17908
