รัฐบาลไทย-ข่าวทำเนียบรัฐบาล-สธ. ชวน วัยรุ่นยุคใหม่ รักให้เป็น รักให้ปลอดภัย ในวันวาเลนไทน์

วันพฤหัสบดีที่ 14 กุมภาพันธ์ 2562
สธ. ชวน วัยรุ่นยุคใหม่ รักให้เป็น รักให้ปลอดภัย ในวันวาเลนไทน์
กระทรวงสาธารณสุข เผยหญิงไทยวัยเรียน ท้องก่อนวัยอันควร ปีละกว่า 8 หมื่นคน ส่งผลเรียนไม่จบ ไม่มีงานทำ วาเลนไทน์ปีนี้ ชวนวัยรุ่นยุคใหม่ รักให้เป็น รักให้ปลอดภัย ส่งมอบความรักที่สดใส สวยงามในเชิงสร้างสรรค์มีความหมายและมีคุณค่ากับผู้ให้และผู้รับ
นายแพทย์ไพศาล ดั่นคุ้ม รองปลัดกระทรวงสาธารณสุข และโฆษกกระทรวงสาธารณสุข กล่าวว่า สำนักอนามัยเจริญพันธุ์ กรมอนามัย กระทรวงสาธารณสุข รายงานข้อมูลอัตราการคลอดของวัยรุ่นในปี 2560 พบว่า วัยรุ่นไทย อายุ 15-19 ปี ตั้งครรภ์และคลอดบุตร 82,019 คน คิดเป็นร้อยละ 12 ของการคลอดทั้งหมดที่มีปีละ 6 แสนกว่าคน  และที่น่าเป็นห่วงคือหญิงกลุ่มนี้มีการคลอดซ้ำมากเกือบร้อยละ 11 หรือกว่า 9,000 คน ส่วนใหญ่มากกว่าร้อยละ 50 เป็นนักเรียนนักศึกษา ทำให้ต้องหยุดเรียน หรือลาออก ไม่มีอาชีพ ไม่มีรายได้ ไม่มีความพร้อมในการเลี้ยงดูบุตร รวมทั้งผลกระทบต่อสุขภาพ ทั้งการคลอดบุตรน้ำหนักตัวน้อย โรคติดต่อทางเพศสัมพันธ์ เป็นต้น สาเหตุสำคัญของการตั้งครรภ์ก่อนวัยอันควร เกิดจากการขาดความรู้ในการป้องกัน หรือความเข้าใจเรื่องการคุมกำเนิดแบบผิด ๆ
นายแพทย์ไพศาล กล่าวต่อว่า เนื่องในโอกาสวันวาเลนไทน์ (Valentine's Day) 14 กุมภาพันธ์ วันแห่งความรักสากล เป็นเทศกาลที่เหมาะแก่การแสดงความรักและความปรารถนาดีต่อกัน ทั้งความรักของพ่อแม่ แบบครอบครัว แบบเพื่อน หรือแบบคนรัก ขอแนะนำวัยรุ่นยุคใหม่ รักให้เป็น รักให้ปลอดภัย ส่งมอบความรักที่สดใส สวยงาม ตามสไตล์วัยรุ่น และทำกิจกรรมแบบใหม่ในเชิงสร้างสรรค์ อาทิ ชวนกันไปออกกำลังกาย ถ่ายภาพตามสถานที่ต่าง ๆ หรือร่วมกิจกรรมที่จัดขึ้นในวันวาเลนไทน์ตามที่สาธารณะกับเพื่อน ๆ ไม่ไปไหนมาไหนคนเดียว หรือเปิดโอกาสไป 2 ต่อ 2 และหลีกเลี่ยงการดื่มเครื่องดื่มแอลกอฮอล์ เพื่อป้องกันการเกิดเหตุการณ์ที่ไม่คาดคิด
ทั้งนี้ กระทรวงสาธารณสุข ได้มอบให้สำนักอนามัยการเจริญพันธุ์ กรมอนามัย เฝ้าระวัง พร้อมวางแนวทางป้องกันปัญหาการตั้งครรภ์ในวัยรุ่น รวมกับหน่วยงานที่เกี่ยวข้อง อาทิ กระทรวงศึกษาธิการ กระทรวงพัฒนาสังคมและความมั่นคงของมนุษย์ กระทรวงมหาดไทย จัดทำคู่มือการเรียนการสอนเรื่องเพศศึกษาและทักษะชีวิตในวัยเรียน เอกสารแผ่นพับเรื่องเพศคุยได้ในครอบครัว วีดีโอสอนเพศศึกษา สามารถเข้าไปดาวน์โหลดและเรียนรู้ด้วยตัวเองได้ที่เว็บไซต์ rh.anamai.moph.go.th
“ขอให้วัยรุ่นไทยแสดงความรักมุมมองใหม่ในเทศกาลแห่งความรักในปีนี้ เพื่อให้วันวาเลนไทน์เป็นอีกหนึ่งวันพิเศษที่มีความหมายและมีคุณค่า ทั้งกับผู้ให้และผู้รับ ในมิติที่ทันสมัยและน่าจดจำกว่าเดิม” นายแพทย์ไพศาลกล่าว
*********************************** 14 กุมภาพันธ์ 2562

ที่มา : https://www.thaigov.go.th/news/contents/details/18780
