รัฐบาลไทย-ข่าวทำเนียบรัฐบาล-สรรพากรเปิดตัวบริการดิจิทัลยุคใหม่ตรงใจผู้เสียภาษีเงินได้บุคคลธรรมดา

วันจันทร์ที่ 4 มีนาคม 2562
สรรพากรเปิดตัวบริการดิจิทัลยุคใหม่ตรงใจผู้เสียภาษีเงินได้บุคคลธรรมดา
อธิบดีกรมสรรพากรเปิดตัวบริการดิจิทัลของกรมสรรพากรสำหรับภาษีเงินได้บุคคลธรรมดา ภายใต้ชื่องาน “PIT Digital Services ก้าวสู่ยุคใหม่ สรรพากรบริการประชาชน”
วันนี้ (4 มีนาคม 2562) ณ ห้องพระอุเทน 1 กรมสรรพากร ดร.เอกนิติ นิติทัณฑ์ประภาศ อธิบดีกรมสรรพากร ได้เปิดตัวบริการดิจิทัลของกรมสรรพากรสำหรับภาษีเงินได้บุคคลธรรมดา ภายใต้ชื่องาน “PIT Digital Services ก้าวสู่ยุคใหม่ สรรพากรบริการประชาชน” ที่กรมสรรพากรได้ปรับเปลี่ยนมุมมองการให้บริการโดยมีผู้เสียภาษีเป็นศูนย์กลางเพื่อยกระดับการให้บริการทางภาษีของกรมสรรพากร และเป็นการปรับรูปแบบการพัฒนา  ของกรมสรรพากรให้เป็น “กรมสรรพากรยุคใหม่” ที่สอดคล้องกับความต้องการของผู้เสียภาษีอย่างแท้จริง
ดร.เอกนิติ นิติทัณฑ์ประภาศ อธิบดีกรมสรรพากร กล่าวว่า “กรมสรรพากรได้ยกระดับบริการ  ของ “กรมสรรพากรยุคใหม่” ในส่วนของภาษีเงินได้บุคคลธรรมดา โดยตั้งแต่เดือนมีนาคม 2562 เป็นต้นไป การค้นหาเมนูรายการและข่าวสารเกี่ยวกับภาษีเงินได้บุคคลธรรมดาบนหน้าเว็บไซต์ของกรมสรรพากรจะง่าย สะดวก และตรงใจผู้เสียภาษีมากยิ่งขึ้น หน้าเว็บไซต์จะเป็น Single Point Gateway ให้ผู้เสียภาษีสามารถเลือกเข้ารับบริการที่ต้องการ สำหรับการยื่นแบบแสดงรายการผู้เสียภาษีสามารถยื่นแบบและชำระภาษีออนไลน์บนระบบ e-Filing ทางเว็บไซต์กรมสรรพากร หรือ RD Smart Tax Application หรือผู้เสียภาษีที่ยื่นแบบ ภ.ง.ด.91 กรมสรรพากรได้ร่วมมือกับภาคเอกชนในการให้บริการ Open API เพิ่มทางเลือกให้กับผู้เสียภาษีสามารถจัดเตรียม และนำส่งข้อมูลแบบแสดงรายการภาษีผ่านโปรแกรมซอฟต์แวร์ออนไลน์ โดยกรมสรรพากรจะเริ่มให้บริการนำร่องสำหรับการยื่นแบบ ภ.ง.ด.91 ผ่าน RD Smart Tax Application บนอุปกรณ์ Smartphone และ Tablet
ในการชำระภาษี ถ้ามีการยื่นภาษีออนไลน์ผ่านระบบ e-Filing สามารถชำระด้วยบัตรเครดิต บัตรเดบิต e-Payment และ ATM on Internet ได้ทันที นอกจากนี้ผู้เสียภาษีที่ประสงค์ขอคืนเงินภาษีสามารถตรวจสอบข้อมูลค่าลดหย่อน และสิทธิประโยชน์ทางภาษีผ่านระบบ My Tax Account ซึ่งเป็นระบบให้บริการตรวจสอบข้อมูลที่กรมสรรพากรเชื่อมโยงจากหน่วยงานภายนอกตามความสมัครใจของผู้เสียภาษี และสามารถเลือกรับเงินภาษีคืนด้วยการโอนเงินผ่านระบบ PromptPay หรือขอรับเงินภาษีคืนในรูปแบบบัตร e-Money และ e-Wallet นอกจากนี้กรมสรรพากรยังมีบริการแจ้งเตือนกำหนดก่อนชำระภาษีทางระบบ SMS สำหรับผู้เสียภาษีที่ใช้บริการผ่อนชำระภาษี รวมทั้งมีการบริการสอบถามข้อมูลการขอคืนเงินภาษีและแจ้งเตือนการคืนเงินภาษีทางระบบ SMS ด้านการบริการเพื่อสนับสนุนผู้เสียภาษี กรมสรรพากรได้พัฒนา “น้องอารี” Chatbot ซึ่งเป็น Artificial Intelligence Virtual Assistant ช่วยตอบคำถามผู้เสียภาษีในรูปแบบบทสนทนาบนหน้าเว็บไซต์ของกรมสรรพากร สำหรับผู้เสียภาษีที่สะดวกรับบริการด้วยตนเองที่สำนักงานสรรพากร กรมสรรพากรได้มีการจัดเตรียมเจ้าหน้าที่คอยให้บริการทางภาษี และที่สำคัญกรมสรรพากรได้จัดทำ Citizen Feedback แบบสำรวจความพึงพอใจในรูปแบบ QR Code ผู้เสียภาษีสามารถแสดงความคิดเห็นผ่านแบบสำรวจดังกล่าว ซึ่งกรมสรรพากรจะนำมาใช้ในการพัฒนาการบริการให้ตรงใจมากยิ่งขึ้น”
ในวันนี้กรมสรรพากรยังได้มีการเปิดตัวงาน TAX Talks  ซึ่งถือเป็นครั้งแรกที่กรมสรรพากรเปิดโอกาสให้ตัวแทนจากภาคเอกชนมาร่วมแสดงความความคิดเห็นเกี่ยวกับบริการดิจิทัลของกรมสรรพากร ในรูปแบบการเสวนาหัวข้อ “ยื่นภาษียุคใหม่ ง่ายจริงหรือ?” โดยมีผู้เข้าร่วมเสวนา ได้แก่ ดร.พณชิต  กิตติปัญญางาม (นายกสมาคม Thai Tech Startup) ผศ.ดร.ยุทธนา ศรีสวัสดิ์ (CEO, iTAX Inc.) และ ดร.วินิจ วิเศษสุวรรณภูมิ ผู้อำนวยการกองมาตรฐานการจัดเก็บภาษี กรมสรรพากร โดยมีคุณมนต์ชัย วงศ์กิตติไกรวัล Business Editor สำนักข่าว The Standard เป็นผู้ดำเนินรายการ
ดร.เอกนิติ ได้กล่าวทิ้งท้ายว่าช่วงนี้เป็นหนึ่งเดือนสุดท้ายของกำหนดระยะเวลายื่นแบบแสดงรายการภาษีเงินได้บุคคลธรรมดา (ภ.ง.ด.90 ภ.ง.ด.91) ประจำปีภาษี 2561 จึงขอเชิญชวนให้ประชาชนที่มีรายได้ถึงเกณฑ์ยื่นแบบภายในวันที่ 1 เมษายน 2562 อย่างไรก็ตามกรณีการยื่นแบบภาษีเงินได้บุคคลธรรมดาทางอินเทอร์เน็ตจะสามารถยื่นแบบได้ถึงวันที่ 9 เมษายน 2562
กรมสรรพากร สำนักงานเลขานุการกรม  ส่วนประชาสัมพันธ์
เลขที่ 90  ถนนพหลโยธิน 7  พญาไท  กรุงเทพฯ 10400  โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/19101
