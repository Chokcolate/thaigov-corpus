รัฐบาลไทย-ข่าวทำเนียบรัฐบาล-สธ. ขอประชาชนร่วมกันรณรงค์ลดกิจกรรมที่ทำให้เกิดฝุ่นอย่างต่อเนื่อง

วันศุกร์ที่ 1 กุมภาพันธ์ 2562
สธ. ขอประชาชนร่วมกันรณรงค์ลดกิจกรรมที่ทำให้เกิดฝุ่นอย่างต่อเนื่อง
กระทรวงสาธารณสุข ชี้สถานการณ์ฝุ่นละอองดีขึ้นในบางพื้นที่และบางช่วงเวลาจากความร่วมมือของประชาชนและสื่อมวลชน ขอความร่วมมือช่วยกันลดกิจกรรมที่ทำให้เกิดฝุ่นต่อเนื่อง ไม่แนะนำให้ใส่หน้ากากป้องกันฝุ่นในการวิ่งออกกำลังกาย
กระทรวงสาธารณสุข ชี้สถานการณ์ฝุ่นละอองดีขึ้นในบางพื้นที่และบางช่วงเวลาจากความร่วมมือของประชาชนและสื่อมวลชน ขอความร่วมมือช่วยกันลดกิจกรรมที่ทำให้เกิดฝุ่นต่อเนื่อง ไม่แนะนำให้ใส่หน้ากากป้องกันฝุ่นในการวิ่งออกกำลังกาย หน่วยงานที่จัดกิจกรรมกลางแจ้งขอให้ประเมินสถานการณ์ฝุ่นละอองขนาดเล็ก PM2.5
วันนี้ (1 กุมภาพันธ์ 2562) ที่กระทรวงสาธารณสุข จังหวัดนนทบุรี นายแพทย์สุขุม  กาญจนพิมาย ปลัดกระทรวงสาธารณสุข ให้สัมภาษณ์ว่า ศูนย์ปฏิบัติการด้านการแพทย์และสาธารณสุข (EOC) ได้เฝ้าระวังสถานการณ์ฝุ่นละอองขนาดไม่เกิน 2.5 ไมครอน (PM2.5) ในเขตกทม.และปริมณฑล โดยกรมควบคุมมลพิษคาดว่าในพรุ่งนี้ ปริมาณ PM2.5 มีแนวโน้มลดลงในหลายพื้นที่  ซึ่งมาจากความร่วมมือของประชาชน สื่อมวลชน และหน่วยงานต่าง ๆ ที่ร่วมดำเนินการมาตรการในการบรรเทาสถานการณ์อย่างเข้มข้นและต่อเนื่อง เช่น การประกาศปิดเรียน การตรวจจับรถควันดำ อย่างไรก็ตามในบางพื้นที่ยังมีผลกระทบต่อสุขภาพ จึงขอความร่วมมือประชาชนช่วยกันลดกิจกรรมที่ทำให้เกิดฝุ่นต่อเนื่อง
นายแพทย์สุขุมกล่าวต่อว่า  วันนี้ ได้ส่งทีมปฏิบัติกรมอนามัย แจกหน้ากากป้องกันฝุ่นและให้ความรู้ในการดูแลสุขภาพแก่ประชาชนที่ศูนย์การค้าเซ็นทรัลเวิลด์  ร่วมรณรงค์กับทีมข่าวที่ซอยละลายทรัพย์ สนับสนุนหน้ากากอนามัยให้สำนักการศึกษา กรุงเทพมหานคร 5,000 ชิ้น และสนับสนุนแผ่นพับความรู้ให้สำนักอนามัย กรุงเทพมหานคร รวมทั้งได้ให้โรงพยาบาลในสังกัด ที่อยู่ในกทม.และปริมณฑล เปิดหน่วยคัดกรองโรคภูมิแพ้จากฝุ่นละออง
สำหรับกิจกรรมวิ่งเพื่อสุขภาพที่หลายหน่วยงานได้กำหนดไว้ว่าจะจัดในช่วงนี้ ขอให้ประเมินสถานการณ์ว่ามีปริมาณฝุ่น PM2.5 อยู่ในระดับที่มีผลกระทบต่อสุขภาพหรือไม่ และไม่แนะนำให้สวมหน้ากากป้องกันฝุ่นขณะวิ่ง เพราะจะต้องใช้แรงในการหายใจเพิ่มขึ้น ร่างกายเหนื่อยมากขึ้น สำหรับโครงการที่กระทรวงสาธารณสุขจัด “วิ่งทั่วไทย เพื่อโลกไร้มะเร็ง” ของกรมการแพทย์ ได้เลื่อนการวิ่งที่สนามพุทธมณฑล จังหวัดนครปฐม และสระเก็บน้ำพระรามเก้า อำเภอธัญบุรี จังหวัดปทุมธานี ในวันที่ 3 กุมภาพันธ์ 2562 ออกไปก่อนจนกว่าสภาพอากาศจะดีขึ้น
********************************* 1 กุมภาพันธ์ 2562

ที่มา : https://www.thaigov.go.th/news/contents/details/18524
