รัฐบาลไทย-ข่าวทำเนียบรัฐบาล-กรมศุลกากรปล่อยขบวนรถสินค้าละเมิดทรัพย์สินทางปัญญาเพื่อนำไปทำลาย มูลค่าของกลางรวมกว่า 39 ล้านบาท

วันพุธที่ 16 มกราคม 2562
กรมศุลกากรปล่อยขบวนรถสินค้าละเมิดทรัพย์สินทางปัญญาเพื่อนำไปทำลาย มูลค่าของกลางรวมกว่า 39 ล้านบาท
กรมศุลกากรจัดพิธี “พิธีประชาสัมพันธ์และทำลายของกลางคดีละเมิดทรัพย์สินทางปัญญา และของกลางอื่น ๆ ที่คดีถึงที่สุดแล้ว ของกรมศุลกากร” รวมของกลางในคดีความผิดทางศุลกากร พร้อมที่จะทำลาย มูลค่ากว่า 39 ล้านบาท
วันนี้ (วันพุธที่ 16 มกราคม 2562) กรมศุลกากรจัดพิธี “พิธีประชาสัมพันธ์และทำลายของกลางคดีละเมิดทรัพย์สินทางปัญญา และของกลางอื่น ๆ ที่คดีถึงที่สุดแล้ว ของกรมศุลกากร” รวมของกลางในคดีความผิดทางศุลกากร พร้อมที่จะทำลาย มูลค่ากว่า 39 ล้านบาท โดยได้ดำเนินการปล่อยขบวนรถบรรทุกสินค้าละเมิดทรัพย์สินทางปัญญา จำนวน 6 คัน ณ สนามฟุตซอล กรมศุลกากร เพื่อไปเผาทำลาย ณ บริษัท อินทรีอีโคไซเคิล จำกัด จังหวัดสระบุรี และวิธี ตัด บด ทุบทำลาย พร้อมกำจัดซาก ณ บริษัท สถานีรีไซเคิลวงษ์พาณิชย์สุวรรณภูมิ จำกัด โดยไม่เสียค่าใช้จ่าย
นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร กล่าวว่า การจัดพิธีประชาสัมพันธ์และทำลายของกลางคดีละเมิดทรัพย์สินทางปัญญาขึ้น เพื่อแสดงให้เห็นถึงการดำเนินการอย่างจริงจังของประเทศไทย ในการป้องกันและปราบปรามการละเมิดทรัพย์สินทางปัญญา และการกระทำความผิดทางศุลกากร จนเห็นผลเป็นรูปธรรม ทั้งยังเป็นการแสดงให้สาธารณชนทั้งในและต่างประเทศ ได้รับรู้ และตระหนักถึงความเสียหายที่เกิดจากการใช้สินค้าที่ละเมิดทรัพย์สินทางปัญญา ซึ่งการจัดพิธีดังกล่าวได้ดำเนินการปล่อยขบวนรถบรรทุกสินค้าละเมิดทรัพย์สินทางปัญญา จำนวน 6 คัน
ทั้งนี้ กรมศุลกากรได้รวบรวมของกลางในคดีความผิดทางศุลกากร พร้อมที่จะทำลาย จากสำนักต่างๆ ในสังกัดกรมศุลกากร ได้แก่  สำนักงานศุลกากรท่าเรือกรุงเทพ สำนักงานศุลกากรกรุงเทพ สำนักงานศุลกากรตรวจสินค้าลาดกระบัง สำนักงานศุลกากรท่าเรือแหลมฉบัง สำนักงานศุลกากรภาคที่ 1 และสำนักสืบสวนและปราบปราม รวมทั้งสิ้น 577 แฟ้มคดี ปริมาณ 604,456 ชิ้น มูลค่าของกลาง รวมค่าภาษีอากร 39,284,309 บาท
สำหรับการทำลายของกลางดังกล่าว จะดำเนินการด้วยวิธีเผาทำลาย ณ บริษัท อินทรีอีโคไซเคิล จำกัด จังหวัดสระบุรี และวิธี ตัด บด ทุบทำลาย พร้อมกำจัดซาก ณ บริษัท สถานีรีไซเคิลวงษ์พาณิชย์สุวรรณภูมิ จำกัด ซึ่งทั้ง 2 บริษัทได้ให้ความอนุเคราะห์โดยไม่คิดค่าใช้จ่าย

ที่มา : https://www.thaigov.go.th/news/contents/details/18178
