รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทย ลงพื้นที่ตรวจเยี่ยมไทยนิยม ยั่งยืน  และ OTOP นวัตวิถี จังหวัดลำพูน

วันอังคารที่ 15 มกราคม 2562
รัฐมนตรีช่วยว่าการกระทรวงมหาดไทย ลงพื้นที่ตรวจเยี่ยมไทยนิยม ยั่งยืน  และ OTOP นวัตวิถี จังหวัดลำพูน
รัฐมนตรีช่วยว่าการกระทรวงมหาดไทย ลงพื้นที่ตรวจเยี่ยมไทยนิยม ยั่งยืน และ OTOP นวัตวิถี จังหวัดลำพูน
เมื่อวันที่ 14 ม.ค. 2562 เวลา 10.30 น. นายสุธี มากบุญ รัฐมนตรีช่วยว่าการกระทรวงมหาดไทย เดินทางไปลงพื้นที่ตรวจราชการจังหวัดลำพูน ณ บ้านป่าเส้า หมู่ที่ 9 ตำบลอุโมงค์ อำเภอเมืองลำพูน เพื่อตรวจเยี่ยมโครงการไทยนิยมยั่งยืน (โครงการหมู่บ้านละ 200,000 บาท) โครงการปรับปรุงระบบจ่ายน้ำประปาหมู่บ้าน บ้านเส้า และบ้านแม่สารบ้านตอง หมู่ที่ 4 ตำบลเวียงยอง อำเภอเมืองลำพูน เพื่อตรวจเยี่ยมโครงการ OTOP นวัตวิถีแม่สารบ้านตองโดยมี นายวรยุทธ์ นวรัตน์ รองผู้ว่าราชการจังหวัดลำพูน นายชัยนรงค์ วงศ์ใหญ่ หัวหน้าสำนักงานจังหวัดลำพูน
พร้อมด้วย นายประทีป การมิตรี นายอำเภอเมืองลำพูน ผู้บริหารองค์กรปกครองส่วนท้องถิ่น และชาวบ้านให้การต้อนรับ
นายสุธี มากบุญ กล่าวว่า การดำเนินการขับเคลื่อนการพัฒนาประเทศตามโครงการไทยนิยม ยั่งยืน
ทุกหน่วยงานภาครัฐจะต้องบูรณาการทำงานร่วมกันและสนับสนุนกลไกการปฏิบัติงานในพื้นที่ โดยได้มีข้อสั่งการให้หน่วยงานต่างๆ ในพื้นที่ดังนี้ 1) ขอให้สร้างความเข้าใจในการดำเนินงานตามนโยบายรัฐบาลและกระทรวงมหาดไทยให้ประชาชนในพื้นที่ได้รับทราบอย่างทั่วถึงและชัดเจน โดยไม่บิดเบือนข้อมูลข่าวสาร 2) ขอให้เร่งรัดการเบิกจ่าย
ตามโครงการชุมชนท่องเที่ยว OTOP นวัตวิถี และขอให้ตำรวจและชุมชนในพื้นที่ ช่วยดูแลความปลอดภัยและทรัพย์สินของนักท่องเที่ยว รวมถึงความสะอาดของแหล่งท่องเที่ยว 3) ขอให้หมู่บ้านขยายผลโครงการเน็ตประชารัฐ
ให้เกิดประโยชน์สูงสุด โดยเฉพาะการขายสินค้าทางช่องทางออนไลน์ และให้เยาวชนในพื้นที่ใช้ประโยชน์
เชิงสร้างสรรค์ 4) ขอให้ทุกหน่วยงานร่วมกันป้องกันและแก้ไขปัญหายาเสพติด เพื่อลดปัญหาทางด้านสังคมและคุณภาพชีวิต และ 5) ขอให้นำหลักความโปร่งใสมาบริหารจัดการกองทุนหมู่บ้านและชุมชนเมืองให้มีประสิทธิภาพ ทั้งนี้ ได้เน้นย้ำให้ทุกภาคส่วนจัดทำแผนปฏิบัติการให้สอดคล้องและเชื่อมโยงกับแผนยุทธศาสตร์ชาติ แผนพัฒนากลุ่มจังหวัด แผนจังหวัด รวมถึงแผนการจัดการขยะมูลฝอยบและแผนการป้องกันเเละลดอุบัติเหตุในพื้นที่ โดยเน้นการมีส่วนร่วมของประชาชน เพื่อให้เกิดผลสัมฤทธิ์ต่อพี่น้องประชาชนอย่างเเท้จริง
การดำเนินโครงการขับเคลื่อนการพัฒนาประเทศตามโครงการไทยนิยม ยั่งยืน บ้านป่าเสา หมู่ที่ 9 ตำบลอุโมงค์ ได้ดำเนินโครงการปรับปรุงระบบจ่ายน้ำประปาหมู่บ้าน เนื่องจากน้ำประปาที่ใช้อยู่มีตะกอนและกลิ่น
ที่ไม่เหมาะเเก่การอุปโภคเเละบริโภค ทำให้สิ้นเปลืองค่าใช้จ่ายในการปรับปรุงคุณภาพน้ำ ต่อมาภายหลังได้ดำเนินการปรับปรุงระบบจ่ายน้ำประปาหมู่บ้านทำให้ชาวบ้านกว่า 1,945 คน (514 ครัวเรือน) สามารถประหยัดค่าใช้จ่ายลดลงจากเดิมร้อยละ 50
สำหรับโครงการชุมชนท่องเที่ยว OTOP นวัตวิถีบ้านแม่สารบ้านตอง หมู่ที่ 4 ตำบลเวียงยอง อำเภอเมืองลำพูน ถือเป็นแหล่งท่องเที่ยวแอ่งเล็กที่น่าสนใจของจังหวัดลำพูน โดยนักท่องเที่ยวจะได้สัมผัสเสน่ห์ของวิถีวัฒนธรรม และมีผลิตภัณฑ์ที่มีจุดเด่นและสถานที่ท่องเที่ยวที่น่าสนใจ ได้แก่ วัดบ้านตอง กู่สิงห์ตอง ผลิตภัณฑ์ผ้าฝ้ายไหมยกดอก ผ้าฝ้ายยกดอก ผ้าทอยกดอก ปูนปั้น การแสดงฟ้อนรำ ฟ้อนดาบ และการฟ้อนเล็บ นอกจากนี้ ยังมีอาหารประจำท้องถิ่นอีกมากมาย เช่น หน่อปิ้ง พริกปิ้ง ป่มไข่ ขนมเกลือ ขนมฮีเต๊อะ ขนมจอก และน้ำพริกหอม เป็นต้น

ที่มา : https://www.thaigov.go.th/news/contents/details/18149
