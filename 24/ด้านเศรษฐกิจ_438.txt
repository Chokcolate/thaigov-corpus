รัฐบาลไทย-ข่าวทำเนียบรัฐบาล-กรมบัญชีกลางปรับเกณฑ์ขยายสิทธิเบิกจ่ายตรงรักษาโรคมะเร็งเพิ่มเติม

วันพุธที่ 20 กุมภาพันธ์ 2562
กรมบัญชีกลางปรับเกณฑ์ขยายสิทธิเบิกจ่ายตรงรักษาโรคมะเร็งเพิ่มเติม
กรมบัญชีกลางเตรียมประกาศหลักเกณฑ์การเบิกจ่ายค่ารักษาพยาบาลผู้ป่วยโรคมะเร็งและโลหิตวิทยาซึ่งจำเป็นต้องใช้ยาที่มีค่าใช้จ่ายสูงเพิ่มเติม ทั้งนี้ เพื่อบรรเทาความเดือดร้อนให้แก่ผู้ป่วยโดยไม่ต้องทดรองจ่ายเงินไปก่อน คาดว่าจะเริ่มใช้เดือน มี.ค.2562 เป็นต้นไป
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า ตามที่กรมบัญชีกลางได้กำหนดเงื่อนไขการเบิกค่ายาสำหรับผู้ป่วยโรคมะเร็งและค่าโลหิตวิทยาจำนวน 37 รายการ ที่ไม่อนุญาตให้เบิกในระบบเบิกจ่ายตรง กรมบัญชีกลางร่วมมือกับคณะทำงานโดยมีแพทย์ผู้เชี่ยวชาญในการพัฒนาและปรับปรุงแนวทางการรักษาโรคมะเร็งและโลหิตวิทยาอย่างต่อเนื่อง เพื่อบรรเทาความเดือดร้อนผู้ป่วยสิทธิสวัสดิการรักษาพยาบาลข้าราชการไม่ต้อง
ทดรองจ่ายค่ายาไปก่อน โดยจะประกาศรายการยา จำนวน 1 รายการ ให้สามารถเบิกจ่ายตรงได้ สำหรับยาอีก 36 รายการที่เหลือ หากแพทย์ผู้ทำการรักษาผู้ป่วยโรคมะเร็งได้ใช้ยาหรือวิธีการรักษาอื่นก่อนแล้ว และวินิจฉัยเพิ่มเติมว่าผู้ป่วยมีความจำเป็นต้องใช้ยาดังกล่าว ให้สถานพยาบาลยื่นเรื่องมาที่กรมบัญชีกลางเพื่อขออนุมัติเป็นรายกรณี
อธิบดีกรมบัญชีกลาง กล่าวเพิ่มเติมว่า นอกจากการกำหนดเงื่อนไขการเบิกค่ายาแล้ว คณะทำงานได้มีการศึกษาและพิจารณาแนวทางเพื่อให้เข้าถึงเทคโนโลยีทางการแพทย์ที่มีการพัฒนาการรักษามะเร็งในแต่ละชนิดเพื่อให้ผู้ป่วยเข้าถึงการรักษาได้มากขึ้น มีแนวทางการรักษาพยาบาลที่มีคุณภาพ ปลอดภัย และเกิดประโยชน์สูงสุดต่อผู้ป่วย จึงได้พิจารณาเพิ่มรายการยา/เงื่อนไขข้อบ่งชี้ในการเบิกค่ายาจากเดิม 14 รายการ เป็น 17 รายการ
เช่น ยารักษาโรคมะเร็งตับ ยารักษาโรคมะเร็งไทรอยด์ ยารักษาโรค Myelodysplastic syndrome (MDS) เป็นต้น พร้อมทั้งปรับเงื่อนไขให้สามารถเบิกจ่ายให้กว้างขวางขึ้น คาดว่าจะเริ่มใช้ได้เดือนมีนาคม 2562 เป็นต้นไป

ที่มา : https://www.thaigov.go.th/news/contents/details/18895
