รัฐบาลไทย-ข่าวทำเนียบรัฐบาล-สธ. เร่งสร้างความรอบรู้ประชาชนกลุ่มเสี่ยง ลดผลกระทบสุขภาพจากฝุ่นละอองขนาดเล็ก

วันพุธที่ 16 มกราคม 2562
สธ. เร่งสร้างความรอบรู้ประชาชนกลุ่มเสี่ยง ลดผลกระทบสุขภาพจากฝุ่นละอองขนาดเล็ก
กระทรวงสาธารณสุข เร่งสร้างความรอบรู้ประชาชนกลุ่มเสี่ยง ลดผลกระทบสุขภาพจากฝุ่นละอองขนาดเล็ก
กระทรวงสาธารณสุข เร่งสร้างความรอบรู้ประชาชนกลุ่มเสี่ยง ลดผลกระทบสุขภาพจากฝุ่นละอองขนาดเล็ก ส่งทีมให้ความรู้ครูและนักเรียน ผู้ป่วยเด็กและผู้ปกครอง  หญิงตั้งครรภ์ ตำรวจจราจร แนะนำกลุ่มเสี่ยง ผู้มีโรคประจำตัว เช่นภูมิแพ้ หอบหืด โรคหัวใจ หลีกเลี่ยงการทำกิจกรรมและการออกกำลังกายกลางแจ้ง สวมใส่หน้ากากป้องกันเมื่ออยู่ในพื้นที่และช่วงที่มีฝุ่นละอองขนาดเล็กสูงเกินค่ามาตรฐาน
วันนี้ (16 มกราคม 2562) นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า รัฐมนตรีว่าการกระทรวงสาธารณสุข มีความห่วงใยประชาชนจากสถานการณ์ฝุ่นละอองขนาดเล็กไม่เกิน 2.5 ไมครอนหรือ PM 2.5 ในพื้นที่ กทม. และปริมณฑลกระทรวงสาธารณสุข ได้เร่งสร้างความรอบรู้ประชาชน เพื่อลดผลกระทบต่อสุขภาพ โดยเฉพาะกลุ่มเสี่ยงได้แก่ เด็ก ผู้สูงอายุ หญิงตั้งครรภ์ ผู้ป่วยโรคเรื้อรัง เช่น หอบหืด โรคหลอดลมอุดกั้นเรื้อรัง โรคหัวใจและหลอดเลือด และผู้ที่ทำงานกลางแจ้ง ในวันนี้ ได้มอบหมายให้แพทย์หญิงอัมพร เบญจพลพิทักษ์ รองอธิบดีกรมอนามัยและโฆษกกระทรวงสาธารณสุข  นำทีมพยาบาลและเจ้าหน้าที่ศูนย์สุขภาวะเขตเมือง กรมอนามัย ให้ความรู้แก่ครูและนักเรียนที่โรงเรียนจิตรลดา (วิชาชีพ) ให้ความรู้กลุ่มหญิงตั้งครรภ์ ที่โรงพยาบาลราชวิถี และผู้ป่วยเด็กที่สถาบันสุขภาพเด็กแห่งชาติมหาราชินี ทีมจากโรงพยาบาลเลิดสินไปให้ความรู้และมอบหน้ากากอนามัยแก่เจ้าหน้าที่ตำรวจ ที่สถานีตำรวจยานนาวา และทีมจากโรงพยาบาลนพรัตนราชธานี ไปที่สถานีตำรวจบางชัน
นายแพทย์สุขุมกล่าวต่อว่า ขอให้ประชาชนให้ความสำคัญในการป้องกันตนเอง และตรวจสอบสภาพอากาศ เนื่องจากไม่ได้มีความเสี่ยงตลอด 24 ชั่วโมง โดยเฉพาะในพื้นที่เสี่ยง ช่วยกันลดปริมาณฝุ่นควันจากการเผาขยะ การขับรถควันดำ ทำความสะอาดเช็ดถูบ้านให้สะอาด สำหรับกลุ่มครู ครูพี่เลี้ยง ขอให้หลีกเลี่ยงกิจกรรมกลางแจ้ง และสอนวิธีการป้องกันตนเองเมื่อต้องอยู่ในพื้นที่เสี่ยง และให้สังเกตอาการนักเรียน เด็กเล็ก โดยเฉพาะกลุ่มเด็กที่มีโรคประจำตัว เช่น หอบหืด ภูมิแพ้ หากมีอาการผิดปกติ เช่น หายใจติดขัด แน่นหน้าอก วิงเวียนศีรษะ ให้รีบไปพบแพทย์ กลุ่มเสี่ยงขอให้หลีกเลี่ยงกิจกรรมและการออกกำลังกายกลางแจ้งเมื่ออยู่ในพื้นที่และในช่วงที่มีค่าฝุ่นละอองขนาดเล็กเกินมาตรฐานตามที่กรมควบคุมมลพิษแจ้งเตือน
ทั้งนี้ ประชาชนทั่วไปสามารถใช้ชีวิตประจำวันได้ตามปกติ ใช้หน้ากากอนามัยชนิดธรรมดาก็เพียงพอ หลีกเลี่ยงการทำกิจกรรมกลางแจ้งหรือการออกนอกบ้าน สำหรับผู้ทำงานหนักกลางแจ้งเป็นระยะเวลานาน ๆ เช่น ตำรวจจราจรที่ทำงานกลางแจ้ง วินมอเตอร์ไซด์รับจ้าง คนงานที่ทำงานก่อให้เกิดฝุ่น ควรสวมใส่หน้ากากที่สามารถป้องกันฝุ่นละอองขนาดเล็ก PM 2.5 เช่น N95 และใส่ให้ถูกวิธี ไม่ให้มีอากาศรั่วเข้าไป
*****************************  16 มกราคม 2562

ที่มา : https://www.thaigov.go.th/news/contents/details/18182
