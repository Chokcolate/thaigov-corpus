รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนมกราคม 2562

วันจันทร์ที่ 28 มกราคม 2562
ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนมกราคม 2562
“ดัชนี RSI เดือนมกราคม 2562 ชี้แนวโน้มอนาคตเศรษฐกิจที่ยังคงขยายตัวดีทั่วทุกภูมิภาค นำโดยภาคกลาง ภาคเหนือ และภาคตะวันออก โดยได้รับปัจจัยสนับสนุนหลักจากภาคอุตสาหกรรมและการเกษตร”
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง พร้อมด้วยนายพิสิทธิ์ พัวพันธ์ รองโฆษกสำนักงานเศรษฐกิจการคลัง เปิดเผยรายงานดัชนีความเชื่อมั่นอนาคตเศรษฐกิจภูมิภาคประจำเดือนมกราคม 2562 ว่า “การประมวลผลข้อมูลการสำรวจภาวะเศรษฐกิจรายจังหวัดล่าสุด จากสำนักงานคลังจังหวัด 76 จังหวัดทั่วประเทศ สภาอุตสาหกรรมแห่งประเทศไทย และสภาหอการค้าแห่งประเทศไทย พบว่า ดัชนีความเชื่อมั่นอนาคตเศรษฐกิจ (คาดการณ์ 6 เดือนข้างหน้า) อยู่ในเกณฑ์ที่ดีทุกภูมิภาค นำโดยภาคกลาง ภาคเหนือ และภาคตะวันออก
โดยได้รับปัจจัยสนับสนุนหลักจากภาคอุตสาหกรรมและการเกษตร เป็นสำคัญ”
ดัชนีความเชื่อมั่นอนาคตเศรษฐกิจภาคเหนือ มีทิศทางการขยายตัวดีอยู่ที่ระดับ 72.2 โดยเศรษฐกิจในอีก 6 เดือนข้างหน้า จะได้รับปัจจัยสนับสนุนหลักจากภาคอุตสาหกรรมและภาคบริการ เนื่องจากคาดว่าจะมีความชัดเจนเพิ่มขึ้นหลังการเลือกตั้ง ทำให้มีการลงทุนในภาคอุตสาหกรรมเพิ่มขึ้น ประกอบกับเป็นช่วงที่มีการจัดกิจกรรมการท่องเที่ยวในหลายจังหวัด ทำให้ภาคธุรกิจการท่องเที่ยวมีการขยายตัว สำหรับดัชนีความเชื่อมั่นอนาคตเศรษฐกิจภาคตะวันออก ขยายตัวเพิ่มขึ้นจากเดือนก่อนหน้ามาอยู่ที่ 71.5 จากแนวโน้มภาคอุตสาหกรรมและภาคบริการที่ดี เนื่องจากได้รับอานิสงส์จากการพัฒนาระเบียงเศรษฐกิจตะวันออก รวมถึงมียอดคำสั่งซื้อสินค้าล่วงหน้าและการขยายตลาดในต่างประเทศเพิ่มขึ้น สำหรับภาคบริการ คาดว่าจะมีจำนวนนักท่องเที่ยวที่เพิ่มขึ้น เนื่องจากมีการประชาสัมพันธ์การท่องเที่ยวผ่านสื่อต่าง ๆ อย่างต่อเนื่อง และส่งผลดีมายังธุรกิจค้าปลีกค้าส่งอีกด้วย  สำหรับดัชนีความเชื่อมั่นอนาคตเศรษฐกิจภาคกลาง ยังอยู่ในทิศทางที่ดีขึ้นจากเดือนก่อนหน้าที่ 70.6 เนื่องจากได้รับแรงสนับสนุนจากแนวโน้มที่ดีของภาคอุตสาหกรรมและภาคบริการ โดยภาคอุตสาหกรรม คาดว่าผู้ประกอบการมีความเชื่อมั่นในการเมืองไทยหลังการเลือกตั้งเพิ่มขึ้น ทำให้มีการขออนุญาตจดทะเบียนโรงงานเพิ่ม ในส่วนของการบริการ เศรษฐกิจ การท่องเที่ยว และการลงทุนภาคบริการจะขยายตัวเพิ่มขึ้นจากกิจกรรมท่องเที่ยวที่ภาครัฐให้การสนับสนุนมาโดยตลอด สำหรับดัชนีความเชื่อมั่นอนาคตเศรษฐกิจของภาคตะวันออกเฉียงเหนือยังอยู่ที่เกณฑ์ดีที่ระดับ 68.1 โดยจะได้รับปัจจัยสนับสนุนจากภาคอุตสาหกรรมและการบริการเป็นหลัก ในส่วนของภาคอุตสาหกรรม คาดว่าจะขยายตัวเนื่องจากมีการลงทุนในโครงสร้างพื้นฐานอย่างต่อเนื่อง ซึ่งช่วยส่งเสริมให้การดำเนินธุรกิจมีความคล่องตัวมากขึ้น ในส่วนของภาคบริการ มีจำนวนนักท่องเที่ยวเพิ่มขึ้น เนื่องจากเข้าสู่ฤดูการท่องเที่ยว รวมถึงนโยบายส่งเสริมการท่องเที่ยวที่ช่วยสนับสนุนการขยายตัวของภาคการท่องเที่ยว สำหรับดัชนีความเชื่อมั่นอนาคตเศรษฐกิจภาคตะวันตก มีแนวโน้มการเติบโตอยู่ที่ 67.3 โดยได้รับปัจจัยสนับสนุนจากภาคอุตสาหกรรมและภาคบริการเป็นหลัก ในส่วนของธุรกิจภาคบริการ มีสัญญาณขยายตัวดี เป็นผลจากการเข้าสู่ช่วงฤดูกาลท่องเที่ยว ทำให้มีนักท่องเที่ยวเพิ่มขึ้นอย่างต่อเนื่อง ในส่วนของภาคอุตสาหกรรม คาดว่าผลประกอบการจะปรับตัวดีขึ้นอย่างต่อเนื่องตามสภาพเศรษฐกิจที่เริ่มฟื้นตัว สำหรับดัชนีความเชื่อมั่นอนาคตเศรษฐกิจภาคใต้อยู่ในทิศทางบวกที่ระดับ 62.6 เนื่องจากแนวโน้มที่ดีขึ้นในภาคอุตสาหกรรมและภาคบริการเป็นหลัก โดยมีปัจจัยหลักจากนโยบายภาครัฐที่มีมาตรการกระตุ้นการใช้ยางพารา และจำนวนนักท่องเที่ยวที่เพิ่มขึ้นจากมาตรการส่งเสริมการท่องเที่ยว และสำหรับดัชนีความเชื่อมั่นอนาคตเศรษฐกิจ กทม. และปริมณฑล อยู่ที่ระดับ 59.5 โดยมีปัจจัยสนับสนุนจากดัชนีแนวโน้มของภาคเกษตรยังอยู่ในเกณฑ์ที่ดีที่ 65.7
ตารางสรุปดัชนีความเชื่อมั่นอนาคตเศรษฐกิจภูมิภาค ปี 2562 (ณ เดือนมกราคม 2562)
กทม. และปริมณฑล    ภาคตะวันออก    ภาคตะวันออก
เฉียงเหนือ    ภาคใต้    ภาคกลาง    ภาคเหนือ    ภาคตะวันตก
ภาพรวม
ดัชนีความเชื่อมั่น
อนาคตเศรษฐกิจภูมิภาค    72.2    71.5    68.1    62.6    70.6    72.2    67.3
ดัชนีแนวโน้มรายภาค
1) ภาคเกษตร    65.7    69.8    63.3    64.8    67.1    68.0    65.1
2) ภาคอุตสาหกรรม    58.7    84.0    73.3    55.1    72.9    88.6    75.9
3) ภาคบริการ    57.8    72.4    73.7    71.5    72.7    69.9    70.1
4) ภาคการจ้างงาน    54.1    65.6    63.7    55.3    69.0    64.4    58.9
5) ภาคการลงทุน    61.2    65.5    66.4    66.4    71.2    69.9    66.4
สำนักนโยบายเศรษฐกิจมหภาค  สำนักงานเศรษฐกิจการคลัง
โทร. 0-2273-9020 ต่อ 3254 หรือ 3223

ที่มา : https://www.thaigov.go.th/news/contents/details/18399
