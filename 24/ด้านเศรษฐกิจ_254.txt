รัฐบาลไทย-ข่าวทำเนียบรัฐบาล-บีโอไอชูไทย-ญี่ปุ่นสัมพันธ์เหนียวแน่น   เตรียมรับคณะ JCCI YEG -บุกโอซากา-วากายามา-เกียวโต

วันจันทร์ที่ 21 มกราคม 2562
บีโอไอชูไทย-ญี่ปุ่นสัมพันธ์เหนียวแน่น   เตรียมรับคณะ JCCI YEG -บุกโอซากา-วากายามา-เกียวโต
บีโอไอเตรียมรับคณะผู้ประกอบการรุ่นใหม่ หรือ  JCCI YEG บินตรง เจรจาจับคู่ผู้ประกอบการกลุ่มอาหาร อิเล็กทรอนิกส์ เครื่องจักรกลและอุปกรณ์ในไทย ขณะที่รองนายกรัฐมนตรีนำคณะบุกโอซากา วากายามา และเกียวโต  ชูญี่ปุ่นเป้าหมายดึงการลงทุนสำคัญ
นางสาวบงกช อนุโรจน์ รองเลขาธิการคณะกรรมการส่งเสริมการลงทุน (บีโอไอ) เปิดเผยว่า ระหว่างวันที่ 28-29 มกราคม 2562  สมาคมผู้ประกอบการรุ่นใหม่ ของประเทศญี่ปุ่น หรือ JCCI YEG  (The Japan Chamber of Commerce and Industry,Young Entrepreneurs Group)จำนวนกว่า 100 คน นำโดยนายโทชิฮิเดะ ยางูจิ  ประธานคณะกรรมการส่งเสริมเชื่อมโยงธุรกิจ จะเดินทางมาเยือนประเทศไทย เพื่อสำรวจลู่ทางการลงทุนและทำความรู้จักกับผู้ประกอบการไทยในสาขาธุรกิจต่างๆ อาทิ อุตสาหกรรมอาหาร อิเล็กทรอนิกส์ เครื่องจักรและอุปกรณ์  เป็นต้น
ในการนำคณะมาประเทศไทยครั้งนี้ JCCI YEG มีการจัดกิจกรรมสร้างเครือข่ายธุรกิจ (Networking Reception) ซึ่งบีโอไอจะเชิญชวนผู้ประกอบการไทยที่มีศักยภาพให้ได้พบหารือกับผู้ประกอบการรุ่นใหม่จากญี่ปุ่น โดยมั่นใจว่ากิจกรรมดังกล่าว จะนำไปสู่การสร้างเครือข่ายธุรกิจ และขยายความร่วมมือด้านการค้าและการลงทุนระหว่างผู้ประกอบการ 2 ประเทศในอนาคต ขณะนี้มีผู้ประกอบการไทยแสดงความสนใจเข้าร่วมกิจกรรมดังกล่าวจำนวนมาก
“กลุ่มผู้ประกอบการรุ่นใหม่ของญี่ปุ่นมีบทบาทอย่างยิ่งต่อการพัฒนา และเปลี่ยนแปลงระบบเศรษฐกิจของญี่ปุ่น และต้องการจะขยายธุรกิจทั้งในและต่างประเทศ การเข้าร่วมหารือกับผู้ประกอบการในไทยครั้งนี้ จึงแสดงให้เห็นว่าผู้ประกอบการกลุ่มดังกล่าวสนใจการเข้ามาลงทุนในประเทศไทย ซึ่งจะนำไปสู่การเชื่อมโยงสร้างเครือข่ายธุรกิจร่วมกันในอนาคต” นางสาวบงกช  กล่าว
นางสาวบงกช  กล่าวเพิ่มเติมว่า ในช่วงวันที่ 31 มกราคม 2562 บีโอไอยังจะจัดงานสัมมนา “Thailand: Advancing ASEAN-Japan Partnership” ณ นครโอซากา ประเทศญี่ปุ่น ในโอกาสที่ นายสมคิด   จาตุศรีพิทักษ์ รองนายกรัฐมนตรี พร้อมด้วย นายกอบศักดิ์ ภูตระกูล รัฐมนตรีประจำสำนักนายกรัฐมนตรี นายพิเชฐ   ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม นางสาวดวงใจ อัศวจินตจิตร์ เลขาธิการ  บีโอไอ นายคณิศ แสงสุพรรณ เลขาธิการ คณะกรรมการนโยบายการพัฒนาระเบียงเศรษฐกิจพิเศษภาคตะวันออก (กพอ.) และผู้แทนจากหน่วยงานต่างๆ ที่เกี่ยวข้อง เดินทางไป 3 จังหวัดของประเทศญี่ปุ่น ได้แก่ โอซากา วากายามา และเกียวโต ระหว่างวันที่ 30 มกราคม ถึงวันที่ 2 กุมภาพันธ์ 2562
ภายในงานสัมมนาจะมีการบรรยายพิเศษของรองนายกรัฐมนตรี เพื่อตอกย้ำถึงศักยภาพของประเทศไทยในกลุ่มอาเซียน การเป็นหุ้นส่วนทางเศรษฐกิจระหว่างไทย-ญี่ปุ่น ที่มีมาอย่างยาวนาน โดยเฉพาะในปัจจุบันประเทศไทยมีศักยภาพพร้อมรองรับการลงทุน และมีนโยบายการส่งเสริมการลงทุนที่ดึงดูด ซึ่งนักลงทุนญี่ปุ่นยังเป็นกลุ่มเป้าหมายหลักที่ไทยต้องการให้เข้ามาลงทุน
++++++++++++++++++++++++++++++++++++++++++

ที่มา : https://www.thaigov.go.th/news/contents/details/18248
