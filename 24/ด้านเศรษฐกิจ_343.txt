รัฐบาลไทย-ข่าวทำเนียบรัฐบาล-รัฐมนตรี สมชายฯ ลงพื้นที่เยี่ยมชมและให้คำปรึกษาถึงแนวทางการดำเนินการของหมู่บ้าน CIV ชุมชนบ้านดงน้อย จ.มหาสารคาม

วันศุกร์ที่ 1 กุมภาพันธ์ 2562
รัฐมนตรี สมชายฯ ลงพื้นที่เยี่ยมชมและให้คำปรึกษาถึงแนวทางการดำเนินการของหมู่บ้าน CIV ชุมชนบ้านดงน้อย จ.มหาสารคาม
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม รักษาราชการแทนรัฐมนตรีว่าการกระทรวงอุตสาหกรรม ลงพื้นที่เยี่ยมชมและให้คำปรึกษาถึงแนวทางการดำเนินการของหมู่บ้านอุตสาหกรรมเชิงสร้างสรรค์ (Creative Industry Village : CIV)
มหาสารคาม : วันนี้ (1 กุมภาพันธ์ 2562) เวลา 10.30 น. นายสมชาย หาญหิรัญ รัฐมนตรีช่วยว่าการกระทรวงอุตสาหกรรม รักษาราชการแทนรัฐมนตรีว่าการกระทรวงอุตสาหกรรม พร้อมด้วย นายภานุวัตน์ ตริยางกรูศรี นายเอกภัทร วังสุวรรณ ผู้ตรวจราชการกระทรวงอุตสาหกรรม ลงพื้นที่เยี่ยมชมและให้คำปรึกษาถึงแนวทางการดำเนินการของหมู่บ้านอุตสาหกรรมเชิงสร้างสรรค์ (Creative Industry Village : CIV) โดยได้เยี่ยมชมชุมชนบ้านดงน้อย หมู่ที่ 4 ตำบลพระธาตุ อำเภอนาดูน จังหวัดมหาสารคาม ซึ่งเป็นชุมชนที่รักษาวัฒนธรรม ยึดมั่นประเพณีและพิธีกรรมตามวิถีความเชื่อของชุมชน เช่น การเลี้ยงปู่ตา จัดขึ้นเพื่อขอบคุณและบูชาผีปู่ตาที่ดูแลคุ้มครองหมู่บ้านให้อยู่เป็นสุข ประเพณีและพิธีกรรมเหล่านี้เป็นภาพสะท้อนให้เห็นถึงวิถีชีวิตและการยึดมั่นในขนบธรรมเนียนวัฒนธรรมของชาวบ้านดงน้อยได้อย่างชัดเจน
ชุมชนบ้านดงน้อย เป็นหนึ่งในหมู่บ้านอุตสาหกรรมสร้างสรรค์ (Creative Industry Village : CIV)” ของกรมส่งเสริมอุตสาหกรรม ที่พลิกโฉมการท่องเที่ยวและการสร้างสรรค์สินค้าผ่านการดึงเสน่ห์วิถีชุมชน โดยได้ประยุกต์นำทุนทางวัฒนธรรม ภูมิปัญญาท้องถิ่น มาผสานกับเทคโนโลยี นวัตกรรม ก่อให้เกิดเป็นผลิตภัณฑ์และบริการที่เชื่อมโยงกับการพัฒนาแหล่งท่องเที่ยว โดยชุมชนบ้านดงน้อยมีบ้านพักโฮมสเตย์ที่สามารถสัมผัสได้ถึงวิถีชีวิตวัฒนธรรม ชาวนครจำปาศรีในบรรยากาศหมู่บ้านที่เปี่ยมด้วยมิตรไมตรีใกล้ชิดผืนป่า สัมผัสวิถีชาวบ้านอย่างใกล้ชิดด้วยพิธีบายศรีสู่ขวัญ ชมการแสดงศิลปกรรมพื้นบ้าน ฟังเสียงพิณ โปงลางและการแสดงฟ้อนจำปาศรีที่ถือเป็นอัตลักษณ์ชุมชนของชาวบ้านดงน้อย ชมแหล่งท่องเที่ยวตามเส้นทางศึกษาธรรมชาติร่วมปลูกต้นยางนาที่เป็นต้นไม้ประจำหมู่บ้าน พร้อมทั้งเข้าชมฐานการเรียนรู้การแปรรูปผลิตภัณฑ์จากผ้าทอมือ กระเป๋าผ้า การแปรรูปตุ๊กตาของที่ระลึกจากไม้ การทำขนมและอาหารพื้นถิ่น เลือกชมและซื้อผลิตภัณฑ์ที่ทำจากผ้าทอมือ กระเป๋าที่แปรรูปจากผ้าตุ๊กตาของที่ระลึกจากไม้ ชิมขนมไทยที่ทำโดยกลุ่มชาวบ้าน และผลิตภัณฑ์อื่นๆ อีกมากมาย #หมู่บ้านCIV #กระทรวงอุตสาหกรรม #industryprmoi

ที่มา : https://www.thaigov.go.th/news/contents/details/18525
