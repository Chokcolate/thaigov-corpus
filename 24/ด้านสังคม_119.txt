รัฐบาลไทย-ข่าวทำเนียบรัฐบาล-พม. จัดประชุมพิจารณาร่างรายงานผลการดำเนินงานป้องกันและปราบปรามการค้ามนุษย์ ปี 2561 ฉบับภาษาอังกฤษ ก่อนส่งสหรัฐฯ

วันพุธที่ 16 มกราคม 2562
พม. จัดประชุมพิจารณาร่างรายงานผลการดำเนินงานป้องกันและปราบปรามการค้ามนุษย์ ปี 2561 ฉบับภาษาอังกฤษ ก่อนส่งสหรัฐฯ
พม. จัดประชุมพิจารณาร่างรายงานผลการดำเนินงานป้องกันและปราบปรามการค้ามนุษย์ ปี 2561 ฉบับภาษาอังกฤษ ก่อนส่งสหรัฐฯ
วันนี้ (16 ม.ค. 62) เวลา 08.30 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 6/2561 – 2562 โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และผู้แทนหน่วยงานที่เกี่ยวข้องในการดำเนินงานป้องกันและปราบปรามการค้ามนุษย์ เข้าร่วมการประชุม อาทิ กระทรวงยุติธรรม กระทรวงแรงงาน กระทรวงมหาดไทย สำนักงานตำรวจแห่งชาติ และผู้ทรงคุณวุฒิ จำนวนกว่า 60 คน
พลเอก อนันตพร กล่าวว่า ตามที่คณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ได้ประชุมร่วมกับหน่วยงานที่เกี่ยวข้องในการดำเนินงานป้องกันและปราบปรามการค้ามนุษย์ เพื่อจัดทำรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 ทั้งนี้ กระทรวง พม. ได้นำเสนอคณะกรรมการป้องกันและปราบปรามการค้ามนุษย์ โดยมี พลเอก ประวิตร วงษ์สุวรรณ รองนายกรัฐมนตรี เป็นประธานให้ความเห็นชอบเรียบร้อยแล้วในการประชุมครั้งที่ 4/256 เมื่อวันที่ 19 ธันวาคม 2561 ที่ผ่านมา โดยกระทรวง พม. ได้นำรายงานดังกล่าวฉบับภาษาไทยเสนอพลเอก ประยุทธ์ จันทร์โอชา นายกรัฐมนตรี เมื่อวันที่ 10 มกราคม 2562 ซึ่งขณะนี้ อยู่ระหว่างรอรับข้อคิดเห็นและข้อเสนอแนะ สำหรับรายงานฯ ฉบับภาษาอังกฤษ ทางกระทรวงการต่างประเทศได้ดำเนินการแปลและเรียบเรียงเสร็จเรียบร้อยแล้ว โดยที่ประชุมฯ ได้ให้ความเห็นชอบรายงานฯ ฉบับภาษาอังกฤษ และได้มอบให้กระทรวง พม. นำเสนอนายกรัฐมนตรี เพื่อโปรดพิจารณา ก่อนส่งให้สหรัฐอเมริกา ภายในวันที่ 31 มกราคม 2562
พลเอก อนันตพร กล่าวเพิ่มเติมว่า กระทรวงการต่างประเทศ สหรัฐอเมริกา ได้กำหนดกรอบระยะเวลาในการขอรับข้อมูลจากประเทศต่างๆ เกี่ยวกับผลการดำเนินงานป้องกันและปราบปรามการค้ามนุษย์ เพื่อประกอบการจัดทำรายงานสถานการณ์การค้ามนุษย์ คือ เดือนเมษายนของปีก่อนการประเมินผล จนถึงเดือนมีนาคมของปีที่มีการประเมินผล โดยในทางปฏิบัติที่ผ่านมา รัฐบาลไทยจะดำเนินการจัดทำรายงานฯ ความคืบหน้า หรือ Progress Report เป็นผลการดำเนินงานสำคัญ 3 เดือน ในช่วงเดือนมกราคมถึงมีนาคมของแต่ละปี เพื่อส่งให้สหรัฐอเมริกาเพิ่มเติม ทั้งนี้ ที่ประชุมฯ ได้กำหนดกรอบเวลาการจัดทำ Progress Report และมอบให้ทุกหน่วยงานดำเนินการจัดทำผลการดำเนินงานสำคัญในช่วงเดือนมกราคมถึงมีนาคม 2562 และเสนอให้คณะอนุกรรมการฯ พิจารณาในการประชุมฯ ครั้งต่อไป

ที่มา : https://www.thaigov.go.th/news/contents/details/18163
