รัฐบาลไทย-ข่าวทำเนียบรัฐบาล-พม. ชื่นชมเด็กสาวสู้ชีวิตวัย 15 ปี พ่อแม่แยกทางกัน ใช้ชีวิตเพียงลำพัง ต้องรับจ้างทำงานอย่างหนัก เพื่อหารายได้เลี้ยงดูตนเองและเป็นทุนการศึกษา ที่ จ.อุบลราชธานี

วันพุธที่ 23 มกราคม 2562
พม. ชื่นชมเด็กสาวสู้ชีวิตวัย 15 ปี พ่อแม่แยกทางกัน ใช้ชีวิตเพียงลำพัง ต้องรับจ้างทำงานอย่างหนัก เพื่อหารายได้เลี้ยงดูตนเองและเป็นทุนการศึกษา ที่ จ.อุบลราชธานี
พม. ชื่นชมเด็กสาวสู้ชีวิตวัย 15 ปี พ่อแม่แยกทางกัน ใช้ชีวิตเพียงลำพัง ต้องรับจ้างทำงานอย่างหนัก เพื่อหารายได้เลี้ยงดูตนเองและเป็นทุนการศึกษา ที่ จ.อุบลราชธานี พร้อมเร่งช่วยเหลือ 2 ครอบครัว ที่ประสบปัญหาและด้อยโอกาสทางสังคม ที่ จ.บุรีรัมย์ และนครสวรรค
วันนี้ (23 ม.ค. 62) เวลา 08.30 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก สุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 6/2562 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานที่เกี่ยวข้องเข้าร่วมประชุม พร้อมทั้งการประชุมทางไกลผ่านระบบ VDO Conference ร่วมกับหน่วยงานสังกัดกระทรวง พม. ในพื้นที่ทั่วประเทศ
พลเอก สุรศักดิ์ กล่าวว่า จากกรณีเด็กสาววัย 15 ปี นักเรียนชั้น ม.3 โรงเรียนแห่งหนึ่ง พ่อ-แม่แยกทางกัน ต้องใช้ชีวิตเพียงลำพัง แต่สู้ชีวิต อาศัยเวลาว่างหลังเลิกเรียนและในวันหยุดรับจ้างทำงานอย่างหนักวันละหลายชั่วโมง เพื่อหารายได้เลี้ยงดูตนเอง และเป็นทุนการศึกษา ที่จังหวัดอุบลราชธานี นั้น ตนขอชื่นชมในความขยันหมั่นเพียร ไม่ย่อท้อต่อความยากลำบากและอุปสรรคในการดำเนินชีวิต ซึ่งน่ายกย่องเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดอุบลราชธานี (พมจ.อุบลราชธานี) พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อเร่งให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการสนับสนุนการศึกษาของเด็กสาวอย่างต่อเนื่อง อีกทั้งให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย พร้อมหาแนวทางการช่วยเหลือในระยะยาวต่อไป
พลเอก สุรศักดิ์ กล่าวเพิ่มเติมว่า อีกกรณีหญิงชรารายหนึ่ง สุขภาพร่างกายไม่แข็งแรงและหลังค่อม อาศัยอยู่กับหลานสาววัย 22 ปี ทั้ง 2 ชีวิต ต้องทำงานรับจ้างตัดอ้อยกลางแดดจัด เพื่อหารายได้จุนเจือครอบครัว อีกทั้งหลานสาวยังต้องรับภาระดูแลลูกวัย 10 เดือนอีกหนึ่งคน ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดบุรีรัมย์ และกรณีหญิงชราวัย 63 ปี มีอาชีพขายอาหารตามสั่ง ต้องเดินเท้าหลายกิโลเมตร เพื่อไปซื้อของที่ตลาด และต้องรับภาระเลี้ยงดูอีก 2 ชีวิต ทั้งแม่แก่ชราวัย 80 ปี พิการนอนป่วยติดเตียง ช่วยเหลือตัวเองไม่ได้ และน้องชายวัย 61 ปี พิการนอนป่วยติดเตียง ช่วยเหลือตัวเองไม่ได้ ทั้ง 3 ชีวิต อาศัย ในบ้านเช่าสภาพเก่าทรุดโทรมและคับแคบ ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดนครสวรรค์ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.บุรีรัมย์ และ พมจ.นครสวรรค์ พร้อมทีม พม. One Home ทั้ง 2 จังหวัด ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุ เด็ก และคนพิการ ของกระทรวง พม. พร้อมมอบเครื่องอุปโภคบริโภคที่จำเป็น และเงินสงเคราะห์ เพื่อบรรเทาความเดือดร้อนในเบื้องต้น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลผู้ที่ป่วยอย่างใกล้ชิด อีกทั้งการให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย อาทิ เบี้ยความพิการ เงินยังชีพผู้สูงอายุ และเงินทุนประกอบอาชีพ เป็นต้น เพื่อการพัฒนาคุณภาพชีวิตที่ดีอย่างมั่นคงในระยะยาวต่อไป

ที่มา : https://www.thaigov.go.th/news/contents/details/18307
