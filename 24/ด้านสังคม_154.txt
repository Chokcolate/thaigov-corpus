รัฐบาลไทย-ข่าวทำเนียบรัฐบาล-สธ. ดูแลประชาชนพื้นที่เสี่ยงจากฝุ่นขนาดเล็ก PM 2.5 อย่างต่อเนื่อง

วันอาทิตย์ที่ 27 มกราคม 2562
สธ. ดูแลประชาชนพื้นที่เสี่ยงจากฝุ่นขนาดเล็ก PM 2.5 อย่างต่อเนื่อง
กระทรวงสาธารณสุข ดูแลสุขภาพประชาชนในพื้นที่เสี่ยง จากสถานการณ์ฝุ่นขนาดเล็ก PM 2.5 ต่อเนื่อง เน้นป้องกันตนเอง งดกิจกรรมกลางแจ้ง หากจำเป็นต้องออกจากบ้านให้สวมหน้ากากอนามัย
กระทรวงสาธารณสุข ดูแลสุขภาพประชาชนในพื้นที่เสี่ยง จากสถานการณ์ฝุ่นขนาดเล็ก PM 2.5 ต่อเนื่อง เน้นป้องกันตนเอง งดกิจกรรมกลางแจ้ง หากจำเป็นต้องออกจากบ้านให้สวมหน้ากากอนามัย
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า กระทรวงสาธารณสุขได้ติดตามสถานการณ์ฝุ่นละอองในเขตกรุงเทพมหานครและปริมณฑลอย่างใกล้ชิดและต่อเนื่อง ลงพื้นที่ให้คำแนะนำเชิงรุกร่วมกับภาคีเครือข่ายในการป้องกันสุขภาพทั้งประชาชนทั่วไปและกลุ่มเสี่ยง ได้แก่ โรงเรียน สถานพัฒนาเด็กปฐมวัย และศูนย์การค้า เป็นต้น พร้อมจัดทีมสอบสวนโรคเคลื่อนที่เร็วติดตามเฝ้าระวังการเจ็บป่วยใน 3 โรค ได้แก่  โรคหอบหืด โรคหลอดเลือดอุดกั้นเรื้อรัง และโรคหัวใจขาดเลือดเฉียบพลัน ซึ่งถือว่าเป็นกลุ่มเสี่ยง หากมีอาการผิดปกติ ต้องรีบไปพบแพทย์ประจำตัว
สำหรับจังหวัดรอบกรุงเทพมหานครและปริมณฑล (จังหวัดสมุทรปราการ สมุทรสาคร นครปฐม ปทุมธานี และนนทบุรี) ยังมีพื้นที่ที่ได้รับผลกระทบจากฝุ่นละอองที่เกินค่ามาตรฐาน ได้ประเมินความเสี่ยงคัดกรองสุขภาพประชาชน สื่อสารให้ความรู้ในการป้องกันและดูแลสุขภาพแก่ประชาชนผ่านช่องทางสื่อท้องถิ่นออกหน่วย X-Ray เคลื่อนที่ และร่วมกับเครือข่ายทั้งหน่วยงานสาธารณสุขและองค์กรปกครองส่วนท้องถิ่น ลดปริมาณฝุ่นละออง เช่น ฉีดน้ำบริเวณถนนหน้าหน่วยงานและสนับสนุนหน้ากากอนามัยให้ประชาชนร่วมกันจัดกิจกรรมรณรงค์ให้ความรู้ “ปลอดฝุ่น ปอดดี”
“ขอให้ประชาชนติดตามสถานการณ์ฝุ่นละอองในอากาศจากกรมควบคุมมลพิษ หลีกเลี่ยงการทำกิจกรรมหรือออกกำลังกายกลางแจ้ง หากจำเป็นต้องออกนอกบ้านให้สวมหน้ากากป้องกันฝุ่นละอองขนาดเล็ก และไม่ควรอยู่นอกบ้านเป็นเวลานาน สำหรับเด็กและผู้สูงอายุ หากไม่จำเป็นไม่ควรพาไปในพื้นที่ที่มีฝุ่นละอองเยอะ ทั้งนี้ ควรหมั่นสังเกตอาการที่อาจเกิดขึ้น หากมีอาการผิดปกติ เช่น ไอบ่อย หายใจลำบาก หายใจถี่ หรือวิงเวียนศีรษะ ให้รีบไปพบแพทย์ สามารถสอบถามข้อมูลเพิ่มเติมได้ที่ สายด่วนกรมควบคุมโรค 1422” นายแพทย์สุขุม กล่าว
*****************************************  27 มกราคม 2562

ที่มา : https://www.thaigov.go.th/news/contents/details/18375
