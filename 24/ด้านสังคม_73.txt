รัฐบาลไทย-ข่าวทำเนียบรัฐบาล-สธ. แนะฉลองปีใหม่ด้วยเมนูสะอาด ปรุงสุก ไม่กินอาหารสุก ๆ ดิบ ๆ

วันอาทิตย์ที่ 30 ธันวาคม 2561
สธ. แนะฉลองปีใหม่ด้วยเมนูสะอาด ปรุงสุก ไม่กินอาหารสุก ๆ ดิบ ๆ
กระทรวงสาธารณสุข แนะประชาชนฉลองปีใหม่ 2562 ด้วยอาหารที่ปรุงสุกถูกหลักอนามัย หลีกเลี่ยงอาหารสุกๆดิบๆ โดยเฉพาะปิ้ง-ย่าง อาจป่วยด้วยโรคอุจจาระร่วงอาหารเป็นพิษ
กระทรวงสาธารณสุข แนะประชาชนฉลองปีใหม่ 2562 ด้วยอาหารที่ปรุงสุกถูกหลักอนามัย หลีกเลี่ยงอาหารสุกๆดิบๆ โดยเฉพาะปิ้ง-ย่าง อาจป่วยด้วยโรคอุจจาระร่วงอาหารเป็นพิษ
นายแพทย์ศุภกิจ ศิริลักษณ์ รองปลัดกระทรวงสาธารณสุข  กล่าวว่า ในการเลือกอาหารฉลองกับครอบครัว เพื่อนฝูงในช่วงวันหยุดเทศกาลส่งท้ายปีเก่า 2561 ต้อนรับปีใหม่ 2562 ซึ่งจะมีทั้งซื้อวัตถุดิบไปปรุงเอง สั่งจากร้านอาหาร หรือไปรับประทานอาหารนอกบ้าน ขอแนะนำให้เลือกกินอาหารที่สะอาด หลีกเลี่ยงอาหารรสเผ็ดจัด เค็มจัด หรือเปรี้ยวจัด อาหารที่มีไขมันสูง และอาหารสุกๆ ดิบๆ โดยเฉพาะอาหารปิ้ง-ย่าง ที่มีวัตถุดิบเป็นเนื้อสัตว์และอาหารทะเลที่ปรุงแบบกึ่งสุกกึ่งดิบ ทำให้เสี่ยงต่อการเป็นโรคอุจจาระร่วงหรืออาหารเป็นพิษ ควรทำให้สุกก่อนรับประทาน ยึดหลัก “กินร้อน ช้อนกลาง และล้างมือบ่อย ๆ” อาหารต้องปรุงไม่เกิน 4 ชั่วโมงก่อนรับประทาน หากกินอาหารประเภทปิ้งย่างเช่นหมูกระทะ กุ้งกระทะ ขอให้ปิ้งให้สุกก่อน
ทั้งนี้ 10 เมนูยอดฮิตที่เป็นสาเหตุโรคอุจจาระร่วง ได้แก่  1.ลาบ ก้อยดิบ เช่น ลาบหมู ก้อยปลาดิบ 2.ยำกุ้งเต้น 3.ยำหอยแครง 4.ข้าวผัดโรยเนื้อปู โดยเฉพาะกรณีที่ทำปริมาณมาก 5.อาหารหรือขนมที่ราดกะทิสด 6.ขนมจีน 7.ข้าวมันไก่ 8.ส้มตำ 9.สลัดผัก และ10.น้ำแข็ง  สำหรับผู้ที่เดินทางท่องเที่ยว ขอให้เลือกร้านที่มีป้ายอาหารสะอาด รสชาติอร่อยรับรองโดยกรมอนามัย กระทรวงสาธารณสุข และควรนำยาแก้ท้องเสียเช่น ยาธาตุน้ำขาว ยาธาตุน้ำแดง ผงน้ำตาลเกลือแร่  ยาลดกรดติดตัวไปด้วย เพื่อบรรเทาอาการท้องเสียที่อาจเกิดขึ้นได้
นายแพทย์ศุภกิจกล่าวต่อว่า โรคอาหารเป็นพิษมักพบหลังจากที่กินอาหารที่มีเชื้อโรคปนเปื้อนไปแล้วภายใน 2-4 ชั่วโมง โดยจะมีอาการคลื่นไส้ อาเจียน ถ่ายอุจจาระเป็นน้ำ ปวดมวนท้องรุนแรง เป็นไข้ และปวดศีรษะร่วมด้วย บางครั้งมีอาการถ่ายอุจจาระปนเลือด หรือเป็นมูกคล้ายเป็นบิด การดูแลเมื่อมีอาการอุจจาระร่วงให้ดื่มสารละลายเกลือแร่ (โออาร์เอส) ผสมน้ำสะอาดบ่อย ๆ เพื่อป้องกันการขาดน้ำและเกลือแร่ หากอาการไม่ดีขึ้น โดยเฉพาะในกลุ่มของเด็กและผู้สูงอายุอาจมีอาการรุนแรงต้องรีบไปพบแพทย์ที่สถานบริการสาธารณสุขหรือโรงพยาบาลใกล้บ้านทันที
ทั้งนี้ ข้อมูลจากสำนักระบาดวิทยา กรมควบคุมโรค รายงานตั้งแต่วันที่ 1 มกราคม 2561 – 24 ธันวาคม 2561 พบผู้ป่วยโรคท้องร่วงทั่วประเทศ จำนวน 1,168,941 ราย คิดเป็นอัตราป่วย 1786.64 ต่อแสนประชากร เสียชีวิต 8 ราย คิดเป็นอัตราตาย 0.01 ต่อแสนประชากร กลุ่มอายุที่พบมากที่สุดคือ มากกว่า 65 ปี ร้อยละ 12.39 อายุ 15-24 ปี ร้อยละ 12.25 และกลุ่มอายุ 25-34 ปี ร้อยละ 11.52

ที่มา : https://www.thaigov.go.th/news/contents/details/17837
