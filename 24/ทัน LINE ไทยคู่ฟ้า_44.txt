รัฐบาลไทย-ข่าวทำเนียบรัฐบาล-​จ่อตั้งศูนย์ข้อมูลแรงงานเมียนมา อำนวยความสะดวกด้านหนังสือเดินทาง

วันพฤหัสบดีที่ 7 มีนาคม 2562
​จ่อตั้งศูนย์ข้อมูลแรงงานเมียนมา อำนวยความสะดวกด้านหนังสือเดินทาง
--
ปัญหาการขาดแคลนแรงงานและปัญหาแรงงานต่างด้าวเข้ามาทำงานในประเทศไทยอย่างผิดกฎหมาย เป็นสิ่งที่รัฐบาลที่ให้ความสำคัญและเร่งแก้ไขอย่างต่อเนื่อง โดยเฉพาะในด้านของการจัดการสิทธิ์ให้กับกลุ่มแรงงานต่างด้าวที่เข้ามาอยู่ในประเทศ
ที่ผ่านมา มีการอนุญาตให้แรงงานต่างด้าวเข้ามาทำงานอย่างถูกต้อง 2 รูปแบบ คือ
1. แรงงานที่เข้ามาทำงานตามบันทึกความเข้าใจว่าด้วยความร่วมมือด้านแรงงาน (MOU) ซึ่งประเทศต้นทางที่จะส่งแรงงานไปทำงานและประเทศที่ต้องการจ้างงาน จะประสานงานกันอย่างใกล้ชิด เช่น แลกเปลี่ยนข้อมูลจำนวนและคุณสมบัติแรงงานที่ต้องการ การขึ้นทะเบียนคนงาน การสรรหา คัดเลือก เป็นต้น
โดยสัญญาจ้างงานมีอายุ 2 ปี และสามารถขยายได้อีก 2 ปี เมื่อครบกำหนดแล้วคนงานจะต้องเดินทางกลับไปยังประเทศต้นทางและมีระยะเวลาพัก 30 วัน จึงจะกลับเข้ามาสมัครงานใหม่ได้
2. แรงงานที่ผ่านการจัดทำทะเบียนประวัติและผ่านการพิสูจน์สัญชาติ ซึ่งเป็นมาตรการผ่อนผันให้แรงงานต่างด้าวที่หลบหนีเข้าเมืองสามารถทำงานได้ชั่วคราว โดยให้ประเทศต้นทางเข้ามาพิสูจน์สัญชาติเพื่อรับรองว่าแรงงานเป็นคนชาติของประเทศตน และออกเอกสารประจำตัวเป็นหลักฐานรับรอง ซึ่งดำเนินการแล้วเสร็จเมื่อ 30 มิ.ย. 2561 อนุญาตให้แรงงานต่างด้าวในกิจการประมงทะเลและแปรรูปสัตว์น้ำทำงานได้ถึง 1 พ.ย. 2562 ส่วนประเภทอื่นทำงานได้จนถึง 31 มี.ค. 2563
สำหรับการบริหารจัดการแรงงานต่างด้าวสัญชาติเมียนมานั้น ล่าสุดรัฐบาลเห็นชอบจัดตั้งศูนย์จัดเก็บข้อมูลแรงงานเมียนมาชั่วคราว เพื่อช่วยอำนวยความสะดวกและลดขั้นตอนการจัดทำหนังสือเดินทางให้กับแรงงานชาวเมียนมา โดยไม่ต้องเดินทางกลับประเทศต้นทาง ตามที่ทางการเมียนมาขอให้รัฐบาลไทยสนับสนุน
ศูนย์จัดเก็บข้อมูลแรงงานเมียนมาชั่วคราวจะตั้งอยู่ที่บริเวณตลาดทะเลไทย อ.เมือง จ.สมุทรสาคร ปฏิบัติงานโดยเจ้าหน้าที่ของรัฐบาลเมียนมา ดำเนินการเฉพาะกลุ่มแรงงานเมียนมาเท่านั้น ไม่รวมคนต่างด้าวสัญชาติเมียนมาที่อยู่ในประเทศไทยด้วยวัตถุประสงค์อื่น ๆ เปิดให้บริการใน 2 กลุ่ม คือ
กลุ่มที่ 1 แรงงานเมียนมาที่ต้องการเปลี่ยนเอกสารประจำตัวเป็นหนังสือเดินทาง (กลุ่มที่ผ่านการพิสูจน์สัญชาติหรือจัดทำทะเบียนประวัติในประเทศไทยที่ถือหนังสือเดินทาง (Passport) หนังสือเดินทางชั่วคราว (Temporary Passport: TP) และเอกสารรับรองบุคคล (Certificate of Identity: CI)
กลุ่มที่ 2 แรงงานเมียนมาที่เข้ามาทำงานตาม MOU ที่วาระการจ้างงานใกล้ครบกำหนด 4 ปีที่ต้องการจัดทำเป็นหนังสือเดินทางฉบับใหม่ และมีความประสงค์จะกลับเข้ามาทำงานตาม MOU เมื่อวาระการจ้างงานครบ 4 ปี
ศูนย์ฯ มีระยะเวลาเปิดดำเนินการชั่วคราว 1 ปี เปิดทำการวันจันทร์ – วันเสาร์ (เว้นวันอาทิตย์และวันหยุดราชการไทย) ตั้งแต่เวลา 10.00 - 16.00 น. หรือจนกว่าจะดำเนินการแล้วเสร็จ และไม่มีการเรียกเก็บค่าธรรมเนียมหรือค่าใช้จ่ายอื่นใด ยกเว้นเมื่อไปรับหนังสือเดินทาง ณ จุดที่กำหนดต้องเสียค่าใช้จ่าย จำนวน 1,050 บาท
การจัดตั้งศูนย์ฯ นี้ จะเป็นประโยชน์อย่างมากกับนายจ้างและสถานประกอบการ เนื่องจากวาระการจ้างงานสำหรับแรงงานต่างด้าวสัญชาติเมียนมาที่เข้ามาทำงานในประเทศไทยตาม MOU จะครบกำหนด 4 ปี ในปี 2562 ซึ่งมีจำนวนราว 140,256 คน
หากแรงงานกลุ่มนี้ประสงค์จะทำงานในประเทศไทย จะต้องเดินทางกลับประเทศและเว้นระยะเวลา 30 วัน จึงจะสามารถกลับเข้ามาทำงานตาม MOU ได้ใหม่ ซึ่งระหว่างการเว้นระยะเวลาดังกล่าว จะเป็นช่วงเวลาที่ทางการเมียนมาจะเตรียมเอกสารและตรวจสอบข้อมูลต่าง ๆ ของแรงงาน เพื่อนำไปใช้สำหรับการพิจารณาตรวจสอบการออกหนังสือเดินทาง
จึงถือได้ว่า การจัดตั้งศูนย์จัดเก็บข้อมูลแรงงานเมียนมาชั่วคราว จะช่วยอำนวยความสะดวกและบรรเทาปัญหาการขาดแคลนแรงงานให้แก่นายจ้างและสถานประกอบการ
โดยแรงงานต่างด้าวจะได้รับความคุ้มครองและมีสิทธิประโยชน์ตามที่พึงได้รับ เป็นการเพิ่มขีดความสามารถในการแข่งขันทางด้านเศรษฐกิจของประเทศ และส่งเสริมความสัมพันธ์อันดีด้านแรงงานระหว่างไทยและเมียนมาอีกด้วย
สอบถามข้อมูลเพิ่มเติมได้ที่ สายด่วนกระทรวงแรงงาน โทร. 1506
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/19172
