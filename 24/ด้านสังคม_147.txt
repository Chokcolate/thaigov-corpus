รัฐบาลไทย-ข่าวทำเนียบรัฐบาล-พม. แถลงโครงการตามพระราชดำริ โซล่าเซลล์ ที่ จ.ปทุมธานี การรณรงค์ยุติความรุนแรงในครอบครัว โดยชมรมริบบิ้นขาวในสถาบันการศึกษา

วันพฤหัสบดีที่ 24 มกราคม 2562
พม. แถลงโครงการตามพระราชดำริ โซล่าเซลล์ ที่ จ.ปทุมธานี การรณรงค์ยุติความรุนแรงในครอบครัว โดยชมรมริบบิ้นขาวในสถาบันการศึกษา
พม. แถลงโครงการตามพระราชดำริ โซล่าเซลล์ ที่ จ.ปทุมธานี  กิจกรรม “ถนนเด็กเดิน เพลิดเพลินวัฒนธรรม นำสื่อสร้างสรรค์” การรณรงค์ยุติความรุนแรงในครอบครัวโดยชมรมริบบิ้นขาวในสถาบันการศึกษา และผลการประชุมคณะกรรมการส่งเสริมการจัดสวัสดิการสังคมแห่งชาติ
วันนี้ (24 ม.ค. 62) เวลา 13.30 น. นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เป็นประธานการแถลงข่าวการดำเนินงานตามภารกิจสำคัญของกระทรวง พม. ดังนี้ 1) การประชุมคณะกรรมการส่งเสริมการจัดสวัสดิการสังคมแห่งชาติ ครั้งที่ 1/2562 โดย นางนภา เศรษฐกร อธิบดีกรมพัฒนาสังคมและสวัสดิการ 2) การรณรงค์ยุติความรุนแรงในครอบครัว โดยใช้กลไกชมรมริบบิ้นขาวในสถาบันการศึกษา โดย นายธนสุนทร สว่างสาลี รองอธิบดีกรมกิจการสตรีและสถาบันครอบครัว 3) กิจกรรม “ถนนเด็กเดิน เพลิดเพลินวัฒนธรรมนำสื่อสร้างสรรค์” โดย นายอนุกูล ปีดแก้ว  รองอธิบดีกรมกิจการเด็กและเยาวชน และ 4) โครงการตามพระราชดำริ โซล่าเซลล์ : นวัตกรรมของศูนย์พัฒนาการจัดสวัสดิการสังคมผู้สูงอายุจังหวัดปทุมธานี โดย นางปราณี ประทุมมา ผู้อำนวยการศูนย์พัฒนาการจัดสวัสดิการสังคมผู้สูงอายุจังหวัดปทุมธานี ณ บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นางนภา กล่าวว่า กระทรวงการพัฒนาสังคมและความมั่นคงของมนุษย์ (พม.) ได้นำประเด็นการจัดสวัสดิการสังคมแบบ Productive Welfare ในบริบทพื้นที่เข้าสู่เวทีการประชุมสมัชชาสวัสดิการสังคม ปี 2561 โดยที่ประชุมมีข้อเสนอให้นำ “Productive Welfare การจัดสวัสดิการสังคมเพื่อการพัฒนาและพึ่งพาตนเองอย่างยั่งยืน” มาใช้ในประเทศไทยร่วมกับระบบสวัสดิการที่มีอยู่ในปัจจุบัน เพื่อมุ่งสู่การมีคุณภาพชีวิตที่ดีสำหรับการประชุมคณะกรรมการส่งเสริมการจัดสวัสดิการสังคมแห่งชาติ (ก.ส.ค.) ครั้งที่ 1/2562 ในวันนี้ (24 ม.ค. 62) มีพลเอกฉัตรชัย สาริกัลยะ รองนายกรัฐมนตรี เป็นประธาน และมีพลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เข้าร่วมประชุม ซึ่งในที่ประชุมมีมติเห็นชอบนโยบายด้านนวัตกรรมสวัสดิการแห่งรัฐ : Productive Welfare สวัสดิการสังคมเพื่อการพัฒนาและพึ่งตนเองอย่างยั่งยืน โดยเปลี่ยนรูปแบบการให้สวัสดิการแบบให้เปล่าเป็นสวัสดิการที่ตรงกับสภาพปัญหาและความต้องการจำเป็นของผู้รับบริการ ขับเคลื่อนผ่านเครือข่ายชุมชนและทุกภาคส่วนโดยใช้นวัตกรรม ความรู้ เทคโนโลยี มาช่วยบริหารจัดการให้เป็นผู้มีทักษะความรู้ ศักยภาพและคุณภาพ สามารถพัฒนาและพึ่งตนเองได้ รวมทั้งมีคุณภาพชีวิตที่ดีอย่างยั่งยืน ซึ่งนโยบายด้านนวัตกรรมสวัสดิการแห่งรัฐ Productive Welfare ดังกล่าว ประกอบด้วย 1) ระบบฐานข้อมูลขนาดใหญ่ (Big Data) : เป็นการรวบรวมข้อมูลทุกมิติ จากทุกภาคส่วน และทุกระดับพื้นที่ 2) เทคโนโลยีวิเคราะห์ข้อมูล (Business Intelligence) เทคโนโลยีการวิเคราะห์ข้อมูลเชิงลึก 3) ระบบบริหารจัดการความช่วยเหลือ (Innovative Case Management) ทีมสหวิชาชีพเครือข่ายวางแผนร่วมกันผ่าน Application เครือข่าย Internet จากระบบข้อมูลร่วม 4) ติดตาม แจ้งเตือน ประสานงาน ประสานความร่วมมือหน่วยงานผ่านเทคโนโลยี Mobile Application และ เครือข่าย 4G และ 5) นวัตกรรมการประเมินตนเอง (Self-Assessment) ที่ใช้งานง่ายให้ผู้รับบริการได้รู้จักสถานการณ์ตนเอง มีส่วนร่วมและรับผิดชอบในการรับสวัสดิการเพื่อพัฒนาคุณภาพชีวิตได้ตรงเป้าหมาย ทั้งนี้ กระทรวง พม. โดยกรมพัฒนาสังคมและสวัสดิการ (พส. ) พร้อมขับเคลื่อนการส่งเสริมการจัดสวัสดิการสังคมและสนับสนุนให้ทุกภาคส่วนที่เกี่ยวข้องมีส่วนร่วมในการจัดสวัสดิการ ทั้งในเชิงป้องกันแก้ไขปัญหาและพัฒนาส่งเสริมความมั่นคงในชีวิต พร้อมตอบสนองความจำเป็นขั้นพื้นฐานของประชาชน เพื่อให้มีคุณภาพชีวิตที่ดีและพึ่งพาตนเองได้อย่างยั่งยืน
นายธนสุนทร กล่าวต่อไปว่า กระทรวง พม. โดยกรมกิจการสตรีและสถาบันครอบครัว (สค.) ได้จัดทำโครงการเพื่อเสริมสร้างการมีส่วนร่วมของเยาวชนแกนนำในพื้นที่เสี่ยงให้เป็นเครือข่ายและขยายการเฝ้าระวังและป้องกันปัญหาความรุนแรงในครอบครัว การค้าประเวณี และการตั้งครรภ์ไม่พร้อมในวัยรุ่น ในพื้นที่ของตนเอง ภายใต้กิจกรรม “ชมรมริบบิ้นขาวในสถานศึกษา”  โดย ที่ผ่านมา ได้เริ่มจัดตั้งชมรมริบบิ้นขาวในสถานศึกษาโดยนำร่องในพื้นที่ภาคกลาง ภายใต้การดูแลของศูนย์เรียนรู้การพัฒนาสตรีและครอบครัวภาคกลาง จังหวัดนนทบุรี โดยรับผิดชอบได้อย่างมีประสิทธิภาพอีกด้วย และยังได้จัดกิจกรรมรวมพลังชมรมริบบิ้นขาวภายใต้โครงการพัฒนาทักษะแกนนำเครือข่ายชมรมริบบิ้นขาว (White Ribbon Club) ขึ้น เพื่อให้แกนนำเครือข่ายชมรมริบบิ้นขาวถ่ายทอดองค์ความรู้ด้านการป้องกันและแก้ไขปัญหาความรุนแรง สร้างระบบเครือข่ายยุติความรุนแรง และส่งเสริมกลไกในการป้องกันและแก้ไขปัญหาความรุนแรงในครอบครัวในระดับท้องถิ่นให้เกิดความเข้มแข็ง แก่เยาวชนอายุตั้งแต่ 14 ปีบริบูรณ์ขึ้นไป ในสถาบันการศึกษา จำนวน 15 แห่ง (แห่งละ 100 คน) ในพื้นที่ 15 จังหวัดภาคกลาง ได้แก่ จังหวัดนนทบุรี ปทุมธานี พระนครศรีอยุธยา อ่างทอง สิงห์บุรี ชัยนาท สุพรรณบุรี กาญจนบุรี ราชบุรี เพชรบุรี ประจวบคีรีขันธ์ สมุทรสงคราม สมุทรสาคร
นครปฐม และกรุงเทพมหานคร  ซึ่งชมรมริบบิ้นขาว ดังกล่าวมีรูปแบบโครงสร้างการบริหารงานภายในชมรมอย่างชัดเจน  ประกอบด้วย ประธาน รองประธาน ฝ่ายเพื่อนใจไร้ความรุนแรง ฝ่ายกิจกรรม และฝ่ายจัดหาทุน เพื่อเป็นช่องทางให้เครือข่ายสมาชิกชมรม ได้มีส่วนร่วมเป็นต้นแบบในระดับท้องถิ่นหรือจังหวัดของตนเอง รวมถึงส่งเสริมการสร้างภาคีเครือข่ายป้องกันและแก้ไขปัญหาความรุนแรงในครอบครัว และร่วมกันเป็นส่วนหนึ่งในการรณรงค์ตามแนวคิด “ไม่ยอมรับ ไม่นิ่งเฉย และไม่ทำความรุนแรงต่อเด็ก สตรี และความรุนแรงในครอบครัว” ทั้งนี้ จากการนำร่องจัดทำกิจกรรมชมรมริบบิ้นขาวดังกล่าวได้รับการตอบรับเป็นอย่างดี
จากสถาบันการศึกษา จึงได้นำมาต่อยอดและขยายการจัดตั้งชมรมริบบิ้นขาวให้ครอบคลุมระดับพื้นที่ทั่วประเทศ โดยผ่านกลไกศูนย์เรียนรู้การพัฒนาสตรีและครอบครัว ทั้ง 8 แห่ง เพื่อจะได้ร่วมกันขับเคลื่อนงานให้บรรลุเป้าหมายในรูปแบบเดียวกันและเห็นผลอย่างเป็นรูปธรรมต่อไป
นายอนุกูล กล่าวต่ออีกว่า รัฐบาลได้ตระหนักถึงความสำคัญของเด็กและเยาวชน มุ่งหวังให้เด็กและเยาวชนเป็นคนดี คนเก่ง มีคุณภาพ มีวินัย มีความสามารถในการเรียนรู้ทักษะ ในปี 2560 ประกาศใช้พระราชบัญญัติส่งเสริมการพัฒนาเด็กและเยาวชนแห่งชาติ 2550 และที่แก้ไขเพิ่มเติม (ฉบับที่ 2) พ.ศ. 2561 โดยได้ปรับแก้ไขเพิ่มเติมให้กระทรวง พม. โดยกรมกิจการเด็กและเยาวชน (ดย.) ร่วมกับองค์กรปกครองส่วนท้องถิ่น และกรุงเทพมหานครส่งเสริมและสนับสนุนให้มีการจัดตั้งสภาเด็กและเยาวชนตำบล สภาเด็กและเยาวชนเทศบาล สภาเด็กและเยาวชนเขต สภาเด็กและเยาวชนอำเภอ สภาเด็กและเยาวชนจังหวัด สภาเด็กและเยาวชนกรุงเทพมหานคร และสภาเด็กและเยาวชนแห่งประเทศไทย จำนวนทั้งสิ้น 8,780 แห่ง ทั้งนี้ เพื่อเป็นการเปิดพื้นที่ให้เด็กและเยาวชน ได้แสดงออกศักยภาพของตนเองอย่างสร้างสรรค์ทางด้านวิชาการ ศิลปะ ดนตรี งานฝีมือและอื่นๆ และได้เผยแพร่ผลงานกิจกรรมอย่างสร้างสรรค์ สนับสนุนให้เด็กและเยาวชนมีส่วนร่วมในการสร้างบทบาททางสังคมให้เป็นตัวอย่างในการป้องกันและแก้ไขปัญหาต่างๆ ในเด็กและเยาวชน เกิดการทำงานแบบบูรณาการ สร้างความร่วมมือและความสัมพันธ์อันดีกับหน่วยงานภาครัฐ ภาคเอกชน โรงเรียน สถาบันการศึกษา องค์กรภาครัฐ เอกชน และเครือข่าย กระทรวง พม. โดย ดย. จึงได้จัดโครงการกิจกรรมเครือข่ายเด็กและเยาวชนผลิตสื่อสร้างสรรค์ “งานถนนเด็กเดิน เพลิดเพลินวัฒนธรรม นำสื่อสร้างสรรค์” จังหวัดสกลนคร ในวันที่ 26 มกราคม 2562 ณ ลานสกลละเบ๋อ อำเภอเมืองสกลนคร จังหวัดสกลนคร ซึ่งภายในงานมีการนำเสนอและแนะแนวอาชีพในท้องถิ่นของเด็กและเยาวชน การนำเสนอนิทรรศการ การออกร้านจำหน่ายสินค้าชุมชน กิจกรรมการแสดงศิลปวัฒนธรรมชนเผ่าพื้นเมืองของเด็กและเยาวชนจังหวัดสกลนคร และการแสดงความสามารถของเด็กและเยาวชน นอกจากนี้ ยังได้จัดโครงการกิจกรรมเครือข่ายเด็กและเยาวชนผลิตสื่อสร้างสรรค์ “ถนนเด็กเดิน เพลิดเพลินวัฒนธรรม นำสื่อสร้างสรรค์” จังหวัดพิษณุโลก ในวันที่ 1 กุมภาพันธ์ 2562 ณ บริเวณสวนกลางเมืองจังหวัดพิษณุโลก อำเภอเมือง จังหวัดพิษณุโลก ซึ่งภายในงานมีกิจกรรมการเดินขบวนรณรงค์เดินขบวนรณรงค์ประชาสัมพันธ์กิจกรรมถนนเด็กเดินเพลิดเพลินวัฒนธรรม นำสื่อสร้างสรรค์“ร่วมพลังเด็กและเยาวชน สร้างสรรค์สังคม” การจัดพื้นที่สร้างสรรค์สำหรับเด็กและเยาวชน มีการแสดงศิลปวัฒนธรรมชนเผ่าพื้นเมือง และการแสดงความสามารถ
ของเด็กและเยาวชนด้านต่างๆ
นางปราณี กล่าวเพิ่มเติมว่า เมื่อวันพุธที่ 3 มกราคม 2560 สมเด็จพระเทพรัตนราชสุดาฯ สยามบรมราชกุมารี เสด็จทรงเปิดการใช้งานบ่อน้ำบาดาล ตามพระราชดำริให้ขุดเจาะบ่อน้ำบาดาล เพื่อแก้ปัญหาขาดแคลนน้ำในช่วงฤดูแล้ง ณ ศูนย์พัฒนาการจัดสวัสดิการสังคมผู้สูงอายุจังหวัดปทุมธานี กระทรวงการพัฒนาสังคมและความมั่นคงของมนุษย์ (พม.)  และทรงมีพระราชดำริให้ใช้พลังงานไฟฟ้าจากโซล่าเซลล์ เพื่อช่วยประหยัดค่าใช้จ่ายและควรนำน้ำที่ผลิตได้แจกจ่ายให้ประชาชนชาวอำเภอธัญบุรี เพื่อใช้บริโภคในช่วงฤดูแล้ง ทั้งนี้ ผู้ว่าราชการจังหวัดปทุมธานี ร่วมกับพลังงานจังหวัดปทุมธานี ออกแบบโซล่าเซลล์ 2 ระบบ ได้แก่ โซล่าเซลล์แบบติดตรงเข้าระบบไฟฟ้า และระบบแบบที่มีแบตเตอร์รี่สำรอง เพื่อของบประมาณสนับสนุนจากภาคเอกชน ได้แก่ มูลนิธิพลังงานไทย (GULF) ซึ่งให้การสนับสนุนงบประมาณติดตั้งโซล่าเซลล์ จำนวน 1,000,000 บาท ภายในศูนย์พัฒนาการจัดสวัสดิการสังคมผู้สูงอายุจังหวัดปทุมธานี โดยเริ่มการติดตั้งโซล่าเซลล์ เมื่อวันที่ 7 สิงหาคม 2561 หลังจากนั้นจึงดำเนินการสัญญาจ้างกับบริษัท เซ็นเตอร์พอยท์อินดัสทรี จำกัด ให้ดำเนินงานภายใน 60 วัน (1 พฤศจิกายน - 31 ธันวาคม 2561) ซึ่งการดำเนินงานดังกล่าวประกอบด้วย การปรับพื้นที่ 100 ตารางเมตร การประกอบแผงโซล่าเซลล์ 44 แผ่น กำลังผลิต 14.52 Kwp แบบออนกริดติดตรงเข้าระบบไฟฟ้า (ไม่มีแบตเตอร์รี่สำรอง) การติดตั้งเสารองรับแผงโซล่าเซลล์ ติดตั้งรั้วกั้นแผงโซล่าเซลล์ ติดตั้งตู้วัดพลังงาน การติดตั้ง Inverter HUAWEI และชุด SMARTLOGGE และทดสอบระบบ โดยการก่อสร้างเริ่มเมื่อวันที่ 22 พฤศจิกายน 2561 แล้วเสร็จวันที่ 15 ธันวาคม 2561 และทดสอบระบบในเดือนมกราคม 2562 ซึ่งอายุการใช้งานมาตรฐานแผงโซล่าเซลล์ 25 ปี ตรวจสอบทุกๆ 6 เดือน จะช่วยประหยัดงบประมาณ 5,500 บาท ต่อเดือน และขณะนี้อยู่ระหว่างการรอพลังงานจังหวัดปทุมธานี ตรวจรับงาน  ทั้งนี้ สามารถดูข้อมูลการกักเก็บพลังงานจาก Application โดยติดตั้ง Inverter HUAWEI และ ชุด SMART LOGGE

ที่มา : https://www.thaigov.go.th/news/contents/details/18338
