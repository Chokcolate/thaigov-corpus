รัฐบาลไทย-ข่าวทำเนียบรัฐบาล-พม. กำชับทีม One Home จ.ชลบุรี เร่งช่วยเหลือสองพี่น้อง วัย 9 และ 11 ขวบ ถูกแม่จับขังในบ้าน พร้อมเชิญชวนส่งผลงานเข้าประกวดสื่อมวลชนดีเด่นด้านการป้องกันและปราบปรามการค้ามนุษย์ ปี 62

วันอังคารที่ 19 มีนาคม 2562
พม. กำชับทีม One Home จ.ชลบุรี เร่งช่วยเหลือสองพี่น้อง วัย 9 และ 11 ขวบ ถูกแม่จับขังในบ้าน พร้อมเชิญชวนส่งผลงานเข้าประกวดสื่อมวลชนดีเด่นด้านการป้องกันและปราบปรามการค้ามนุษย์ ปี 62
พม. กำชับทีม พม. One Home จ.ชลบุรี เร่งช่วยเหลือสองพี่น้อง วัย 9 และ 11 ขวบ ถูกแม่จับขังไว้ในบ้าน พร้อมเชิญชวนส่งผลงานเข้าประกวดสื่อมวลชนดีเด่นด้านการป้องกันและปราบปรามการค้ามนุษย์ ปี 62 ชิงโล่ประกาศเกียรติคุณจากนายกรัฐมนตรี
วันนี้ (19 มี.ค. 62) เวลา 08.30 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 14/2562 เพื่อรับทราบปัญหาทางสังคมที่เกิดขึ้นในแต่ละวัน พร้อมร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานที่เกี่ยวข้องเข้าร่วมประชุม อีกทั้งเป็นการประชุมทางไกลผ่านระบบ VDO Conference ร่วมกับหน่วยงานสังกัดกระทรวง พม. ในพื้นที่ทั่วประเทศ
นายอภิชาติ กล่าวว่า จากกรณีหญิงวัย 37 ปี อยู่ในอาการมึนเมายาเสพติด และเกิดอาการหลอนคิดว่าจะมีคนมาทำร้ายลูกของตน จึงจับลูกทั้ง 2 คน วัย 9 และ 11 ขวบ ขังไว้ภายในบ้าน ทำให้ไม่ได้ไปเรียนหนังสือหลายวัน อีกทั้งไม่ได้สอบ ปลายภาค ที่จังหวัดชลบุรี นั้น ได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคม พร้อมให้การช่วยเหลือในเบื้องต้นตามภารกิจ ด้านเด็กของกระทรวง พม. และเร่งเยียวยาฟื้นฟูสภาพจิตใจเด็กทั้งสองคน อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาอย่างต่อเนื่อง และการบำบัดรักษาอาการติดยาเสพติดของผู้เป็นแม่ รวมทั้งการติดตามหาญาติเพื่อรับเด็ก ไปดูแลต่อไป ทั้งนี้ กระทรวง พม. โดยบ้านพักเด็กและครอบครัวจังหวัดชลบุรี พร้อมให้การดูแลและคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546
นายอภิชาติ กล่าวเพิ่มเติมว่า ตามที่คณะรัฐมนตรีมีมติเมื่อวันที่ 15 มิถุนายน 2551 กำหนดให้ วันที่ 5 มิถุนายนของทุกปี เป็นวันรณรงค์ต่อต้านการค้ามนุษย์ ทั้งนี้ กระทรวง พม. โดยกองต่อต้านการค้ามนุษย์ ในฐานะหน่วยงานประสานงานหลักในการดำเนินงานป้องกันและปราบปรามการค้ามนุษย์ของไทย จึงได้กำหนดจัดงานวันต่อต้านการค้ามนุษย์ ประจำปี 2562 ในช่วงต้นเดือนมิถุนายน 2562 โดยกำหนดให้มีการคัดเลือกสื่อมวลชนดีเด่นด้านการป้องกันและปราบปรามการค้ามนุษย์ ประกอบด้วย สื่อสิ่งพิมพ์ สื่อวิทยุ และสื่อโทรทัศน์ เพื่อสร้างการมีส่วนร่วมของสื่อมวลชนในการรณรงค์เผยแพร่ผลการดำเนินงานป้องกันและปราบปรามการค้ามนุษย์ของประเทศไทย รวมทั้งเสริมสร้างความรู้ความเข้าใจในประเด็นเกี่ยวกับปัญหาการค้ามนุษย์ ที่ถูกต้องแก่ประชาชน โดยสื่อมวลชนที่ได้รับการคัดเลือกจากคณะกรรมการจะได้รับโล่ประกาศเกียรติคุณ และเงินรางวัลจากนายกรัฐมนตรี
ทั้งนี้ สื่อมวลชนที่สนใจสามารถดาวน์โหลดใบสมัครและดูรายละเอียดการส่งผลงานเข้าประกวด ได้ที่
1) www.m-society.go.th หัวข้อ "วันต่อต้านการค้ามนุษย์ ประจำปี 2562”
2) www.e-aht.com หัวข้อ "วันต่อต้านการค้ามนุษย์ ประจำปี 2562”
3) Facebook กองต่อต้านการค้ามนุษย์
และสื่อมวลชนสามารถส่งผลงานด้วยตนเองหรือทางไปรษณีย์ ตั้งแต่บัดนี้ถึงวันจันทร์ที่ 22 เมษายน 2562 ในวันและเวลาราชการ ที่กองต่อต้านการค้ามนุษย์ สำนักงานปลัดกระทรวงการพัฒนาสังคมและความมั่นคงของมนุษย์ ชั้น 7 อาคาร ซี.พี. ทาวเวอร์ 3 (พญาไท) เลขที่ 34 ถนนพญาไท เขตราชเทวี กรุงเทพฯ 10400 โดยจะถือวันประทับตราไปรษณีย์ในวันจันทร์ที่ 22 เมษายน 2562 เป็นวันสุดท้ายของการส่งเอกสารทางไปรษณีย์ ติดต่อสอบถามรายละเอียดเพิ่มเติมได้ที่ กองต่อต้านการค้ามนุษย์ โทรศัพท์ 02-202-9068 และ 02-202-9094 โทรสาร 02-202-9066 ผู้ประสานงาน นายอิศรา ขัติวรา และนางสาวอังคณา อินอุ้ย

ที่มา : https://www.thaigov.go.th/news/contents/details/19431
