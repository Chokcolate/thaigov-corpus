รัฐบาลไทย-ข่าวทำเนียบรัฐบาล-รมช.ลักษณ์ นำทีมตรวจเยี่ยมสถานีทดลองพืชสวน

วันอังคารที่ 11 ธันวาคม 2561
รมช.ลักษณ์ นำทีมตรวจเยี่ยมสถานีทดลองพืชสวน
รมช.ลักษณ์ นำทีมตรวจเยี่ยมสถานีทดลองพืชสวนร่มเกล้า พร้อมพัฒนาให้เป็น “ศูนย์กลางวิจัยและพัฒนาสมุนไพร”ณ อ.ชาติตระการ จ.พิษณุโลก
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ กล่าวภายหลังลงพื้นที่ตรวจเยี่ยมสถานีทดลองพืชสวนร่มเกล้า อ.ชาติตระการ จ.พิษณุโลก ว่า สถานีทดลองพืชสวนร่มเกล้า ของกรมวิชาการเกษตร มีพื้นที่370 ไร่ ได้ดำเนินกิจกรรมวิจัยและพัฒนา รวมทั้งการจัดทำแปลงต้นแบบการผลิตพืช และแปลงอนุรักษ์พันธุกรรมพืช โดยมีแนวคิดจะพัฒนาให้เป็น “ศูนย์กลางวิจัยและพัฒนาสมุนไพร” เนื่องจากมีสภาพพื้นที่ที่ศักยภาพด้านการผลิตสมุนไพร และพืชเมืองหนาวหลายชนิด อาทิ กาแฟอาราบิก้า อะโวคาโด้ มะคาเดเมีย เป็นต้น อีกทั้งดำเนินการจัดทำแปลงต้นแบบโดยการลดใช้สารเคมี ผลิตพืชอินทรีย์และผลิตพืชผสมผสาน มีเป้าหมายให้เป็นแหล่งเรียนรู้ผลิตพืชต้นแบบ ทั้งพืชยืนต้นและพืชล้มลุก ให้แก่เกษตรกรผู้ที่สนใจนำไปปฏิบัติ โดยมีเป้าหมายหลักคือส่งเสริมอาชีพของเกษตรกร ลดรายจ่ายเพิ่มรายได้ รวมถึงลดใช้สารเคมีบนพื้นที่ต้นน้ำ
ทั้งนี้ มีการขยายผลการส่งเสริมอาชีพไปสู่เกษตรกรและหน่วยงานนอก โดยฝึกอบรมและถ่ายทอดเทคโนโลยีการผลิตพืชผสมผสานให้แก่เกษตรกร รวมถึงสนับสนุนปัจจัยการผลิต ได้แก่ อะโวคาโด้ กาแฟอาราบิก้า เป็นต้น ให้แก่เกษตรกรต้นแบบและติดตามการใช้เทคโนโลยีอย่างต่อเนื่อง เพื่อส่งเสริมอาชีพและแก้ไขปัญหาเขาหัวโล้นในพื้นที่ จ.พิษณุโลก
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/17430
