รัฐบาลไทย-ข่าวทำเนียบรัฐบาล-กบข. เปิดให้ดาวน์โหลดแอปใหม่ My GPF Application เปลี่ยนสู่บริการที่ตอบโจทย์ไลฟ์สไตล์สมาชิกยุคดิจิทัล

วันพฤหัสบดีที่ 13 ธันวาคม 2561
กบข. เปิดให้ดาวน์โหลดแอปใหม่ My GPF Application เปลี่ยนสู่บริการที่ตอบโจทย์ไลฟ์สไตล์สมาชิกยุคดิจิทัล
กบข. ได้เปิดให้สมาชิกเข้าใช้งานแอปพลิเคชันมือถือที่ กบข. จัดทำขึ้นล่าสุด ในชื่อใหม่ My GPF Application ที่เปิดให้ดาวน์โหลดและอัปเดทเวอร์ชันแล้ว ทั้งระบบ iOS และ Android
นายวิทัย รัตนากร เลขาธิการคณะกรรมการกองทุนบำเหน็จบำนาญข้าราชการ หรือ กบข. เปิดเผยว่า กบข. ได้เปิดให้สมาชิกเข้าใช้งานแอปพลิเคชันมือถือที่ กบข. จัดทำขึ้นล่าสุด ในชื่อใหม่ My GPF Application ที่เปิดให้ดาวน์โหลดและอัปเดทเวอร์ชันแล้ว ทั้งระบบ iOS และ Android โดยแอป My GPF เป็นบริการสมาชิกบนมือถือสมาร์ทโฟนที่ กบข. จะพัฒนาต่อเนื่อง เพื่อในที่สุดสามารถให้บริการสมาชิก กบข. แบบครบวงจร สะดวกรวดเร็ว ตอบโจทย์ไลฟ์สไตล์ในยุคดิจิทัล
My GPF Application ประกอบด้วยข้อมูลและบริการสมาชิกทั้งในส่วนที่เป็นเมนูเดิมแต่ปรับปรุงให้ทันสมัยและใช้งานง่ายกว่าเดิม กับเมนูที่พัฒนาขึ้นเป็นครั้งแรกเพื่อให้สมาชิกได้ใช้ประโยชน์ของแอปอย่างเต็มประสิทธิภาพมากขึ้น เช่น บริการสิทธิพิเศษ ส่วนลด และโปรโมชันต่าง ๆ ที่สมาชิกสามารถเลือกใช้สวัสดิการหรือกดรับสิทธิผ่านแอปใหม่ได้เลย รวมถึงเมนูรับจองเวลานัดหมายขอคำปรึกษาข้อมูลทางการเงินที่ กบข. เพิ่งเปิดให้บริการเป็นครั้งแรก  และบริการคำนวณความเพียงพอของเงินเกษียณที่เป็นอีกเมนูใหม่บนแอปพลิเคชัน My GPF ด้วยเช่นกัน
สมาชิก กบข. ที่ใช้งานแอป กบข. อยู่แล้วในชื่อเดิม เมื่อเข้าใช้งานอีกครั้งระบบจะให้สมาชิกอัปเดทเป็น My GPF Application ส่วนสมาชิกที่ยังไม่เคยติดตั้งแอป กบข. มาก่อนบนสมาร์ทโฟน สามารถดาวน์โหลด My GPF Application ได้ทั้ง iOS และ Android โดยเข้าที่ Store แล้วพิมพ์คำว่า “GPF” หรือ “กบข.” ตั้งแต่บัดนี้เป็นต้นไป สอบถามข้อมูลเพิ่มเติมได้ที่ GPF Community (facebook, Line) และที่ GPF Contact Center โทร. 1179
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1 ล้านคน มีมูลค่าสินทรัพย์สุทธิประมาณ 875,207 ล้านบาท (ข้อมูล ณ 30 พ.ย. 2561)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , มือถือ 099-465-6249, raviwan@gpf.or.th

ที่มา : https://www.thaigov.go.th/news/contents/details/17479
