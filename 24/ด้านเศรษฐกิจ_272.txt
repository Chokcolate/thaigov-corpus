รัฐบาลไทย-ข่าวทำเนียบรัฐบาล-รัฐมนตรีช่วยฯ สมชาย ลงพื้นที่พบปะผู้ประกอบการ และเยี่ยมชมการประกอบกิจการ จ.เชียงราย

วันพุธที่ 23 มกราคม 2562
รัฐมนตรีช่วยฯ สมชาย ลงพื้นที่พบปะผู้ประกอบการ และเยี่ยมชมการประกอบกิจการ จ.เชียงราย
รัฐมนตรีช่วยฯ สมชาย ลงพื้นที่พบปะผู้ประกอบการ และเยี่ยมชมการประกอบกิจการ จ.เชียงราย
เชียงราย : วันนี้ (23 มกราคม 2562) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ลงพื้นที่ จ.เชียงราย พร้อมด้วยนายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม และคณะผู้บริหารกระทรวงอุตสาหกรรม ร่วมพบปะผู้ประกอบการ และเยี่ยมชมการประกอบกิจการของ AKHA MINO COFFEE โดยมีคุณมิโน โมเมียกู่ เจ้าของกิจการร้านกาแฟซึ่งมีเชื้อสายอาข่า ให้การต้อนรับ
AKHA MINO COFFEE ตั้งอยู่บ้านเมืองรวง  จังหวัดเชียงราย เป็นร้านกาแฟที่มีกระบวนการตากและคั่วเมล็ดกาแฟเอง จึงทำให้กาแฟมีกลิ่นหอมเป็นเอกลักษณ์ จุดเด่นอีกอย่างของทางร้านคือร้านกาแฟตั้งอยู่ท่ามกลางวิวทุ่งนากว้าง ลูกค้าสามารถชื่นชมบรรยากาศแบบชนบท และดื่มด่ำกับรสชาติของกาแฟ นอกจากนี้ทางร้านยังมีการจำหน่ายผลิตภัณฑ์กาแฟ มีกิจกรรมโล้ชิงช้า และลูกค้าสามารถสวมใส่ชุดชาวอาข่าที่ให้บริการอยู่ภายในร้านถ่ายรูปได้อีกด้วย
จากนั้น นายสมชายและคณะ ได้เยี่ยมการประกอบกิจการของบริษัท ภาเบญ ฟู้ดส์ จำกัด ผู้ผลิตและจำหน่ายพริกแกง เครื่องเทศและเครื่องปรุงรส จังหวัดเชียงราย โดยมีคุณเฉลิมเกียรติ ธารทองไพบลูย์ คุณเบญจวรรณ และคุณภานุ ภัทรธรรมกุล กรรมการผู้จัดการบริษัทฯ ให้การต้อนรับ
บริษัท ภาเบญ ฟู้ดส์ จำกัด ได้เข้าร่วมโครงการพัฒนาขีดความสามารถในการแข่งขันของอุตสาหกรรมแปรรูปการเกษตรในภูมิภาค OPOAI 4.0 ตามแนวทางปรัชญาเศรษฐกิจพอเพียงประจำปี 2561 ของกระทรวงอุตสาหกรรม โดยบริษัทฯ ได้รับคำแนะนำจากผู้เชี่ยวชาญของกระทรวงอุตสาหกรรม ในการเพิ่มประสิทธิภาพด้านการผลิตและพัฒนาประสิทธิภาพด้วยระบบ IT จึงทำให้สินค้าของบริษัทฯ ภายใต้เครื่องหมายการค้า “แม่น้อย” ได้รับการยอมรับจากลูกค้าในจังหวัดเชียงรายและจังหวัดใกล้เคียง นอกจากนี้ยังได้พัฒนาสินค้าระดับพรีเมี่ยม เพื่อการส่งออก ภายใต้เครื่องหมายการค้า “เบญจภัทร” อีกด้วย

ที่มา : https://www.thaigov.go.th/news/contents/details/18315
