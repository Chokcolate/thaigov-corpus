รัฐบาลไทย-ข่าวทำเนียบรัฐบาล-กสร. แจงลูกจ้างทำงานที่บ้านเลี่ยงฝุ่น PM 2.5 ขึ้นอยู่กับประเภทงาน

วันพฤหัสบดีที่ 31 มกราคม 2562
กสร. แจงลูกจ้างทำงานที่บ้านเลี่ยงฝุ่น PM 2.5 ขึ้นอยู่กับประเภทงาน
กรมสวัสดิการและคุ้มครองแรงงาน แจงกรณีลูกจ้างขอทำงานที่บ้านเพื่อป้องกันอันตรายจากฝุ่นละอองขนาดเล็กสามารถทำได้ขึ้นอยู่กับสภาพและลักษณะงานที่ทำ หากสภาพการทำงานไม่กระทบและนายจ้างอนุญาตให้ลูกจ้างทำงานที่บ้านได้
นายสมบูรณ์ ตรัยศิลานันท์ รองอธิบดีกรมสวัสดิการและคุ้มครองแรงงาน (กสร.) เปิดเผยถึงกรณีกระแสข่าวลูกจ้างขอทำงานที่บ้านเพื่อป้องกันสุขภาพในช่วงที่มีภาวะฝุ่นละอองขนาดเล็กครอบคลุมพื้นที่ในกรุงเทพฯและจังหวัดที่มีปริมาณฝุ่นละอองหนาแน่นว่า กสร.เห็นว่าแนวทางดังกล่าวเป็นแนวทางที่เป็นประโยชน์ อย่างไรก็ตามกรณีที่จะให้ลูกจ้างทำงานอยู่ที่บ้านได้หรือไม่นั้นขึ้นอยู่กับลักษณะงานหรือประเภทของสถานประกอบกิจที่ลูกจ้างทำว่าสามารถนำงานกลับไปทำที่บ้านได้หรือไม่ กรณีที่เป็นงานเกี่ยวกับการผลิต ประกอบ หรือต้องทำงานเกี่ยวข้องกับเครื่องจักรการให้ลูกจ้างทำงานที่บ้านคงไม่สามารถดำเนินการได้ หากลักษณะงานที่ลูกจ้างทำเป็นงานที่เกี่ยวข้องกับเอกสาร หรืองานอื่น ๆ ที่ไม่จำเป็นต้องมาปฏิบัติงานในสถานที่ทำงาน นายจ้างก็สามารถให้ลูกจ้างทำงานที่บ้านได้
นายสมบูรณ์ กล่าวต่อว่า หากนายจ้างหรือสถานประกอบการพิจารณาว่างานที่ลูกจ้างทำสามารถให้ลูกจ้างนำกลับไปทำงานที่บ้านได้และส่งผลดีกับสุขภาพอนามัยของลูกจ้างก็สามารถตกลงและกำหนดแนวทางหรือวิธีการปฏิบัติงานร่วมกันเพื่อประโยชน์ของลูกจ้างขณะเดียวกันก็ไม่กระทบกับการดำเนินธุรกิจของนายจ้าง ซึ่งกสร.ก็ยินดีที่จะสนับสนุนแนวทางการดำเนินการดังกล่าว สำหรับสถานประกอบกิจการที่ไม่สามารถให้ลูกจ้างทำงานที่บ้านได้ กสร.ขอให้นายจ้างจัดหน้ากากอนามัยที่สามารถกรองฝุ่นละอองขนาดเล็กได้ให้ลูกจ้างสวมใส่ตลอดระยะเวลาที่ปฏิบัติงาน รวมถึงระหว่างการเดินทางไปกลับจากที่พักและที่ทำงานด้วย และขอให้ลูกจ้างสวมใส่หน้ากากอนามัยที่นายจ้างจัดให้ และปฏิบัติตามคำแนะนำของทางราชการอย่างเคร่งครัดเพื่อความปลอดภัยและสุขภาพอนามัยที่ดีของลูกจ้างเอง

ที่มา : https://www.thaigov.go.th/news/contents/details/18494
