รัฐบาลไทย-ข่าวทำเนียบรัฐบาล-สธ. ให้โรงพยาบาลทุกแห่งเข้มงวดความปลอดภัยตึกสูง

วันอังคารที่ 12 กุมภาพันธ์ 2562
สธ. ให้โรงพยาบาลทุกแห่งเข้มงวดความปลอดภัยตึกสูง
กระทรวงสาธารณสุข ให้โรงพยาบาลทุกแห่งเข้มงวดความปลอดภัย สำรวจจุดเสี่ยง โดยเฉพาะตึกสูง และจัดระบบความปลอดภัยให้เพียงพอ ป้องกันอุบัติเหตุ ขอความร่วมมือประชาชนดูแลบุตรหลานใกล้ชิด ไม่ควรพาเด็กอายุต่ำกว่า 12 ปีไปเยี่ยมไข้ เพราะอาจติดเชื้อโรค เจ็บป่วยได้
กระทรวงสาธารณสุข ให้โรงพยาบาลทุกแห่งเข้มงวดความปลอดภัย สำรวจจุดเสี่ยง โดยเฉพาะตึกสูง และจัดระบบความปลอดภัยให้เพียงพอ ป้องกันอุบัติเหตุ ขอความร่วมมือประชาชนดูแลบุตรหลานใกล้ชิด ไม่ควรพาเด็กอายุต่ำกว่า 12 ปีไปเยี่ยมไข้ เพราะอาจติดเชื้อโรค เจ็บป่วยได้
นายแพทย์ไพศาล ดั่นคุ้ม รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า กรณีคลิปเหตุการณ์เด็กได้รับการช่วยเหลืออย่างทันท่วงทีจากอุบัติเหตุพลัดตกจากชั้นดาดฟ้าของโรงพยาบาล นายแพทย์สุขุม กาญจนพิมาย ปลัดกระทรวงสาธารณสุข มีความห่วงใยความปลอดภัยของประชาชนผู้รับบริการ จึงได้สั่งการให้ทุกโรงพยาบาลสำรวจจุดเสี่ยงที่อาจเกิดอุบัติเหตุ เช่น ตึกสูง ดาดฟ้า ระเบียง สระน้ำ ทบทวนระบบความปลอดภัยที่มีอยู่ว่าเพียงพอหรือไม่ หากคิดว่ายังมีความเสี่ยงให้จัดเพิ่มให้เพียงพอ ได้รับรายงานจากนายแพทย์สมเจตน์ เหล่าลือเกียรติ โรงพยาบาลพหลพลพยุหเสนา ตามปกติประตูชั้นดาดฟ้าจะปิดล็อก ทีมช่างและรปภ. มีการตรวจสอบประตูทางเข้าออกดาดฟ้าทุกช่องทางอย่างสม่ำเสมอ กรณีที่เกิดขึ้นเป็นช่วงเวลาที่แม่บ้านขึ้นไปทำความสะอาด ทำให้เด็กขึ้นไปได้ ซึ่งโรงพยาบาลได้กำชับเจ้าหน้าที่ทุกคนให้ช่วยกันสอดส่องความปลอดภัย และให้รปภ. เดินตรวจตราในจุดเสี่ยงสม่ำเสมอ และย้ำการปฏิบัติตามกฎระเบียบการเยี่ยมและเฝ้าไข้
“โรงพยาบาลของกระทรวงสาธารณสุขทุกแห่งมีระบบความรักษาความปลอดภัย อาทิ กล้องวงจรปิด พนักงานรักษาความปลอดภัยเดินตรวจเป็นระยะ อย่างไรก็ดี แต่ละวันมีประชาชนเข้ารับบริการจำนวนมาก จึงขอให้ผู้ปกครองดูแลบุตรหลานใกล้ชิด หากไม่จำเป็นไม่ควรพาเด็กอายุต่ำกว่า 12 ปีไปโรงพยาบาลเนื่องจากเด็กยังมีภูมิคุ้มกันไม่แข็งแรงพอ อาจติดเชื้อและเจ็บป่วยได้ง่าย” นายแพทย์ไพศาลกล่าว
**********************************  12 กุมภาพันธ์ 2562

ที่มา : https://www.thaigov.go.th/news/contents/details/18722
