รัฐบาลไทย-ข่าวทำเนียบรัฐบาล-ประชุมบุคลากร ศปบ.จชต.

วันพฤหัสบดีที่ 24 มกราคม 2562
ประชุมบุคลากร ศปบ.จชต.
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานการประชุมบุคลากร ศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.) ครั้งที่ 1/2562
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานการประชุมบุคลากร ศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.) ครั้งที่ 1/2562 เมื่อวันพุธที่ 23 มกราคม 2562 ณ ห้องประชุม ศปบ.จชต. อำเภอหนองจิก จังหวัดปัตตานี
ก่อนการประชุม พล.อ.สุรเชษฐ์ ชัยวงศ์ รมช.ศธ. ได้มอบรางวัลโรงเรียนที่มีผลการสอบวัดภาษาไทยชั้น ป.1-3 ในจังหวัดชายแดนภาคใต้ ที่เข้าร่วมโครงการห้องสมุดคุณภาพ รุ่นที่ 2 ซึ่งมีผลการพัฒนาและไม่มีนักเรียนอยู่ในระดับปรับปรุง ในการสอบวัดภาษาไทยด้านการฟัง พูด อ่าน เขียน ปีการศึกษา 2561 ที่สมควรได้รับรางวัลเป็นหนังสือสำหรับส่งเสริมพัฒนานักเรียนในกิจกรรมห้องสมุด 20 โรงเรียน
ในการนี้ รมช.ศธ.กล่าวแสดงความยินดีกับผู้บริหารและครูทั้ง 20 โรงเรียน พร้อมกล่าวว่า หากเราพัฒนาคุณภาพภาษาไทยให้แก่นักเรียนได้อย่างมีคุณภาพ ย่อมจะส่งผลถึงการพัฒนาการเรียนการสอนในรายวิชาและด้านอื่น ๆ ในชีวิตประจำวันได้
จากนั้น รมช.ศธ.ได้ประชุมบุคลากร ศปบ.จชต. โดยมีนายวาทิต มีสนุ่น ผู้อำนวยการ ศปบ.จชต. และผู้อำนวยการกลุ่มต่าง ๆ ได้นำเสนอรายงานความก้าวหน้าผลการดำเนินงานในช่วงเดือนตุลาคม-ธันวาคม 2561 และแผนงานดำเนินการในห้วงระยะเวลา 6 เดือนของปีงบประมาณ 2562 ของ ศปบ.จชต.
พล.อ.สุรเชษฐ์ ชัยวงศ์ กล่าวว่า เมื่อปี 2561 ศธ.ได้กำหนดนโยบายให้เป็น "ปีแห่งการพัฒนาคุณภาพการศึกษาในพื้นที่จังหวัดชายแดนภาคใต้ มุ่งเน้นให้เกิดผลสัมฤทธิ์เป็นรูปธรรม" เพื่อให้เกิดความยั่งยืนในการทำงาน ได้จัดตั้ง ศปบ.จชต.เป็นหน่วยงานทางการศึกษาที่มีโครงสร้างบุคลากรที่ชัดเจน ภายใต้สังกัดสำนักงานปลัดกระทรวงศึกษาธิการ พร้อมทั้งได้มีการวางศิลาฤกษ์ (รากฐาน) อาคารสำนักงานที่มีความมั่นคงถาวร และ ศธ. พร้อมขับเคลื่อนพัฒนาการศึกษาในปี 2562 โดยกำหนดให้เป็น "ปีแห่งการเสริมสร้างความเข้มแข็งคุณภาพการศึกษาในพื้นที่จังหวัดชายแดนภาคใต้ มุ่งเน้นให้เกิดผลสัมฤทธิ์เป็นรูปธรรม" อย่างไรก็ตามความสำเร็จในการทำงานจะเกิดขึ้นได้ จะต้องเกิดจากความร่วมมือ ความพยายามของทุกภาคส่วน ตามกลไกประชารัฐ
นอกจากนี้ ขอแสดงความยินดีกับผู้อำนวยการสำนักงานเขตพื้นที่การศึกษาใน จชต. รวมทั้งบุคลากรใหม่ที่ผ่านการคัดเลือกเข้าทำงานใน ศปบ.จชต. โดยขอให้ทำงานด้วยความมีพลังและความพยายาม เพราะเด็กรอความหวังจากการทำงานและวางแผนของพวกเรา ซึ่งการศึกษาจะเป็นรากฐานสำคัญและมีส่วนช่วยพัฒนาพื้นที่ จชต.อย่างยั่งยืน
รมช.ศธ.ได้มอบแนวทางนโยบาย
ในการดำเนินงาน
ของ ศปบ.จชต. ดังนี้
การใช้จ่ายงบประมาณ ขอให้ดำเนินการตามระเบียบของทางราชการ ให้มีความโปร่งใส ประหยัด คุ้มค่า ตรวจสอบได้
การชุมนุมลูกเสือชายแดนใต้ ถือเป็นความภาคภูมิใจร่วมกันของพื้นที่ชายแดนใต้ และถือเป็นงานเกียรติยศของ ศธ. โดยในปีนี้จะจัดงานอย่างยิ่งใหญ่ที่ จ.สงขลา เพื่อเป็นการเฉลิมฉลองในโอกาสที่สมเด็จพระเจ้าอยู่หัวทรงพระกรุณาโปรดเกล้าฯ ให้ตั้งการพระราชพิธีบรมราชาภิเษก ในวันที่ 4-6 พฤษภาคมนี้ ซึ่งการจัดงานชุมนุมปีนี้จะเน้นในเรื่องจิตอาสา ลูกเสือท่องเที่ยว ฯลฯ โดยมอบหมายให้นายอดินันท์ ปากบารา ผู้ช่วยรัฐมนตรีประจำนายกรัฐมนตรี เป็นประธานเตรียมการจัดงาน
การวางแผนขับเคลื่อนนโยบายโรงเรียนคุณภาพประจำตำบล ฝากเขตพื้นที่การศึกษาร่วมเตรียมการขับเคลื่อนเพื่อให้ 245 โรงเรียนที่เข้าร่วมโครงการในพื้นที่ จชต. เกิดความพร้อมมากที่สุดก่อนเปิดภาคเรียน
เขตพื้นที่นวัตกรรมการศึกษา ฝากคัดเลือกโรงเรียนในพื้นที่ จชต.ที่มีความพร้อม และครอบคลุมระดับ "อาชีวศึกษา" ด้วย โดยขอให้มีการประชุมระดมความคิดเห็นในเรื่องนี้เพื่อขับเคลื่อนต่อไป ให้สอดคล้องกับกรอบแนวทางนโยบายที่จะมีการประเมินภายใน 3 ปี ก่อนขยายไปยังจังหวัดอื่น ๆ และทบทวนโครงการทั้งหมดอีกครั้งหนึ่งภายใน 7 ปี
การพัฒนาบุคลากรของ ศปบ.จชต. ให้มีประสิทธิภาพ ถือว่ามีความสำคัญต่อการทำงาน ทั้งด้านการจัดการศึกษาและการดำรงชีวิตของประชาชนในพื้นที่
เร่งรัดการขับเคลื่อนแผนงานด้านต่าง ๆ ภายใน 6 เดือนแรกให้เกิดผลในทางปฏิบัติ และมีความพร้อมในทุกด้านก่อนเปิดภาคเรียน
การขับเคลื่อนคุณภาพการศึกษาในสถาบันศึกษาปอเนาะ ศูนย์การศึกษาอิสลามประจำมัสยิด และโรงเรียนเอกชนในพื้นที่ จชต. จะเร่งดำเนินงานให้เกิดความเข้มแข็งมากขึ้นตามลำดับ โดยวางแผนจัดการศึกษาให้สอดคล้องกับความต้องการ อัตลักษณ์ ให้ประชาชนเกิดความพึงพอใจมากที่สุด
รณรงค์การเรียนรู้ภาษาไทยในพื้นที่ให้มากขึ้น เพราะภาษาไทยถือเป็นพื้นฐานสำคัญต่อการเรียนรู้ในรายวิชาอื่น ๆ รวมทั้งการสื่อสารในชีวิตประจำวัน
ฝากข้อคิดหลักการทำงานให้ประสบผลสำเร็จอย่างมีคุณภาพ โดยยึดหลัก 5 ร. คือ "ริเริ่ม รวดเร็ว รอบคอบ รอบด้าน (งาน) เรียบร้อย" โดยการทำงานต้องต่อสู้กับปัญหา ซึ่งถือเป็น "พลังที่มีตัวตน" แต่สิ่งสำคัญที่มากกว่านั้นคือการทำงานด้วย "พลังที่ไม่มีตัวตน" ซึ่งหมายถึง "ขวัญกำลังใจ ความมุ่งมั่นตั้งใจ อุดมการณ์" จึงขอให้รณรงค์แนวคิดการทำงานนี้ให้เกิดขึ้นต่อตนเองและหน่วยงาน รวมทั้งสร้างภาวะผู้นำให้เกิดขึ้นแก่บุคลากรทุกระดับ
ข้อคิดเห็นเพิ่มเติมจากผู้บริหาร ศธ.
นายการุณ สกุลประดิษฐ์ ปลัด ศธ. "งบประมาณที่ ศปบ.จชต.ดำเนินการในปีงบประมาณนี้จำนวน 2,749 ล้านบาท เป็นงบที่กระจายไปทุกหน่วยงานใน จชต. แต่การใช้จ่ายงบฯ จะไม่ใช่ต่างคนต่างทำใน 14 กลุ่มงานที่ใช้จ่ายงบฯ แต่จะเป็นการใช้จ่ายตามงบฯ เชิงบูรณาการอย่างแท้จริง"
นายอำนาจ วิชยานุวัติ รองปลัด ศธ. "การทำงานในพื้นที่ ให้เน้นทุกหน่วยงานร่วมกันทำงาน โดย ศปบ.จชต.เป็นศูนย์กลาง เกิดการบูรณาการร่วมกัน ปรับแผนการดำเนินงานให้สอดคล้อง 4 ด้าน คือ 1) ยุทธศาสตร์ชาติ 20 ปี 2) ข้อมูลสารสนเทศด้วยระบบ Big Data ซึ่งขณะนี้เก็บข้อมูลภาพรวมของ ศธ.ได้กว่า 96% แล้ว จากนั้นจะเชื่อมโยง Big Data ของส่วนกลางและทุกพื้นที่ 3) การดำเนินงานงบประมาณปี 2563 ให้ทุกหน่วยงานจัดเตรียมไว้เพื่อดำเนินการในภาพรวมของ ศธ. 4) ให้สรุปข้อมูลและกระบวนการทำงานในการประชุมครั้งนี้ เพื่อเชื่อมโยงในการประชุม คปต.ต่อไป"
นายสนิท แย้มเกษร รองเลขาธิการ กพฐ. " ขอให้ใช้งบประมาณให้เป็นไปตามห้วงเวลาที่สำนักงบประมาณกำหนด งบฯ บูรณาการต้องเป็นไปตามแผนการใช้งบประมาณ และตรงตามตัวชี้วัดที่วางแผนดำเนินการ"
ผศ.บรรพต วิรุณราช ที่ปรึกษา รมช.ศธ. "ขอให้ความสำคัญกับการพัฒนาแหล่งรวบรวมสิ่งประดิษฐ์นวัตกรรมต่าง ๆ ขององค์กรทางการศึกษาในระบบเว็บไซต์ ตามโครงการพัฒนาและเพิ่มประสิทธิภาพการบริหารจัดการศึกษาจังหวัดชายแดนภาคใต้ก้าวทันไทยแลนด์ 4.0 ซึ่งขณะนี้เว็บไซต์ www.dothaiproduct.com มีสถาบันการศึกษาและประชาชนเข้าชมจำนวนมากเข้ามาซื้อขายออนไลน์ ซึ่งจะเป็นประโยชน์อย่างยิ่งต่อการฝึกอบรมครู การส่งเสริมธุรกิจ และการมีงานทำ"
นายปราโมทย์ แก้วสุข ที่ปรึกษา สป.ศธ. "การทำงานเชิงบูรณาการของ ศปบ.จชต. ถือเป็นต้นแบบการทำงานเชิงบูรณาการของ ศธ. หากแนวทางและวิธีคิดการทำงานด้วยรูปแบบนี้สำเร็จเป็นรูปธรรม ย่อมส่งผลให้สำนักงานศึกษาธิการภาค/จังหวัดอื่น ๆ จะนำความสำเร็จนี้ไปเป็นต้นแบบดำเนินการในภาพรวมของกระทรวงต่อไปให้เกิดความยั่งยืน"
นายอดินินท์ ปากบารา ผู้ช่วยรัฐมนตรีประจำนายกรัฐมนตรี "ขอให้บุคลากรและหน่วยงานน้อมนำพระราโชบายด้านการศึกษาของในหลวงรัชกาลที่ 9 และรัชกาลที่ 10 น้อมนำไปปฏิบัติให้เกิดผล พร้อมทั้งให้บุคลากรแลกเปลี่ยนเรียนรู้การทำงานกับหน่วยงานภายนอกอื่น ๆ เพื่อให้เข้าใจงานมากขึ้น และฝากให้ทำงานภายใต้กรอบการทำงาน 5 ห่วง คือ ด้านนโยบายและแผน ด้านเทคโนโลยีสารสนเทศที่มีความเข้มแข็ง ด้านการประสานงานและบูรณาการ ด้านการติดตามและประเมินผล และด้านการสร้างการรับรู้"
นายพีระศักดิ์  รัตนะ ผู้ตรวจราชการ ศธ. "นโยบายการตรวจราชการปีงบประมาณ 2562 เน้นดำเนินการตามระเบียบ ศธ.ว่าด้วยการตรวจราชการ การติดตาม ตรวจสอบ และประเมินผลการจัดการศึกษา พ.ศ.2560 โดยเฉพาะหมวด 1 การตรวจราชการ และหมวด 2 การติดตาม ตรวจสอบ และประเมินผลการจัดการศึกษา รวมทั้งแนวทางการตรวจราชการปีงบประมาณ 2562 ที่เน้นตามกรอบยุทธศาสตร์ชาติ 6 ด้าน"
Written by บัลลังก์ โรหิตเสถียร
Photo Credit กลุ่มประชาสัมพันธ์ สร./ กลุ่มสารนิเทศ สป.
Rewriter/Editor บัลลังก์ โรหิตเสถียร

ที่มา : https://www.thaigov.go.th/news/contents/details/18322
