รัฐบาลไทย-ข่าวทำเนียบรัฐบาล-สธ.รณรงค์ลดการเพิ่มฝุ่นในเทศกาลตรุษจีน ใช้ธูปขนาดสั้นเป็นทางเลือก

วันอังคารที่ 29 มกราคม 2562
สธ.รณรงค์ลดการเพิ่มฝุ่นในเทศกาลตรุษจีน ใช้ธูปขนาดสั้นเป็นทางเลือก
กระทรวงสาธารณสุข ชวนคนไทยลดการเพิ่มฝุ่นในช่วงเทศกาลตรุษจีน ใช้ธูปขนาดเล็กหรือธูปสั้นเป็นทางเลือก ลดการจุดธูปครั้งละมาก ๆ ลดการเผากระดาษเงินกระดาษทองและผลิตภัณฑ์อื่น ๆ ที่ทำจากกระดาษ
กระทรวงสาธารณสุข ชวนคนไทยลดการเพิ่มฝุ่นในช่วงเทศกาลตรุษจีน ใช้ธูปขนาดเล็กหรือธูปสั้นเป็นทางเลือก ลดการจุดธูปครั้งละมาก ๆ ลดการเผากระดาษเงินกระดาษทองและผลิตภัณฑ์อื่น ๆ ที่ทำจากกระดาษ เด็กเล็ก หญิงตั้งครรภ์ ผู้สูงอายุ ผู้ที่มีโรคประจำตัว หลีกเลี่ยงการสัมผัสควัน
นายแพทย์สุขุม  กาญจนพิมาย ปลัดกระทรวงสาธารณสุข ให้สัมภาษณ์ว่า ช่วงเทศกาลตรุษจีน ขอเชิญชวนทุกคน ลดการเพิ่มฝุ่น โดยใช้ธูปที่มีขนาดเล็กหรือธูปสั้นที่ได้มาตรฐาน มอก. ในการจัดบูชาเทพเจ้า บรรพบุรุษ และสิ่งศักดิ์สิทธิ์ต่าง ๆ ทั้งในศาลเจ้า และบ้านเรือนที่อยู่อาศัย เพื่อเป็นอีกทางเลือกในการลดมลพิษทางอากาศ และขอให้หลีกเลี่ยงการจุดธูปในบริเวณที่อากาศถ่ายเทไม่สะดวก เช่น ห้องแอร์ ห้องที่ไม่มีประตูหน้าต่าง โดยเฉพาะกลุ่มเสี่ยง ได้แก่ เด็กเล็ก สตรีมีครรภ์ผู้สูงอายุ ผู้ที่มีโรคประจำตัว เช่นโรคหอบหืด ภูมิแพ้ ถุงลมปอดอุดกั้นเรื้อรัง หัวใจและหลอดเลือด ควรหลีกเลี่ยงการสัมผัสควัน หากเลี่ยงไม่ได้ควรสวมหน้ากากอนามัยปิดปากและจมูก เพื่อลดผลกระทบต่อสุขภาพ
ด้านแพทย์หญิงพรรณพิมล  วิปุลากร อธิบดีกรมอนามัย กล่าวว่า  กรุงเทพมหานครและเขตปริมณฑล พบค่าฝุ่นละอองขนาดเล็ก PM2.5 เกินมาตรฐานในบางพื้นที่ จึงต้องขอความร่วมมือประชาชนทุกคนร่วมกันลดมลภาวะทางอากาศ โดยเริ่มจากสิ่งใกล้ตัวคือลดการจุดธูปครั้งละมาก ๆ ลดการเผากระดาษเงินกระดาษทองและผลิตภัณฑ์อื่น ๆ ที่ทำจากกระดาษ ซึ่งทำให้เกิดควันที่มีสารมลพิษต่าง ๆ และสารก่อมะเร็งที่พบในขี้เถ้าธูปและขี้เถ้าของกระดาษเงินกระดาษทอง หากสูดดมเข้าไปจะส่งผลต่อระบบทางเดินหายใจและอาจทำให้ระคายเคืองตา อาการที่พบบ่อยคือ ตาแห้ง แสบตา น้ำตาไหล จาม ไอ ระคายคอ หายใจลำบากและอาจเกิดอาการปวดศีรษะ เหนื่อยล้า ง่วงนอนและหมดสติได้ แต่หากสูดดมเป็นเวลานาน ๆ และต่อเนื่องจะส่งผลกระทบทำให้เสี่ยงต่อการเป็นมะเร็งในระยะยาวได้
สำหรับเจ้าหน้าที่ที่ปฏิบัติงานในศาสนสถานที่ต้องสัมผัสควันตลอดเวลา ควรล้างมือ ล้างหน้า ล้างตาบ่อย ๆ และควรไปตรวจสุขภาพประจำปีอย่างต่อเนื่อง  ไม่ควรพักผ่อนหรือนอนหลับในห้องหรือบริเวณที่มีการจุดธูป เผากระดาษเงินกระดาษทอง  ศาลเจ้าควรตั้งกระถางธูปและเตาเผาไว้นอกอาคาร เมื่อเสร็จพิธีการควรดับหรือเก็บธูปให้เร็วขึ้น และต้องมั่นใจว่าดับสนิทเพราะอาจทำให้เกิดอัคคีภัยได้ง่าย และกำจัดขี้เถ้าให้เหมาะสมไม่ให้ฟุ้งกระจาย ไม่ทิ้งลงที่สาธารณะ  นอกจากนี้ควรทำความสะอาดบริเวณกระถางธูปเป็นประจำ เพื่อลดฝุ่นละอองจากควันธูปที่ตกค้าง
************************************  29 มกราคม 2562

ที่มา : https://www.thaigov.go.th/news/contents/details/18415
