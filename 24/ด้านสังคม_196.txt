รัฐบาลไทย-ข่าวทำเนียบรัฐบาล-พม. มอบประกาศเกียรติคุณนักสังคมสงเคราะห์ดีเด่น ปี 2561 เนื่องในงานวันปกรณ์ 2562

วันอังคารที่ 12 กุมภาพันธ์ 2562
พม. มอบประกาศเกียรติคุณนักสังคมสงเคราะห์ดีเด่น ปี 2561 เนื่องในงานวันปกรณ์ 2562
พม. มอบประกาศเกียรติคุณนักสังคมสงเคราะห์ดีเด่น ปี 2561 เนื่องในงานวันปกรณ์ 2562
วันนี้ (12 ก.พ. 62) เวลา 14.00 น. ที่ห้องประชุมชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายพลากร สุวรรณรัฐ องคมนตรี เป็นประธานพิธีประกาศเกียรติคุณนักสังคมสงเคราะห์ดีเด่น ประจำปี 2561 เนื่องในวันปกรณ์ 2562 โดยมี นางนภา เศรษฐกร อธิบดีกรมพัฒนาสังคมและสวัสดิการ กล่าวรายงาน พร้อมด้วย นางสาวอุษณีย์ กังวารจิตต์ และนายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ ร่วมเป็นเกียรติและแสดงความยินดีแก่นักสังคมสงเคราะห์ดีเด่น
นางสาวอุษณีย์ กล่าวว่า การประกาศเกียรติคุณนักสังคมสงเคราะห์ดีเด่นเริ่มขึ้นเป็นครั้งแรก เมื่อวันที่ 10 กุมภาพันธ์ 2523 โดยสถาบันสังคมสงเคราะห์ 4 แห่ง ประกอบด้วย กรมประชาสงเคราะห์ คณะสังคมสงเคราะห์ศาสตร์ มหาวิทยาลัยธรรมศาสตร์ สภาสังคมสงเคราะห์แห่งประเทศไทยในพระบรมราชูปถัมภ์ และสมาคมนักสังคมสงเคราะห์ แห่งประเทศไทย ได้ร่วมกันยกย่องเชิดชูบุคคลที่ได้สร้างผลงานดีเด่นในวงการสังคมสงเคราะห์ที่ปรากฏแก่สาธารณชน ซึ่งมีศาสตราจารย์ปกรณ์ อังศุสิงห์ ได้รับการประกาศเกียรติคุณเป็นนักสังคมสงเคราะห์ดีเด่นคนแรก ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ร่วมกับ มูลนิธิศาสตราจารย์ปกรณ์ อังศุสิงห์ และภาคีเครือข่ายที่เกี่ยวข้อง จึงได้กำหนดจัดงานวันปกรณ์ 2562 และพิธีประกาศเกียรติคุณนักสังคมสงเคราะห์ดีเด่น ประจำปี 2561 เพื่อสดุดีและเผยแพร่เกียรติคุณของศาสตราจารย์ปกรณ์ อังศุสิงห์ อีกทั้งส่งเสริมให้ผู้ปฏิบัติงานด้านสังคมสงเคราะห์ที่มี ความทุ่มเทในการให้ความช่วยเหลือแก่กลุ่มเป้าหมายและประชาชน เพื่อให้ได้รับการยกย่องและเป็นต้นแบบ และแลกเปลี่ยนความรู้ ระดมความคิดเห็นระหว่างผู้ปฏิบัติงานด้านสังคมสงเคราะห์ รวมทั้งส่งเสริมความร่วมมือและประสานงานระหว่างสถาบันสังคมสงเคราะห์ต่างๆ อย่างมีเครือข่ายที่เข้มแข็งและกว้างขวางยิ่งขึ้น
นางสาวอุษณีย์ กล่าวต่อไปว่า งานวันปกรณ์ในปีนี้ มีนักสังคมสงเคราะห์ดีเด่น จำนวนทั้งสิ้น 23 ราย แบ่งออกเป็น 3 ประเภท ประกอบด้วย 1) ประเภทนักสังคมสงเคราะห์วิชาชีพ จำนวน 6 ราย ได้แก่ นางบุษบา ศักรางกูร นางนฤมล คุณธร นางสุเพ็ญ ทองนาคะ นางนุชนารถ โรจนอุดมศาสตร์ นางสาวเบญจพร สอนฉัตร และนางสาวฐิตารีย์ แก้วดอก 2) ประเภทผู้ปฏิบัติงานสังคมสงเคราะห์ จำนวน 5 ราย ได้แก่ นายสุรชัย สุขเขียวอ่อน นางนภัสวรรณ ดีอ่ำ นางสุภชา คำเขียน นายสุนทรา ชูสุวรรณ์ และนายวิวัฒน์ ตั้งสุวรรณวงศ์ 3) ประเภทนักสังคมสงเคราะห์อาสาสมัคร จำนวน 12 ราย ได้แก่ นายจิรันธนิน ตั้งตรีวีระกุล นางสาววิภา เฟื่องฟูดำรงชัย ศาสตราจารย์คลินิก พลโทหญิงแพทย์หญิงสุรีย์พร คุณาไทย นางทัศนีย์ ณ สงขลา พลเอก สิงหา เสาวภาพ นางนุชจารี คล้ายสุวรรณ นาวาอากาศโทพยนต์ สำริด นางกัลยา สุภัทรวณิชย์ นางสาวอุไร ทิพย์เทียม นางนภาภรณ์ บวรวัฒนานนท์ นางนภัสกร ธูปแก้ว และนางรัชดา ชมจินดา ทั้งนี้ ที่ผ่านมา (พ.ศ. 2523 – 2560) มีนักสังคม-สงเคราะห์ดีเด่นที่ได้รับประกาศเกียรติคุณแล้วจำนวนทั้งสิ้น 385 ราย
นางสาวอุษณีย์ กล่าวเพิ่มเติมว่า สำหรับกิจกรรมภายในงานวันปกรณ์ ประกอบด้วย การบรรยาย เรื่อง "การจัดสวัสดิการเชิงรุกที่เน้นผลิตภาพสู่การพัฒนาที่ยั่งยืน (Productive Welfare)” โดยนางนภา เศรษฐกร อธิบดีกรมพัฒนาสังคมและสวัสดิการ และการอภิปรายเรื่อง "ระบบสวัสดิการสังคมไทย 4.0 กับการขับเคลื่อนงานสวัสดิการเชิงรุกที่เน้นผลิตภาพ (Productive Welfare)” โดยมุมมองจากนักวิชาการทุกภาคส่วน พร้อมด้วยนิทรรศการ "การขับเคลื่อนการจัดสวัสดิการเชิงรุกที่เน้นผลิตภาพสู่ การพัฒนาที่ยั่งยืน (Productive Welfare)” และนิทรรศการมีชีวิตผลงานนักสังคมสงเคราะห์ดีเด่น ประจำปี 2561 ทั้งนี้ กระทรวง พม. โดย พส. พร้อมสนับสนุนการดำเนินงานเพื่อการพัฒนาสังคม สู่การพัฒนางานในรูปแบบใหม่ที่สร้างสรรค์และเหมาะสม โดยเฉพาะอย่างยิ่งประเด็น Productive Welfare สวัสดิการเพื่อการพัฒนาและพึ่งตนเองอย่างยั่งยืน ที่สามารถนำไปปรับใช้ให้เกิดประโยชน์แก่ประเทศและประชาชนทุกกลุ่มเป้าหมายอย่างยั่งยืนต่อไป

ที่มา : https://www.thaigov.go.th/news/contents/details/18738
