รัฐบาลไทย-ข่าวทำเนียบรัฐบาล-ปลัดพสุ เปิดศูนย์ ITC 4.0 จ.สุราษฎร์ พร้อมยกระดับแปรรูปเกษตร อาหาร และสมุนไพร

วันพฤหัสบดีที่ 14 มีนาคม 2562
ปลัดพสุ เปิดศูนย์ ITC 4.0 จ.สุราษฎร์ พร้อมยกระดับแปรรูปเกษตร อาหาร และสมุนไพร
ปลัดพสุ เปิดศูนย์ ITC 4.0 จ.สุราษฎร์ พร้อมยกระดับแปรรูปเกษตร อาหาร และสมุนไพร
จ.สุราษฎร์ธานี : วันนี้ (14 มีนาคม 2562) นายพสุ โลหารชุน ปลัดกระทรวงอุตสาหกรรม ให้เกียรติเป็นประธานเปิดศูนย์ปฏิรูปอุตสาหกรรม 4.0 หรือ ITC 4.0 โดยมีนายกอบชัย สังสิทธิสวัสดิ์ อธิบดีกรมส่งเสริมอุตสาหกรรม นายจารุพันธุ์ จารโยภาส นายภาสรกร ชัยรัตน์ รองอธิบดีกรมส่งเสริมอุตสาหกรรม คณะผู้บริหารกรมส่งเสริมอุตสาหกรรม และผู้แทนจากหน่วยงานเครือข่ายภาครัฐและเอกชน เข้าร่วมงาน และมี นายวิชวุทย์ จินโต ผู้ว่าราชการจังหวัดสุราษฎร์ธานี ให้การต้อนรับ ณ ศูนย์ส่งเสริมอุตสาหกรรมภาคที่ 10 อำเภอเมือง จังหวัดสุราษฎร์ธานี
สำหรับศูนย์ปฏิรูปอุตสาหกรรม 4.0 (Industry Transformation Center) หรือ ศูนย์ ITC 4.0 จังหวัดสุราษฎร์ธานี เป็น 1 ใน 9 มาตราการ เพื่อการขับเคลื่อนเอสเอ็มอีสู่ 4.0 โดยใช้รูปแบบจากศูนย์ ITC ส่วนกลางมาปรับให้เข้ากับศักยภาพอุตสาหกรรมในพื้นที่ และนโยบายของเศรษฐกิจ​ในการพัฒนาพื้นที่ในภาคใต้ตอนบน ที่มุ่งเน้นการพัฒนาอุตสาหกรรมแปรรูปเกษตร อาหาร สมุนไพร เนื่องจากพื้นที่ภาคใต้มีสินค้าเกษตรเป็นหลัก และจังหวัดสุราษฎร์ธานี เป็น 1 ใน 4 จังหวัดนำร่อง (สุราษฎร์ธานี,เชียงราย สกลนคร และปราจีนบุรี ) ภายใต้โครงการพัฒนาเมืองสมุนไพร (Herbal City) ที่ขับเคลื่อนสมุนไพรไทยอย่างยั่งยืน ดังนั้น เครื่องจักรภายในอาคารศูนย์ ITC 4.0 จึงเน้นให้สอดคล้องกับการสนับสนุน SMEs ในการพัฒนาต่อยอดด้วยนวัตกรรมและเทคโนโลยี เช่น อุตสาหกรรมเกษตร อาหาร เครื่องสำอาง สมุนไพร สุขภาพเป็นต้น ซึ่งกลุ่มอุตสาหกรรม Start-up /S-Curve (กลุ่มเครื่องมือ อุปกรณ์อัจฉริยะ หุ่นยนต์ ระบบเครื่องกลที่ใช้ระบบอิเล็กทรอนิกส์ควบคุม กลุ่มดิจิตอล เทคโนโลยีอินเตอร์เน็ตที่เชื่อมต่อกับเทคโนโลยีขั้นสูง) อีกทั้งยังมีการจัดพื้นที่ Co-working Space ที่มีอุปกรณ์อำนวยความสะดวกต่าง ๆ เช่น คอมพิวเตอร์สำหรับการสืบค้น และออกแบบ เครื่อง 3-D Printer สำหรับการออกแบบผลิตภัณฑ์และบรรจุภัณฑ์ โดยเปิดให้ผู้ประกอบการได้เข้ามาใช้งาน อีกทั้งยังมีการเชื่อมโยงด้านการตลาดทั้งออฟไลน์และออนไลน์ (Matching) ทั้งในและต่างประเทศเพื่อให้ SMEs มีความพร้อมและมีศักยภาพ ก้าวสู่การเป็น (SMART SMEs) รวมถึงการยกระดับเศรษฐกิจชุมชนเข้าสู่วิสาหกิจชุมชนสมัยใหม่ 4.0 (Local to Global) ตลอดจนยังมีบริการให้คำปรึกษาแนะนำการประกอบธุกิจในด้านต่าง ๆ ทั้งนี้ ศูนย์ส่งเสริมอุตสาหกรรมภาคที่ 10 ได้ให้บริการเบื้องต้นไปแล้ว 524 ราย เกิดผลสัมฤทธิ์ผลิตภัณฑ์ใหม่ 24 ผลิตภัณฑ์ และสร้างมูลค่าทางเศรษฐกิจกว่า 7,000,000 บาท
นอกจากนี้ ปลัดกระทรวงอุตสาหกรรมยังมอบวุฒิบัตรให้กับผู้ผ่านการอบรมโครงการสร้างและพัฒนาผู้ประกอบการใหม่เชิงสร้างสรรค์และนวัตกรรม (NEC) เพื่อสร้างผู้ประกอบการใหม่ Start-up จำนวน 3 รุ่น รวมทั้งสิ้น 75 ราย และมอบสินเชื่อเงินทุนหมุนเวียนดอกเบี้ยต่ำ ให้แก่ผู้ประกอบการ จำนวน 5 ราย รวมวงเงินทั้งสิ้น 2,950,000 บาท พร้อมทั้งยังได้เยี่ยมชมโซนการให้บริการต่าง ๆ ของศูนย์ ITC 4.0

ที่มา : https://www.thaigov.go.th/news/contents/details/19343
