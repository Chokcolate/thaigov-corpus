รัฐบาลไทย-ข่าวทำเนียบรัฐบาล-สนธิรัตน์ นำทีมพาณิชย์ลงนครศรีธรรมราชเยี่ยมผู้ประสบภัยจากพายุปาบึก

วันพุธที่ 9 มกราคม 2562
สนธิรัตน์ นำทีมพาณิชย์ลงนครศรีธรรมราชเยี่ยมผู้ประสบภัยจากพายุปาบึก
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่าได้นำคณะผู้บริหารกระทรวงพาณิชย์ลงพื้นที่ อบต. ท่าขึ้น บ้านท่าสูงบน บ้านแหลมโฮมสเตย์ อำเภอท่าศาลา จังหวัดนครศรีธรรมราช
ที่ประสบภัยจากพายุปาบึก มีประชากรได้รับผลกระทบกว่า 179,868 ครัวเรือน 5แสนกว่าคน โดยนำสิ่งของที่จำเป็นต่อการครองชีพ เช่น ข้าวสาร ไข่ไก่ น้ำมันพืช ปลากระป๋อง บะหมี่กึ่งสำเร็จรูป และวัสดุก่อสร้าง ไปมอบให้กับประชาชนที่ประสบภัยในพื้นที่อำเภอท่าศาลา จำนวนกว่า 2,200 คน เพื่อเป็นการช่วยเหลือและลดภาระด้านค่าครองชีพในเบื้องต้น พร้อมทั้งร่วมทำความสะอาด “ Big Cleaning” ชายทะเลหาดบ้านเราะ ด้วย
“กระทรวงพาณิชย์ได้ยืนยันกับประชาชนในพื้นที่ว่าจะมีมาตรการให้ความช่วยเหลืออย่างต่อเนื่อง เพื่อช่วยฟื้นฟูขวัญและกำลังใจ และช่วยฟื้นฟูสภาพบ้านเรือน โดยล่าสุดได้มีการประสานไปยังผู้ผลิต ให้เร่งผลิตสินค้า โดยเฉพาะสินค้าที่มีความจำเป็นในการทำความสะอาดบ้านเรือน และซ่อมแซมบ้านเรือน เช่น น้ำยาทำความสะอาด อุปกรณ์ทำความสะอาด กระเบื้องมุงหลังคา สังกะสี ตะปู ฝาไม้ เป็นต้น เพื่อจัดส่งเข้าพื้นที่ และให้ลดราคาเป็นพิเศษ รวมทั้งได้ประสานห้างสรรพสินค้า ร้านค้าในพื้นที่จำหน่ายสินค้าให้กับประชาชนในพื้นที่ประสบภัยในราคาพิเศษด้วย”
หลังจากนั้น รัฐมนตรีว่าการกระทรวงพาณิชย์และคณะได้เดินทางไปเยี่ยมและให้กำลังใจชาวสวนทุเรียนและมังคุด รวมทั้งจุดรับซื้อทุเรียนมังคุด ต.ตลิ่งชัน อ.ท่าศาลา  "ได้แจ้งกับเกษตรกรและชาวสวนผลไม้ว่าได้มอบหมายให้สำนักงานพาณิชย์จังหวัดลงพื้นที่ไปสำรวจว่ามีอะไรเสียหายเพิ่มเติมและจำเป็นต้องได้รับการช่วยเหลือเยียวยาก็จะประสานให้ภาคเอกชนเข้ามาช่วยดูแล ไม่ใช่แค่ดูแลระยะสั้น แต่จะดูแลระยะยาว 3 เดือน 6 เดือนถึง 1 ปี เพื่อให้ผู้ที่ได้รับความเสียหายทุกคนกลับมายืนได้อย่างแข็งแรง ซึ่งในการสำรวจ ยังได้ดูถึงการผลิตของผู้ผลิตในชุมชน สินค้าชุมชนด้วย หากได้รับความเสียหาย ก็จะเข้าไปช่วยเหลือเช่นเดียวกัน"นายสนธิรัตน์กล่าว
นอกจากนี้ ในส่วนของผลไม้ที่กำลังออกสู่ตลาด กระทรวงพาณิชย์ยังจะช่วยซื้อ เพื่อนำไปใช้ต้อนรับผู้ประชุมจากประเทศสมาชิกอาเซียน ที่กำลังจะเดินทางมาประชุมที่ประเทศไทยในช่วงกลางเดือนม.ค.2562   นี้ด้วย ซึ่งถือเป็นอีกแนวทางหนึ่ง ที่จะช่วยหาแหล่งระบายผลผลิต และสร้างรายได้ให้กับเกษตรกรและ  ชาวสวนผลไม้  รวมทั้งจะจัดมหกรรม ซับน้ำตา” เพื่อนำสินค้าจากพื้นที่ประสบภัยมาจำหน่ายในกรุงเทพฯ เป็นการเพิ่มรายได้ให้กับเกษตรกรและผู้ประสบภัยรวมทั้งประสานห้างสรรพสินค้า ห้างค้าปลีกค้าส่งในพื้นที่ เปิดพื้นที่ให้ผู้ประสบภัยนำสินค้าไปจำหน่ายด้วย

ที่มา : https://www.thaigov.go.th/news/contents/details/18018
