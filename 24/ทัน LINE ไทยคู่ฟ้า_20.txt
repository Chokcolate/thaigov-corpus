รัฐบาลไทย-ข่าวทำเนียบรัฐบาล-เรื่องของฝุ่น...ที่คุณควรรู้!!

วันศุกร์ที่ 18 มกราคม 2562
เรื่องของฝุ่น...ที่คุณควรรู้!!
--
เรื่องของฝุ่น...
ช่วงนี้เราได้ยินข่าวฝุ่นละอองในอากาศเกินมาตรฐานกันบ่อย ๆ โดยเฉพาะพื้นที่ กทม. และปริมณฑล แต่จะมีสักกี่คนที่เข้าใจว่าเจ้าฝุ่นที่ว่านั้นมันเป็นยังไงกันแน่
PM2.5 คืออะไร?
PM2.5 คือ ฝุ่นละเอียด เป็นฝุ่นที่มีเส้นผ่านศูนย์กลางเล็กกว่า 2.5 ไมครอน หรือเล็กประมาณ 1 ใน 25 ของเส้นผมมนุษย์
PM2.5 มาจากไหน?
มาจากไอเสียดีเซล การเผาวัชพืชและขยะ โรงงานอุตสาหกรรม ควันบุหรี่ สารเคมีจากปุ๋ยในดิน
PM2.5 อันตรายแค่ไหน?
ฝุ่นละเอียดสามารถเข้าไปได้ถึงระบบหายใจส่วนล่างและถุงลมปอด มีผลต่อสุขภาพทั้งแบบเฉียบพลันและเรื้อรัง เช่น ไอ จาม โรคหลอดลมอักเสบ หอบหืด หลอดเลือดหัวใจ และมะเร็งปอด
PM10 คืออะไร?
PM10 คือ ฝุ่นหยาบ เป็นฝุ่นที่มีเส้นผ่านศูนย์กลาง 2.5 - 10 ไมครอน หรือเล็กประมาณ 1 ใน 7 ของเส้นผมมนุษย์
PM10 มาจากไหน?
มาจากฝุ่นถนน โรงงานอุตสาหกรรม ไอเสียจราจร โรงไฟฟ้า การก่อสร้าง
PM10 อันตรายแค่ไหน?
ฝุ่นหยาบสามารถเข้าไปได้ถึงระบบหายใจส่วนล่าง มีผลต่อสุขภาพทั้งแบบเฉียบพลันและเรื้อรัง เช่น ไอ จาม โรคหลอดลมอักเสบ หอบหืด หลอดเลือดหัวใจ
PM2.5 และ PM10 ลดได้ยังไง?
หากจะลด PM2.5 ต้องใช้รถยนต์ที่มีเครื่องยนต์มาตรฐานสูงขึ้น ควบคุมรถควันดำ ลดการเผาในที่โล่ง เปลี่ยนน้ำมันเชื้อเพลิงเป็นก๊าซธรรมชาติ หรือน้ำมันเตา กำมะถันต่ำ ควบคุมการสูบบุหรี่ในที่สาธารณะ ลดใช้ปุ๋ยเคมี
ส่วน PM10 จะลดลงได้ต้องทำความสะอาดถนน เปลี่ยนน้ำมันเชื้อเพลิงเป็นก๊าซธรรมชาติ หรือน้ำมันเตา กำมะถันต่ำ ใช้รถยนต์ที่มีเครื่องยนต์มาตรฐานสูงขึ้น เปลี่ยนน้ำมันเชื้อเพลิงโรงไฟฟ้า ควบคุมฝุ่นจากการก่อสร้าง
ดูแลตัวเองยังไงจาก PM2.5 และ PM10?
ควรอยู่ภายในอาคารบ้านเรือน ปิดประตูหน้าต่างป้องกันฝุ่นเข้า หลีกเลี่ยงการออกกำลังกายหรือทำงานหนักนอกบ้าน ใส่หน้ากากอนามัยที่ป้องกันฝุ่นได้ ดื่มน้ำมาก ๆ และไม่สูบบุหรี่ สำหรับผู้ป่วย ผู้สูงอายุ หญิงตั้งครรภ์ เด็กเล็ก ต้องดูแลสุขภาพเป็นพิเศษ
ข้อสังเกตเรื่องฝุ่น
• ฝุ่นละอองมีอยู่แล้วในธรรมชาติ มากน้อยขึ้นอยู่กับสภาพแวดล้อมในแต่ละช่วงเวลา
• ฝุ่นละอองเกิดขึ้นได้ตามธรรมชาติ และกิจกรรมที่มนุษย์สร้างขึ้น
• ฝุ่นละอองเป็นปัญหาระดับโลก ไม่เฉพาะแต่ประเทศไทย
• ต้องอาศัยความร่วมมือจากทุกฝ่ายในการแก้ไขปัญหา
-----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18214
