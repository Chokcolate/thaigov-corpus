รัฐบาลไทย-ข่าวทำเนียบรัฐบาล-พม. ร่วมลงนามบันทึกความเข้าใจ “การกำหนดมาตรการและแนวทางแทนการกักตัวเด็ก ไว้ในสถานกักตัวคนต่างด้าวเพื่อรอการส่งกลับ” มุ่งคุ้มครองสวัสดิภาพเด็กตามาตรฐานสากล

วันจันทร์ที่ 21 มกราคม 2562
พม. ร่วมลงนามบันทึกความเข้าใจ “การกำหนดมาตรการและแนวทางแทนการกักตัวเด็ก ไว้ในสถานกักตัวคนต่างด้าวเพื่อรอการส่งกลับ” มุ่งคุ้มครองสวัสดิภาพเด็กตามาตรฐานสากล
พม. ร่วมลงนามบันทึกความเข้าใจ “การกำหนดมาตรการและแนวทางแทนการกักตัวเด็ก ไว้ในสถานกักตัวคนต่างด้าวเพื่อรอการส่งกลับ” มุ่งคุ้มครองสวัสดิภาพเด็กตามาตรฐานสากล
วันนี้ (21 ม.ค. 62) เวลา 10.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ร่วมลงนามบันทึกความเข้าใจ เรื่อง "การกำหนดมาตรการและแนวทางแทนการกักตัวเด็กไว้ในสถานกักตัวตัวคนต่างด้าวเพื่อรอการส่งกลับ” ระหว่างส่วนราชการ 7 หน่วยงาน ประกอบด้วย กระทรวงการพัฒนาสังคมและความมั่นคงของมนุษย์ (พม.) สำนักงานตำรวจแห่งชาติ (สตช.) กระทรวงการต่างประเทศ (กต.) กระทรวงมหาดไทย (มท.) กระทรวงสาธารณสุข (สธ.) กระทรวงศึกษาธิการ (ศธ.) และกระทรวงแรงงาน (รง.) โดยมี พลเอกประวิตร วงษ์สุวรรณ รองนายกรัฐมนตรี เป็นประธานและสักขีพยานในพิธีการลงนามบันทึกความเข้าใจดังกล่าว ณ ตึกสันติไมตรี (หลังนอก) ทำเนียบรัฐบาล กรุงเทพฯ
นายปรเมธี กล่าวว่า เนื่องด้วยผลกระทบจากสถานการณ์การเมืองและการพัฒนาเศรษฐกิจระหว่างประเทศ ส่งผลกระทบต่อคุณภาพชีวิตประชากรโยกย้ายถิ่นฐาน โดยเฉพาะเด็ก ทั้งที่เดินทางมากับบิดา มารดา หรือผู้ปกครอง และเดินทางมาโดยลำพัง ซึ่งเด็กเหล่านี้มีสภาวะความเปราะบางเป็นพิเศษ และมีความเสี่ยงต่อการถูกแสวงประโยชน์ในรูปแบบต่างๆ รวมทั้งอาจถูกจับกุมและกักตัวไว้ในสถานกักตัวคนต่างด้าวเพื่อรอการส่งกลับภูมิลำเนา ทั้งนี้ สถานการณ์ที่เกิดขึ้นกับเด็กโยกย้ายถิ่นฐานเกิดจากปัจจัยสาเหตุหลากหลายประการและมีความสลับซับซ้อนที่จำเป็นต้องอาศัยแนวทางความร่วมมือระหว่างหน่วยงานที่เกี่ยวข้องอย่างครอบคลุมและเป็นองค์รวม ซึ่งคำนิยามของเด็กที่พึงได้รับการช่วยเหลือ คือ "เด็ก” หมายถึง คนต่างด้าวซึ่งมีอายุต่ำกว่า 18 ปี บริบูรณ์ ที่ถูกกักตัวไว้ในสถานกักตัว คนต่างด้าวเพื่อรอการส่งกลับของสำนักงานตรวจคนเข้าเมือง สำนักงานตำรวจแห่งชาติ ตามกฎหมายว่าด้วยคนเข้าเมือง
นายปรเมธี กล่าวเพิ่มเติมว่า ด้วย กระทรวงการพัฒนาสังคมและความมั่นคงของมนุษย์ (พม.) ในฐานะหน่วยงานของรัฐบาลที่มีภารกิจในการส่งเสริมและพัฒนาศักยภาพเด็ก การคุ้มครองพิทักษ์สิทธิเด็ก และการส่งเสริมสวัสดิการเด็ก ตามพันธกรณี ความตกลง และ ความร่วมมือระหว่างประเทศ ร่วมกับสำนักงานตำรวจแห่งชาติ (สตช.) กำหนดจัดการประชุมระหว่างสำนักงานสภาความมั่นคงแห่งชาติ (สมช.) กระทรวงการต่างประเทศ (กต.) กระทรวงยุติธรรม (ยธ.) สำนักงานอัยการสูงสุด (อส.) กระทรวงมหาดไทย (มท.) กระทรวงสาธารณสุข (สธ.) กระทรวงศึกษาธิการ (ศธ.) กระทรวงแรงงาน (รง.) และสำนักงานคณะกรรมการสิทธิมนุษยชนแห่งชาติ (สม.) เพื่อจัดทำบันทึก ความเข้าใจ เรื่อง "การกำหนดมาตรการและแนวทางแทนการกักตัวเด็กไว้ในสถานกักตัวตัวคนต่างด้าวเพื่อรอการส่งกลับ” ซึ่งในวันนี้ ได้กำหนดจัดพิธีลงนามบันทึกความเข้าใจดังกล่าว ระหว่าง 7 หน่วยงาน ประกอบด้วย 1) สตช. 2) พม. 3) รง. 4) สธ. 5) ศธ. 6) กต. และ 7) มท. ภายใต้กรอบการดำเนินงานสำคัญ ดังนี้ 1) การรับตัว คือ การดูแลเด็กที่อยู่ในความดูแลของสำนักงานตรวจคนเข้าเมือง สตช. ก่อนที่จะส่งให้หน่วยงานอื่นดำเนินการช่วยเหลือต่อไป 2) การสงเคราะห์และคุ้มครองสวัสดิภาพ คือ การสงเคราะห์และคุ้มครอง สวัสดิภาพเด็ก ตามบทบัญญัติในกฎหมายว่าด้วยการคุ้มครองเด็ก และ 3) การส่งกลับ คือ การส่งตัวเด็กกลับประเทศต้นทางหรือประเทศที่สาม อย่างปลอดภัย มีศักดิ์ศรี และอยู่ภายใต้หลักเกณฑ์ระหว่างประเทศที่เกี่ยวข้อง

ที่มา : https://www.thaigov.go.th/news/contents/details/18261
