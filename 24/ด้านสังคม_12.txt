รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ เป็นประธานการประชุมคณะกรรมการธุรกรรมทางอิเล็กทรอนิกส์ ครั้งที่ 6/2561

วันศุกร์ที่ 14 ธันวาคม 2561
รมว.กระทรวงดิจิทัลฯ เป็นประธานการประชุมคณะกรรมการธุรกรรมทางอิเล็กทรอนิกส์ ครั้งที่ 6/2561
รมว.กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุมคณะกรรมการธุรกรรมทางอิเล็กทรอนิกส์ครั้งที่ 6/2561 ณ สำนักงานพัฒนาธุรกรรมทางอิเล็กทรอนิกส์ (องค์การมหาชน) กรุงเทพฯ เมื่อวันที่ 11 ธันวาคม 2561 โดยคณะกรรมการฯ ได้หารือเพื่อเตรียมความพร้อมจากผลกระทบการคุ้มครองข้อมูลส่วนบุคคลของยุโรป (GDPR) กับหน่วยงานในอุตสาหกรรมการบินในประเด็นการโอนย้ายข้อมูลส่วนบุคคลผู้โดยสาร และหน่วยงานในอุตสาหกรรมการโรงแรมในประเด็นการจัดเก็บข้อมูลผู้เข้าพักโรงแรมและการแจ้งข้อมูลตามสิทธิของเจ้าของข้อมูล นอกจากนี้ คณะกรรมการฯ พิจารณาให้ความเห็นชอบนโยบายและแนวปฏิบัติในการคุ้มครองข้อมูลส่วนบุคคลของหน่วยงานรัฐ 2 หน่วยงาน ได้แก่ ธนาคารเพื่อการส่งออกและนำเข้าแห่งประเทศไทย และกรมอุตสาหกรรมพื้นฐานและการเหมืองแร่ รวมถึงเห็นชอบแนวทางการส่งเสริมหน่วยงานของรัฐให้มีการปฏิบัติตามพระราชกฤษฎีกากำหนดหลักเกณฑ์และวิธีการทำธุรกรรมทางอิเล็กทรอนิกส์ภาครัฐ พ.ศ. 2549 โดยกำหนดมาตรการระยะสั้น ระยะกลาง และระยะยาว เพื่อให้หน่วยงานของรัฐให้บริการระบบอิเล็กทรอนิกส์ที่มีความมั่นคงปลอดภัย ตลอดจนรักษาและคุ้มครองข้อมูลส่วนบุคคลของประชาชนผู้ใช้บริการอีกด้วย
******************************

ที่มา : https://www.thaigov.go.th/news/contents/details/17499
