รัฐบาลไทย-ข่าวทำเนียบรัฐบาล-กรมบัญชีกลางติดตามเร่งรัดการใช้จ่ายเงินงบปี 62 ของทุกหน่วยงานให้เป็นไปตามเป้า

วันจันทร์ที่ 18 มีนาคม 2562
กรมบัญชีกลางติดตามเร่งรัดการใช้จ่ายเงินงบปี 62 ของทุกหน่วยงานให้เป็นไปตามเป้า
กรมบัญชีกลางกระตุ้นให้หัวหน้าส่วนราชการ รัฐวิสาหกิจ และผู้ว่าราชการจังหวัด เร่งรัดใช้จ่ายงบประมาณให้เป็นไปตามเป้าหมาย โดยให้ทีมงานส่วนกลางและส่วนภูมิภาค (คลังเขต+คลังจังหวัด) ติดตามเร่งรัดการใช้จ่ายเงินงบประมาณรายจ่ายประจำปีงบประมาณ 2562 อย่างใกล้ชิด
กรมบัญชีกลางกระตุ้นให้หัวหน้าส่วนราชการ รัฐวิสาหกิจ และผู้ว่าราชการจังหวัด เร่งรัดการใช้จ่ายงบประมาณให้เป็นไปตามเป้าหมาย โดยให้ทีมงานส่วนกลางและส่วนภูมิภาค (คลังเขตและคลังจังหวัด) ติดตามเร่งรัดการใช้จ่ายเงินงบประมาณรายจ่าย ประจำปีงบประมาณ 2562 อย่างใกล้ชิด
นางสาวสุทธิรัตน์  รัตนโชติ อธิบดีกรมบัญชีกลาง เปิดเผยว่า กรมบัญชีกลางได้ติดตามข้อมูลผลการใช้จ่ายเงินงบประมาณรายจ่าย ประจำปีงบประมาณ พ.ศ. 2562 โดยใช้ข้อมูลมูลค่าใบสั่งซื้อสั่งจ้าง (Purchasing Order : PO) รวมกับผลการเบิกจ่ายเงินงบประมาณจากระบบ GFMIS ตั้งแต่วันที่ 1 ตุลาคม 2561 – 8 มีนาคม 2562 ปรากฏว่า งบประมาณทั้งสิ้น 3,000,000 ล้านบาท มีการใช้จ่ายแล้ว จำนวนทั้งสิ้น 1,591,763 ล้านบาท คิดเป็นร้อยละ 53.06 ซึ่งต่ำกว่าเป้าหมายร้อยละ 0.94 (เป้าหมายไตรมาส 2 ร้อยละ 54.00) โดยมีรายจ่ายลงทุน จำนวน 646,433 ล้านบาท มีการใช้จ่ายแล้ว จำนวนทั้งสิ้น 316,493 ล้านบาท คิดเป็นร้อยละ 48.96 สูงกว่าเป้าหมาย 3.96 (เป้าหมายไตรมาส 2 ร้อยละ 45.00) และรายจ่ายประจำ จำนวน 2,353,567 ล้านบาท มีการใช้จ่ายแล้ว จำนวน 1,275,270 ล้านบาท คิดเป็นร้อยละ 54.18 ต่ำกว่าเป้าหมายร้อยละ 2.82 (เป้าหมายไตรมาส 2 ร้อยละ 57.00)
อธิบดีกรมบัญชีกลาง กล่าวเพิ่มเติมว่า ได้มีหนังสือถึงหัวหน้าส่วนราชการ รัฐวิสาหกิจ ผู้ว่าราชการจังหวัดทุกจังหวัดเพื่อให้ทุกหน่วยงานเร่งรัดการดำเนินการ รวมทั้งบริหารจัดการให้การดำเนินการเป็นไปตามแผนปฏิบัติการ และแผนการใช้จ่ายงบประมาณ โดยได้จัดเจ้าหน้าที่กรมบัญชีกลางเพื่อเป็นผู้ประสานงานระหว่างกรมบัญชีกลาง กับส่วนราชการ โดยจะประสานงานและเข้าร่วมประชุมกับคณะกรรมการหรือคณะทำงานในการติดตามเร่งรัดการเบิกจ่ายเงินงบประมาณของหน่วยงานต่าง ๆ สำหรับในส่วนภูมิภาคได้สั่งการให้คลังเขต 1 – 9 และคลังจังหวัด 76 จังหวัด กำกับติดตามการใช้จ่ายงบประมาณของหน่วยงานในพื้นที่รับผิดชอบ รวมทั้งให้คำปรึกษาแนะนำ สนับสนุนข้อมูล และช่วยแก้ไขปัญหาอุปสรรคต่าง ๆ ที่จะมีผลกระทบให้การใช้จ่ายงบประมาณไม่เป็นไปตามเป้าหมาย
อธิบดีกรมบัญชีกลาง กล่าวในตอนท้ายว่า กรมบัญชีกลางยังคงเร่งรัดการใช้จ่ายเงินงบประมาณให้เป็นไปตามเป้าหมายอย่างต่อเนื่องภายใต้มาตรการดังกล่าว เพื่อให้มีเม็ดเงินหมุนเวียนเข้าสู่ระบบเศรษฐกิจภายในประเทศมากยิ่งขึ้น

ที่มา : https://www.thaigov.go.th/news/contents/details/19394
