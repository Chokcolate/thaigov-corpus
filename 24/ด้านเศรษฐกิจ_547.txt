รัฐบาลไทย-ข่าวทำเนียบรัฐบาล-รมว. กระทรวงดิจิทัลฯ ลงพื้นที่ จ.ชลบุรี ติดตามการใช้ เทคโนโลยีดิจิทัล และนวัตกรรมเพื่อส่งเสริมภาคธุรกิจ

วันจันทร์ที่ 11 มีนาคม 2562
รมว. กระทรวงดิจิทัลฯ ลงพื้นที่ จ.ชลบุรี ติดตามการใช้ เทคโนโลยีดิจิทัล และนวัตกรรมเพื่อส่งเสริมภาคธุรกิจ
รมว. กระทรวงดิจิทัลฯ
ดร. พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยถึงการลงพื้นที่ 3 จุด ประกอบด้วยในอำเภอศรีราชา 2 จุด คือ จุดติดตั้งเน็ตประชารัฐ หมู่ที่ 6 บ้านโค้งดารา ตำบลหนองขาม และลานอเนกประสงค์หมู่ 12 โป่งดินดำ ตำบลบางพระ และอำเภอบางละมุง 1 จุด เพื่อลงพื้นที่ศูนย์ดิจิทัลชุมชม กศน. ตำบลเขาไม้แก้ว อำเภอบางละมุง จังหวัดชลบุรี เมื่อวันที่ 9 มีนาคม 2562 ติดตามการใช้เทคโนโลยีดิจิทัลและนวัตกรรมในการส่งเสริมภาคธุรกิจ จังหวัดชลบุรี เป้าหมายเร่งรัดให้เกิดการใช้ประโยชน์จากเน็ตประชารัฐเชิงบูรณาการร่วมกับผู้นำชุมชน กลุ่มอาชีพ ครู กศน. กลุ่มอาชีพผู้ประกอบการ เครือข่ายเน็ตอาสาประชารัฐ และหน่วยงานที่เกี่ยวข้องให้ตรงกับศักยภาพของชุมชน โดยพื้นที่แรกเป็นจุดติดตั้งเน็ตประชารัฐ หมู่ 6 บ้านโค้งดารา ตำบลหนองขาม อำเภอศรีราชา เป็นจุดศูนย์กลางของชุมชนในการทำกิจกรรมโดยมีการใช้ประโยชน์จากเน็ตประชารัฐอย่างต่อเนื่อง
ทั้งนี้ ผู้แทนชุมชน หมู่ 6 ตำบลหนองขาม ได้นำเสนอผลการดำเนินงาน ปัญหา อุปสรรค ที่ผ่านมา พร้อมหารือแนวทางการต่อยอดการใช้ประโยชน์จากเน็ตประชารัฐให้เกิดความคุ้มค่าในการลงทุนของรัฐ และความต้องการใช้เครือข่ายอินเทอร์เน็ตของชุมชนที่เพิ่มมากขึ้น โดยเน็ตประชารัฐสนับสนุนส่งเสริมให้ชุมชนมีการซื้อขายออนไลน์ มีรายได้ มีคุณภาพชีวิตที่ดีขึ้น พื้นที่ต่อมาคือจุดเน็ตประชารัฐ ณ ลานอเนกประสงค์ หมู่ 12 โป่งดินดำ ตำบลบางพระ ตำบลหนองขาม อำเภอศรีราชา เป็นหมู่บ้าน นวัตวิถี โดยมีจุดให้บริการ Free WiFi ติดตั้ง ณ ที่ทำการผู้ใหญ่บ้าน ซึ่งมีหัตถกรรมทอผ้าสีมัดย้อมลายเป็นสินค้าเด่นของหมู่บ้าน จึงเป็นศูนย์รวมของชาวบ้านในการหาข้อมูลรวมถึงการโพสต์ขายสินค้า อีกทั้งในวันหยุดสุดสัปดาห์จะมีตลาดนัด ณ ลานอเนกประสงค์ นับเป็นจุดนับพบกับลูกค้าหรือผู้สนใจผลิตภัณฑ์ที่ได้มีการประชาสัมพันธ์บนสื่อดิจิทัลโพสต์ผ่านเน็ตประชารัฐ นอกจากนี้ ได้ติดตามศูนย์ดิจิทัลชุมชน กศน. ตำบลเขาไม้แก้ว จังหวัดชลบุรี เป็นโครงการสำคัญของกระทรวงดิจิทัลฯ ที่มุ่งพัฒนาชุมชนทางด้านการใช้ดิจิทัล และได้ร่วมพูดคุยหารือแนวทางการใช้ประโยชน์จากดิจิทัล การส่งเสริมภาคธุรกิจและผู้ประกอบการ รวมถึงการสนับสนุนเน็ตประชารัฐในพื้นที่ร่วมกับท้องถิ่นและหน่วยงานที่เกี่ยวข้อง รับฟังการนำเสนอผลการดำเนินงาน ปัญหา อุปสรรค ที่ผ่านมา
“โดยที่ผ่านมากระทรวงฯ ได้มีแนวทางการส่งเสริมภาคธุรกิจและผู้ประกอบการ สนับสนุนเน็ตประชารัฐในพื้นที่ และดำเนินการส่งเสริมการใช้งานดิจิทัลเป็นอย่างดี มีการยกระดับ digital literacy เพื่อให้ชาวบ้านรู้เท่าทันสื่อ และได้สอนให้มีการค้าขายสินค้าออนไลน์ให้แก่ประชาชนซึ่งมีการค้าขายได้จริง สร้างประโยชน์กับผู้ประกอบการชุมชนหลายราย เป็นศูนย์ดิจิทัลชุมชนที่ตั้งใน กศน. ตำบลเข้าไม้แก้ว มีการติดตั้งอุปกรณ์ให้ศูนย์การเรียนรู้ ICT ชุมชน ในปี 2554 อยู่ในความรับผิดชอบของ กศน. และ อบต. เข้าไม้แก้ว” ดร. พิเชฐฯ กล่าว
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม กล่าวว่า “การจัดตั้งเครือข่ายเน็ตอาสาประชารัฐเพื่อเป็นผู้ประสานงานกับกระทรวงฯ ในพื้นที่ ในการแจ้งปัญหา ภัยคุกคาม ความต้องการ โจทย์สำคัญ และการใช้ประโยชน์ ซึ่งเป็นกลไกสำคัญในการทำให้โครงการเน็ตประชารัฐเกิดความยั่งยืน”
นางพิมพ์วิมล วงษ์สุวรรณ รองกรรมการผู้จัดการใหญ่ บมจ.ทีโอที กล่าวว่า “สำหรับโครงการเน็ตประชารัฐ ซึ่งทีโอที ได้รับมอบหมายจากกระทรวงดิจิทัลฯ ติดตั้งโครงสร้างพื้นฐานอินเทอร์เน็ตความเร็วสูงจำนวน 24,700 หมู่บ้าน คิดเป็นร้อยละกว่า 30 ของหมู่บ้านทั่วประเทศ ปัจจุบันมีผู้เข้าใช้งานบริการ Wi-Fi เน็ตประชารัฐแล้วกว่า 5 ล้านคน
นอกจากนี้ กระทรวงดิจิทัลฯ ได้มอบหมายให้ ทีโอที จัดอบรมพัฒนาประชาชนเพื่อเรียนรู้การใช้ประโยชน์กว่า 1 ล้านคนทั่วประเทศ พัฒนาผู้นำชุมชน จำนวน 8,400 หมู่บ้าน และพัฒนาเครือข่ายเน็ตอาสาประชารัฐทั้ง 24,700 หมู่บ้าน เพื่อขับเคลื่อนการเปลี่ยนแปลงสู่หมู่บ้าน  นอกจากนี้  โครงการ TOT Young Club เด็กไทย 4.0 ต้นกล้าประชารัฐ ณ ชุมชนอ่างศิลา และชุมชนบ้านช่องแสมสาร จังหวัดชลบุรี ได้บูรณาการเพื่อร่วมสนับสนุนใช้ดิจิทัลเพื่อพัฒนาหมู่บ้าน โดยมีเยาวชน TOT Young Club ซึ่งเป็นคนรุ่นใหม่เป็นกำลังสำคัญในการร่วมขับเคลื่อน เพื่อไปสู่เป้าหมายของประเทศไทยในการยกระดับคุณภาพชีวิตสร้างความสะดวกให้กับประชาชน และสนับสนุนให้ธุรกิจและประกอบการในชุมชนประยุกต์ใช้ เทคโนโลยีดิจิทัลและนวัตกรรมเพื่อลดต้นทุน เพิ่มช่องทางตลาด เพื่อสร้างความยั่งยืนให้ประเทศไทย
นางสาวสุพิชญา เจริญนาง ผู้ใหญ่บ้านหมู่ที่ 6 บ้านโค้งดารา กล่าวว่า ชาวบ้านในหมู่บ้านส่วนใหญ่เป็นเกษตรกร มีการปลูกมันสำปะหลังและมะพร้าวเป็นพืชหลัก มีประชากร 42 ครัวเรือน (1,048 คน อยู่จริง 618 คน) คนหนุ่มสาวทำงานที่โรงงานมันสำปะหลังและมะพร้าว มีธนาคาร และกล่าวต่อว่า จุดเน็ตประชารัฐจุดนี้ คือ อาคารกองทุนหมู่บ้าน ซึ่งมีการอบรมของหมู่บ้านอยู่เป็นประจำ เช่น ประชุมอบรมเกษตรหมู่บ้าน ประชุมอบรม อสม. (16 คนในหมู่บ้าน) และมีเด็กๆ มาใช้งานเน็ตประชารัฐในวันเสาร์และอาทิตย์เพื่อศึกษาหาความรู้และเล่นเกมส์ ทำให้มีการใช้งานเน็ตประชารัฐที่คุ้มค่า โดยเฉพาะกลุ่ม อสม. ใช้เน็ตประชารัฐในการส่งภาพและข้อมูลผู้ป่วยทาง Line เพื่อประโยชน์ทางสาธารณสุข ที่ผ่านมาจึงมีลูกบ้านที่เข้ามาใช้ประโยชน์จากเน็ตประชารัฐเป็นจำนวนมากขึ้นเรื่อย ๆ ถือว่าเป็นความคุ้มค่าและมีประโยชน์
นายพิพัฒน์พล อัมพรเพ็ชร์ ปลัดอำเภอศรีราชา กล่าวถึงประโยชน์ของการใช้งานเน็ตประชารัฐ ข้อมูลต่างๆ มีอยู่แล้วกับหน่วยงานราชการต่างๆ ในพื้นที่ พร้อมกับการเก็บข้อมูลกับชาวบ้าน และถ้ามีการใช้ AI ในการประมวลผลข้อมูล จะทำให้ทราบความต้องการของประชาชนและส่งเสริมประชาชนได้ถูกต้อง เช่น ประชาชนอยากรู้เรื่องปุ๋ย น้ำ เกษตร เป็นต้น นอกจากนี้ ควรมีการจัดอบรมการใช้ประโยชน์อินเทอร์เน็ตในแต่ละระดับอายุ เช่น เด็กควรส่งเสริมด้านใด อบรมพ่อแม่ ช่วงวัยรุ่น ควรส่งเสริมด้านใด ซึ่งทั้งหมดนี้ ถ้ามีฐานข้อมูลจะสามารถเข้าใจความต้องการของประชาชนได้
“ผมเป็นผู้แทนเน็ตอาสาประชารัฐที่ได้ผ่านการอบรมผู้นำชุมชน ผู้นำท้องที่ และได้นำลูกบ้านมารับการถ่ายทอดต่ออีก 50 คน ที่อยู่ในพื้นที่กระจายกันไปห่างจากจุดติดตั้ง มีการใช้สินค้าจากร้านค้าชุมชนและคนในหมู่บ้านได้ต่อยอดด้วยผลักดันให้ผลิตภัณฑ์ชุมชน และผลักดันเยาวชนในชุมชนให้มีการใช้เพิ่มมากขึ้น ให้ภาครัฐเล็งเห็นความสำคัญเพื่อติดตั้งจุดเน็ตประชารัฐเพิ่มขึ้น”
นายปฏิเวช สินทศร ผู้ใหญ่บ้านหมู่ที่ 2 บ้านเนินตอง กล่าวว่า “เป็นการสร้างมูลค่าเพิ่มของพื้นที่จะเกิดขึ้น โดยใช้พลังของพื้นที่ ร่วมสร้างและให้เป็นศูนย์กลางการพัฒนาความเจริญ ทางกระทรวงดิจิทัลฯ จะเป็นฝ่ายสนับสนุน ตามที่ทางรัฐบาลได้มีการวางโครงข่ายเน็ตประชารัฐเข้าถึงหมู่บ้าน โดยมีจุดติดตั้ง Wi-Fi เน็ตประชารัฐที่ศูนย์กลางหมู่บ้านแล้ว หากชุมชนมีความต้องการที่จะเชื่อมต่อเข้าครัวเรือนหรือไม่ ที่ใดบ้าง ราคาเท่าใด จะได้รวบรวมผู้ให้บริการเข้ามาให้บริการในราคาพิเศษ โดยจะต้องราคาถูกกว่าในเขตพื้นที่เมือง”
*********************

ที่มา : https://www.thaigov.go.th/news/contents/details/19235
