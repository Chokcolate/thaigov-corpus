รัฐบาลไทย-ข่าวทำเนียบรัฐบาล-​สธ.เพิ่มมาตรการความปลอดภัย บุคลากรสาธารณสุข ในจังหวัดชายแดนภาคใต้

วันอาทิตย์ที่ 30 ธันวาคม 2561
​สธ.เพิ่มมาตรการความปลอดภัย บุคลากรสาธารณสุข ในจังหวัดชายแดนภาคใต้
กระทรวงสาธารณสุข เพิ่ม 4 มาตรการความปลอดภัย ให้บุคลากรสาธารณสุข ในจังหวัดชายแดนภาคใต้ พร้อมส่งผู้ตรวจราชการเขตสุขภาพที่ 12 เยี่ยมให้กำลังใจ
กระทรวงสาธารณสุข เพิ่ม 4 มาตรการความปลอดภัย ให้บุคลากรสาธารณสุข ในจังหวัดชายแดนภาคใต้ พร้อมส่งผู้ตรวจราชการเขตสุขภาพที่ 12 เยี่ยมให้กำลังใจ
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ห่วงใยความปลอดภัยของบุคลากรสาธารณสุขที่ปฏิบัติงานดูแลพี่น้องประชาชนในจังหวัดชายแดนภาคใต้ และล่าสุดได้รับผลกระทบจากสถานการณ์ความไม่สงบ โดยในวันนี้ (30 ธันวาคม 2561) ได้ส่งผู้ตรวจราชการเขตสุขภาพที่ 12 ลงพื้นที่ตรวจเยี่ยมให้กำลังใจ ที่ โรงพยาบาลส่งเสริมสุขภาพตำบลบ้านกาหนั๊วะ ตำบลกาลิซา อำเภอระแงะ จังหวัดนราธิวาส พร้อมสั่งเพิ่มมาตรการเพื่อความปลอดภัย 4 มาตรการ ดังนี้ 1.ติดตั้ง ตรวจสอบกล้องวงจรปิดในโรงพยาบาลส่งเสริมสุขภาพตำบลและโรงพยาบาลทุกแห่งให้ทำงานได้อย่างประสิทธิภาพ รวมทั้งซ่อมแซมรั้วให้มีความมั่นคงแข็งแรง
2.ประสานฝ่ายความมั่นคงในพื้นที่ในการดูแลความปลอดภัยสถานที่ทำงาน และการปฏิบัติงานของบุคลากรขอให้ยึดหลักความปลอดภัย  3.จัดบุคลากรปฏิบัติงานในสถานบริการตามภูมิลำเนา พร้อมทั้งจัดระบบเฝ้าระวังสถานการณ์ โดยใช้เครือข่ายอาสาสมัครสาธารณสุข (อสม.) เครือข่ายภาคประชาชนในพื้นที่ 4.เสริมสร้างขวัญกำลังใจ ให้กับผู้ปฏิบัติงาน อาทิ ค่าตอบแทน  ขั้นพิเศษ  และระบบเยียวยาในผู้ที่ได้รับผลกระทบจากเหตุการณ์ความไม่สงบ
“ขอเป็นกำลังใจให้บุคลากรสาธารณสุขที่ทำงานในพื้นที่ ที่ทำหน้าที่ดูแลประชาชน อย่าเสียกำลังใจในการทำความดี ในเรื่องค่าตอบแทน การเยียวยานั้น ขณะนี้มีความก้าวหน้าในการดำเนินการตามลำดับ เหลือระเบียบข้อกฎหมายเพียงบางส่วน”นายแพทย์สุขุม กล่าว

ที่มา : https://www.thaigov.go.th/news/contents/details/17840
