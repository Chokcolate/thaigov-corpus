รัฐบาลไทย-ข่าวทำเนียบรัฐบาล-ร่างพระราชบัญญัติการดูแลผลประโยชน์ของคู่สัญญา (ฉบับที่ ..) พ.ศ. ....  ผ่านความเห็นชอบของ สนช.

วันจันทร์ที่ 21 มกราคม 2562
ร่างพระราชบัญญัติการดูแลผลประโยชน์ของคู่สัญญา (ฉบับที่ ..) พ.ศ. ....  ผ่านความเห็นชอบของ สนช.
สนช.ด้มีมติในการประชุมเมื่อวันที่ 17 ม.ค.2562 เห็นชอบร่าง พ.ร.บ.การดูแลผลประโยชน์ของคู่สัญญา (ฉบับที่ ..) พ.ศ. .... ซึ่งเป็นการแก้ไขเพิ่มเติม พ.ร.บ.การดูแลผลประโยชน์ของคู่สัญญา พ.ศ.2551 ที่ใช้บังคับอยู่ในปัจจุบัน
นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง ได้เปิดเผยว่า สภานิติบัญญัติแห่งชาติ (สนช.) ได้มีมติในการประชุมเมื่อวันที่ 17 มกราคม 2562 เห็นชอบร่างพระราชบัญญัติการดูแลผลประโยชน์ของคู่สัญญา (ฉบับที่ ..) พ.ศ. .... ซึ่งเป็นการแก้ไขเพิ่มเติมพระราชบัญญัติการดูแลผลประโยชน์ของคู่สัญญา พ.ศ. 2551 ที่ใช้บังคับอยู่ในปัจจุบัน เพื่อแก้ไขปัญหาอุปสรรคและข้อบกพร่องที่เป็นข้อจำกัดของการทำธุรกรรมการดูแลผลประโยชน์ของคู่สัญญา (Escrow) ภายใต้พระราชบัญญัติฯ
ร่างพระราชบัญญัติฯ ประกอบด้วย 13 มาตรา โดยมีหลักการและสาระสำคัญสรุปได้ ดังนี้
1. การขยายขอบเขตการทำธุรกรรมการดูแลผลประโยชน์ของคู่สัญญาภายใต้พระราชบัญญัติการดูแลผลประโยชน์ของคู่สัญญา พ.ศ. 2551 ให้ครอบคลุมการทำสัญญาต่างตอบแทนทุกประเภท เพื่อให้การทำธุรกรรมการดูแลผลประโยชน์ของคู่สัญญามีความหลากหลายมากขึ้น และลดอุปสรรคในทางปฏิบัติของผู้ดูแลผลประโยชน์ของคู่สัญญา โดย
(1) ยกเลิกบทนิยามคำว่า “คู่สัญญา” (แก้ไขเพิ่มเติมมาตรา 3) เพื่อขยายขอบเขตให้การทำธุรกรรมให้ครอบคลุมสัญญาต่างตอบแทนทุกประเภท
(2) แก้ไขหน้าที่ของผู้ดูแลผลประโยชน์ของคู่สัญญา (Escrow Agent) ให้สามารถทำหน้าที่ในการดูแลรักษาเฉพาะเงิน ทรัพย์สิน หรือเอกสารอันเป็นหลักฐานแห่งหนี้เพียงอย่างใดอย่างหนึ่งก็ได้ตามความต้องการของคู่สัญญา (แก้ไขเพิ่มเติมมาตรา 6 (4) และ (5) มาตรา 7 วรรคหนึ่ง มาตรา 18 มาตรา 19 และมาตรา 22)
2. การแก้วิธีการรับรองการฝากเงินและการแจ้งการฝากเงินไปยังคู่สัญญาเพื่อให้มีความยืดหยุ่นคล่องตัวมากขึ้น และมีความสอดคล้องกับพัฒนาการด้านเทคโนโลยีระบบการชำระเงินอิเล็กทรอนิกส์ (แก้ไขเพิ่มเติมมาตรา 17 มาตรา 20 และมาตรา 24)
3. การแก้ไขเพิ่มเติมบทบัญญัติที่เกี่ยวกับการทำธุรกรรมซื้อขายห้องชุดตามกฎหมายว่าด้วยอาคารชุด เพื่อรองรับการทำธุรกรรมการดูแลผลประโยชน์ของคู่สัญญาที่เกี่ยวกับการซื้อขายห้องชุด (แก้ไขเพิ่มเติมมาตรา 17)
4. การแก้ไขเพิ่มเติมอำนาจหน้าที่ของคณะกรรมการกำกับการประกอบกิจการดูแลผลประโยชน์ (คณะกรรมการฯ) ให้สามารถกำหนดหลักเกณฑ์เพื่อใช้เป็นแนวทางในการแก้ไขปัญหาที่อาจจะเกิดขึ้นอันเนื่องมาจากการใช้บังคับพระราชบัญญัติฯ ซึ่งจะทำให้คณะกรรมการฯ มีความคล่องตัวและสามารถแก้ไขปัญหาได้อย่างทันท่วงที (แก้ไขเพิ่มเติมมาตรา 28)
5. การแก้ไขเพิ่มเติมบทกำหนดโทษทางปกครองของผู้ดูแลผลประโยชน์ของคู่สัญญาให้มีความครบถ้วนสมบูรณ์ยิ่งขึ้น (แก้ไขเพิ่มเติมมาตรา 39 วรรคหนึ่ง และมาตรา 40)
6. ร่างพระราชบัญญัติฯ จะมีผลใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
ทั้งนี้ การแก้ไขเพิ่มเติมพระราชบัญญัติการดูแลผลประโยชน์ของคู่สัญญา พ.ศ. 2551 ดังกล่าวจะเป็นการส่งเสริมการทำธุรกรรมการดูแลผลประโยชน์ของคู่สัญญาให้มีความหลากหลายมากขึ้น และเป็นการเพิ่มทางเลือกในการคุ้มครองผลประโยชน์ทางการเงินให้แก่ประชาชนและภาคธุรกิจ เพื่อเป็นหลักประกันในการสร้างความเชื่อมั่นในการทำธุรกรรมซื้อขายและภาคธุรกิจสามารถใช้กลไกดังกล่าวได้อย่างกว้างขวาง
สำนักนโยบายระบบการคุ้มครองผลประโยชน์ทางการเงิน สำนักงานเศรษฐกิจการคลัง
โทร. 0 2273 9020  ต่อ  3698

ที่มา : https://www.thaigov.go.th/news/contents/details/18254
