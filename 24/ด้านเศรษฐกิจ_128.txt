รัฐบาลไทย-ข่าวทำเนียบรัฐบาล-รัฐมนตรี อุตตมฯ ร่วมเปิดโครงการ “ฮัก TAXI” เสริมแกร่งผู้ประกอบอาชีพขับแท็กซี่ เข้าถึงเงินทุน เพิ่มทักษะ ยกระดับคุณภาพชีวิต

วันพฤหัสบดีที่ 27 ธันวาคม 2561
รัฐมนตรี อุตตมฯ ร่วมเปิดโครงการ “ฮัก TAXI” เสริมแกร่งผู้ประกอบอาชีพขับแท็กซี่ เข้าถึงเงินทุน เพิ่มทักษะ ยกระดับคุณภาพชีวิต
รัฐมนตรีว่าการกระทรวงอุตสาหกรรม เป็นประธานเปิดโครงการ “ฮัก TAXI" เสริมแกร่งแท็กซี่ไทย สำหรับผู้ประกอบอาชีพแท็กซี่ส่วนบุคคล (เขียว-เหลือง)
วันนี้ (27 ธันวาคม 2561) นายอุตตม สาวนายน รัฐมนตรีว่าการกระทรวงอุตสาหกรรม เป็นประธานเปิดโครงการ “ฮัก TAXI" เสริมแกร่งแท็กซี่ไทย สำหรับผู้ประกอบอาชีพแท็กซี่ส่วนบุคคล (เขียว-เหลือง) โดยมีนายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ให้การต้อนรับ ณ อาคารอิมแพ็ค ฟอรั่ม อิมแพ็คเมืองทองธานี
รัฐมนตรีว่าการกระทรวงอุตสาหกรรม กล่าวว่า ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ในฐานะสถาบันการเงินเฉพาะกิจของรัฐได้จัดทำโครงการ “ฮัก TAXI" เพื่อข่วยเสริมแกร่งแท็กซี่ไทย และยกระดับการประกอบอาชีพขับรถแท็กซี่ให้เติบโตอย่างมั่นคงและยั่งยืน โดยธนาคารฯ ได้เริ่มเปิดให้ผู้ประกอบอาชีพขับรถแท็กซี่ แสดงเจตจำนงความต้องการเข้าร่วมโครงการ “ฮัก TAXI" เสริมแกร่งแท็กซี่ไทย ตั้งแต่วันนี้ (27 ธันวาคม 2561) โดยตั้งเป้ารับสมัครลงทะเบียนในรอบแรกกว่า 10,000 ราย ซึ่งโครงการนี้ ผู้ประกอบอาชีพจะได้รับการพัฒนาการประกอบอาชีพแท็กซี่ ควบคู่กับเข้าถึงแหล่งเงินทุน ตามแนวทางอัตราเงินกู้ดอกเบี้ยต่ำของสินเชื่อเพื่อยกระดับเศรษฐกิจชุมชน (Local Economy Loan) เงื่อนไขผ่อนปรน ผ่อนถูกกว่าจ่ายค่าเช่ารถ ผู้กู้สามารถเลือกระยะเวลาการผ่อนชำระได้ ให้สิทธิ์ 1 คนต่อการกู้ซื้อรถได้ 1 คัน ทั้งนี้ กำหนดวงเงินโครงการรวม 10,000 ล้านบาท
นอกจากนั้น ผู้เข้าร่วมโครงการดังกล่าว ยังได้รับสวัสดิการยกระดับคุณภาพชีวิต โปรแกรมเสริมแกร่ง เพื่อเพิ่มศักยภาพการประกอบอาชีพ เช่น ฝึกอบรมทักษะภาษา ระบบประกันสังคม การออมเพื่อประโยชน์ในวัยเกษียณ มีระบบเรียกรถผ่านแอปพลิเคชัน เป็นต้น

ที่มา : https://www.thaigov.go.th/news/contents/details/17797
