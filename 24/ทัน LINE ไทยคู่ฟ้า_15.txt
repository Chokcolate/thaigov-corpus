รัฐบาลไทย-ข่าวทำเนียบรัฐบาล-​วันนี้ที่รอคอย !! อียูประกาศปลดใบเหลืองประมงไทย

วันพุธที่ 9 มกราคม 2562
​วันนี้ที่รอคอย !! อียูประกาศปลดใบเหลืองประมงไทย
--
ข่าวดีรับศักราชใหม่ 2562 เมื่อสหภาพยุโรป หรืออียู ประกาศปลดใบเหลืองการทำประมงไอยูยู หรือการทำประมงที่ผิดกฎหมาย ขาดการรายงาน และไร้การควบคุมของไทย ซึ่งถือเป็นเพียงประเทศเดียวที่ได้รับการพิจารณาครั้งล่าสุดนี้
การันตีความสำเร็จของทุกภาคส่วนที่ได้พยายามมาเกือบ 4 ปี ตั้งแต่ที่อียูให้ใบเหลืองไทยเมื่อเดือนเมษายน 2558
โดยรัฐบาลได้กำหนดให้การแก้ไขปัญหาไอยูยูเป็นวาระแห่งชาติ และได้รับความร่วมมือเป็นอย่างดีตั้งแต่ระดับนโยบายลงไปจนถึงชาวประมงในระดับพื้นที่ ความมุ่งมั่นทุ่มเททั้งหมดครอบคลุมทุกเรื่อง ได้แก่
• การปรับปรุงกฎหมายและกฎระเบียบต่าง ๆ ให้เป็นไปตามหลักสากล
• การจัดตั้งศูนย์บัญชาการแก้ไขปัญหาการทำประมงผิดกฎหมาย (ศปมผ.) และศูนย์ประสานการปฏิบัติในการรักษาผลประโยชน์ทางทะเล (ศรชล.)
• การจัดระบบติดตามงานและฐานข้อมูลที่ชัดเจน เช่น จำนวนเรือ จำนวนท่าเทียบเรือ
• การเร่งรัดจัดทำทะเบียนเรือประมง และออกใบอนุญาตทำการประมง ควบคุมเรือที่ไม่มีใบอนุญาตและเรือที่มีคดีไม่ให้ออกไปทำประมงทั้งในและนอกน่านน้ำ
• การจัดตั้งศูนย์ควบคุมการแจ้งเข้า - ออกของเรือประมง (Port In - Port Out: PIPO) 28 แห่งในจังหวัดชายทะเลทั่วประเทศ โดยให้เรือประมงขนาด 30 ตันกรอสขึ้นไป ติดตั้งระบบติดตามตำแหน่งเรือประมง (VMS)
• การตรวจสอบย้อนกลับตลอดสายการผลิต เพื่อให้ทราบแหล่งที่มาของสัตว์น้ำ
• การบังคับใช้กฎหมาย และตั้งคณะผู้พิพากษาคดีประมงเป็นการเฉพาะ และกำหนดเวลาพิจารณาคดีให้แล้วเสร็จภายใน 6 เดือน
• การบริหารจัดการและดูแลแรงงานต่างด้าว เพื่อป้องกันการเอารัดเอาเปรียบ และการค้ามนุษย์
ฯลฯ
ทำให้ไทยสามารถแสดงบทบาทและความรับผิดชอบทั้งในฐานะรัฐเจ้าของธง รัฐชายฝั่ง รัฐเจ้าของท่าและรัฐตลาด ยกระดับการทำประมงเชิงพาณิชย์ในและนอกน่านน้ำตามมาตรฐานสากล
งานนี้...พลเอก ประยุทธ์ จันทร์โอชา นายกรัฐมนตรี ยินดีและขอบคุณอียูที่เห็นถึงความมุ่งมั่นตั้งใจจริงของประเทศไทยในการแก้ไขปัญหาการทำประมงไอยูยู และขอบคุณผู้ที่อยู่เบื้องหลังความสำเร็จนี้ทุกคน ที่ได้ร่วมมือร่วมใจกันเสียสละ อดทน และทุ่มเททำงานอย่างเต็มที่ เพื่อรักษาทรัพยากรธรรมชาติทางทะเลและปฏิบัติตามมาตรฐานสากล
พร้อมกับย้ำว่า นับจากนี้สถานการณ์ประมงของไทยจะดีขึ้น ค้าขายได้มากขึ้น เพราะนานาประเทศมีความเชื่อมั่นเรา
ส่วนในระยะต่อไปนั้น ไทยและสหภาพยุโรปจะร่วมมือกันเพื่อให้ไทยบรรลุการเป็นประเทศปลอดประมงไอยูยู หรือ ไอยูยูฟรี โดยสมบูรณ์ต่อไป ภายใต้ 3 แผนงาน คือ
1. การจัดตั้งคณะทำงานเพื่อเป็นกลไกร่วมมือส่งเสริมการประมงอย่างยั่งยืนและต่อเนื่อง
2. การจัดตั้งคณะทำงานร่วมอาเซียน เพื่อป้องกันและปราบปรามการทำประมงไอยูยู หรือ ASEAN IUU Task Force โดยจะแบ่งปันและแลกเปลี่ยนประสบการณ์กับประเทศอื่น ๆ ที่ประสบปัญหาเดียวกัน โดยเฉพาะในภูมิภาคอาเซียน
3. การส่งเสริมการประมงปลอดจากสัตว์น้ำและสินค้าประมงที่ทำประมงไอยูยู หรือไอยูยูฟรี โดยไทยจะศึกษาและพัฒนาแผนงานเพื่อออกใบรับรองการจับสัตว์น้ำของไทยที่เป็นรูปธรรม
ผลของความร่วมมือร่วมใจของทุกภาคส่วนที่ผ่านมา นอกจากจะทำให้ความอุดมสมบูรณ์ของท้องทะเลกลับคืนมาแล้ว ยังช่วยให้การประกอบอาชีพของชาวประมงได้รับการยอมรับ และจะส่งผลดีต่อการขับเคลื่อนเศรษฐกิจของไทยต่อไปในอนาคต
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18012
