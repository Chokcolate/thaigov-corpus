รัฐบาลไทย-ข่าวทำเนียบรัฐบาล-รัฐมนตรีช่วยฯ ก.อุตฯ ลงพื้นที่เยี่ยมชมศูนย์หัตถกรรมผ้านิศาชล และติดตามความคืบหน้าโครงการหมู่บ้านอุตสาหกรรมสร้างสรรค์ (CIV) หมู่บ้านจอมแจ้ง จ.หนองคาย

วันอังคารที่ 11 ธันวาคม 2561
รัฐมนตรีช่วยฯ ก.อุตฯ ลงพื้นที่เยี่ยมชมศูนย์หัตถกรรมผ้านิศาชล และติดตามความคืบหน้าโครงการหมู่บ้านอุตสาหกรรมสร้างสรรค์ (CIV) หมู่บ้านจอมแจ้ง จ.หนองคาย
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ลงพื้นที่เยี่ยมชมศูนย์หัตถกรรมผ้านิศาชล จ.หนองคาย ซึ่งเป็นศูนย์อนุรักษ์ภูมิปัญญาดั้งเดิมของชาวอีสาน ในการทอผ้าแบบโบราณ
เมื่อวันที่ 10 ธันวาคม 2561 นายสมชาย หาญหิรัญ รัฐมนตรีช่วยว่าการกระทรวงอุตสาหกรรม พร้อมด้วย นางสาวนิสากร จึงเจริญธรรม รองปลัดกระทรวงอุตสาหกรรม นายกอบชัย สังสิทธิสวัสดิ์ อธิบดีกรมส่งเสริมอุตสาหกรรม นายณัฐพล รังสิตพล ผู้อำนวยการสำนักงานเศรษฐกิจอุตสาหกรรม และนายภานุวัฒน์ ตริยางกรูศรี รองอธิบดีกรมส่งเสริมอุตสาหกรรม รักษาการผู้ตรวจราชการกระทรวงอุตสาหกรรม ลงพื้นที่เยี่ยมชมศูนย์หัตถกรรมผ้านิศาชล จ.หนองคาย ซึ่งเป็นศูนย์อนุรักษ์ภูมิปัญญาดั้งเดิมของชาวอีสาน ในการทอผ้าแบบโบราณ โดยมีคุณณิศาชณ บุปผาสังข์ เจ้าของร้านนิศาชล ผู้บุกเบิกนำลายผ้าเก่าของชาวอีสานมาฟื้นฟู อนุรักษ์ และพัฒนาให้เกิดลายผ้าใหม่ ๆ ให้การต้อนรับ ปัจจุบันศูนย์หัตถกรรมผ้านิศาชล ผลิตและจำหน่ายผ้าทอมือพื้นเมืองอีสาน เช่น ผ้ามัดหมี่ย้อมคราม ผ้าไหมลายหมี่-ขิด ผ้าฝ้ายย้อมคราม โดยใช้การทอผ้าและการย้อมสีแบบโบราณ บวกกับเทคนิคที่ทันสมัยในปัจจุบัน ทำให้ได้ผ้าฝ้ายเนื้อละเอียดไม่หยาบ มีสีสันสวยงาม สีไม่ตกเนื้อผ้านิ่ม ใส่สบายไม่อับชื้น มีลวดลายสวยงามเป็นเอกลักษณ์ เช่น ลายนาคเกี้ยว ลายกุหลาบพันปี ซึ่งมีจุดเด่นในการเล่าเรื่องราวแทรกลงไปในลายผ้า ทำให้ทราบถึงต้นกำเนิดและที่มาของผ้าผืนนั้น ซึ่งศูนย์หัตถกรรมผ้านิศาชล ได้รับการส่งเสริมและสนับสนุนจากกระทรวงอุตสาหกรรมในการพัฒนาเทคนิคการออกแบบลายผ้าและเทคนิคการย้อมสี ภายใต้โครงการพัฒนาการรวมกลุ่มและเชื่อมโยงอุตสาหกรรม เพื่อพัฒนาทักษะการผลิต และกระบวนการผลิตของผู้ประกอบการที่สมัครเป็นสมาชิก
จากนั้นรัฐมนตรีช่วยฯ สมชาย และคณะผู้บริหารกระทรวงอุตสาหกรรม ได้ลงพื้นที่ติดตามความคืบหน้าโครงการหมู่บ้านอุตสาหกรรมสร้างสรรค์ (CIV) หมู่บ้านจอมแจ้ง ซึ่งดำเนินชีวิตตามหลักปรัชญาเศรษฐกิจพอเพียง ใช้ชีวิตแบบเรียบง่าย ยึดอาชีพทำนาเป็นหลัก และมีการรวมกลุ่มกันทำอาชีพเสริม อาทิ การทำไข่เค็ม การสานกระติบ ขนมถั่วตัด และน้ำพริกปลาร้า เพื่อเพิ่มรายได้ มีการบริหารจัดการภายในชุมชนได้ดี พร้อมทั้งพัฒนาเป็นแหล่งท่องเที่ยวที่พักโฮมสเตย์ ที่มีจุดชมวิวทิวทัศน์และบรรยากาศริมฝั่งแม่น้ำโขง

ที่มา : https://www.thaigov.go.th/news/contents/details/17424
