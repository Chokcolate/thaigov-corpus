รัฐบาลไทย-ข่าวทำเนียบรัฐบาล-กระทรวงดิจิทัลฯ เดินหน้าอบรมเครือข่ายเน็ตอาสาประชารัฐในพื้นที่ภาคใต้

วันศุกร์ที่ 1 กุมภาพันธ์ 2562
กระทรวงดิจิทัลฯ เดินหน้าอบรมเครือข่ายเน็ตอาสาประชารัฐในพื้นที่ภาคใต้
กระทรวงดิจิทัลฯ
นายขจิต สุขุม ผู้ตรวจราชการกระทรวงดิจิทัลเพื่อเศรษฐกิจและสังคม เป็นประธานเปิดงานการอบรมหลักสูตร "พัฒนาเครือข่ายเน็ตอาสาประชารัฐ" ณ โรงแรมทวินโลตัส จังหวัดนครศรีธรรมราช เมื่อวันที่ 30 มกราคม 2562 ซึ่งเป็นการจัดกิจกรรมการสร้างการรับรู้  ในการใช้ประโยชน์โครงข่ายเน็ตประชารัฐ เพื่อสร้างตัวแทนอาสาสมัครจากหมู่บ้าน มีทำหน้าที่นำดิจิทัลไปพัฒนาและสร้างการเปลี่ยนแปลงในหมู่บ้านและชุมชน สำหรับจังหวัดนครศรีธรรมราช มีหมู่บ้านเน็ตประชารัฐทั้งสิ้น 598 หมู่บ้าน โครงการอบรมหลักสูตรครั้งนี้เป็นอีกโครงการสำคัญที่กระทรวงดิจิทัลฯ เร่งจัดอบรมเครือข่ายเน็ตอาสาประชารัฐ 77 จังหวัดทั่วประเทศ ปัจจุบันจัดอบรมไปแล้ว 65 จังหวัด มีเน็ตอาสาแล้วกว่า 20,000 คน ทั่วประเทศ ในการจัดกิจกรรมแต่ละครั้งจะมีวิทยากรแกนนำเน็ตอาสาประชารัฐ ทีมวิทยากร TOT ทีมวิทยากรยุติธรรมจังหวัด ร่วมบรรยายให้ความรู้ เพื่อแนะนำการใช้งานแอพพลิเคชั่น "เครือข่ายเน็ตอาสาประชารัฐ" เพื่อเสริมสร้างการรับรู้การใช้งานอินเทอร์เน็ตที่ถูกวิธี และขยายเครือข่ายตัวแทนหมู่บ้าน ในการทำหน้าที่ประชาสัมพันธ์และเป็นตัวแทนกระทรวงดิจิทัลฯ ในการรับรู้ข่าวสาร และแจ้งปัญหาเน็ตประชารัฐ รวมทั้งนำแอพพลิเคชั่น "เครือข่ายเน็ตอาสาประชารัฐ" ใช้ในการติดต่อสื่อสาร รับส่งข้อมูลระหว่างกระทรวงฯกับหมู่บ้าน รวมถึงการจัดทำข้อมูลชุมชนเพื่อสร้างตัวตนของหมู่บ้านในโลกดิจิทัล เช่น การแนะนำสถานที่ท่องเที่ยว ร้านอาหาร ซึ่งเป็นการส่งเสริมการท่องเที่ยว และเป็น Big Data ของชุมชน
************************

ที่มา : https://www.thaigov.go.th/news/contents/details/18498
