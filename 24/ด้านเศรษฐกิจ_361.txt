รัฐบาลไทย-ข่าวทำเนียบรัฐบาล-กระทรวงอุตสาหกรรมโชว์เครื่องต้นแบบ"ระบบขจัดมลพิษทางอากาศแบบเคลื่อนที่" พร้อมประสานเอกชนผลิตเพิ่ม วางจุดเสี่ยงทั่ว กทม.

วันอังคารที่ 5 กุมภาพันธ์ 2562
กระทรวงอุตสาหกรรมโชว์เครื่องต้นแบบ"ระบบขจัดมลพิษทางอากาศแบบเคลื่อนที่" พร้อมประสานเอกชนผลิตเพิ่ม วางจุดเสี่ยงทั่ว กทม.
กระทรวงอุตสาหกรรมโชว์เครื่องต้นแบบ"ระบบขจัดมลพิษทางอากาศแบบเคลื่อนที่" พร้อมประสานเอกชนผลิตเพิ่ม วางจุดเสี่ยงทั่ว กทม.
วันนี้ (5 กุมภาพันธ์ 2562) พลเอกประยุทธ์ จันโอชา นายกรัฐมนตรีได้เข้าเยี่ยมชมเครื่องต้นแบบ "ระบบขจัดมลพิษทางอากาศแบบเคลื่อนที่" ของกระทรวงอุตสาหกรรม โดยมี นายสมชาย หาญหิรัญ รัฐมนตรีช่วยว่าการกระทรวงอุตสาหกรรม นายพสุ โลหารชุน ปลัดกระทรวงอุตสาหกรรม และนายสุรพล ชามาตย์ รองปลัดกระทรวงอุตสาหกรรมผู้คิดค้นและออกแบบ เป็นผู้นำเยี่ยมชม ณ ชั้นล่างหน้าตึกบัญชาการ 1 ทำเนียบรัฐบาล ก่อนที่จะเข้าร่วมประชุมคณะรัฐมนตรี
เครื่องต้นแบบ "ระบบขจัดมลพิษทางอากาศแบบเคลื่อนที่" แบบชนิด Wet Scrubber มีท่อดูดอากาศเข้าระบบเส้นผ่าศูนย์กลาง 14 นิ้ว อัตราการไหลของอากาศ 4000 CFM ท่อปล่อยอากาศหลังบำบัด เส้นผ่าศูนย์กลาง 14 นิ้ว โดยมีระบบฟอกอากาศแบบเปียกทำงานโดยมีหัว Spiral Spray Nozzle ทำการฉีดน้ำฟองละเอียดร่วมกับลูกมีเดียพร้อมแผ่นใย กรองซับละอองน้ำและฝุ่น ซึ่งจะช่วยลดฝุ่นขนาดเล็ก PM 2.5 ช่วยลดความหนาแน่นฝุ่นละออง ช่วยลดฝุ่นละอองทั่วไปจากการก่อสร้าง และช่วยลดไอเสียดีเซลจากการเผาไหม้ไม่สมบูรณ์ บนท้องถนนพื้นผิวการจราจรที่หนาแน่น ให้มีคุณภาพอากาศที่ดีขึ้น โดยเครื่องต้นแบบ "ระบบขจัดมลพิษทางอากาศแบบเคลื่อนที่" ได้เปิดตัวไปแล้วเมื่อวันที่ 28 มกราคม 2562 และได้ติดตั้งสาธิตอยู่ที่ถนนพระราม 6 บริเวณด้านหน้ากระทรวงอุตสาหกรรม
นอกจากนี้ กระทรวงอุตสาหกรรมยังได้ประสานขอความร่วมมือไปยังหน่วยงานต่างๆ เช่น กลุ่มปตท. และกรุงเทพมหานคร เพื่อสร้างเครื่องดังกล่าวเพิ่มอีก 10 เครื่อง กำหนดแล้วเสร็จภายในเดือน กุมภาพันธ์นี้ หลังจากสร้างเสร็จจะนำไปติดตั้งช่วยขจัดมลพิษทางอากาศให้บริการประชาชนในพื้นที่สวนสาธารณะต่างๆ ของกรุงเทพมหานคร และจุดที่กรมควบคุมมลพิษตรวจสอบแล้วพบว่ามีระดับอากาศที่มีมลภาวะสูงกว่ามาตรฐานต่อไป

ที่มา : https://www.thaigov.go.th/news/contents/details/18594
