รัฐบาลไทย-ข่าวทำเนียบรัฐบาล-เอสเอ็มอีเกาหลียกทัพเยือนไทย ลงนามเอ็มโอยู จับคู่ธุรกิจ สร้างพันธมิตรการลงทุน

วันพฤหัสบดีที่ 7 มีนาคม 2562
เอสเอ็มอีเกาหลียกทัพเยือนไทย ลงนามเอ็มโอยู จับคู่ธุรกิจ สร้างพันธมิตรการลงทุน
บีโอไอเตรียมรับคณะนักลงทุนเกาหลี 30 ราย เยือนไทยตามคำเชิญชวนเพื่อศึกษาลู่ทางและศักยภาพเศรษฐกิจไทย พร้อมจับคู่ธุรกิจในกลุ่มชิ้นส่วนยานยนต์และเครื่องจักร และลงนามเอ็มโอยูผลักดันการลงทุนร่วมกับเมืองชางวอน
นายนฤตม์ เทอดสถีรศักดิ์ รองเลขาธิการคณะกรรมการส่งเสริมการลงทุน (บีโอไอ) เปิดเผยว่า ในสัปดาห์หน้าจะมีคณะผู้บริหารและนักธุรกิจเกาหลีจากเมืองชางวอน จำนวน 30 คน จาก 20 บริษัท นำโดยนายกเทศมนตรีเมืองชางวอน เดินทางมาเยือนประเทศไทย ระหว่างวันที่ 13-14 มีนาคม 2562  ซึ่งผู้ร่วมคณะส่วนใหญ่เป็นผู้บริหารระดับซีอีโอของบริษัทเอสเอ็มอีในอุตสาหกรรมยานยนต์และชิ้นส่วน และเครื่องจักรที่ใช้เทคโนโลยีขั้นสูง รวมทั้งผู้บริหารหน่วยงานส่งเสริมอุตสาหกรรมของเมืองชางวอน
“การเยือนประเทศไทยของนักลงทุนเกาหลีครั้งนี้ ได้แสดงถึงความเชื่อมั่นของนักลงทุนเกาหลีที่มีต่อประเทศไทย  และเป็นผลจากการที่บีโอไอได้นำคณะเดินทางไปชักจูงการลงทุนใน 3 เมืองอุตสาหกรรมใหญ่ของเกาหลี คือ นครปูซาน ชางวอน และอุลซาน เมื่อเดือนธันวาคม 2561 ที่ผ่านมา และได้เชิญชวนฝ่ายเกาหลีให้จัดคณะมาเยือนประเทศไทย เพื่อให้มีโอกาสมองเห็นศักยภาพทางเศรษฐกิจและลู่ทางการลงทุนในประเทศไทยด้วยตนเอง โดยครั้งนี้นับเป็นการทำกิจกรรมร่วมกันที่ประเทศไทยเป็นครั้งแรกของเมืองชางวอน” นายนฤตม์ กล่าว
ในการเยือนประเทศไทยครั้งนี้ จะมีพิธีลงนามในบันทึกความเข้าใจ (เอ็มโอยู) ระหว่างนายกเทศมนตรีเมืองชางวอนกับเลขาธิการบีโอไอ เพื่อร่วมมือจัดกิจกรรมและสนับสนุนให้เกิดการลงทุนที่เป็นประโยชน์ร่วมกันของทั้งสองฝ่าย นอกจากนี้ ยังจะมีการจัดสัมมนาเพื่อแนะนำนโยบายส่งเสริมการลงทุนของไทย  กิจกรรมจับคู่ทางธุรกิจกับนักธุรกิจไทยกว่า 10 ราย  และการพบปะหารือกับผู้บริหารของหน่วยงานที่เกี่ยวข้อง เช่น สภาอุตสาหกรรมแห่งประเทศไทย สถาบันยานยนต์ สมาคมรถยนต์ไฟฟ้า เป็นต้น
เมืองชางวอน ตั้งอยู่ทางทิศตะวันออกเฉียงใต้ของเกาหลี เป็นแหล่งอุตสาหกรรมหลักที่สำคัญของประเทศ และมีศักยภาพในการขยายการลงทุนในต่างประเทศในหลากหลายอุตสาหกรรม เช่น อุตสาหกรรมยานยนต์และชิ้นส่วน อุตสาหกรรมเครื่องใช้ไฟฟ้าและอิเล็กทรอนิกส์ และเครื่องจักรกลที่ใช้เทคโนโลยีขั้นสูง และยังเป็นฐานการผลิตของบริษัทที่สำคัญ เช่น กลุ่มดูซาน ฮันฮวา เอสทีเอ็กซ์ และศูนย์วิจัยและพัฒนาของแอลจี เป็นต้น
ทั้งนี้ ในช่วง 5 ปีที่ผ่านมา ตั้งแต่ปี 2557 – 2561 มีโครงการลงทุนจากเกาหลียื่นขอรับการส่งเสริม จำนวน 172 โครงการ มูลค่าเงินลงทุนรวม 35,000 ล้านบาท ส่วนใหญ่อยู่ในอุตสาหกรรมเครื่องใช้ไฟฟ้าและอิเล็กทรอนิกส์ อุตสาหกรรมเหล็ก ผลิตภัณฑ์โลหะ และชิ้นส่วนเครื่องจักร

ที่มา : https://www.thaigov.go.th/news/contents/details/19170
