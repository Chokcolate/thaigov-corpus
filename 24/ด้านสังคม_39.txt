รัฐบาลไทย-ข่าวทำเนียบรัฐบาล-กระทรวงดิจิทัลฯ เผยผลสำเร็จขับเคลื่อนตามนโยบายไทยแลนด์ 4.0 โชว์ความคืบหน้าพัฒนาโครงสร้างพื้นฐานดิจิทัลฯ เร่งต่อยอดเครือข่ายเน็ตอาสาประชารัฐ” สร้างรายได้ชุมชนกว่า 24,700 หมู่บ้าน

วันพฤหัสบดีที่ 20 ธันวาคม 2561
กระทรวงดิจิทัลฯ เผยผลสำเร็จขับเคลื่อนตามนโยบายไทยแลนด์ 4.0 โชว์ความคืบหน้าพัฒนาโครงสร้างพื้นฐานดิจิทัลฯ เร่งต่อยอดเครือข่ายเน็ตอาสาประชารัฐ” สร้างรายได้ชุมชนกว่า 24,700 หมู่บ้าน
กระทรวงดิจิทัลฯ
กระทรวงดิจิทัลฯ เผยผลสำเร็จขับเคลื่อนตามนโยบายไทยแลนด์ 4.0 โชว์ความคืบหน้าพัฒนาโครงสร้างพื้นฐานดิจิทัลฯ เร่งต่อยอดเครือข่ายเน็ตอาสาประชารัฐ” สร้างรายได้ชุมชนกว่า 24,700 หมู่บ้าน เร่งเครื่อง Big Data บูรณาการความพร้อมของทุกกระทรวงมุ่งให้บริการประชาชนแบบ One Stop Service ชงทุกหน่วยงานภาครัฐเตรียมความพร้อมปรับองค์กรรับมือ หลัง กม.ไซเบอร์ และข้อมูลส่วนบุคคลผ่านครม.
นายพิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม เปิดเผยภายหลังการประชุม คณะกรรมการผู้ช่วยรัฐมนตรีครั้งที่ 5/2561 ว่า ที่ประชุมพิจารณาวาระเพื่อทราบและรายงานความคืบหน้าผลการดำเนินงานที่สำคัญของกระทรวงฯ ที่ได้รับมอบนโยบาย และเรื่องที่ดำเนินการตามข้อสั่งการของนายกฯ ประเด็นแรก Big data ที่เกี่ยวข้องกับทุกกระทรวง มีความคืบหน้าในการขับเคลื่อน Big Data โดยได้จัดทำมาตรฐานและแนวทางปฏิบัติการออกแบบโครงสร้างพื้นฐานทางด้านสารสนเทศเพื่อการประมวลผลข้อมูลภาครัฐ และจัดทีมให้คำปรึกษาแก่หน่วยงานภาครัฐเพื่อประเมินสถานะความพร้อมขององค์กร ทั้งในเชิงโครงสร้างพื้นฐาน ข้อมูล เครื่องมือ และบุคลากร
ทั้งนี้ กระทรวงดิจิทัลฯ มอบหมาย ให้สำนักงานสถิติแห่งชาติจัดทำแนวทางการใช้ประโยชน์จากข้อมูลขนาดใหญ่ (Big data) ศูนย์บริการร่วม ณ จุดเดียว (One Stop Service) การจัดตั้งศูนย์ข้อมูลภาครัฐ (Government Data Center) และขับเคลื่อนด้วยการดำเนินการของคณะกรรมการบูรณาการฐานข้อมูล 4 คณะ ประกอบด้วย (1) คณะกรรมการบูรณาการฐานข้อมูลด้านความมั่นคง (2) คณะกรรมการบูรณาการฐานข้อมูลน้ำและภูมิอากาศแห่งชาติ (3) การขับเคลื่อนแนวทางการบูรณาการฐานข้อมูลประชาชนและการบริการภาครัฐ ( Linkage Center) (4) คณะกรรมการบูรณาการฐานข้อมูลด้านทรัพยากรและบริหารโครงสร้างภาครัฐ
ด้านความคืบหน้าเกี่ยวกับกฎหมายสำคัญของกระทรวงดิจิทัลฯ ล่าสุด พ.ร.บ.ความมั่นคงปลอดภัยไซเบอร์ และ พ.ร.บ. คุ้มครองข้อมูลส่วนบุคคล ได้ผ่านการพิจารณาจาก ครม. เมื่อวันที่ 18 ธันวาคม 2561 หลังจากนี้หน่วยงานภาครัฐทุกหน่วยต้องให้ความสำคัญในเรื่องการดูแลไม่ให้ถูกโจมตีจากภัยไซเบอร์เป็นอันดับแรก และทุกกระทรวงควรมีแผนรองรับเร่งด่วน ซึ่งต้องมีการลงทุนในด้าน Network Cyber Security และตระหนักถึงข้อมูลส่วนบุคคล การจะนำมาใช้ต้องแจ้งประชาชน จะต้องมีการยินยอมจากประชาชน พ.ร.บ. ทั้ง 2 ฉบับ จะเป็นโครงสร้างพื้นฐานสำคัญที่ทุกกระทรวงจะต้องมีส่วนเกี่ยวข้อง
นอกจากนี้ยังมีการสรุปความคืบหน้าของโครงการสำคัญ ที่หน่วยงานในสังกัดกระทรวงดิจิทัลดำเนินการเพื่อขับเคลื่อนนโยบายไทยแลนด์ 4.0 ได้แก่ 1.โครงการเน็ตประชารัฐ ได้ดำเนินการในพื้นที่เป้าหมายแล้ว ๒๔,๗๐๐ หมู่บ้าน เพื่อให้บริการที่ทั่วถึง เท่าเทียม ทั่วประเทศไทย ทั้งด้านการศึกษา การสาธารณสุข การเกษตร และเศรษฐกิจ มุ่งเน้นเพื่อให้เกิดการค้าขายออนไลน์ ปัจจุบันมีผู้ลงทะเบียนใช้งานแล้วประมาณ 4.7 ล้านคน (ข้อมูล ณ วันที่ 18 ธ.ค. 61) แผนงานต่อจากนี้จะเป็นการขยายต่อโครงข่ายเน็ตประชารัฐเพื่อคุณภาพชีวิต อาทิ  รร. รพ.สต. สุขศาลาพระราชทาน นอกจากนี้ได้จัดอบรมยสร้างการรับรู้และส่งเสริมการใช้ประโยชน์ไปสู่ภาคประชาชนเพิ่มขึ้น
โครงการ
จำนวน
โดยจัดอบรมวิทยากรแกนนำ (ครู กศน.)
1,000 คน (1พันคน)
กลุ่มผู้นำชุมชน
100,000  (1แสนคน)
โครงการอบรมร่วมกับกรมการปกครอง กระทรวงมหาดไทย (อบรมประชาชน)
1.000,000  (1 ล้านคน)
โครงการเครือข่ายเน็ตอาสาประชารัฐ
77 แห่งทั่วประเทศ
2. โครงการดิจิทัลชุมชนด้าน e-Commerce (POS) โดย บริษัท ไปรษณีย์ไทย จำกัด เพื่อส่งเสริมให้ชาวบ้านสามารถเป็นผู้ประกอบการที่สามารถขายสินค้าท้องถิ่นผ่านช่องทางออนไลน์ ปัจจุบัน มีผู้ประกอบการ 851 ราย (ข้อมูล ณ วันที่ 31 ต.ค. 61) สามารถเข้าเยี่ยมชมและสนับสนุนสินค้าของชาวบ้านผ่านช่องทาง www.thailandpostmart.com เป็นเว็บไซต์ขายของชุมชนเกษตร
3.การพัฒนาเมืองอัจฉริยะ กระทรวงดิจิทัลฯ โดย สำนักงานส่งเสริมเศรษฐกิจดิจิทัล (ดีป้า) ได้มีการจัดทำแผนแม่บทการพัฒนาเมืองอัจฉริยะประเทศไทย ร่วมกับสำนักงานนโยบายและแผนการขนส่งและสำนักงานนโยบายและแผนพลังงาน รวมทั้งขับเคลื่อน ASEAN Smart Cities ภายใต้กรอบอาเซียน ปัจจุบัน กระทรวงดิจิทัลฯ ได้จัดทำมาตรการส่งเสริมและสนับสนุนผู้ประกอบการให้เกิดการพัฒนาและประยุกต์ใช้งานเทคโนโลยีและนวัตกรรมดิจิทัล
4. โครงการเขตส่งเสริมอุตสาหกรรมและนวัตกรรมดิจิทัล (ดิจิทัลพาร์ค) กระทรวงดิจิทัลฯ โดย บริษัท กสท โทรคมนาคม จำกัด (มหาชน) ดำเนินการจัดทำเพื่อเป็นศูนย์กลางการลงทุน การพัฒนานวัตกรรม และการเรียนรู้ด้านดิจิทัล ผ่านมาตรการดึงดูดนักลงทุน ผู้ประกอบการ และนักวิจัย เพื่อสร้างสภาพแวดล้อมที่เหมาะสมต่อการลงทุนและพัฒนานวัตกรรมด้านดิจิทัล โดยจัดตั้งในพื้นที่การพัฒนาระเบียงเศรษฐกิจพิเศษภาคตะวันออก (อีอีซี)
5. โครงการศูนย์ดิจิทัลชุมชน โดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.)  จะเป็น“ศูนย์บริการของชุมชนที่มีการบูรณาการการทำงานร่วมกับหน่วยงานภาครัฐทั้งส่วนกลางและพื้นที่ สามารถให้บริการประชาชนแบบเบ็ดเสร็จ โดยเน้นบริการด้านการศึกษา การเกษตร การดูแลสุขภาพการค้าขาย การบริการท่องงเที่ยว และสวัสดิการสังคม” ศึกษาแนวทางการจัดหางบประมาณสนับสนุนจากกองทุน USO และกองทุน DE เพื่อใช้ในพัฒนาศูนย์ฯ ซึ่งปัจจุบันมีจำนวน ๒,๒๘๐ แห่งกระจายอยู่ทั่วประเทศ โดยปรับเปลี่ยนมาจากศูนย์การเรียนรู้ไอซีทีชุมชน
ทั้งนี้ กระทรวงดิจิทัลฯ อยู่ระหว่างพัฒนาให้เป็นจุดให้บริการแบบครบวงจรของภาครัฐ และความต้องการการสนับสนุนและความร่วมมือของหน่วยงานภาครัฐต่าง ๆ คือ 1) การร่วมกันใช้ประโยชน์จากศูนย์ดิจิทัลชุมชนในการให้บริการ (e-Service) เพื่อเป็นศูนย์การให้บริการภาครัฐแบบครบวงจร 2) การนำศูนย์ดิจิทัลชุมชนเป็นศูนย์ถ่ายทอดองค์ความรู้ในด้านต่างๆ ของภาครัฐ สู่ประชาชน และ 3) การให้สถาบันการศึกษาระดับอุดมศึกษาในท้องถิ่นของจังหวัด มีส่วนร่วมในการสนับสนุน และส่งเสริมการดำเนินงานของศูนย์ในพื้นจังหวัดตนเอง
**************************

ที่มา : https://www.thaigov.go.th/news/contents/details/17650
