รัฐบาลไทย-ข่าวทำเนียบรัฐบาล-พม. กำชับทีม พม. One Home เร่งช่วยเหลือเด็กชายวัย 2 ขวบ ป่วยพิการทางสมองและมีศีรษะบวมโตขนาดใหญ่ ที่ จ.ปทุมธานี และ 3 ครอบครัวเด็กด้อยโอกาส ที่ จ.ระยอง

วันพฤหัสบดีที่ 21 กุมภาพันธ์ 2562
พม. กำชับทีม พม. One Home เร่งช่วยเหลือเด็กชายวัย 2 ขวบ ป่วยพิการทางสมองและมีศีรษะบวมโตขนาดใหญ่ ที่ จ.ปทุมธานี และ 3 ครอบครัวเด็กด้อยโอกาส ที่ จ.ระยอง
พม. กำชับทีม พม. One Home เร่งช่วยเหลือเด็กชายวัย 2 ขวบ ป่วยพิการทางสมองและมีศีรษะบวมโตขนาดใหญ่ ที่ จ.ปทุมธานี และ 3 ครอบครัวเด็กด้อยโอกาส ที่ จ.ระยอง
วันนี้ (21 ก.พ. 62) เวลา 08.30 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางพัชรี อาระยะกุล ผู้ตรวจราชการกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 10/2562 เพื่อรับทราบปัญหาทางสังคมที่เกิดขึ้นในแต่ละวัน พร้อมร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานที่เกี่ยวข้องเข้าร่วมประชุม อีกทั้งเป็นการประชุมทางไกลผ่านระบบ VDO Conference ร่วมกับหน่วยงานสังกัดกระทรวง พม. ในพื้นที่ทั่วประเทศ
นางพัชรี กล่าวว่า จากกรณีเด็กชายวัย 2 ขวบ ป่วยพิการทางสมอง และเป็นโรคหัวบาตร มีลักษณะศีรษะบวมโตขนาดใหญ่ มีน้ำหนักถึง 23 กิโลกรัม ตาบอดทั้ง 2 ข้าง และหูหนวก ช่วยเหลือตัวเองไม่ได้ อีกทั้งถูกผู้เป็นแม่ทอดทิ้ง ทำให้ต้องอาศัยอยู่เพียงลำพังกับผู้เป็นยายที่มีอาชีพขายของ ที่ต้องรับภาระดูแลหลานชายคนโตอีกหนึ่งคนวัย 4 ขวบ บ่อยครั้งต้องหยุดขายของเนื่องจากต้องพาหลานชายไปโรงพยาบาล ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดปทุมธานี และกรณีเด็กนักเรียนจำนวน 3 คน เป็นเด็กชาย 2 คน และเด็กหญิง 1 คน วัย 11 ขวบ นักเรียนชั้น ป.4 โรงเรียนแห่งหนึ่ง ป่วยเป็นโรคมะเร็ง ลิ้นหัวใจรั่ว และกระเพาะปัสสาวะอักเสบเรื้อรัง ซึ่งทั้ง 3 คน อาศัยอยู่กับพ่อและแม่ ที่แต่ละครอบครัวมีฐานะยากจน รายได้ไม่เพียงพอค่าใช้จ่ายและค่ารักษาพยาบาล ที่จังหวัดระยอง นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ปทุมธานี และ พมจ.ระยอง พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้งสองครอบครัว พร้อมให้การช่วยเหลือตามภารกิจของกระทรวง พม. ด้วยการมอบเครื่องอุปโภคบริโภคที่จำเป็นและเงินสงเคราะห์ เพื่อบรรเทาความเดือดร้อนในเบื้องต้น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลแก่ผู้ที่ป่วยอย่างใกล้ชิด รวมทั้งเรื่องการศึกษาของเด็กทั้งหมดอย่างต่อเนื่อง นอกจากนี้ ยังให้คำปรึกษาแนะนำในการขอรับสิทธิสวัสดิการที่พึงได้รับตามกฎหมาย และการส่งเสริมการประกอบอาชีพให้แก่ครอบครัวทั้งหมด เพื่อสามารถเลี้ยงดูครอบครัวอย่างมั่นคงในระยะยาวต่อไป
นางพัชรี กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีสองสามีภรรยาวัย 73 ปี และ 77 ปี โดยผู้เป็นสามีไม่มีบัตรประจำตัวประชาชน ทำให้ไม่ได้รับสิทธิสวัสดิการจากรัฐ  ต้องอาศัยในเพิงสังกะสีสภาพเก่าคับแคบ ที่จังหวัดลำปาง นั้น ขณะนี้ ทีม พม. One Home จังหวัดลำปาง ได้ลงพื้นที่เยี่ยมครอบครัว พร้อมมอบเงินสงเคราะห์ครอบครัวและทั้งเครื่องอุปโภคบริโภคที่จำเป็น  อีกทั้งได้ประสานความร่วมมือกับองค์การบริหารส่วนตำบลพิชัยในเรื่องการขอทำเอกสารทางทะเบียนราษฎร เพื่อให้สามารถรับสิทธิสวัสดิการจากรัฐ และการปรับสภาพแวดล้อมที่อยู่อาศัยให้มีความเหมาะสม ถูกสุขลักษณะแก่ครอบครัวดังกล่าว และกรณีสองตายาย อายุ 69 ปีและ 80 ปี โดยผู้เป็นสามีประกอบอาชีพเก็บของเก่าขาย และผู้เป็นภรรยาป่วยเป็นโรคเบาหวาน ความดันโลหิตสูง และโรคเส้นเลือดในสมองตีบ ที่จังหวัดชลบุรี นั้น  ทีม พม. One Home จังหวัดชลบุรี ได้ลงพื้นที่เยี่ยมครอบครัว พร้อมมอบเครื่องอุปโภคบริโภคที่จำเป็นและเงินสงเคราะห์ อีกทั้งประสานอาสาสมัครพัฒนาสังคมและความมั่นคงของมนุษย์ (อพม.) ในพื้นที่ติดตามดูแลผู้ป่วยอย่างต่อเนื่อง และการปรับสภาพแวดล้อมที่อยู่อาศัยให้มีความเหมาะสม ถูกสุขลักษณะ นอกจากนี้ ยังให้คำปรึกษาแนะนำเกี่ยวกับสิทธิสวัสดิการจากรัฐที่พึงได้รับแก่ครอบครัวดังกล่าว ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคมสายด่วน 1300 บริการฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลืออย่างเต็มที่

ที่มา : https://www.thaigov.go.th/news/contents/details/18920
