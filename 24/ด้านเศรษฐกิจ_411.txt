รัฐบาลไทย-ข่าวทำเนียบรัฐบาล-รองปลัด นิสากรฯ เป็นประธานเปิดงานแสดงสินค้า Thailand Industrial Fair & Food Pack Asia 2019

วันพฤหัสบดีที่ 14 กุมภาพันธ์ 2562
รองปลัด นิสากรฯ เป็นประธานเปิดงานแสดงสินค้า Thailand Industrial Fair & Food Pack Asia 2019
นางสาวนิสากร จึงเจริญธรรม รองปลัดกระทรวงอุตสาหกรรม เป็นประธานเปิดงานแสดงสินค้า Thailand Industrial Fair & Food Pack Asia 2019 2 ณ เวทีกลาง ฮอลล์ 103 ศูนย์นิทรรศการและการประชุมไบเทค
วันที่ 13 กุมภาพันธ์ 2562 นางสาวนิสากร จึงเจริญธรรม รองปลัดกระทรวงอุตสาหกรรม เป็นประธานเปิดงานแสดงสินค้า Thailand Industrial Fair & Food Pack Asia 2019  ซึ่งมีการจัดบูทแสดงสินค้ากว่า 1,000 บูท จากหลากหลายประเทศ กิจกรรมเจรจาธุรกิจ รวมทั้งการจัดสัมมนาโดยไม่คิดค่าใช้จ่าย ซึ่งจัดขึ้นระหว่างวันที่ 13 - 14 กุมภาพันธ์ 2562 ณ เวทีกลาง ฮอลล์ 103 ศูนย์นิทรรศการและการประชุมไบเทค โดยมีคุณพรอนงค์ วงษ์นิพนธ์ ผู้อำนวยการฝ่ายการตลาด บริษัท ที.บี.พี. พับลิซเคชั่น จำกัด ให้การต้อนรับ
งาน Thailand Industrial Fair 2019 หรือ “สมาร์ทโซลูชั่นสร้างสรรค์การผลิตอัจฉริยะ” ทำหน้าที่ช่วยให้ธุรกิจของผู้ประกอบการ รวมทั้งผู้ผลิตได้ก้าวสู่ความสำเร็จในการทำธุรกิจ ตอบโจทย์กับความต้องการในตัวเทคโนโลยีและโซลูชั่นให้กับผู้ประกอบการ อาทิ เครื่องจักรอุตสาหกรรม อุปกรณ์เครื่องใช้ในอุตสาหกรรม อุปกรณ์ขนส่งและลำเลียง ระบบโลจิสติกส์ และอุตสาหกรรมดิจิทัล เป็นต้น
สำหรับ Food Pack Asia 2019  เป็นงานแสดงเทคโนโลยีและเครื่องจักรแปรรูปอาหาร เครื่องดื่ม และเครื่องจักรบรรจุภัณฑ์สำหรับอุตสาหกรรมอาหารอย่างครบวงจร สร้างโอกาสให้ผู้ประกอบการได้มาแสดงสินค้าและแสดงถึงศักยภาพ โดยนำสินค้าอุตสาหกรรมที่มีคุณภาพมาจัดจำหน่ายในราคาพิเศษ เพื่อกระตุ้นเศรษฐกิจและสนับสนุนให้นักธุรกิจอุตสาหกรรมไทยสามารถลดต้นทุนในการซื้อสินค้า เพิ่มศักยภาพการแข่งขันทางธุรกิจในยุคเศรษฐกิจปัจจุบัน

ที่มา : https://www.thaigov.go.th/news/contents/details/18777
