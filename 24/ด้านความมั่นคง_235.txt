รัฐบาลไทย-ข่าวทำเนียบรัฐบาล-มท. จับมือ ป.ป.ท. และหน่วยงานที่เกี่ยวข้อง ประชุมหารือประเมินความเสี่ยง เพื่อกำหนดมาตรการ/แนวทางในการป้องกันการทุจริต โครงการ 1 หมู่บ้าน 1 กิโลเมตร

วันอังคารที่ 19 มีนาคม 2562
มท. จับมือ ป.ป.ท. และหน่วยงานที่เกี่ยวข้อง ประชุมหารือประเมินความเสี่ยง เพื่อกำหนดมาตรการ/แนวทางในการป้องกันการทุจริต โครงการ 1 หมู่บ้าน 1 กิโลเมตร
มท. จับมือ ป.ป.ท. และหน่วยงานที่เกี่ยวข้อง ประชุมหารือประเมินความเสี่ยง เพื่อกำหนดมาตรการ/แนวทางในการป้องกันการทุจริต โครงการ 1 หมู่บ้าน 1 กิโลเมตร
วันนี้ (19 มี.ค. 62) เวลา 13.30 น. ที่ห้องประชุมสำนักตรวจราชการและเรื่องราวร้องทุกข์ อาคารดำรงราชานุภาพ กระทรวงมหาดไทย นายพรพจน์ เพ็ญพาส รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย ให้เป็นประธานการประชุมการประเมินความเสี่ยงการทุจริต เพื่อกำหนดมาตรการ/แนวทางในการป้องกันการทุจริต ภายใต้โครงการ 1 หมู่บ้าน 1 กิโลเมตร โดยมีผู้แทนหน่วยงานในสังกัดกระทรวงมหาดไทย ได้แก่ กรมการปกครอง กรมโยธาธิการและผังเมือง กรมส่งเสริมการปกครองท้องถิ่น และผู้แทนหน่วยงานต่างๆ ที่เกี่ยวข้อง อาทิ สำนักงาน ป.ป.ท. สำนักจเร กองอำนวยการรักษาความมั่นคงภายในราชอาณาจักร (กอ.รมน.) กรมสอบสวนคดีพิเศษ กรมทางหลวง เป็นต้น เข้าร่วมการประชุม
รองปลัดกระทรวงมหาดไทย กล่าวว่า การประชุมในวันนี้ สืบเนื่องจาก มติที่ประชุมคณะกรรมการอำนวยการต่อต้านการทุจริตแห่งชาติ เมื่อวันที่ 28 มกราคม 2562 มอบหมายให้กระทรวงมหาดไทย ศึกษารูปแบบการดำเนินโครงการ 1 หมู่บ้าน 1 กิโลเมตร เพื่อถอดบทเรียนกรณีตัวอย่างการดำเนินโครงการที่ถูกต้อง ที่ไม่มีเรื่องร้องเรียน และแจ้ง อปท. ให้นำแนวทางดำเนินการดังกล่าว ไปปรับใช้ตามความเหมาะสม และให้สำนักงาน ป.ป.ท. กำหนดกรอบมาตรการ/แนวทางการเฝ้าระวัง สำนักงาน ป.ป.ท. จึงได้ขอความร่วมมือศูนย์ปฏิบัติการต่อต้านการทุจริต กระทรวงมหาดไทย (ศปท.มท.) เป็นสื่อกลางในการประสานหน่วยงานที่เกี่ยวข้อง และในฐานะที่กระทรวงมหาดไทยเป็นหน่วยงานกำกับดูแล อปท.ซึ่งเป็นหน่วยงานที่ต้องดำเนินโครงการ 1 หมู่บ้าน 1 กิโลเมตร ซึ่งที่ประชุมในวันนี้ ได้ร่วมกันประเมิน วิเคราะห์ความเสี่ยงการทุจริต ที่อาจจะเกิดขึ้นในกระบวนงาน/ขั้นตอนของโครงการฯ เพื่อนำผลที่ได้จากการประเมิน วิเคราะห์ความเสี่ยงการทุจริต มากำหนดเป็นมาตรการ/แนวทางในการป้องกันการทุจริตในการปฏิบัติงานตามโครงการดังกล่าว โดยจะจัดทำเป็นแผนบริหารความเสี่ยง เพื่อใช้เป็นแนวทางในการปฏิบัติงานสำหรับหน่วยงานที่เกี่ยวข้องต่อไป ซึ่งโครงการ 1 หมู่บ้าน 1 กิโลเมตร เป็นโครงการที่เกิดขึ้นตามข้อเสนอของการยางแห่งประเทศไทย (กยท.) และได้ผ่านความเห็นชอบตามมติคณะรัฐมนตรีเมื่อวันที่ 4 ธันวาคม 2561 โดยมีวัตถุประสงค์เพื่อพยุงราคายางพาราที่ตกต่ำและเป็นการช่วยเหลือเกษตรกรชาวสวนยาง โดยกำหนดให้มีการใช้ยางพาราในการจัดทำถนนของชุมชน/หมู่บ้าน ถึงแม้ปัจจุบันจะมีคู่มือข้อแนะนำเกี่ยวกับการก่อสร้างถนนดินซีเมนต์ปรับปรุงคุณภาพด้วยยางพาราสำหรับงานถนนท้องถิ่นแล้วก็ตาม แต่การดำเนินงานที่ผ่านมาของโครงการฯ มีความล่าช้า เนื่องจากอุปสรรคและข้อจำกัดหรือความไม่เข้าใจในหลักการของการดำเนินงานภายใต้โครงการฯ ดังกล่าว ซึ่งหน่วยงานที่เกี่ยวข้องจะต้องดำเนินการให้มีความชัดเจน และเห็นผลอย่างเป็นรูปธรรม
รองปลัดกระทรวงมหาดไทย กล่าวเพิ่มเติมว่า ที่ประชุมได้พิจารณาข้อเสนอ/ขั้นตอนที่มีความเสี่ยงการทุจริตของโครงการ 1 หมู่บ้าน 1 กิโลเมตร เพื่อประเมินความเสี่ยงการทุจริตที่อาจจะเกิดขึ้นในกระบวนงาน อาทิ 1) ขั้นตอนการทำงานที่มีความเสี่ยงการทุจริต เช่น การจัดทำโครงการ การควบคุมวัสดุ การออกแบบการก่อสร้าง การปรับแผนพัฒนา อปท. การขออนุมัติใช้งบประมาณ เป็นต้น 2) การเหตุการณ์ความเสี่ยงการทุจริต  เช่น การอนุมัติจัดซื้อจัดจ้าง การกำกับควบคุมให้เป็นไปตามมาตรฐาน และการตรวจรับงาน 3) มาตรการ/กิจกรรม/แนวทางป้องกันการทุจริต เช่น การประเมินความเสี่ยง การควบคุม กำกับและติดตามงาน เป็นต้น ทั้งนี้ กระทรวงมหาดไทยมีความยินดี และพร้อมที่จะให้การสนับสนุน สำนักงาน ป.ป.ท. และหน่วยงานที่เกี่ยวข้อง เพื่อให้การขับเคลื่อนโครงการฯ ดังกล่าว เกิดผลสัมฤทธิ์ของงานในระดับพื้นที่อย่างเป็นรูปธรรม และมีผลการดำเนินงานที่มีประสิทธิภาพ โปร่งใส และตรวจสอบได้

ที่มา : https://www.thaigov.go.th/news/contents/details/19442
