รัฐบาลไทย-ข่าวทำเนียบรัฐบาล-กระทรวงดิจิทัลฯ ร่วมเป็นสักขีพยาน MOU “การพัฒนาโครงสร้างพื้นฐานรองรับนวัตกรรมดิจิทัล” ผลักดันแพลตฟอร์มการพัฒนาผลิตภัณฑ์ชิ้นใหม่

วันพฤหัสบดีที่ 24 มกราคม 2562
กระทรวงดิจิทัลฯ ร่วมเป็นสักขีพยาน MOU “การพัฒนาโครงสร้างพื้นฐานรองรับนวัตกรรมดิจิทัล” ผลักดันแพลตฟอร์มการพัฒนาผลิตภัณฑ์ชิ้นใหม่
กระทรวงดิจิทัลฯ
นายพันธุ์ศักดิ์ ศิริรัชตพงษ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม ร่วมเป็นสักขีพยานบันทึกข้อตกลงความร่วมมือ (MOU) “การพัฒนาโครงสร้างพื้นฐานรองรับนวัตกรรมดิจิทัล” ระหว่าง สำนักงานส่งเสริมเศรษฐกิจดิจิทัล (DEPA) กับ บริษัท แอดวานซ์ ไวร์เลส เน็ทเวอร์ค จำกัด หรือ AWN (บริษัทในเครือ AIS) เมื่อวันที่ 23 มกราคม 2562 ณ ที่ทำการสำนักงานส่งเสริมเศรษฐกิจดิจิทัล อาคารลาดพร้าวฮิลล์ ถนนลาดพร้าวซอย 4 แขวงจอมพล เขตจตุจักร กรุงเทพฯ โดยมีวัตถุประสงค์เพื่อให้ DEPA และ AIS ร่วมกันส่งเสริมและพัฒนาเศรษฐกิจดิจิทัลในทุกๆ ด้าน ประกอบด้วย การร่วมพัฒนาแพลตฟอร์มสำหรับนักพัฒนา ซึ่งรวบรวมเครื่องมือต่างๆ สำหรับเอื้อให้นักพัฒนาเกิดความคิดสร้างสรรค์ในการพัฒนาผลิตภัณฑ์ใหม่ๆ ทางด้านนวัตกรรมดิจิทัล และส่งเสริมผลักดันให้ผลิตภัณฑ์ที่ผลิตขึ้นเหล่านั้นออกสู่ตลาดได้จริง อีกทั้งยังให้คำปรึกษาเกี่ยวกับการพัฒนาผลิตภัณฑ์ใหม่ๆ ในด้านการนำเทคโนโลยีด้านดิจิทัลเข้ามาช่วยแก้ปัญหาต่างๆ นอกจากนี้ยังพัฒนานวัตกรรมดิจิทัลใหม่ๆ ในอนาคต รวมไปถึงสนับสนุนเทคโนโลยีดิจิทัลทั้งในระดับชาติ และระดับนานาชาติ
****************************

ที่มา : https://www.thaigov.go.th/news/contents/details/18324
