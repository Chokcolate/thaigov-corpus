รัฐบาลไทย-ข่าวทำเนียบรัฐบาล-สธ.จัดสรรงบ 563 ล้านบาท พัฒนารพ.สต.ขนาดใหญ่ ปรับระบบบริการปฐมภูมิ

วันเสาร์ที่ 23 กุมภาพันธ์ 2562
สธ.จัดสรรงบ 563 ล้านบาท พัฒนารพ.สต.ขนาดใหญ่ ปรับระบบบริการปฐมภูมิ
กระทรวงสาธารณสุข จัดสรรงบประมาณกว่า 563 ล้านบาท พัฒนาโรงพยาบาลส่งเสริมสุขภาพตำบลขนาดใหญ่ ปรับระบบสุขภาพปฐมภูมิ บริการประชาชนในพื้นที่ ลดการเดินทาง และลดความแออัดบริการในโรงพยาบาลใหญ่
กระทรวงสาธารณสุข จัดสรรงบประมาณกว่า 563 ล้านบาท พัฒนาโรงพยาบาลส่งเสริมสุขภาพตำบลขนาดใหญ่ ปรับระบบสุขภาพปฐมภูมิ บริการประชาชนในพื้นที่ ลดการเดินทาง และลดความแออัดบริการในโรงพยาบาลใหญ่
นายแพทย์ประพนธ์ ตั้งศรีเกียรติกุล รองปลัดกระทรวงสาธารณสุข ให้สัมภาษณ์ว่า กระทรวงสาธารณสุขได้รับจัดสรรงบประมาณกว่า 563 ล้านบาท ปีงบประมาณ 2562 เพื่อพัฒนาโรงพยาบาลส่งเสริมสุขภาพตำบลขนาดใหญ่ จำนวน 1,087 แห่ง ปรับระบบบริการที่จำเป็นและเพียงพอสำหรับระบบบริการปฐมภูมิ อาทิ การดูแลคุณภาพแม่และเด็ก การฝากครรภ์ การตรวจรักษาทางการแพทย์ บริการครอบคลุมทุกมิติ มีมาตรฐานที่สูงขึ้น เหมาะสมกับการเปลี่ยนแปลงของสังคมชนบทที่เป็นสังคมเมืองเพิ่มมากขึ้น ประชาชนเข้าถึงบริการที่มีคุณภาพ สะดวก รวดเร็ว ประหยัดค่าใช้จ่ายไม่ต้องเดินทางเข้ารับบริการในโรงพยาบาลขนาดใหญ่ที่อยู่ไกล และลดความแออัดของผู้รับบริการในโรงพยาบาล
ทังนี้ แผนการพัฒนาระบบบริการโรงพยาบาลส่งเสริมสุขภาพตำบลขนาดใหญ่ จะมีการจัดหาครุภัณฑ์ทางการแพทย์ ประกอบด้วย เครื่องวัดความดันโลหิตแบบสอดแขนอัตโนมัติ เครื่องปั่นฮีมาโตคริต เครื่องนึ่งฆ่าเชื้อขนาดใหญ่ (Autoclave) เครื่องฟังเสียงหัวใจทารกในครรภ์ (Doptone) เครื่องวัดความอิ่มตัวของออกซิเจนในเลือด (Pulse Oximeter) ชนิดพกพา เครื่องผลิตออกซิเจนขนาด 8 ลิตร เครื่องคอมพิวเตอร์ สำหรับประมวลผล นอกจากนี้ ได้จัดหาครุภัณฑ์การแพทย์ตามความขาดแคลนสำหรับรพ.สต.ขนาดใหญ่ ประกอบด้วย ยูนิตทำฟัน จำนวน 47 แห่ง เครื่องวัดคลื่นไฟฟ้าหัวใจชนิด 12 ลีด พร้อมระบบแปรผลอัตโนมัติ (EKG) จำนวน 72 แห่ง และเครื่องกระตุกหัวใจไฟฟ้าชนิดอัตโนมัติ (AED) จำนวน 297 แห่ง
***************************************** 23 กุมภาพันธ์ 2562

ที่มา : https://www.thaigov.go.th/news/contents/details/18956
