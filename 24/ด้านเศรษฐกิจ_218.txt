รัฐบาลไทย-ข่าวทำเนียบรัฐบาล-กระทรวงอุตสาหกรรมพร้อมหน่วยงานพันธมิตรเข้าพื้นที่ช่วยเหลือเยียวยาผู้ประสบภัยจากพายุปาบึก.อย่างต่อเนื่อง

วันจันทร์ที่ 14 มกราคม 2562
กระทรวงอุตสาหกรรมพร้อมหน่วยงานพันธมิตรเข้าพื้นที่ช่วยเหลือเยียวยาผู้ประสบภัยจากพายุปาบึก.อย่างต่อเนื่อง
ความคืบหน้าการเข้าดูแล และช่วยเหลือเยียวยาแก่ผู้ได้รับผลกระทบจากความเสียหายจากภัยพิบัติพายุโซนร้อนปาบึก ของกระทรวงอุตสาหกรรม โดยสำนักงานอุตสาหกรรมจังหวัดชุมพร ได้ลงพื้นที่ ณ ชุมชนบ้านเกาะพิทักษ์ ตำบลบางน้ำจืด
ความคืบหน้าการเข้าดูแล และช่วยเหลือเยียวยาแก่ผู้ได้รับผลกระทบจากความเสียหายจากภัยพิบัติพายุโซนร้อนปาบึก ของกระทรวงอุตสาหกรรม โดยสำนักงานอุตสาหกรรมจังหวัดชุมพร ได้ลงพื้นที่ ณ ชุมชนบ้านเกาะพิทักษ์ ตำบลบางน้ำจืด อำเภอหลังสวน จังหวัดชุมพร ซึ่งเป็นหมู่บ้านที่ได้รับความเสียหายจากภัยพิบัติพายุโซนร้อนปาบึก โดยได้ดำเนินการให้ความช่วยเหลือเบื้องต้น ได้แก่
1. ให้การช่วยเหลืออพยพคนจากชุมชนบ้านเกาะพิทักษ์มาพักอาศัยอยู่ที่วัดทองโข ตำบลบางน้ำจืด อำเภอหลังสวน จังหวัดชุมพร พร้อมทั้งให้การช่วยเหลือในเรื่องอาหาร ยาสามัญประจำบ้านและประสานหน่วยงานที่เกี่ยวข้องให้ความช่วยเหลือในด้านต่างๆ และให้การช่วยเหลืออพยพคนกลับไปยังเกาะพิทักษ์
2. ร่วมกับชุมชนบ้านเกาะพิทักษ์ สำรวจความเสียหายที่เกิดขึ้นเพื่อเตรียมความพร้อมฟื้นฟูเยียวยาในส่วนที่ได้รับผลกระทบเกิดความเสียหาย
3.ดำเนินการฟื้นฟูเยียวยาในส่วนที่ได้รับความเสียหาย ซึ่งในเบื้องต้นได้ร่วมกับวิทยาลัยการอาชีพหลังสวนทำการซ่อมแซมอาคาร สถานที่ เครื่องใช้ไฟฟ้า เครื่องมือเครื่องจักรที่ใช้ในการประกอบกิจการ เครื่องมือในการประกอบอาชีพ ของผู้ที่ได้รับความเสียหายจากภัยพิบัติ ซึ่งคาดว่าจะแล้วเสร็จภายใน 2-3 วันนี้
ทั้งนี้ จากนโยบายของรัฐมนตรีว่าการกระทรวงอุตสาหกรรม ในการให้ซ่อม สร้าง และฟื้นฟูต่อยอดผู้ประกอบการที่ได้รับความเสียหาย นั้น อุตสาหกรรมจังหวัดในพื้นที่ที่ได้รับความเสียหายจะเร่งสำรวจความเสียหาย ความต้องการของผู้ประสบภัย และจะติดตามเฝ้าระวังสถานการณ์และให้ความช่วยเหลือ พร้อมรายงานความคืบหน้ามายังส่วนกลางทราบตลอดเวลา รวมถึงการพลิกวิกฤตเป็นโอกาสในการปรับเปลี่ยนเครื่องจักร อุปกรณ์ และโมเดลการทำธุรกิจ เช่น การใช้ IT เพื่อยื่นขอเงินทุนสนับสนุนจาก ธพว. กสอ. และ สสว. ต่อไป
----------------------------------

ที่มา : https://www.thaigov.go.th/news/contents/details/18120
