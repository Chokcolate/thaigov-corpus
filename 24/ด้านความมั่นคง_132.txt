รัฐบาลไทย-ข่าวทำเนียบรัฐบาล-มท. น้อมนำแนวพระราชดำริ “เทิด ด้วย ทำ” ส่งเสริมทุกภาคส่วนร่วมอนุรักษ์  ฟื้นฟู พัฒนา ทรัพยากรธรรมชาติ สู่การพัฒนาที่ยั่งยืน

วันอังคารที่ 5 กุมภาพันธ์ 2562
มท. น้อมนำแนวพระราชดำริ “เทิด ด้วย ทำ” ส่งเสริมทุกภาคส่วนร่วมอนุรักษ์  ฟื้นฟู พัฒนา ทรัพยากรธรรมชาติ สู่การพัฒนาที่ยั่งยืน
มท. น้อมนำแนวพระราชดำริ “เทิด ด้วย ทำ” ส่งเสริมทุกภาคส่วนร่วมอนุรักษ์
ฟื้นฟู พัฒนา ทรัพยากรธรรมชาติ สู่การพัฒนาที่ยั่งยืน
เมื่อวันที่ 4 ก.พ. 62 เวลา 09.00 น. นายพรพจน์ เพ็ญพาส รองปลัดกระทรวงมหาดไทย ได้รับมอบหมายจาก พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ให้เข้าร่วมเป็นเกียรติและกล่าวนโยบายในงาน
“เทิด ด้วย ทำ” ประจำปี 2562 รักษ์คลอง กทม. ร่วมกัน ณ โรงเรียนแก่นทองอุปถัมภ์ เขตประเวศ กรุงเทพมหานคร ซึ่งจัดขึ้นโดยมูลนิธิอุทกพัฒน์ในพระบรมราชูปถัมภ์ร่วมกับหน่วยงานภาคีเครือข่าย ทั้งภาครัฐและภาคเอกชน เพื่อสนับสนุนการดำเนินงานด้านการดูแลรักษาคลองในกรุงเทพฯ อย่างมีส่วนร่วม
นายพรพจน์ เพ็ญพาส กล่าวว่า กระทรวงมหาดไทยมีความยินดีที่ได้ร่วมเทิดพระเกียรติพระบาทสมเด็จพระปรมินทรมหาภูมิพลอดุลยเดช บรมนาถบพิตร ภายใต้งาน “เทิด ด้วย ทำ” และแสดงเจตนารมณ์ในการน้อมนำแนวพระราชดำริ ด้านการบริหารจัดการน้ำมาต่อยอดและประยุกต์ใช้ในการทำงานร่วมกัน เพื่อการขับเคลื่อนงานอนุรักษ์ ฟื้นฟู พัฒนา และบริหารจัดการทรัพยากรธรรมชาติและสิ่งแวดล้อม ซึ่งจะทำให้เกิดตัวแบบการบริหารจัดการเชิงพื้นที่อย่างมีส่วนร่วมขยายผลไปยังพื้นที่ต่างๆ ทั่วประเทศ
รองปลัดกระทรวงมหาดไทย กล่าวเพิ่มเติมว่า โครงการ “เทิด ด้วย ทำ” มีวัตถุประสงค์ เพื่อฟื้นฟู พัฒนา บริหารจัดการ ทรัพยากรธรรมชาติ ดิน น้ำ ป่า และการรักษาสิ่งแวดล้อม สำหรับกิจกรรมจิตอาสาภายในงาน ประกอบด้วย การประกอบเครื่องเติมอากาศ การประกอบถังดักไขมันในครัวเรือน และการเก็บขยะและปลูกต้นพุทธรักษาบริเวณริมคลอง โดยมุ่งเน้นที่การสร้างเครือข่ายเยาวชน และประชาชน ให้ตระหนักถึงความสำคัญในการจัดการ ดิน น้ำ และป่า ซึ่งผลที่คาดว่าจะได้รับจากกิจกรรมดังกล่าว คือ 1) ประชาชนและเยาวชนที่ร่วมโครงการ ได้น้อมนำแนวพระราชดำริของพระบาทสมเด็จพระเจ้าอยู่หัว ด้วยการลงมือทำ ฟื้นฟู พัฒนา และรักษาสิ่งแวดล้อม ดิน น้ำ และป่า 2) หน่วยงานภาครัฐ ภาคเอกชน ประชาชน และเยาวชน มีจุดเริ่มต้น และคำมั่นสัญญา ในการรักษาสิ่งแวดล้อมที่ดี ในพื้นที่ของตนอย่างต่อเนื่อง และ 3) กลุ่มเยาวชนสามารถถ่ายทอด และเป็นสื่อกลางในการแลกเปลี่ยน การแก้ไขปัญหาด้านสิ่งแวดล้อม ซึ่งถือเป็นการวางรากฐานด้านการอนุรักษ์ ฟื้นฟู พัฒนา ทรัพยากรธรรมชาติ และสิ่งแวดล้อมที่ยั่งยืน
สุดท้าย รองปลัดกระทรวงมหาดไทย กล่าวเน้นย้ำว่า กระทรวงมหาดไทยมีความตระหนักถึงความสำคัญของทรัพยากรธรรมชาติและสิ่งแวดล้อม และในฐานะที่เป็นหน่วยงานหลักในการขับเคลื่อนนโยบายของรัฐบาล
ไปสู่การปฏิบัติในพื้นที่ กระทรวงมหาดไทยพร้อมที่จะร่วมมือกับทุกภาคส่วน ในการน้อมนำแนวพระราชดำริ ด้านการบริหารจัดการน้ำมาต่อยอด และประยุกต์ใช้ในการทำงานร่วมกันระหว่างภาครัฐ ภาคเอกชน ท้องถิ่น และชุมชน
เพื่อการขับเคลื่อนงานอนุรักษ์ ฟื้นฟู พัฒนา และบริหารจัดการทรัพยากรธรรมชาติและสิ่งแวดล้อมอย่างยั่งยืน และจะยึดถือเป็นภารกิจสำคัญต่อไป

ที่มา : https://www.thaigov.go.th/news/contents/details/18580
