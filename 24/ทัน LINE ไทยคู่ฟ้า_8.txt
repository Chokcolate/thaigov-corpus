รัฐบาลไทย-ข่าวทำเนียบรัฐบาล-​"5 เหตุผล ทำไมโครงการบ้านล้านหลังถึงบูม"

วันจันทร์ที่ 24 ธันวาคม 2561
​"5 เหตุผล ทำไมโครงการบ้านล้านหลังถึงบูม"
--
ได้กระแสตอบรับกันเป็นอย่างดี สำหรับโครงการ “บ้านล้านหลัง” หรือชื่อเรียกอย่างเป็นทางการว่า โครงการสินเชื่อเพื่อที่อยู่อาศัยแห่งรัฐ ที่รัฐบาลอนุมัติกรอบวงเงินสินเชื่อเพื่อสนับสนุนให้ประชาชนมีที่อยู่อาศัยในราคาที่เหมาะสม รายละไม่เกิน 1,000,000 บาท ภายใต้กรอบวงเงินรวม 50,000 ล้านบาท ดำเนินการโดยธนาคารอาคารสงเคราะห์ (ธอส.)
ความคืบหน้าล่าสุด ที่ได้เปิดให้มีการจองสิทธิสินเชื่อโครงการบ้านล้านหลัง พบว่ามียอดวงเงินจองสูงสุดเกือบ 130,000 ล้านบาท โดยสาขาภาคตะวันออกเฉียงเหนือ มียอดจองสิทธิสูงสุด 29,000 ล้านบาท สาขาภาคใต้ มียอดจอง 27,000 ล้านบาท สาขาภาคกลาง ยอดจอง 19,000 ล้านบาท กรุงเทพฯ และปริมณฑล มียอดจอง 18,000 ล้านบาท สาขาภาคตะวันออก 16,000 ล้านบาท สาขาภาคเหนือ ยอดจอง 13,000 ล้านบาท และสาขาภาคตะวันตกยอดจอง 5,000 ล้านบาท
มาดูกันว่า 5 เหตุผล ทำไมโครงการบ้านล้านหลังถึงมียอดจองสิทธิทะลุแสนล้าน
1. ความต้องการมีบ้านของผู้มีรายได้น้อย
เพราะบ้านเป็นหนึ่งในปัจจัย 4 ของมนุษย์ ทุกคนอยากมีที่อยู่อาศัยที่มั่นคง แข็งแรง เพื่อพักอาศัยร่วมกับคนในครอบครัวได้อย่างมีความสุข ซึ่งเงื่อนไขของโครงการนี้ ทำให้ผู้ที่ทำงานประจำหรือประกอบอาชีพอิสระที่ยังเช่าพักอาศัยกับเอกชน สามารถซื้อบ้านเป็นของตนเองได้ง่ายขึ้นในราคาที่เหมาะสม
2. โครงการตอบโจทย์คนอยากมีบ้าน
เนื่องจากปัจจุบันผู้มีรายได้น้อยส่วนใหญ่ที่เช่าบ้านอยู่ จะเสียค่าเช่าบ้านประมาณเดือนละ 3,000-4,000 บาท หากสามารถจ่ายค่าเช่าได้ทุกเดือน ก็สามารถผ่อนชำระค่าบ้านตัวเองเดือนละ 3,800 บาท ได้เช่นกัน อีกทั้งเป็นการสร้างสินทรัพย์เพื่อความมั่งคั่งของตนเองได้ด้วย
3. รัฐบาลสนับสนุนสินเชื่อเงื่อนไขผ่อนปรน
โดยมีวงเงินโครงการถึง 50,000 ล้านบาท ให้สินเชื่อสูงสุดไม่เกิน 1,000,000 บาท
โดยสามารถผ่อนชำระได้นานสูงสุด 40 ปี โดยอายุผู้กู้ เมื่อรวมกับระยะเวลาการกู้ต้องไม่เกิน 70 ปี
4. ราคาบ้านไม่สูงเกินไป
ราคาซื้อข่ายต่อหน่วยไม่เกิน 1,000,000 บาท เป็นสิ่งดึงดูดใจผู้มีรายได้น้อย ทำให้ไม่เป็นภาระในการผ่อนส่งมากจนเกินไป นอกจากนี้ การเดินทางในปัจจุบันสะดวกรวดเร็วมากขึ้น การเลือกซื้อบ้านในเมืองราคาถูกลงจึงเป็นอีกทางเลือกหนึ่งของประชาชน รวมถึงการสร้างที่อยู่อาศัยบนที่ดินของตัวเอง การซื้อบ้านจัดสรร บนที่ดินของรัฐ เอกชน การเคหะ บ้านมือสอง หรือแม้แต่ทรัพย์สินรอการขาย ของสถาบันการเงินและกรมบังคับคดี ทั้งในกรุงเทพฯ ปริมณฑล และต่างจังหวัด ก็เป็นเงื่อนไขดี ๆ ที่คนสนใจ
5. อัตราดอกเบี้ยต่ำ มีสิทธิพิเศษค่าธรรมเนียม
สำหรับผู้ที่มีรายได้ไม่ถึง 25,000 บาทต่อเดือน อัตราดอกเบี้ยปีที่ 1 - 5 คิดคงที่ 3% ต่อปี กรณีกู้ 1 ล้านบาท ผ่อนชำระ 5 ปีแรก เริ่มต้นเดือนละ 3,800 บาท หลังจากนั้นให้เป็นไปตามที่ธนาคารกำหนด พร้อมฟรีค่าธรรมเนียมการยื่นกู้ ค่าประเมินราคาหลักประกัน ค่าจดทะเบียนสิทธิและนิติกรรม และค่าจดทะเบียนนิติกรรมจำนอง อีกด้วย
แต่หากรายได้เกิน 25,000 บาทต่อเดือน อัตราดอกเบี้ยปีที่ 1 - 3 คงที่ 3% ต่อปี เงินกู้ 1 ล้านบาท ผ่อนชำระ 3 ปีแรก เริ่มต้นเพียง 3,800 บาท หลังจากนั้นคิดอัตราดอกเบี้ยตามที่ธนาคารกำหนด
และเนื่องจากมีผู้ให้ความสนใจโครงการนี้เป็นจำนวนมาก ทาง ธอส. เตรียมพิจารณาขอขยายวงเงินโครงการบ้านล้านหลังให้กับผู้ที่จองสิทธิเกินวงเงิน 50,000 ล้านบาท ในระยะที่ 2 เสนอต่อคณะรัฐมนตรี เพื่อพิจารณาวงเงินใหม่อีกครั้ง
รวมถึงการขยายมาตรการอื่น ๆ เพื่อให้ผู้มีรายได้น้อยมีที่อยู่อาศัยมากขึ้น รวมถึงการสร้างบ้านเพื่อผู้สูงอายุ
นอกจากนี้ รัฐบาลยังส่งเสริมให้มีการร่วมทุนระหว่างภาครัฐและเอกชนในการจัดทำโครงการนำร่องกับบริษัทพัฒนาอสังหาริมทรัพย์พื้นที่ที่มีศักยภาพ เช่น ขอนแก่น นครราชสีมา อุดรธานี สุราษฎร์ธานี และปทุมธานี เพื่อพัฒนาโครงการที่พักอาศัยที่สอดคล้องกับการพัฒนาเมืองในแต่ละพื้นที่ ซึ่งคาดว่าจะมีภาคเอกชนสนใจเข้าร่วมมากขึ้น เพราะประชาชนยังมีความต้องการบ้านอยู่อีกมาก
และสำหรับผู้ที่ได้ลงทะเบียนจองสิทธิไว้ สามารถนำหลักฐานการจองไปยื่นคำขอกู้ภายในวัน/เวลาที่ธนาคารกำหนด โดยตรวจสอบวันที่สามารถยื่นเอกสารขอสินเชื่อได้ที่ www.ghbank.co.th ตั้งแต่วันที่ 25 ธ.ค. 61 เป็นต้นไป
ผู้จองก่อนมีสิทธิได้ลำดับการยื่นกู้ก่อน โดยรอบแรกยื่นกู้ 2 ม.ค. 62 และเมื่อถึงลำดับของตนเองแล้ว ต้องติดต่อยื่นคำขอกู้กับธนาคารภายใน 90 วัน
สอบถามรายละเอียดเพิ่มเติมได้ที่ ธนาคารอาคารสงเคราะห์ ทุกสาขาทั่วประเทศ หรือศูนย์ลูกค้าสัมพันธ์ โทร. 0 2645 9000
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/17731
