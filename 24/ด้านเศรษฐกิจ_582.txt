รัฐบาลไทย-ข่าวทำเนียบรัฐบาล-ธนาคารกรุงไทย ฉลองครบรอบ 53 ปี กรุงไทยคุณธรรม สร้างปรากฏการณ์ NEXT สู่อนาคต ด้วย 5 ฟีเจอร์ใหม่

วันพฤหัสบดีที่ 14 มีนาคม 2562
ธนาคารกรุงไทย ฉลองครบรอบ 53 ปี กรุงไทยคุณธรรม สร้างปรากฏการณ์ NEXT สู่อนาคต ด้วย 5 ฟีเจอร์ใหม่
ธนาคารกรุงไทย ได้จัดงานฉลองครบรอบ 53 ปี กรุงไทยคุณธรรม สร้างปรากฏการณ์ NEXT สู่อนาคต
วันนี้ (14 มีนาคม 2562) ธนาคารกรุงไทย ได้จัดงานฉลองครบรอบ 53 ปี กรุงไทยคุณธรรม สร้างปรากฏการณ์ NEXT สู่อนาคต โดยคณะกรรมการธนาคาร ผู้บริหาร และพนักงานได้ร่วมกันตักบาตรข้าวสารอาหารแห้ง แด่พระภิกษุสงฆ์ จำนวน 54 รูป ถวายภัตตาหารแด่ สมเด็จพระพุฒาจารย์ (สนิท ชวนปญฺโญ) เจ้าอาวาสวัดไตรมิตรวิทยารามวรวิหาร รวมทั้งร่วมกันบริจาคเงินให้แก่มูลนิธิเทคโนโลยีสารสนเทศตามพระราชดำริสมเด็จพระเทพรัตนราชสุดาฯ สยามบรมราชกุมารี เพื่อสนับสนุน และพัฒนาการนำเทคโนโลยีสารสนเทศไปประยุกต์ใช้ เพิ่มโอกาสในการศึกษา อาชีพ และการมีคุณภาพชีวิตที่ดี หลังจากนั้นได้จัดงานฉลองความสำเร็จ แอปพลิเคชั่น กรุงไทย NEXT 5 เดือน 5 ล้านผู้ใช้งาน 500 ล้านรายการ พร้อมเปิดตัว 5 ฟีเจอร์ใหม่ รวมทั้งจัดกิจกรรมตลาดนัดไร้เงินสด กรุงไทย NEXT Fair โดยมี ดร.เอกนิติ นิติทัณฑ์ประภาศ ประธานกรรมการ นายผยง ศรีวณิช กรรมการผู้จัดการใหญ่ พร้อมด้วย ณเดชน์ คูกิมิยะ พรีเซ็นเตอร์ แอปฯ กรุงไทย NEXT ร่วมเปิด งาน ณ อาคารสำนักงานใหญ่
ดร.เอกนิติ นิติทัณฑ์ประภาศ กล่าวว่า ตลอดระยะเวลา 53 ปีที่ผ่านมา ในฐานะธนาคารพาณิชย์ของรัฐ และเป็นเสาหลักของเศรษฐกิจชาติ ธนาคารได้มีส่วนร่วมในการผลักดันนโยบายสำคัญของประเทศ การพัฒนาโครงสร้างพื้นฐานระบบการชำระเงินอิเล็กทรอนิกส์ของประเทศ ตลอดจนตอบสนองนโยบาย Digital Economy และ National e-Payment ของภาครัฐอย่างเต็มที่ เพื่อดูแลประชาชนในระดับฐานรากให้เข้าถึงบริการทางการเงินอย่างทั่วถึง นอกจากนี้ ยังให้ความสำคัญกับการเติบโตที่ยั่งยืน การดูแลทุกภาคส่วนอย่างเท่าเทียมและยุติธรรม วางระบบการบริหารจัดการภายใต้กรอบการกำกับดูแลกิจการที่ดี โปร่งใส ใส่ใจคุณธรรม มุ่งเน้นการสร้างคุณธรรมภายในองค์กร รวมทั้งต่อต้านการทุจริตคอร์รัปชั่นทุกรูปแบบ ตามหลักการ Zero Tolerance โดยเฉพาะอย่างยิ่งการปลูกจิตสำนึกพนักงานให้ยึดมั่นในการปฏิบัติงานด้วยความถูกต้อง ซื่อสัตย์ สุจริต  บริการลูกค้าโดย ยึดหลัก Market Conduct ให้ข้อมูลลูกค้าที่ครบถ้วนและถูกต้อง รวมทั้งยกระดับ 3 Lines of Defense โดยเชื่อมั่นว่าการเป็นองค์กรกรุงไทยคุณธรรม ยึดหลักบรรษัทภิบาลเป็นกรอบสำคัญในการปฏิบัติงาน จะทำให้ลูกค้าและประชาชนเกิดความเชื่อมั่น ให้ความไว้วางใจ ซึ่งจะช่วยให้ธนาคารสามารถรักษาและขยายฐานลูกค้าไปได้อย่างกว้างขวางและมั่นคง เพิ่มโอกาสในการขยายฐานลูกค้ากลุ่มใหม่ที่มีศักยภาพ เติบโตอย่างแข็งแกร่งและมีเสถียรภาพ เป็นธนาคารชั้นนำของประเทศต่อไป
ด้าน นายผยง ศรีวณิช เปิดเผยว่า ตลอด 5 เดือนที่ผ่านมา หลังเปิดตัว กรุงไทย NEXT ปรากฏว่า มียอดผู้ใช้งานถึง 5 ล้านยูสเซอร์ และมียอดธุรกรรมสูงกว่า 500 ล้านครั้ง และธนาคารยังเดินหน้าเชื่อมต่อไปสู่ลูกค้าในทุกกลุ่ม ทุกสาขาอาชีพ ทั่วทุกภูมิภาค ให้สามารถเข้าถึงธุรกรรมทางการเงินออนไลน์ผ่าน กรุงไทย NEXT ที่ใช้ง่าย สะดวก ปลอดภัย และมีเครือข่ายการทำธุรกรรมการเงินครอบคลุมที่สุดในประเทศ ธนาคารได้ลงพื้นที่ทํากิจกรรมทางการตลาดอย่างเข้มข้นและต่อเนื่อง โดยเฉพาะกิจกรรมด้านวัฒนธรรมและประเพณีอันดีงามของท้องถิ่น และในโอกาสฉลองครบรอบ 53 ปี
เพื่อขับเคลื่อนธนาคารสู่การเป็น Invisible Banking อย่างแท้จริง และสร้างปรากฏการณ์กรุงไทย NEXT สู่อนาคต ธนาคารได้พัฒนา 5 ฟีเจอร์ใหม่ สำหรับ กรุงไทย NEXT ได้แก่ บริการถอนเงินไม่ใช้บัตร ผ่านเครื่องเอทีเอ็มกรุงไทยกว่า 8,800 เครื่องทั่วประเทศ เปิดบัญชีออนไลน์ไม่มีขั้นต่ำ ไม่เสียค่าธรรมเนียมรักษาบัญชี บริการตรวจสอบเครดิตบูโรออนไลน์ ด้วยตนเอง ตลอด 24 ชั่วโมง Krungthai Connext  รู้ทุกความเคลื่อนไหวทางการเงินผ่าน LINE สมัครง่าย ไม่มีค่าใช้จ่าย และ สมาร์ท AI ระบบอัจฉริยะที่รู้ใจ แนะนำรายการธุรกรรมที่สำคัญ พร้อมโปรโมชั่นพิเศษเฉพาะผู้ใช้งานแต่ละท่าน ทั้งนี้ เพื่อให้กรุงไทย NEXT ตอบโจทย์ทุกความต้องการของลูกค้า
ณเดชน์ คูกิมิยะ พรีเซ็นเตอร์ กรุงไทย NEXT กล่าวปิดท้ายว่า ขอเชิญชวนประชาชนร่วมสัมผัส 5 ฟีเจอร์ใหม่ของกรุงไทย NEXT ที่ใช้งานง่าย สะดวก รวดเร็ว ปลอดภัย และตอบโจทย์ไลฟ์สไตล์การทำธุรกรรมทางการเงินของคนยุคดิจิทัล โดยที่ผ่านมาได้มีโอกาสลงพื้นที่ทำกิจกรรมร่วมกับธนาคารกรุงไทยในจังหวัดต่างๆ รู้สึกประทับใจมากที่ประชาชนในภูมิภาคต่างๆ มีโอกาสใช้บริการกรุงไทย NEXT ทำให้ชีวิตครบแอปเดียวอยู่ และภูมิใจที่เป็นส่วนหนึ่งในการร่วมผลักดันประเทศให้ก้าวสู่สังคมไร้เงินสดอย่างแท้จริง

ที่มา : https://www.thaigov.go.th/news/contents/details/19335
