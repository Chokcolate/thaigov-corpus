รัฐบาลไทย-ข่าวทำเนียบรัฐบาล-กระทรวงเกษตรฯ ผลักดันมาตรการส่งเสริมภาคเกษตร เพื่อลดความเหลื่อมล้ำเศรษฐกิจฐานราก

วันพฤหัสบดีที่ 24 มกราคม 2562
กระทรวงเกษตรฯ ผลักดันมาตรการส่งเสริมภาคเกษตร เพื่อลดความเหลื่อมล้ำเศรษฐกิจฐานราก
รัฐบาลผลักดันมาตรการส่งเสริมการเพิ่มประสิทธิภาพการผลิตสินค้าเกษตร ส่งเสริมการเพาะปลูกพืชปลอดสารพิษ การจัดทำแผนการส่งเสริมและพัฒนาการตลาด และการบริหารจัดการภาคการเกษตรอย่างยั่งยืน
สืบเนื่องจากพลเอกประยุทธ์ จันทร์โอชา นายกรัฐมนตรี เดินทางตรวจราชการในพื้นที่จังหวัดนครปฐม เพื่อติดตามขับเคลื่อนนโยบายสำคัญเร่งด่วนของรัฐบาล เมื่อวันที่ 21 กุภาพันธ์ 2561 นั้น ได้มีข้อสั่งการให้กระทรวงเกษตรและสหกรณ์ เร่งผลักดันมาตรการส่งเสริมภาคเกษตร เพื่อลดความเหลื่อมล้ำเศรษฐกิจฐานราก โดยนายอนันต์ สุวรรณรัตน์ ปลัดกระทรวงเกษตรและสหกรณ์ ได้รายงานผลการดำเนินงาน สรุปสาระสำคัญ ดังนี้
การเพิ่มประสิทธิภาพการผลิตสินค้าเกษตร 1) การส่งเสริมและกระตุ้นการใช้เทคโนโลยีในภาคเกษตรตามความเหมาะสมในพื้นที่ ภายใต้โครงการระบบส่งเสริมการเกษตรแบบแปลงใหญ่ โดยสนับสนุนเครื่องคัดทำความสะอาดเมล็ดพันธุ์ข้าว จำนวน 118 เครื่อง และจัดทำสื่อเอกสารเผยแพร่และสื่อวีดีทัศน์ ให้เกษตรกรภายใต้โครงการฯ จำนวน 1,897 แปลง รวมทั้งกรมส่งเสริมสหกรณ์ดำเนินโครงการส่งเสริมการใช้เครื่องจักรกลทดแทนแรงงานเกษตรเพื่อลดต้นทุนการผลิต และแก้ไขปัญหาการขาดแคลนแรงงานในพื้นที่ เกษตร ปศุสัตว์และประมง โดยสนับสนุนเงินอุดหนุนสำหรับจัดหาเครื่องจักรกลทางการเกษตรให้แก่ สหกรณ์/กลุ่มเกษตรกร เพื่อให้บริการสมาชิกในการผลิตสินค้าเกษตรประเภทข้าว ข้าวโพดเลี้ยงสัตว์ โคนม ไก่ไข่ และประมง ในพื้นที่เป้าหมาย 27 จังหวัด 54 แห่ง จำนวน 173 รายการ และ 2) การส่งเสริมและสนับสนุนการปลูกข้าวในลักษณะของเกษตรแปลงใหญ่ เพื่อสนับสนุนให้เกษตรกรมีการรวมกลุ่มทำการผลิต มีเป้าหมาย 2,350 แปลง พื้นที่ 2,925,000 ไร่ เกษตรกร 188,000 ราย และพัฒนาด้านการผลิตโดยส่งเสริมการผลิตเมล็ดพันธุ์และการผลิตข้าวคุณภาพดี จำนวน 5 พันธุ์ ได้แก่ ปทุมธานี 1 สุพรรณบุรี 1  กข41 กข49 และ กข57 ปริมาณทั้งหมด 38,775 กิโลกรัม จำนวน 12 แปลง พื้นที่ 16,466 ไร่ 751 ราย
การส่งเสริมการเพาะปลูกพืชปลอดสารพิษ ดำเนินการให้ความรู้เกษตรกรในพื้นที่ปรับเปลี่ยนการทำการเกษตรจากการใช้สารเคมีในการผลิต ซึ่งเป็นอันตรายแก่เกษตรกรและผู้บริโภค ปรับเปลี่ยนเป็นการผลิตในระบบเกษตรอินทรีย์ มีการขยายการผลิตไปยังเกษตรกรกลุ่ม แปลงใหญ่พืชผัก อำเภอกำแพงแสน อำเภอบางเลน ตลอดจนถึงเครือข่ายการผลิตพืชผักปลอดภัยในจังหวัดนครปฐม
การจัดทำแผนการส่งเสริมและพัฒนาการตลาด 1) พัฒนาตลาดเกษตรกร โดยจัดตั้งตลาดในพื้นที่นิคมสหกรณ์ จำนวน 40 แห่ง 28 จังหวัด ยอดจำหน่าย 9.64 ล้านบาท จัดหาอุปกรณ์และสิ่งปลูกสร้าง เพื่อพัฒนาตลาดกลางสินค้าเกษตรกรและกลุ่มสหกรณ์ 7 แห่ง 7 จังหวัด จำนวนเงิน 35.31 ล้านบาท จัดพื้นที่ อ.ต.ก. จำหน่ายผลผลิตของเกษตรกร 31 ครั้ง มูลค่าจำหน่าย 8.26 ล้านบาท และมีการพัฒนาเว็บไซต์ตลาดกลางสินค้าทางการเกษตร หรือ Agrimart เพื่อเป็นศูนย์รวมของการตลาดสินค้าเกษตรออนไลน์ใน รูปแบบ E-Commerce สินค้าเกษตรทั้งหมดของกระทรวงเกษตรและสหกรณ์ ผ่านเว็บไซต์ www.argrimart.com โดยใช้กลไกเครือข่ายสหกรณ์ในการรวบรวมผลผลิตที่ล้นตลาดกระจายไปสู่สมาชิกสหกรณ์ทั่วประเทศ และผู้บริโภคทั่วไปผ่านศูนย์กระจายสินค้าสหกรณ์ (CDC) ที่กรมส่งเสริมสหกรณ์ได้สนับสนุนและผลักดัน ให้จัดตั้งขึ้นแล้วกว่า 122 แห่ง ทั่วประเทศและได้ประชาสัมพันธ์ให้สหกรณ์/เกษตรกรให้เข้าร่วม การจำหน่ายออนไลน์ผ่านระบบ E - Commerce และระบบ E - market place ผ่านทางเว็บไซต์ www.coopshopth.com และ www.coop - mart.com ซึ่งในพื้นที่จังหวัดนครปฐมมีศูนย์กระจายสินค้าสหกรณ์ (CDC) 3 แห่ง สินค้าหลักที่นำมาจำหน่าย มี 5 ประเภท ได้แก่ 1) ปัจจัยการผลิต 2) สินค้าของสหกรณ์ 3) ผลผลิตการเกษตร 4) ผลิตภัณฑ์เกษตร 5) สินค้าอุปโภคบริโภคและสินค้าอื่น ๆ และ 2) สนับสนุนวิสาหกิจชุมชนในการเพิ่มช่องทางการจัดจำหน่ายสินค้าชุมชนผ่านทางสื่ออิเล็กทรอนิกส์โดยจัดทำสื่ออิเล็กทรอนิกส์ เพื่อประชาสัมพันธ์สินค้าวิสาหกิจชุมชนผ่านทาง e-catalog ถ่ายทอดความรู้และสนับสนุนให้วิสาหกิจชุมชนจำหน่ายสินค้าผ่านทาง Social media เช่น Facebook Line Website เป็นต้น และอยู่ระหว่างดำเนินการหารือกับบริษัท ไปรษณีย์ไทย จำกัด ในการนำสินค้าวิสาหกิจชุมชนขึ้นจำหน่าย บน www.thailandpostmart.com เพื่อเพิ่มช่องทางการจำหน่ายสินค้าออนไลน์อีกหนึ่งช่องทาง
การบริหารจัดการภาคการเกษตรอย่างยั่งยืน ส่งเสริมการรวมกลุ่มของเกษตรกรในรูปแบบสถาบันเกษตรกร เพื่อให้เกิดอำนาจต่อรองและลดปัญหาการผูกขาดจากพ่อค้าคนกลาง โดยพัฒนาการทำธุรกิจในลักษณะกลุ่มผู้ผลิต (Cluster) ให้มีศักยภาพสามารถบริหารจัดการสินค้าเกษตรได้ครบวงจรใน 7 กลุ่มสินค้าเกษตร ได้แก่ โคเนื้อ สุกร กุ้ง ปลานิล ข้าว มันสำปะหลัง และข้าวโพดเลี้ยงสัตว์ ยกระดับความสามารถในการดำเนินธุรกิจ พัฒนาสินค้าและผลิตภัณฑ์ของสหกรณ์ให้มีคุณภาพปลอดภัยได้มาตรฐาน รวมทั้งส่งเสริมการเข้าถึงแหล่งเงินทุนกลุ่มเป้าหมาย คือผู้ผลิตสินค้าเกษตรในสถาบันเกษตรกร จำนวน 125 แห่ง ในพื้นที่ 46 จังหวัด ในพื้นที่จังหวัดนครปฐมมีสหกรณ์ที่ได้รับการส่งเสริมการรวมกลุ่มผู้ผลิตสินค้าเกษตร (ระดับจังหวัด) จำนวน 2 แห่ง ได้แก่ สหกรณ์ผู้เลี้ยงกุ้งนครปฐม จำกัด และสหกรณ์โคเนื้อกำแพงแสน จำกัด และได้ส่งเสริมและสนับสนุนการดำเนินงานของศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) โดยอบรมให้ความรู้กับ เกษตรกร 37,002 คน ส่งเสริมการรวมกลุ่มในรูปแบบสหกรณ์ 396 กลุ่ม สร้างเครือข่ายความร่วมกับระหว่างสหกรณ์กับ ศพก. 239 เครือข่าย

ที่มา : https://www.thaigov.go.th/news/contents/details/18334
