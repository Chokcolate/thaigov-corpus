รัฐบาลไทย-ข่าวทำเนียบรัฐบาล-รัฐมนตรีช่วยฯ สมชาย ร่วมคณะนายกรัฐมนตรี เยี่ยมชมการดำเนินงานสถาบันวิทยสิริเมธี และโรงเรียนกำเนิดวิทย์

วันพฤหัสบดีที่ 28 กุมภาพันธ์ 2562
รัฐมนตรีช่วยฯ สมชาย ร่วมคณะนายกรัฐมนตรี เยี่ยมชมการดำเนินงานสถาบันวิทยสิริเมธี และโรงเรียนกำเนิดวิทย์
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ร่วมคณะนายกรัฐมนตรี พลเอก ประยุทธ์ จันทร์โอชา ลงพื้นที่เยี่ยมชมการดำเนินงานด้านการศึกษาสถาบันวิทยสิริเมธี โรงเรียนกำเนิดวิทย์ โครงการพัฒนาพื้นที่นวัตกรรมระเบียงเศรษฐกิจภาคตะวันออกวังจันทร์วังเลย์
จ.ระยอง - วันนี้ (27 กุมภาพันธ์ 2562) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ร่วมคณะนายกรัฐมนตรี พลเอก ประยุทธ์ จันทร์โอชา ลงพื้นที่เยี่ยมชมการดำเนินงานด้านการศึกษาสถาบันวิทยสิริเมธี โรงเรียนกำเนิดวิทย์ โครงการพัฒนาพื้นที่นวัตกรรมระเบียงเศรษฐกิจภาคตะวันออกวังจันทร์วังเลย์ โดยมี นายสุรศักดิ์ เจริญศิริโชติ ผู้ว่าราชการจังหวัดระยอง นายชาญศิลป์ ตรีนุชกร ประธานเจ้าหน้าที่บริหารและกรรมการผู้จัดการใหญ่ บริษัท ปตท. จำกัด (มหาชน) นายจำรัส ลิ้มตระกูล อธิการบดีสถาบันวิทยสิริเมธี และคณะผู้บริหาร ปตท. ให้การต้อนรับ ณ อ.วังจันทร์ จังหวัดระยอง
สำหรับสถาบันวิทยสิริเมธี (VISTEC) เป็นสถาบันที่มุ่งเน้นสร้างนักวิทยาศาสตร์รุ่นใหม่ โดยเน้นการเรียนการสอนแบบบูรณาการวิทยาศาสตร์และวิศวกรรมศาสตร์เข้าด้วยกัน เพื่อสร้างองค์ความรู้ใหม่ที่เป็นงานวิจัยในระดับสากล และมุ่งเน้นการคิดค้นเทคโนโลยีและนวัตกรรมใหม่ที่ส่งเสริมอุตสาหกรรมในกลุ่ม New S-cuve ทางด้าน Digital, Robotice และ Bio-Industry ในภาคอุตสาหกรรมของประเทศไทย ซึ่งจะมีศูนย์กลางการบ่มเพาะนวัตกรรมที่เขตนวัตกรรมระเบียงเศรษฐกิจภาคตะวันออก (EECi) โดยกลุ่มเทคโนโลยีและอุตสาหกรรมเป้าหมายบนพื้นที่นี้ คือ ศูนย์กลางการวิจัยและนวัตกรรมด้านระบบอัตโนมัติหุ่นยนต์ และระบบอัจฉริยะ (ARIPOLIS) และศูนย์กลางการวิจัยและนวัตกรรมด้านชีววิทยาศาตร์และเทคโนโลยีชีวภาพ (BIOPOLIS)
โดย VISTEC มุ่งหวังให้พื้นที่วังจันทร์วัลเลย์เป็นศูนย์กลางชั้นนำและสร้าง Startup Ecosystem สำหรับนวัตกรรมเทคโนโลยีขั้นสูง ที่จะสร้างและผลักดันให้เกิดนวัตกรรมและเชื่อมโยงภาคการศึกษาและภาคธุรกิจเข้าด้วยกัน และช่วยยกระดับศักยภาพขององค์ความรู้ทางด้านวิทยาศาสตร์และเทคโนโลยีของคนไทยให้อยู่ในระดับก้าวหน้าอย่างยั่งยืนต่อไป
พร้อมกันนี้ นายกรัฐมนตรีพร้อมคณะ ได้เยี่ยมชมงานวิจัยด้านต่างๆ ของนิสิตระดับปริญญาโทและปริญญาเอก อาทิ Synthetic Biology งานวิจัยการสร้างสารมูลค่าเพิ่มจากขยะอินทรีย์ครัวเรือน โดยเป็นกระบวนการชีววิทยาสังเคราะห์ เพื่อเพิ่มมูลค่าทางเศรษฐกิจให้สูงขึ้น Robotic Studio งานวิจัยการศึกษาพฤติกรรมการเคลื่อนที่ของสิ่งมีชีวิตเพื่อนำมาพัฒนาหุ่นยนต์สู่นวัตกรรมหุ่นยนต์ด้านอุตสาหกรรม และอุปกรณ์ช่วยเหลือทางการแพทย์ เป็นต้น
จากนั้นนายกรัฐมนตรี พร้อมคณะ ได้เยี่ยมชมความก้าวหน้าการดำเนินงานของโรงเรียนกำเนิดวิทย์ และร่วมเป็นเกียรติพิธีลงนามความร่วมมือภาคีทุกภาคส่วน เพื่อพัฒนาโครงการพื้นที่นวัตกรรมการศึกษาจังหวัดระยอง โดยโรงเรียนกำเนิดวิทย์เป็นโรงเรียนระดับมัธยมศึกษาตอนปลาย ภายใต้การดูแลของมูลนิธิพลังแห่งการเรียนรู้ เพื่อการพัฒนานักเรียนที่มีความสามารถพิเศษด้านคณิตศาสตร์และวิทยาศาสตร์ ให้สามารถศึกษาต่อทางด้านเทคโนโลยี เพื่อพัฒนาไปเป็นนักวิจัย นักประดิษฐ์ และนวัตกรชั้นนำของประเทศในอนาคตต่อไป

ที่มา : https://www.thaigov.go.th/news/contents/details/19026
