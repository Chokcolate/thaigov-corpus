รัฐบาลไทย-ข่าวทำเนียบรัฐบาล-​ผนึกกำลัง ไทยช่วยไทย ช่วยผู้ประสบภัยพายุ “ปาบึก”

วันพฤหัสบดีที่ 10 มกราคม 2562
​ผนึกกำลัง ไทยช่วยไทย ช่วยผู้ประสบภัยพายุ “ปาบึก”
--
หนึ่งในหลายมาตรการที่รัฐบาลให้ความช่วยเหลือและบรรเทาความเดือดร้อนของผู้ประสบภัยจากพายุโซนร้อนปาบึก ซึ่งถูกเคาะในที่ประชุมคณะรัฐมนตรีสัปดาห์นี้ คือ มาตรการทางภาษี และมาตรการทางการเงิน
4 มาตรการภาษี
1. หักลดหย่อนภาษีสำหรับการบริจาคเงินหรือทรัพย์สินเพื่อช่วยเหลือผู้ประสบภัย
ผู้บริจาคที่เป็น บุคคลธรรมดา หักภาษีได้เท่าจำนวนที่บริจาค แต่ไม่เกินร้อยละ 10 ของเงินได้สุทธิ
ผู้บริจาคที่เป็น บริษัทหรือห้างหุ้นส่วนนิติบุคคล หักภาษีได้เท่าจำนวนที่บริจาค แต่ไม่เกินร้อยละ 2 ของกำไรสุทธิ
2. ยกเว้นภาษีเงินได้สำหรับเงินหรือทรัพย์สินที่ได้รับบริจาค
ผู้ประสบอุทกภัยที่ได้รับเงินชดเชยจากรัฐบาล เงินบริจาค และทรัพย์สินบริจาค ไม่ต้องนำจำนวนเงินหรือทรัพย์สินไปคำนวณเป็นเงินได้ หรือ พูดง่าย ๆ ว่า เงินหรือทรัพย์สินที่ได้รับบริจาคไม่ต้องนำไปคำนวณเพื่อเสียภาษี
3. ยกเว้นภาษีสำหรับค่าใช้จ่ายในการซ่อมแซมอสังหาริมทรัพย์ ในพื้นที่ที่ราชการประกาศให้เป็นพื้นที่ที่ประสบภัยจากพายุโซนร้อนปาบึก
ผู้ประสบภัยได้รับยกเว้นภาษีเงินได้บุคคลธรรมดา เท่ากับค่าใช้จ่ายที่จ่ายไปเพื่อซ่อมแซมหรือเป็นค่าวัสดุหรืออุปกรณ์ในการซ่อมแซมอสังหาริมทรัพย์หรือห้องชุด ระหว่างวันที่ 3 มกราคม - 31 มีนาคม 2562 ตามจำนวนที่จ่ายจริง แต่รวมกันทั้งหมดแล้วไม่เกิน 100,000 บาท
4. ยกเว้นภาษีสำหรับค่าใช้จ่ายในการซ่อมแซมรถ ในพื้นที่ที่ราชการประกาศให้เป็นพื้นที่ที่ประสบภัยจากพายุโซนร้อนปาบึก
ผู้ประสบภัยได้รับยกเว้นภาษีเงินได้บุคคลธรรมดา เท่ากับค่าใช้จ่ายที่จ่ายไปเพื่อซ่อมแซมหรือเป็นค่าวัสดุหรืออุปกรณ์ในการซ่อมแซมรถ ระหว่างวันที่ 3 มกราคม - 31 มีนาคม 2562 ตามจำนวนที่จ่ายจริง แต่รวมกันทั้งหมดแล้วไม่เกิน 30,000 บาท
19 มาตรการทางการเงิน
สถาบันการเงินเฉพาะกิจของรัฐ (SFIs) 7 แห่ง ออกมาตรการให้ความช่วยเหลือผู้ประสบภัย ดังนี้
1. ธนาคารออมสิน 1 มาตรการ
1) พักชำระหนี้เงินต้นและดอกเบี้ย เป็นระยะเวลา 3 เดือน
2. ธนาคารเพื่อการเกษตรและสหกรณ์การเกษตร (ธ.ก.ส.) 2 มาตรการ
1) ขยายระยะเวลาการชำระหนี้ตามความหนักเบาของผู้ประสบภัย
2) ให้สินเชื่อเพื่อเป็นค่าใช้จ่ายฉุกเฉินและฟื้นฟูการประกอบอาชีพ
3. ธนาคารอาคารสงเคราะห์ (ธอส.) 6 มาตรการ
1) ลดอัตราดอกเบี้ยสำหรับลูกหนี้ที่หลักประกันได้รับความเสียหาย เหลือ 0% ต่อปี เป็นระยะเวลา 4 เดือน
2) ให้สินเชื่อเพื่อซ่อมแซมหรือทดแทนอาคารเดิม สำหรับลูกค้าใหม่หรือลูกหนี้ของ ธอส. ที่หลักประกันได้รับความเสียหาย วงเงินกู้ไม่เกิน 1 ล้านบาทต่อราย อัตราดอกเบี้ย 3% ต่อปี เป็นระยะเวลา 3 ปี
3) ประนอมหนี้ สำหรับลูกหนี้ที่หลักประกันได้รับความเสียหายและกระทบต่อความสามารถในการชำระหนี้ โดยมีระยะเวลาไม่เกิน 1 ปี 4 เดือน โดย 4 เดือนแรก อัตราดอกเบี้ย 0% ต่อปี และเดือนที่ 5 – 16 อัตราดอกเบี้ย 1% ต่อปี
4) ประนอมหนี้ สำหรับลูกหนี้ที่ได้รับผลกระทบด้านรายได้ โดยมีระยะเวลาไม่เกิน 1 ปี อัตราดอกเบี้ย 1% ต่อปี
5) กรณีลูกหนี้เสียชีวิตหรือทุพพลภาพถาวร จะคิดอัตราดอกเบี้ย 0.01% ต่อปี ตลอดอายุสัญญา
6) กรณีที่อยู่อาศัยของลูกหนี้ได้รับความเสียหายทั้งหลัง ให้ปลอดหนี้ในส่วนของอาคาร และให้ผ่อนชำระต่อในส่วนของที่ดินที่คงเหลือเท่านั้น
4. ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) 2 มาตรการ
1) พักชำระหนี้ เงินต้นและดอกเบี้ยสำหรับเงินกู้ยืมแบบมีระยะเวลา (Term Loan) เป็นระยะเวลา 6 เดือน และพักชำระหนี้ดอกเบี้ยสำหรับสัญญาเบิกเงินทุนหมุนเวียนประเภทตั๋วสัญญาใช้เงิน (Promissory Note : P/N) เป็นระยะเวลา 6 เดือน
2) ให้สินเชื่อฉุกเฉินเพื่อฟื้นฟูกิจการ ไม่เกิน 2 ล้านบาท ระยะเวลากู้สูงสุดไม่เกิน 5 ปี โดยปลอดชำระคืนเงินต้น ไม่เกิน 1 ปีแรก และคิดอัตราดอกเบี้ย 0.415% ต่อเดือน ตลอดอายุสัญญา และลูกหนี้สามารถให้ บสย. ค้ำประกันสินเชื่อได้
5. ธนาคารอิสลามแห่งประเทศไทย (ธอท.) 3 มาตรการ
1) พักชำระหนี้เงินต้นและกำไรเป็นระยะเวลา 3 เดือน และพักชำระหนี้เงินต้นสูงสุด 36 เดือน
2) ให้วงเงินสินเชื่อเพิ่มเติมตามความจำเป็น อัตรากำไร SPRR – 3.5% ต่อปี หรือ SPRL – 2.75% ต่อปี ระยะเวลา 5 ปี และยกเว้นค่าการประเมินราคาหลักประกันและจดจำนอง
3) ให้สินเชื่อฉุกเฉินเพื่อพี่น้องมุสลิม วงเงินไม่เกิน 50,000 บาท อัตราดอกเบี้ย SPRR – 3.5% ต่อปี ไม่มีค่าธรรมเนียม และไม่ต้องมีหลักประกัน
6. ธนาคารเพื่อการส่งออกและนำเข้าแห่งประเทศไทย (ธสน.) 3 มาตรการ ได้แก่
1) พักชำระหนี้ เงินต้นและดอกเบี้ย เป็นเวลา 6 เดือน
2) ลดดอกเบี้ยลง 1% ต่อปี เป็นเวลา 6 – 12 เดือน โดยพิจารณาตามความรุนแรงหรือผลกระทบที่ลูกค้าได้รับ
3) ให้เงินกู้เพื่อซื้อ/ซ่อมแซมเครื่องจักร/อาคารโรงงานที่ได้รับความเสียหาย ระยะเวลา 5 ปี ปลอดชำระเงินต้นไม่เกิน 1 ปี อัตราดอกเบี้ย 5% ต่อปี ในปีแรก
7. บรรษัทประกันสินเชื่ออุตสาหกรรมขนาดย่อม (บสย.) 2 มาตรการ
1) ขยายเวลาชำระค่าธรรมเนียมค้ำประกันเป็น 6 เดือน สำหรับลูกค้าปัจจุบันที่ต้องจ่ายค่าธรรมเนียมต่ออายุค้ำประกันสินเชื่อ
2) ค้ำประกันสินเชื่อช่วยเหลือผู้ประกอบการ SMEs ไม่เกินรายละ 5 ล้านบาท และค่าธรรมเนียมการค้ำประกัน 0% เป็นเวลาสูงสุด 2 ปี โดยร่วมกับธนาคารพันธมิตรต่าง ๆ
รัฐบาลมุ่งหวังว่าการช่วยเหลือผู้ประสบภัยตามหลักเกณฑ์ปกติของทางราชการ น้ำใจของคนไทยทั้งประเทศที่ร่วมบริจาคเงินและทรัพย์สิน และมาตรการพิเศษของรัฐบาล จะช่วยบรรเทาความเดือดร้องของผู้ประสบภัย และฟื้นฟูความเสียหายให้กลับคืนสู่สภาวะปกติโดยเร็วที่สุด
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18045
