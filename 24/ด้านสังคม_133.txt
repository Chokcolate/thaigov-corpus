รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.นครศรีธรรมราช เพื่อตรวจเยี่ยมการซ่อมแซมและสร้างบ้านใหม่ 59 หลัง พร้อมให้กำลังใจประชาชนกลุ่มเป้าหมายที่ได้รับผลกระทบจากพายุโซนร้อน “ปาบึก”

วันจันทร์ที่ 21 มกราคม 2562
รมว.พม. ลงพื้นที่ จ.นครศรีธรรมราช เพื่อตรวจเยี่ยมการซ่อมแซมและสร้างบ้านใหม่ 59 หลัง พร้อมให้กำลังใจประชาชนกลุ่มเป้าหมายที่ได้รับผลกระทบจากพายุโซนร้อน “ปาบึก”
รมว.พม. ลงพื้นที่ จ.นครศรีธรรมราช เพื่อตรวจเยี่ยมการซ่อมแซมและสร้างบ้านใหม่ 59 หลัง พร้อมให้กำลังใจประชาชนกลุ่มเป้าหมายที่ได้รับผลกระทบจากพายุโซนร้อน “ปาบึก”
วันนี้ (21 ม.ค.62) เวลา 08.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดนครศรีธรรมราช เพื่อตรวจเยี่ยมการฟื้นฟูช่วยเหลือในเรื่องการซ่อมแซมและสร้างบ้านใหม่ จำนวน 59 หลังคาเรือน และยกเสาเอกบ้านผู้ประสบภัย พร้อมทั้งให้กำลังใจประชาชนกลุ่มเป้าหมายที่ได้รับผลกระทบจากพายุโซนร้อน "ปาบึก” โดยมี ทีม พม. One Home จังหวัดนครศรีธรรมราช และประชาชนในพื้นที่ ให้การต้อนรับ ณ ตำบลขนาบนาก อำเภอปากพนัง จังหวัดนครศรีธรรมราช
พลเอก อนันตพร กล่าวว่า การลงพื้นที่จังหวัดนครศรีธรรมราช ตนมีความตั้งใจมาให้กำลังใจพี่น้องประชาชนกลุ่มเป้าหมาย ที่ได้รับผลกระทบจากพายุโซนร้อน "ปาบึก” ในพื้นที่อำเภอปากพนัง จังหวัดนครศรีธรรมราช ซึ่งเป็นพื้นที่ที่ได้รับผลกระทบอย่างมาก ก่อนอื่นตนขอแสดงความห่วงใยและขอขอบคุณภาคีเครือข่ายทุกภาคส่วน รวมถึงอาสาสมัครเครือข่ายองค์กรชุมชนที่มีส่วนร่วมในการป้องกัน บรรเทา ช่วยเหลือ และฟื้นฟู นับตั้งแต่การเตรียมการก่อนเกิดและหลังเกิดพายุ เพื่อบรรเทาความรุนแรงและลดความสูญเสีย ทำให้สามารถรับมือกับสถานการณ์ดังกล่าวได้อย่างรวดเร็วและทันทวงที ทั้งนี้ ตนที่ได้รับทราบผลความเสียหายและแนวทางการฟื้นฟูช่วยเหลือผู้ประสบภัยจากพายุโซนร้อน "ปาบึก” ของพี่น้องในพื้นที่ โดยเฉพาะแนวทางการฟื้นฟูด้านที่อยู่อาศัย ซึ่งสถาบันพัฒนาองค์กรชุมชน (พอช.) และหน่วยงานที่เกี่ยวข้องในพื้นที่ ได้บูรณาการความร่วมมือกัน เพื่อช่วยเหลือพี่น้องประชาชนกลุ่มเป้าหมายได้มีที่อยู่อาศัยที่มั่นคงเพื่อคุณภาพชีวิตที่ดีขึ้น
พลเอก อนันตพร กล่าวต่อไปว่า จากสถานการณ์พายุโซนร้อน "ปาบึก” ที่เคลื่อนตัวเข้าฝั่งทะเลอ่าวไทยในพื้นที่ภาคใต้ เมื่อวันที่ 4 มกราคม 2562 พบว่า พื้นที่จังหวัดนครศรีธรรมราช ประชาชนได้รับผลกระทบ 199,864 ครัวเรือน 679,257 คน โดยมีผู้เสียชีวิต 3 ราย มีบ้านเรือนประชาชนพังเสียหายทั้งหลัง 244 หลัง และพังเสียหายบางส่วน 43,897 หลัง ซึ่งในจำนวนนี้ ทางองค์กรปกครองส่วนท้องถิ่นได้เข้าดำเนินการซ่อมแซมแล้วในเบื้องต้น 6,902 หลัง และเครือข่ายขบวนองค์กรชุมชนจังหวัดนครศรีธรรมราช โดยสภาองค์กรชุมชน 5 ตำบล เป็นแกนหลักร่วมกับหน่วยงานที่เกี่ยวข้องในพื้นที่ 10 อำเภอ กำหนดแผนดำเนินการซ่อมแซมบ้าน 548 ครัวเรือน แบ่งเป็น ซ่อมแซม 518 ครัวเรือน สร้างใหม่ 30 ครัวเรือน ทั้งนี้ พอช. รับผิดชอบกลุ่มเป้าหมายที่ไม่เข้าหลักเกณฑ์การช่วยเหลือของกรมป้องกันบรรเทาสาธารณภัย กล่าวคือ เป็นบุคคลที่มีบ้านเป็นของตัวเอง แต่สถานะที่ดินไม่ชัดเจนหรือไม่มีกรรมสิทธิ์ในที่ดิน โดยจะดำเนินการคัดเลือกกลุ่มเป้าหมายร่วมกับองค์การบริหารส่วนตำบลในพื้นที่ ซึ่งการก่อสร้างและซ่อมแซมบ้าน โดยช่างชุมชนที่เป็นสมาชิกในโครงการบ้านมั่นคงร่วมลงแขกร่วมกับองค์การบริหารส่วนตำบลในพื้นที่
พลเอก อนันตพร กล่าวต่ออีกว่า พอช. มีแนวทางในการสนับสนุนการดำเนินงานของขบวนองค์กรชุมชนทั่วประเทศให้สามารถมีส่วนร่วมในการพัฒนา โดยชุมชนเป็นแกนหลัก ร่วมกับภาคีเครือข่ายทั้งท้องที่ ท้องถิ่น และท้องทุ่ง สำหรับพื้นที่อำเภอ ปากพนัง จังหวัดนครศรีธรรมราช ทาง พอช. ได้สนับสนุนการพัฒนางานขบวนองค์กรชุมชนในพื้นที่ทั้ง 17 ตำบล (คิดเป็น 100% ของพื้นที่ทั้งหมด) ซึ่งมีงานพัฒนาที่สำคัญในพื้นที่ ได้แก่ 1) สภาองค์กรชุมชน ดำเนินการในพื้นที่ 17 ตำบล 278 องค์กร สมาชิก รวม 662 คน 2) สวัสดิการชุมชน มี 9 กองทุน สมาชิกรวม 3,709 คน และมีเงินกองทุนทั้งสิ้น 4.89 ล้านบาท ซึ่งส่วนหนึ่งได้รับการสมทบจากรัฐบาลผ่าน พอช. 1.5 ล้านบาท 3) โครงการบ้านมั่นคง ดำเนินการตั้งแต่ปี 2547 โดยมีการจัดตั้งสหกรณ์เคหสถานบ้านมั่นคงลุ่มน้ำปากพนัง จำกัด สำหรับ 5 ชุมชน 135 ครัวเรือน ซึ่งได้รับการสนับสนุนงบประมาณรวม 9 ล้านกว่าบาท ขณะนี้ อยู่ระหว่างดำเนินการสร้างบ้าน 4) โครงการบ้านพอเพียงชนบท ดำเนินการในพื้นที่ 4 ตำบล รวม 100 ครัวเรือน ภายใต้การสนับสนุนงบประมาณรวม 1,880,000 บาท ซึ่งในปี 2562 ตำบลท่าพญา มี 20 ครัวเรือน ที่ได้รับการสนับสนุนงบประมาณ และ 5) การพัฒนาเศรษฐกิจและทุนชุมชน ดำเนินงานในพื้นที่ 2 ตำบล คือ ตำบลปากพนังตะวันออก และตำบลปากแพรก
พลเอก อนันตพร กล่าวเพิ่มเติมว่า จากสถานการณ์ความเสียหายที่เกิดขึ้นจากพายุโซนร้อน "ปาบึก” ในพื้นที่ปากพนัง จังหวัดนครศรีธรรมราช ทางกระทรวง พม. โดย พอช. ได้บูรณาการความร่วมมือกับขบวนองค์กรชุมชน และภาคีเครือข่าย ให้การฟื้นฟูช่วยเหลือประชาชนกลุ่มเป้าหมายที่ได้รับผลกระทบ โดยชุมชนเป็นแกนหลัก และวางระบบการช่วยเหลื่อที่ไม่ให้ซ้ำซ้อนกับหน่วยงานหลักที่รับผิดชอบโดยตรง ด้วยการใช้กระบวนการมีส่วนร่วมจากขบวนองค์กรชุมชนในพื้นที่ ซึ่งถือเป็นหน่วยหลัก ตั้งแต่การสำรวจข้อมูลและการผสานความร่วมมือกับภาคีเครือข่ายที่หลากหลาย สำหรับแผนการดำเนินการฟื้นฟูชุมชนหลังประสบภัยพิบัติ ในลำดับต่อไปนั้น กระทรวง พม. โดย พอช. จะบูรณาการข้อมูลในส่วนของการสำรวจของ พอช. ร่วมกับสำนักงานพัฒนาสังคมและความมั่นคงของมนุษย์จังหวัดศรีธรรมราช (สำนักงาน พมจ.ศรีธรรมราช) หน่วยงานท้องถิ่น สำนักงานป้องกันและบรรเทาสาธารณภัย และภาคีเครือข่ายในพื้นที่ เพื่อให้การช่วยเหลือประชาชนกลุ่มเป้าหมายที่เดือดร้อนในด้านอื่นๆ ที่นอกเหนือจากการซ่อมและสร้างที่อยู่อาศัยใหม่ เพื่อพัฒนาคุณพัฒนาชีวิตที่ดีอย่างรอบด้าน

ที่มา : https://www.thaigov.go.th/news/contents/details/18260
