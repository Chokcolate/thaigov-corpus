รัฐบาลไทย-ข่าวทำเนียบรัฐบาล-พาณิชย์มั่นใจส่งออกปีนี้เดินหน้าได้ดี เพราะขยายสัดส่วนในตลาดใหม่ ๆ ได้

วันพฤหัสบดีที่ 28 กุมภาพันธ์ 2562
พาณิชย์มั่นใจส่งออกปีนี้เดินหน้าได้ดี เพราะขยายสัดส่วนในตลาดใหม่ ๆ ได้
นางสาวชุติมา บุณยประภัศร รัฐมนตรีช่วยว่าการกระทรวงพาณิชย์ รักษาการรัฐมนตรีว่าการกระทรวงพาณิชย์เปิดเผยว่า จากกรณีที่ตัวเลขส่งออกไทยล่าสุดเดือนมกราคม 2562 หดตัวร้อยละ 5.7 นั้น พบว่าเป็นไปในแนวทางเดียวกับหลายประเทศทั่วโลก
แต่สัดส่วนการส่งออกไทยในหลายตลาดยังขยายตัว และมีแนวโน้มสูงขึ้นในตลาดใหม่ นอกจากนี้ หากสหรัฐฯ และจีนตกลงกันได้ จะลดความตึงเครียดในระบบการค้าโลกได้ จึงยังมั่นใจว่าการส่งออกจะขยายตัวได้ดีในช่วงเวลาที่เหลือของปี
รัฐมนตรีช่วยว่าการกระทรวงพาณิชย์ชี้แจงว่า การส่งออกไทยมีแนวโน้มชะลอตัวสอดคล้องกับสถานการณ์ส่งออกของหลายประเทศในภูมิภาคเอเชีย เป็นผลจากประเด็นข้อพิพาททางการค้า เศรษฐกิจประเทศใหญ่ชะลอตัว และปัจจัยภายในของบางประเทศเกิดใหม่ (Emerging Markets) แต่เมื่อดูเปรียบเทียบกับประเทศอื่นแล้วพบว่า สถานการณ์ส่งออกไทยปี 2561 ขยายตัวร้อยละ 6.7 อยู่ในระดับกลางและมีสถานการณ์ที่ดีกว่าหลายประเทศ อาทิ เกาหลีใต้ (ขยายตัวร้อยละ 5.5) ไต้หวัน (ขยายตัวร้อยละ 4.8)  ญี่ปุ่น (ขยายตัวร้อยละ 4.1) และฟิลิปปินส์ (หดตัวร้อยละ 1.8) (ตามตาราง 1)
นอกจากนี้แล้ว ไทยยังรักษาสัดส่วน หรือ market share ในประเทศต่าง ๆ ไว้ได้ เช่น สหรัฐฯ สหภาพยุโรป เกาหลีใต้ ญี่ปุ่น และไต้หวัน และมีแนวโน้มว่า จะขยายตัวในตลาดใหม่ ๆ โดยในตลาดญี่ปุ่น ขยายตัวได้ดีในกลุ่มเครื่องใช้ไฟฟ้า และยานยนต์ ขณะที่ส่วนแบ่งตลาดของไทยในจีนลดลงเล็กน้อย เกิดจากกลุ่มสินค้ายางพาราที่จีนมีแนวโน้มหันไปนำเข้าจากกลุ่มประเทศ CLMV มากขึ้น
นอกจากตลาดใหญ่แล้ว ยังพบว่าไทยมีส่วนแบ่งตลาดเพิ่มขึ้นในตลาดศักยภาพ โดยเฉพาะ อินเดีย และรัสเซีย โดยในตลาดอินเดียส่วนแบ่งตลาดเพิ่มขึ้นจากร้อยละ 1.7 ในปี 2560 เพิ่มเป็นร้อยละ 1.9 ในปี 2561 เนื่องจากสินค้าไทยมีการทำตลาดในอินเดียมากขึ้น และอินเดียขยายตัวทางเศรษฐกิจในระดับสูง ทำให้มีความต้องการสินค้าเพิ่มขึ้น โดยสินค้าที่ส่งออกเพิ่มขึ้น ได้แก่ เครื่องใช้ไฟฟ้า (เครื่องปรับอากาศ โทรทัศน์ โทรศัพท์) เหล็กและผลิตภัณฑ์เหล็ก เครื่องสำอาง สบู่ และผลิตภัณฑ์รักษาผิว เป็นต้น (ตามตาราง 2)
รมช. พณ. กล่าวว่า ในด้านรายสินค้า พบว่า ไทยยังมีโอกาสส่งออกได้เพิ่ม โดยเฉพาะกลุ่มสินค้าอาหารของไทย โดยปี 2561 กลุ่มอาหารมีมูลค่าส่งออก 2.1 หมื่นล้านเหรียญหรือคิดเป็นร้อยละ 8.5 ของมูลค่าส่งออกรวม และขยายตัวร้อยละ 6.9 จากปีก่อน โดยสินค้าที่ขยายตัวสูง ได้แก่ ผลไม้สดแช่แข็ง (+17.1%) ขยายตัวดีในตลาดจีนโดยเฉพาะทุเรียน รวมถึงผลไม้ตามฤดูกาล  ไก่แปรรูป (+10.2%) ขยายตัวสูงในตลาด ญี่ปุ่น สหภาพยุโรป และเกาหลีใต้ และตลาดใหม่ ๆ เช่น จีน ซึ่งเริ่มอนุญาตให้นำเข้าจากไทยตั้งแต่เดือนมีนาคม 61 เนื่องจากมีการผลิตในประเทศไม่เพียง เครื่องดื่ม (+13.8%) มีความต้องการสูงขึ้นในตลาด CLMV โดยเฉพาะเครื่องดื่มชูกำลัง ตามการเติบโตทางเศรษฐกิจและการท่องเที่ยวที่ขยายตัวสูง
นอกจากนี้แล้ว ไทยมีโอกาสขยายมูลค่าส่งออกในสหรัฐฯ เพิ่มขึ้นโดยเฉพาะกลุ่มที่สหรัฐฯ มีมาตรการกับจีน โดยพบว่าไทยมีมูลค่าส่งออกกลุ่มดังกล่าวไปสหรัฐฯ ปีละ 2.1 หมื่นล้านเหรียญ รวมถึงไทยมีศักยภาพในการส่งออกทดแทนจีนในหลายสินค้า ซึ่งหลังจากที่สหรัฐฯ เริ่มใช้มาตรการทางภาษีสินค้าเกษตร อุปโภคบริโภคและสินค้าเทคโนโลยี เมื่อ 24 กันยายน 2561 พบว่าไทยสามารถขยายมูลค่าส่งออกได้เพิ่มขึ้น ได้แก่ ยานพาหนะ & ส่วนประกอบ เคมีภัณฑ์ เม็ดพลาสติก  เครื่องนุ่งห่ม เครื่องประดับ & เครื่องสำอาง อาหารปรุงแต่ง เครื่องดื่ม เป็นต้น
รมช. พณ. กล่าวว่า ขณะนี้บรรยากาศความตึงเครียดระหว่างสหรัฐฯ และจีนเริ่มคลี่คลายลงบ้าง หลังจากสหรัฐฯ ออกมาประกาศว่า จะยังไม่ขึ้นภาษีสินค้าเกษตร อุปโภคบริโภค และสินค้าเทคโนโลยีหลายประเภทที่เกี่ยวเนื่องกับนโยบาย Made in China 2025 มูลค่ารวมกว่า 200,000 ล้านเหรียญฯ ตามที่กำหนดไว้แต่เดิมว่า จะขึ้นภาษีจากร้อยละ 10 เป็นร้อยละ 25 ในวันที่ 1 มีนาคม ศกนี้ เพราะจีนได้แสดงท่าทีจะนำเข้าสินค้าเกษตรและสินค้าอื่น ๆ จากสหรัฐฯ เพิ่มขึ้น ซึ่งหากสองฝ่ายตกลงกันได้ในรายละเอียด ก็จะทำให้การค้าโลกฟื้นตัวได้อีกครั้ง ส่งผลดีต่อการส่งออกไทยและโลก
ในขณะนี้ กระทรวงพาณิชย์ยังเดินหน้าการส่งเสริมการส่งออกและนำเข้าอย่างเต็มที่ โดยมีกิจกรรมทั้งการจัด Sourcing Forum ให้ผู้นำเข้ามาพบผู้ส่งออกไทย และจะมี mission ใหญ่ ๆ ตลอดทั้งปี รวมทั้งมีการปรับแนวทางการส่งเสริมการส่งออกให้มีความจำเพาะ (customized) มากขึ้น ซึ่งเชื่อว่า จะช่วยให้การส่งออกขยายตัวได้ดีในช่วงเวลาที่เหลือของปี 2562 นี้

ที่มา : https://www.thaigov.go.th/news/contents/details/19044
