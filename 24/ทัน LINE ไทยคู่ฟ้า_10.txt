รัฐบาลไทย-ข่าวทำเนียบรัฐบาล-​สุดปัง!! ผลสำรวจชี้ประชาชนยกนโยบาย “บัตรสวัสดิการแห่งรัฐ” ที่หนึ่งในใจ

วันพฤหัสบดีที่ 27 ธันวาคม 2561
​สุดปัง!! ผลสำรวจชี้ประชาชนยกนโยบาย “บัตรสวัสดิการแห่งรัฐ” ที่หนึ่งในใจ
--
นับเป็นเวลากว่า 4 ปีแล้วที่รัฐบาลเดินหน้าต่อเนื่องและไม่หยุดพัฒนาเพื่อเสริมสร้างให้ประเทศไทยดีขึ้นกว่าเดิม
ล่าสุดกระทรวงดีอีเผยผลการสำรวจความคิดเห็นของประชาชนต่อการบริหารงานของรัฐบาลครบ 4 ปี และของขวัญปีใหม่ที่ต้องการจากรัฐบาล พ.ศ. 2562 โดยได้สัมภาษณ์ประชาชนที่มีอายุ 18 ปีขึ้นไป จำนวน 6,250 คน ระหว่างวันที่ 26 ต.ค. – 10 พ.ย. 61 พบว่า
1. นโยบายหรือโครงการที่ประชาชนรับรู้ถึงการดำเนินงานของรัฐบาลมากที่สุด คือ โครงการบัตรสวัสดิการแห่งรัฐ ร้อยละ 97.7 รองลงมา คือ การป้องกันและแก้ไขปัญหายาเสพติด ร้อยละ 96.5
2. การติดตามข้อมูลข่าวสารของรัฐบาล มีประชาชนร้อยละ 41.4 ใช้อินเทอร์เน็ต ในการติดตามฯ และสื่อสังคมออนไลน์ที่ใช้ในการติดตามมากที่สุด คือ เฟซบุ๊ก (ร้อยละ 37.5) รองลงมา คือ แอปพลิเคชันไลน์ (ร้อยละ 25.8) อินสตาแกรม (ร้อยละ 2.8) และทวิตเตอร์ (ร้อยละ 2.0)
ส่วนประชาชน ร้อยละ 58.6 ที่ไม่ได้ใช้อินเทอร์เน็ตในการติดตามข่าวสาร มีความสนใจที่จะรับข้อมูลข่าวสารเป็นข้อความสั้น (SMS) ทางโทรศัพท์มือถือ จำนวนร้อยละ 32.1 ขณะที่ร้อยละ 19.9 ระบุว่าไม่ต้องการ และร้อยละ 6.6 ไม่แสดงความคิดเห็น / ไม่มีโทรศัพท์มือถือ
3. ความพึงพอใจต่อผลการดำเนินงานของรัฐบาลในภาพรวมอยู่ในระดับมาก – มากที่สุด อยู่ที่ร้อยละ 59.7 พึงพอใจปานกลาง ร้อยละ 34.5 ขณะที่ไม่พึงพอใจเลยร้อยละ 0.7
นโยบายที่ประชาชนมีความพึงพอใจต่อผลการดำเนินงานของรัฐบาลมากที่สุด คือ โครงการบัตรสวัสดิการแห่งรัฐ (ร้อยละ 63.4)
4. เรื่องที่ชุมชน / หมู่บ้านได้รับความเดือดร้อนในรอบปี 2561 มากที่สุด คือ สินค้าอุปโภค - บริโภคมีราคาแพง (ร้อยละ 41.7) รองลงมา คือ ราคาผลผลิตทางการเกษตรตกต่ำ ราคาปุ๋ย / ยาปราบศัตรูพืชมีราคาแพง (ร้อยละ 34.9)
5. ในปี พ.ศ. 2562 ที่กำลังจะมาถึงนี้ ของขวัญปีใหม่ที่ต้องการจากรัฐบาลมากที่สุด คือ การแก้ไขปัญหาสินค้าอุปโภค – บริโภค ไม่ให้มีราคาแพง (ร้อยละ 48.0) รองลงมา คือ การแก้ไขปัญหาด้านการเกษตร เช่น ราคาพืชผลตกต่ำ ราคาปุ๋ย / อาหารสัตว์แพง จัดหาตลาดรองรับ (ร้อยละ 30.4)
6. ความเชื่อมั่นต่อรัฐบาล ในการแก้ไขปัญหาต่าง ๆ ของประเทศ ประชาชนมีความเชื่อมั่นในระดับเชื่อมั่นมาก – มากที่สุดร้อยละ 55.9 เชื่อมั่นปานกลางร้อยละ 37.2 ขณะที่ไม่เชื่อมั่นเลย ร้อยละ 0.9
นอกจากนี้ สำนักงานสถิติแห่งชาติได้จัดทำข้อเสนอแนะเชิงนโยบาย เพื่อวางแผนกำหนดนโยบายที่ตอบสนองต่อความต้องการของประชาชน คือ
• การเพิ่มช่องการทางประชาสัมพันธ์ข้อมูลข่าวสาร / รายการของรัฐบาลที่เป็นประโยชน์แก่ประชาชนให้มีความหลากหลายน่าสนใจ เช่น ทางอินเทอร์เน็ต หนังสือพิมพ์ การส่งข้อความสั้น (SMS) ทางโทรศัพท์มือถือ รวมทั้งการประชาสัมพันธ์ผ่านหน่วยงานรัฐ / เจ้าหน้าที่ในพื้นที่ เพื่อให้ประชาชนในกลุ่มที่ไม่ได้ออกไปทำงานนอกบ้าน เกษตรกร และผู้มีรายได้น้อย ต่าง ๆ ทราบและรับรู้
• การมีนโยบายหรือมาตรการในการช่วยเหลือทั้งด้านเศรษฐกิจและความเป็นอยู่ของประชาชนให้มากขึ้นและทั่วถึง เช่น แก้ปัญหาสินค้าอุปโภค – บริโภคที่มีราคาแพง แก้ปัญหาด้านการเกษตร และช่วยเหลือเงินทุนในการประกอบอาชีพ
• การส่งเสริมและประชาสัมพันธ์โครงการของรัฐบาลที่ช่วยเหลือประชาชนให้มากขึ้น เช่น โครงการสินเชื่อในด้านต่าง ๆ โครงการส่งเสริมนโยบายการเงินให้แก่ประชาชน โครงการดูแลผู้ป่วยและการรักษาพยาบาล เป็นต้น
ผลสำรวจที่ได้ในครั้งนี้แสดงให้เห็นถึงความมุ่งมั่นตั้งใจของรัฐบาลเพื่อเสริมสิ่งที่มี เติมสิ่งที่ขาด จนสะท้อนออกมาเป็นความเชื่อมั่นว่าสิ่งที่ทำนั้นเกิดประโยชน์สูงสุดต่อประชาชนอย่างแท้จริง
สำหรับความเดือดร้อนและความต้องการของประชาชนที่ได้เสนอมานั้น รัฐบาลจะเร่งแก้ไขและวางรากฐานการปฏิรูปประเทศ เพื่อให้เกิดการพัฒนาอย่างยั่งยืน
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/17791
