รัฐบาลไทย-ข่าวทำเนียบรัฐบาล-มท. จับมือ กอช. เดินหน้าขับเคลื่อนโครงการส่งเสริมวินัยการออมกับ กอช. ในพื้นที่จังหวัดเพชรบูรณ์ และ จังหวัดพิษณุโลก

วันอังคารที่ 15 มกราคม 2562
มท. จับมือ กอช. เดินหน้าขับเคลื่อนโครงการส่งเสริมวินัยการออมกับ กอช. ในพื้นที่จังหวัดเพชรบูรณ์ และ จังหวัดพิษณุโลก
มท. จับมือ กอช. เดินหน้าขับเคลื่อนโครงการส่งเสริมวินัยการออมกับ กอช. ในพื้นที่จังหวัดเพชรบูรณ์ และ จังหวัดพิษณุโลก
เมื่อวันที่ 14 ม.ค. 62 นายบุญธรรม เลิศสุขีเกษม รองปลัดกระทรวงมหาดไทย ได้รับมอบหมายจาก
นายฉัตรชัย พรหมเลิศ ปลัดกระทรวงมหาดไทย เป็นผู้แทนของกระทรวงมหาดไทย ในการลงพื้นที่เพื่อประชุมขับเคลื่อนโครงการส่งเสริมวินัยการออมกับกองทุนการออมแห่งชาติ (กอช.) ในระดับพื้นที่ (โดยกำหนดพื้นที่นำร่องเป้าหมายใน 31 จังหวัด) ซึ่งการลงพื้นที่ในครั้งนี้เป็นการขับเคลื่อนในพื้นที่ 2 จังหวัด ได้แก่ จังหวัดเพชรบูรณ์ และจังหวัดพิษณุโลก
รองปลัดกระทรวงมหาดไทย เปิดเผยว่า กระทรวงมหาดไทย ได้ร่วมกับ กองทุนการออมแห่งชาติ (กอช.) ในการประชุมขับเคลื่อนโครงการส่งเสริมวินัยการออมกับ กอช. ในระดับพื้นที่ เพื่อชี้แจงแนวทางการขับเคลื่อนโครงการฯ และแนวทางการทำงาน เพื่อสร้างการรับรู้เพื่อให้การดำเนินงานในระดับพื้นที่เป็นไปในทิศทางเดียวกัน ซึ่งโครงการดังกล่าว มีวัตถุประสงค์เพื่อสร้างความตระหนักรู้เรื่องการออม โดยเฉพาะอย่างยิ่งการออมเพื่อการเกษียณกับ กอช. ซึ่งเป็นหนึ่งในประเด็นการปฏิรูปประเทศด้านสังคม โดยกลุ่มเป้าหมายที่เข้าร่วมงานทั้ง 2 พื้นที่จังหวัด ได้แก่ คณะทำงานขับเคลื่อนโครงการส่งเสริมวินัยการออมกับ กอช. จังหวัด นายอำเภอ พัฒนาการอำเภอ สาธารณสุขอำเภอ ประธานกองทุนพัฒนาบทบาทสตรีอำเภอ ประธานเครือข่ายกองทุนหมู่บ้าน กำนัน ปลัดองค์กรปกครองส่วนท้องถิ่น ประธานชมรม อสม. ระดับตำบล และประธานกองทุนสวัสดิการตำบล โดยการจัดประชุมแบ่งเป็น 2 ช่วง ได้แก่ ช่วงเช้า จัดขึ้นที่ ห้องประชุมศาลากลางจังหวัดเพชรบูรณ์ มีผู้เข้าร่วมประชุม จำนวน 552 คน และในช่วงบ่าย จัดขึ้นที่โรงแรมเดอะพาร์ค โฮเทล จังหวัดพิษณุโลก มีผู้เข้าร่วมประชุม จำนวน 446 คน
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยมีความยินดี และพร้อมที่จะให้การสนับสนุน กอช. อย่างเต็มที่ในการขับเคลื่อนโครงการฯ ดังกล่าว โดยในระดับพื้นที่จะมีผู้ว่าราชการจังหวัดเป็นแกนหลักสำคัญในการขับเคลื่อน พร้อมทั้งหน่วยงานท้องที่และท้องถิ่น ตลอดจนหน่วยงานภายใต้การกำกับดูแลของกระทรวงมหาดไทยที่จะช่วยให้การสนับสนุน และส่งเสริมการสร้างวินัยการออมให้เกิดผลสัมฤทธิ์อย่างเป็นรูปธรรม เพื่อสร้างหลักประกันและความมั่นคงให้กับชีวิต ลดความเหลื่อมล้ำในสังคม และสร้างความเข้มแข็งด้านเศรษฐกิจให้เกิดขึ้นอย่างยั่งยืน ซึ่งการดำเนินงานที่ผ่านมา เมื่อวันที่ 21-22 ธ.ค. 2561 ได้ดำเนินการขับเคลื่อนไปแล้ว 4 จังหวัด ได้แก่ จังหวัดอุบลราชธานี ยโสธร ร้อยเอ็ด และกาฬสินธุ์ ซึ่งมีผลตอบรับจากกลุ่มเป้าหมายในการสร้างความตระหนักรู้เรื่องการออมกับ กอช. เป็นอย่างดี และในวันที่ 18 ม.ค. 2562 นี้ จะมีการลงพื้นที่ในอีก 2 จังหวัด ได้แก่ ที่จังหวัดลำปาง และจังหวัดเชียงใหม่ รวมถึงพื้นที่จังหวัดนำร่องส่วนที่เหลือในลำดับต่อไป ทั้งนี้ พี่น้องประชาชน หรือผู้ที่สนใจ สามารถสอบถามข้อมูลเพิ่มเติมได้ที่ กองทุนการออมแห่งชาติ (กอช.) เว็บไซต์ www.nsf.or.th หรือ สายด่วนเงินออม 02-049-9000

ที่มา : https://www.thaigov.go.th/news/contents/details/18152
