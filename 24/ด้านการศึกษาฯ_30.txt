รัฐบาลไทย-ข่าวทำเนียบรัฐบาล-รมว.ศธ.ร่วมงานเปิดตัว "รร.สาธิตมหาวิทยาลัย​หอการค้า​ไทย" หลักสูตร HighScope เน้นพัฒนาสมองผ่านการลงมือทำ

วันศุกร์ที่ 11 มกราคม 2562
รมว.ศธ.ร่วมงานเปิดตัว "รร.สาธิตมหาวิทยาลัย​หอการค้า​ไทย" หลักสูตร HighScope เน้นพัฒนาสมองผ่านการลงมือทำ
นพ.ธีระ​เกียรติ​ เจริญ​เศรษฐศิลป์​ รัฐมนตรีว่าการ​กระทรวง​ศึกษาธิการ​ ปาฐกถา​พิเศษ​ในงานเปิดตัว "คณะการศึกษาปฐมวัยและโรงเรียนสาธิตมหาวิทยาลัย​หอการค้า​ไทย"
นพ.ธีระ​เกียรติ​ เจริญ​เศรษฐศิลป์​ รัฐมนตรีว่าการ​กระทรวง​ศึกษาธิการ​ ปาฐกถา​พิเศษ​ในงานเปิดตัว "คณะการศึกษาปฐมวัยและโรงเรียนสาธิตมหาวิทยาลัย​หอการค้า​ไทย" เมื่อวันพฤหัสบดี​ที่ 10 มกราคม​ 2562 โดยมี รศ.ดร.เสาวณีย์ ไทยรุ่งโรจน์ อธิการบดีมหาวิทยาลัย​หอการค้า​ไทย, นายกลินท์ สารสิน​ นายกสภามหาวิทยาลัย​หอการค้า​ไทย, รศ.ดร. วีระชาติ กิเลนทอง หัวหน้าโครงการ Reducing Inequality through Early Childhood Education หรือ REICE, Mr. Andrew Mellor, Regional Business Development Manager, University of London, ผู้บริหารสถาบันอุดมศึกษา​ และคณาจารย์ เข้าร่วมงาน ณ มหาวิทยาลัย​หอการค้า​ไทย
รมว.ศึกษาธิการ กล่าวว่า การจัดการศึกษาปฐมวัยในประเทศไทยมีหลากหลายรูปแบบ ทั้งโรงเรียนอนุบาลในสังกัดของรัฐบาล เอกชน และองค์กรปกครองส่วนท้องถิ่น ซึ่งจากการวิจัยต่าง ๆ ทั่วโลกพบว่า การดูแลเด็กตั้งแต่ระดับปฐมวัยให้ดี จะทำให้เติบโตเป็นคนที่มีคุณภาพชีวิตที่ดี ประกอบกับการวิจัยของศาสตราจารย์ James J. Heckman มหาวิทยาลัยชิคาโก สหรัฐอเมริกา​ ยังพบว่า การลงทุนในทรัพยากรมนุษย์ตั้งแต่ปฐมวัย จะเกิดความคุ้มค่าและได้ผลตอบแทนมากที่สุด
สำหรับการจัดการเรียนการสอนแบบไฮสโคป (HighScope) ที่มหาวิทยาลัยหอการค้าไทย นำมาปรับใช้กับจัดการเรียนการสอนเด็กปฐมวัยนั้น ช่วยฝึกความคิด ฝึกสมอง และทำให้เกิดการพัฒนาสมองอย่างต่อเนื่อง อย่างไรก็ตาม การปฏิรูปและพัฒนาการศึกษาในหลายเรื่อง ต้องอาศัยระยะเวลาจึงจะเห็นผล โดยเฉพาะการนำประเทศไปสู่ประเทศไทย 4.0 ที่ขับเคลื่อนด้วยนวัตกรรม ต้องเปิดรับรูปแบบและแนวคิดที่ประสบความสำเร็จอย่างต่อเนื่อง ดังนั้น การที่มหาวิทยาลัยหอการค้าไทยได้เริ่มหลักสูตรการศึกษาปฐมวัย ถือเป็นการเริ่มต้นที่กล้าหาญ แม้ว่าในช่วงแรกอาจพบปัญหาและอุปสรรคในการดำเนินงานบ้าง แต่เชื่อว่าเป็นการดำเนินงานที่มาถูกทางแล้ว
รศ.ดร. เสาวณีย์ ไทยรุ่งโรจน์ อธิการบดีมหาวิทยาลัย​หอการค้า​ไทย กล่าวว่า โรงเรียนสาธิตมหาวิทยาลัยหอการค้าไทย จัดการศึกษาชั้นเตรียมอนุบาลถึงอนุบาล 3 โดยใช้หลักสูตรไฮสโคป (HighScope) ซึ่งได้รับการพิสูจน์จากงานวิจัยของศาสตราจารย์ James J. Heckman มหาวิทยาลัยชิคาโก สหรัฐอเมริกา​ และเป็นนักเศรษฐศาสตร์​รางวัลโนเบล โดยพบว่า การจัดการเรียนรู้แบบไฮสโคป ช่วยให้ผู้เรียนมีรายได้สูง ก่ออาชญากรรมและติดยาเสพติดน้อยกว่า เมื่อเปรียบเทียบกับเด็กที่เรียนในรูปแบบปกติ และสามารถสรุปผลในเชิงเศรษฐศาสตร์ได้ว่า หลักสูตรไฮสโคปให้ผลประโยชน์ถึง 7 เท่าของต้นทุน โดยจะรับนักเรียนชั้นละไม่เกิน 25 คน เพื่อการดูแลอย่างทั่วถึง รวมทั้งสอนโดยครูปฐมวัยจริง ๆ ที่ได้รับการอบรมในสถานที่จริงอย่างเข้มข้นก่อนจะเริ่มสอน ทำให้มีความเชี่ยวชาญในการจัดการเรียนการสอนแบบไฮสโคปด้วย
มหาวิทยาลัยหอการค้าไทย นำหลักสูตรไฮสโคป มาพัฒนาและทดลองใช้มาเป็นระยะเวลากว่า 5 ปี จนมีความเชี่ยวชาญในการจัดการเรียนรู้ในรูปแบบนี้ โดยเน้นการพัฒนาเด็ก ด้วยกระบวนการวางแผน-ลงมือทำ-ทบทวน (Plan-Do-Review) ฝึกการตัดสินใจ การทำงานอย่างเป็นระบบ รู้จักการรอคอย ให้เด็กได้ลงมือทำกิจกรรมผ่านสื่อและวัสดุอุปกรณ์ที่มีความหลากหลายและเหมาะสมกับวัย รวมทั้งได้สะท้อนความคิดผ่านขั้นตอนการทบทวนต่อไป
สำหรับคณะการศึกษา​ปฐมวัย​ มหาวิทยาลัย​หอการค้า​ไทย​นักศึกษาจะได้ฝึกปฏิบัติจริง ทั้งในโรงเรียนสาธิตมหาวิทยาลัยหอการค้าไทย และศูนย์อบรมต้นแบบของโครงการ RIECE Thailand ภายใต้การสอนการดูแลของคณาจารย์ที่มีความเชี่ยวชาญในการออกแบบกระบวนการเรียนรู้ ผ่านการลงมือปฏิบัติ (Active Learning) และมีประสบการณ์ในการสอนแบบไฮสโคป (HighScope) เน้นจิตวิทยาพัฒนาการเด็กปฐมวัย และการพัฒนาทักษะภาษาอังกฤษ เมื่อจบการศึกษาจะได้รับปริญญาศึกษาศาสตรบัณฑิต (ศษ.บ.) สาขาวิชาการศึกษาปฐมวัย ทั้งยังสามารถประกอบอาชีพได้หลากหลาย อาทิ ครูปฐมวัยหรือครูโรงเรียนอนุบาลในโรงเรียนของรัฐบาลและเอกชน, นักวิชาการด้านการศึกษาปฐมวัย, นักเขียน ผู้แต่งนิทาน, ผู้ผลิตสื่อการสอน นิทาน ของเล่น หรือสื่อการศึกษาปฐมวัย เป็นต้น
Written by อรพรรณ ฤทธิ์มั่น
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/18071
