รัฐบาลไทย-ข่าวทำเนียบรัฐบาล-​ลุยต่อขยาย “สายสีแดง” รถไฟชานเมือง

วันพุธที่ 27 กุมภาพันธ์ 2562
​ลุยต่อขยาย “สายสีแดง” รถไฟชานเมือง
--
จากการเพิ่มขึ้นของประชากร และการเติบโตของเมือง ก่อให้เกิดปัญหาด้านการจราจรโดยเฉพาะในพื้นที่ กรุงเทพมหานครและปริมณฑล
ที่ผ่านมารัฐบาลได้ออกมาตรการแก้ไขปัญหา พร้อม ๆ กับวางรากฐานการพัฒนาการคมนาคมขนส่งทั้งระบบ ซึ่งนอกจากจะทำให้ประชาชนเดินทางได้อย่างสะดวกรวดเร็วแล้ว ยังช่วยยกระดับขีดความสามารถในการแข่งขันของประเทศด้วย
ล่าสุด รัฐบาลได้อนุมัติโครงการระบบรถไฟชานเมือง สายสีแดงอ่อน ช่วงตลิ่งชัน - ศาลายา และสถานีเพิ่มเติม 3 สถานี (สถานีพระราม 6 สถานีบางกรวย – กฟผ. และสถานีบ้านฉิมพลี) ระยะทาง 14.8 กิโลเมตร เป็นโครงการก่อสร้างทางรถไฟส่วนต่อขยายทางทิศตะวันตกจากโครงการระบบรถไฟชานเมือง (สายสีแดง) ช่วงบางซื่อ – ตลิ่งชัน
สำหรับโครงการระบบรถไฟชานเมือง สายสีแดง ช่วงตลิ่งชัน - ศาลายา เป็นโครงการตามแผนปฏิบัติการด้านคมนาคมขนส่ง ระยะเร่งด่วน ปี 2560 ซึ่งอยู่ภายใต้แผนพัฒนาโครงสร้างพื้นฐานด้านคมนาคมขนส่งของไทย ปี 2558 - 2565 ปัจจุบันการรถไฟแห่งประเทศไทยได้ก่อสร้างช่วงบางซื่อ - ตลิ่งชัน แล้วเสร็จ และอยู่ระหว่างก่อสร้างช่วงบางซื่อ-รังสิต โดยมีแผนเปิดให้บริการเดินรถ ช่วงรังสิต – บางซื่อ - ตลิ่งชัน ในปี 2564 และต่อไปถึงศาลายาภายในกลางปี 2565
เมื่อโครงการแล้วเสร็จจะช่วยอำนวยความสะดวกและรองรับการเดินทางของประชาชนและนักศึกษาที่อยู่อำเภอพุทธมณฑล จังหวัดนครปฐมเข้าสู่กรุงเทพมหานคร ทำให้ประหยัดเวลาและแบ่งเบาภาระการจราจรทางถนนจากชานเมืองไปยังตัวเมืองได้เป็นอย่างดี
โดยสถานีต่าง ๆ ที่เพิ่มขึ้นนั้น จะเป็นประโยชน์อย่างมากในการเชื่อมต่อการเดินทางด้วยระบบขนส่งสาธารณะได้อย่างครบถ้วน เช่น สถานีพระราม 6 และสถานีบางกรวย – กฟผ. จะช่วยอำนวยความสะดวกให้ประชาชนที่อาศัยอยู่บริเวณรอยต่อของกรุงเทพฯ กับนนทบุรี และชาวนนทบุรี นักเรียน นักศึกษา สามารถเข้าถึงระบบรถไฟชานเมืองสายสีแดง และเชื่อมต่อระบบรถประจำทางและเรือด่วนซึ่งมีท่าเรือให้บริการอยู่บริเวณใต้สะพานพระราม 7 ได้อย่างสะดวกสบาย
ส่วน สถานีบ้านฉิมพลี บริเวณต่อเนื่องจากสถานีตลิ่งชัน ที่มีหมู่บ้านกระจายตัวอยู่ตามแนวถนนสวนผักและถนนพุทธมณฑลสาย 1 และยังเป็นที่ตั้งของส่วนราชการต่าง ๆ ที่กำลังขยายพื้นที่เพิ่มเติม จะทำให้ประชาชนเดินทางเข้า - ออกเมืองได้อย่างคล่องตัวมากขึ้น
นอกจากนี้ ยังได้อนุมัติโครงการระบบรถไฟชานเมือง สายสีแดงเข้ม ช่วงรังสิต – มหาวิทยาลัยธรรมศาสตร์ ศูนย์รังสิต ระยะทาง 8.84 กิโลเมตร เป็นโครงการก่อสร้างทางรถไฟส่วนต่อขยายทางทิศเหนือจากโครงการระบบรถไฟชานเมือง (สายสีแดง) ช่วงบางซื่อ – รังสิต ประกอบด้วย 4 สถานี ได้แก่ สถานีคลองหนึ่ง สถานีมหาวิทยาลัยกรุงเทพ สถานีเชียงราก และสถานีมหาวิทยาลัยธรรมศาสตร์ ศูนย์รังสิต อีกด้วย
สำหรับความพร้อมของโครงการนั้น ขณะนี้มีการศึกษาความเหมาะสมด้านวิศวกรรม เศรษฐกิจ สังคม และแนวทางการลงทุนที่เหมาะสม รวมทั้งการออกแบบรายละเอียด การประกวดราคา การมีส่วนร่วมของประชาชน และการศึกษาผลกระทบสิ่งแวดล้อมตามกฎหมายเรียบร้อยแล้ว
ทั้งนี้ คาดว่าจะมีปริมาณผู้โดยสารใช้บริการรถไฟชานเมือง ช่วงตลิ่งชัน - ศาลายา ราว 47,000 คนต่อวัน ในปี 2564 และเพิ่มเป็น 104,000 คนต่อวัน ในปี 2584 ก่อให้เกิดมูลค่าทางเศรษฐกิจไม่ต่ำกว่า 35,000 ล้านบาท และช่วงรังสิต – มหาวิทยาลัยธรรมศาสตร์ ซึ่งเป็นระยะสั้นจะทำให้ปริมาณผู้โดยสารและรายได้ของสายสีแดงทั้งระบบเพิ่มมากขึ้น
ซึ่งจะช่วยเชื่อมต่อการเดินทางทั้งระบบขนส่งมวลชนเขตกรุงเทพมหานครและปริมณฑลให้เกิดขึ้นอย่างไร้รอยต่อ ทำให้ประชาชนสามารถเดินทางเข้าออกพื้นที่กรุงเทพมหานครชั้นในได้อย่างสะดวกมากขึ้น
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/19006
