รัฐบาลไทย-ข่าวทำเนียบรัฐบาล-ธ.ก.ส.จัดงานจับรางวัลออมทรัพย์ทวีโชคระดับประเทศ  ลุ้นรางวัลมูลค่ากว่า 25 ล้านบาท 16 มีนาคม นี้

วันศุกร์ที่ 1 มีนาคม 2562
ธ.ก.ส.จัดงานจับรางวัลออมทรัพย์ทวีโชคระดับประเทศ  ลุ้นรางวัลมูลค่ากว่า 25 ล้านบาท 16 มีนาคม นี้
ธ.ก.ส.จับรางวัลออมทรัพย์ทวีโชคระดับประเทศประจำปีบัญชี 2561 แจกรถ 153 รางวัล มูลค่ากว่า 25 ล้าน พร้อมนำกองทัพศิลปินมอบความบันเทิงตลอดงาน ณ ศูนย์การค้าเซ็นทรัลพลาซา นครศรีธรรมราช
วันนี้ (1 มีนาคม 2562 ) ณ โรงแรมแมนดี้นก จังหวัดนครศรีธรรมราช นายกษาปณ์ เงินรวง ผู้ช่วยผู้จัดการธนาคารเพื่อการเกษตรและสหกรณ์การเกษตร(ธ.ก.ส.) เปิดเผยว่า ธ.ก.ส.จะจัดงานจับรางวัลออมทรัพย์ทวีโชคระดับประเทศ ประจำปีบัญชี 2561 ให้กับลูกค้าผู้ฝากเงินกับบัญชีออมทรัพย์ทวีโชคหรือเงินออมสมุดเล่มแดง ซึ่งเป็นผลิตภัณฑ์เงินฝากที่ ธ.ก.ส. จัดทำขึ้นเพื่อรณรงค์ให้เกษตรกรลูกค้าและประชาชนทั่วไปได้ร่วมออมเงินเพื่อสร้างภูมิคุ้มกันในการดำเนินชีวิต โดยสามารถออมได้ทีละเล็กละน้อยจนครบ 2,000 บาท และฝากติดต่อกัน 3 เดือน จะได้มีสิทธิ์ลุ้นจับรางวัลในระดับจังหวัดปีละ 2 ครั้ง ช่วงเดือนกรกฎาคม และเดือนมกราคม และจับรางวัลในระดับประเทศอีกปีละ  1 ครั้ง  ยิ่งออม ยิ่งดี ทวีโชค โดยปัจจุบันเงินฝากดังกล่าวมีผู้ร่วมออมทั่วประเทศแล้วกว่า 17 ล้านบัญชี จำนวนเงินกว่า 280,000 ล้านบาท
นายกษาปณ์ กล่าวต่อไปอีกว่า กิจกรรมมอบโชคดังกล่าว จะจัดขึ้นในวันเสาร์ที่ 16 มีนาคม 2562  ณ ศูนย์การค้าเซ็นทรัลพลาซา นครศรีธรรมราช โดยมีรางวัลรวมมูลค่า 25,843,927 บาท ประกอบด้วยรถยนต์   โตโยต้า ฟอร์จูนเนอร์ จำนวน 5 รางวัล รถยนต์โตโยต้า ยาริส จำนวน 15 รางวัล รถยนต์โตโยต้า  ไฮลักซ์รีโว จำนวน 6 รางวัล และรถจักรยานยนต์ ยามาฮ่า ฟิโน่ จำนวน 127 รางวัล นอกจากนี้ ภายในงานยังมีการจัดกิจกรรมความบันเทิงจากกองทัพศิลปินไมค์ทองคำ อาทิ จ่อย รวมมิตร คงชาตรี  ชนะเลิศไมค์ทองคำ Season 1, ป๊อปปี้ ปรัชญาลักษ์ โชติวุฑฒินันท์ ชนะเลิศไมค์ทองคำ  Season 4,  นัน อนันท์  อาศัยไพรพนา  ชนะเลิศไมค์ทองคำ Season 6, เฟิร์น  ชนิสรา เพชรคง รองชนะเลิศอันดับ 2 ไมค์ทองคำ Season 4, เออภิรักษ์ ผู้เข้าประกวดไมค์ทองคำ Season 1 พร้อมความสนุกสนานจากตุ๊กกี้และเท่ง เถิดเทิง  จึงขอเชิญทุกท่านร่วมเป็นสักขีพยาน และร่วมลุ้น ร่วมสนุกกับกองทัพศิลปินดาราที่มาให้ความบันเทิง เริ่มตั้งแต่เวลา 11.00 น. ถึง 19.00 น. ในวันเสาร์ที่ 16 มีนาคม 2562  ณ ศูนย์การค้าเซ็นทรัลพลาซา นครศรีธรรมราช บริเวณ ชั้น 1  โชน 1 และโซน 2
โปรโมชั่นพิเศษ สำหรับผู้ฝากเงินบัญชีออมทรัพย์ทวีโชคทุก 2,000 บาท ตั้งแต่ 1-15 มีนาคม 2562 ที่   ธ.ก.ส. ทุกสาขาในจังหวัดนครศรีธรรมราช และบริเวณงานในวันที่ 16 มีนาคม 2562 มีสิทธิ์ลุ้นรับรางวัลพิเศษรวมมูลค่ากว่า 100,000 บาท  ติดตามรายชื่อผู้โชคดีได้ที่หน้าเว็บไซต์ www.baac.or.th

ที่มา : https://www.thaigov.go.th/news/contents/details/19065
