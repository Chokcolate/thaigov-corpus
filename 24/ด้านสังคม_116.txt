รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.ลำปาง ขับเคลื่อนงานพัฒนาสังคม  พร้อมผลักดันตำบลต้นแบบไร้ความรุนแรงในทุกรูปแบบ

วันอังคารที่ 15 มกราคม 2562
รมว.พม. ลงพื้นที่ จ.ลำปาง ขับเคลื่อนงานพัฒนาสังคม  พร้อมผลักดันตำบลต้นแบบไร้ความรุนแรงในทุกรูปแบบ
รมว.พม. ลงพื้นที่ จ.ลำปาง ขับเคลื่อนงานพัฒนาสังคม  พร้อมผลักดันตำบลต้นแบบไร้ความรุนแรงในทุกรูปแบบ
วันที่ 14 ม.ค. 62 เวลา 14.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ลงพื้นที่จังหวัดลำปาง เพื่อพบปะเยี่ยมเยียนและรับฟังข้อเสนอแนะและความต้องการของประชาชน อีกทั้งติดตามการดำเนินงานของหน่วยงานสังกัดกระทรวง พม. ในพื้นที่ ตามนโยบายของรัฐบาลในการลดความเหลื่อมล้ำของสังคมและการสร้างโอกาสการเข้าถึงบริการของรัฐ
พลเอก อนันตพร กล่าวว่า รัฐบาล โดยกระทรวง พม. มีภารกิจหลักในการรับผิดชอบประชาชนกลุ่มเป้าหมายทุกช่วงวัย ตั้งแต่เด็ก เยาวชน สตรี คนพิการ ผู้สูงอายุ และผู้ด้อยโอกาส โดยมุ่งเน้นการสนับสนุน พัฒนา ช่วยเหลือ และดูแลประชาชน เพื่อให้ประชาชนทุกกลุ่มเป้าหมายได้รับสวัสดิการของรัฐอย่างทั่วถึงและมีคุณภาพชีวิตที่ดี โดยไม่ทิ้งใครไว้ข้างหลัง สำหรับจังหวัดลำปาง เป็นจังหวัดหนึ่งทางภาคเหนือที่มีพื้นที่ใหญ่เป็นอันดับที่ 5 ของภาคเหนือ ตั้งอยู่ในแอ่งที่ราบล้อมรอบด้วยภูเขา ทำให้เป็นแหล่งผลิตถ่านหินลิกไนต์ที่ใหญ่ที่สุดของประเทศ ส่งผลสำคัญต่อเศรษฐกิจของจังหวัด  อีกทั้งยังมีแหล่งท่องเที่ยวทางธรรมชาติที่ยังคงความอุดมสมบูรณ์และสวยงาม ทั้งนี้ การลงพื้นที่จังหวัดลำปางครั้งนี้ มีการพบปะเยี่ยมเยียนและรับฟังข้อเสนอแนะและความต้องการของประชาชน พร้อมทั้งตรวจเยี่ยมการบูรณาการการขับเคลื่อนงานด้านพัฒนาสังคมและสวัสดิการจังหวัดลำปาง มอบเงินสมทบกองทุนสวัสดิการชุมชนระดับภาค 199 กองทุน และจังหวัดลำปาง จำนวน 12 กองทุน มอบงบประมาณบ้านพอเพียงชนบทปี 2562 จังหวัดลำปาง จำนวน 150 หลัง มอบประกาศเกียรติคุณผู้บริจาคเบี้ยยังชีพผู้สูงอายุ มอบธรรมนูญครอบครัว จำนวน 3 พื้นที่ และเยี่ยมชมนิทรรศการและผลิตภัณฑ์เครือข่ายต่างๆ อีกทั้ง ยังได้ตรวจเยี่ยมการดำเนินงานหน่วยงานสังกัดกระทรวง พม. ในพื้นที่ ได้แก่ บ้านพักเด็กและครอบครัว จังหวัดลำปาง สถานพัฒนาและฟื้นฟูเด็ก จังหวัดลำปาง ศูนย์พัฒนาการจัดสวัสดิการสังคมผู้สูงอายุ จังหวัดลำปาง ศูนย์พัฒนาราษฎรบนพื้นที่สูงจังหวัดลำปาง ศูนย์คุ้มครองคนไร้ที่พึ่ง จังหวัดลำปาง และนิคมสร้างตนเองกิ่วลม จังหวัดลำปาง
พลเอก อนันตพร กล่าวเพิ่มเติมว่า นอกจากนี้ กระทรวง พม. ได้ตระหนักและให้ความสำคัญกับการรณรงค์และป้องกันความรุนแรงในทุกรูปแบบ ภายใต้ชื่อ "สังคมไทยไร้ความรุนแรง” โดยในปีงบประมาณ 2562 มีการกำหนดให้เป็น 1 ใน 13 โครงการสำคัญ (Flagship) ของกระทรวง พม. ที่ทุกส่วนราชการจำเป็นต้องร่วมกันบูรณาการและขับเคลื่อนงานดังกล่าว เพื่อให้สังคมไทยเป็นสังคมไร้ความรุนแรง โดยในระดับพื้นที่ได้มีการผลักดันให้เกิดตำบลต้นแบบไร้ความรุนแรงในทุกรูปแบบ ซึ่งการลงพื้นที่ในวันนี้ ได้ร่วมประกาศเจตนารมณ์ไม่ใช้ความรุนแรง เพื่อให้ทุกคนในชุมชมได้ตระหนักและให้ความสำคัญในการป้องกันการใช้ความรุนแรงทุกรูปแบบในสังคม โดยเริ่มต้นจากครอบครัวเป็นสำคัญ
“ทั้งนี้ ขอขอบคุณทุกภาคีเครือข่ายในพื้นที่ โดยเฉพาะองค์กรปกครองส่วนท้องถิ่น รวมทั้งทีม พม. One Home จังหวัดลำปาง ที่เป็นกลไกสำคัญในการบูรณาการความร่วมมือกับภาคีเครือข่ายสำหรับการนำนโยบายรัฐบาลและกระทรวงพม. มาแปลงสู่การปฏิบัติให้สอดคล้องกับนโยบายจังหวัดรองรับยุทธศาสตร์การพัฒนาให้เป็นรูปธรรมในพื้นที่ท้องถิ่นชุมชน เพื่อสร้างหลักประกันและความมั่นคงในชีวิตของประชาชนกลุ่มเป้าหมายให้ได้รับการปฏิบัติอย่างเท่าเทียมและลดความเหลื่อมล้ำของสังคมภายใต้ปฎิบัติการ “พม.ลำปาง สร้างสรรค์ ปันสุข ทุกช่วงวัย” อย่างไรก็ตาม หากประชาชนในพื้นที่พบเห็นหรือประสบปัญหาทางสังคม ถูกกระทำความรุนแรงในครอบครัว หรือต้องการฝึกพัฒนาทักษะอาชีพ สามารถขอความช่วยเหลือได้ที่ศูนย์ช่วยเหลือสังคม สายด่วน 1300 บริการฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลืออย่างเต็มทีต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/18142
