รัฐบาลไทย-ข่าวทำเนียบรัฐบาล-พม. รณรงค์ “วันศุกร์ แต่งผ้าไทย ใช้ปิ่นโต โชว์ถุงผ้า” ร่วมรักษ์สิ่งแวดล้อมเพื่อสังคมน่าอยู่

วันศุกร์ที่ 28 ธันวาคม 2561
พม. รณรงค์ “วันศุกร์ แต่งผ้าไทย ใช้ปิ่นโต โชว์ถุงผ้า” ร่วมรักษ์สิ่งแวดล้อมเพื่อสังคมน่าอยู่
พม. รณรงค์ “วันศุกร์ แต่งผ้าไทย ใช้ปิ่นโต โชว์ถุงผ้า” ร่วมรักษ์สิ่งแวดล้อมเพื่อสังคมน่าอยู่
วันนี้ (28 ธ.ค. 61) เวลา 08.20 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) นำคณะผู้บริหารและเจ้าหน้าที่บุคลากรของกระทรวง พม. ร่วมกิจกรรมรณรงค์ "วันศุกร์ แต่งผ้าไทย ใช้ปิ่นโต โชว์ถุงผ้า” พร้อมทั้งร่วมแสดงปณิธาน "พม. ทำดีด้วยหัวใจ รวมใจลดใช้ถุงพลาสติก” ณ บริเวณโถงล่างชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า ตามนโยบายการส่งเสริมค่านิยมด้านการรักษาวัฒนธรรมประเพณีไทยอันดีงาม ตามค่านิยมหลักคนไทย 12 ประการ กระทรวงการพัฒนาสังคมและความมั่นคงของมนุษย์ (พม.) ได้ตระหนักถึง การส่งเสริมและรักษาเอกลักษณ์ความเป็นไทยและการสืบทอดภูมิปัญญาผ้าทอพื้นบ้านไทยให้คงอยู่คู่สังคมไทย จึงได้ รณรงค์ส่งเสริมให้บุคลากรกระทรวง พม. แต่งกายด้วยผ้าไทยภายใต้โครงการรณรงค์ "วันศุกร์ แต่งผ้าไทย ใช้ปิ่นโต โชว์ถุงผ้า” ซึ่งการณรงค์ดังกล่าว ยังเป็นการช่วยปลุกจิตสำนึกในการรักษาสิ่งแวดล้อมและระบบนิเวศน์ในระยะยาว เนื่องจากขยะพลาสติกและโฟมย่อยสลายยากและใช้ระยะเวลานาน จึงได้รณรงค์ให้เจ้าหน้าที่บุคลากรของกระทรวง พม. ร่วมกันลดการใช้พลาสติกและโฟม ด้วยการนำปิ่นโตและแก้วน้ำส่วนตัวนำใช้บรรจุอาหารและเครื่องดื่ม อีกทั้งการนำ ถุงผ้ามาใช้ในชีวิตประจำวันแทนถุงพลาสติก ถือเป็นการลดปริมาณขยะตั้งแต่ต้นทาง
"ทั้งนี้ ขออวยพรเนื่องในโอกาสเทศกาลขึ้นปีใหม่ 2562 ให้ทุกท่านประสบแต่ความสุข ความเจริญตลอดไป และขอเชิญชวนทุกท่านแต่งกายด้วยผ้าไทย ใช้ปิ่นโตและถุงผ้า เพื่อเป็นส่วนหนึ่งในการสร้างสรรค์สังคมที่น่าอยู่ต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17818
