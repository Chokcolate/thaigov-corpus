รัฐบาลไทย-ข่าวทำเนียบรัฐบาล-เดินหน้าคืนที่ดิน ปลดทุกข์หนี้นอกระบบชาวบ้าน ย้ำเราไม่ทิ้งกันและจะต่อสู้ไปด้วยกัน

วันพฤหัสบดีที่ 28 กุมภาพันธ์ 2562
เดินหน้าคืนที่ดิน ปลดทุกข์หนี้นอกระบบชาวบ้าน ย้ำเราไม่ทิ้งกันและจะต่อสู้ไปด้วยกัน
พล.อ.ประวิตร วงษ์สุวรรณ รอง นรม. และ รมว.กห. พร้อมคณะ ได้เดินทางไปราชการพื้นที่ภาคอีสาน ณ มหาวิทยาลัยสารคาม จว.มหาสารคาม เพื่อร่วมกับส่วนราชการต่างๆ มอบทรัพย์สินส่งคืนให้ประชาชน
พล.อ.ประวิตร วงษ์สุวรรณ รอง นรม. และ รมว.กห. พร้อมคณะ ได้เดินทางไปราชการพื้นที่ภาคอีสาน ณ มหาวิทยาลัยสารคาม จว.มหาสารคาม เพื่อร่วมกับส่วนราชการต่างๆ มอบทรัพย์สินส่งคืนให้ประชาชน จากมาตรการบังคับใช้กฎหมายขับเคลื่อนแก้ปัญหาหนี้นอกระบบพร้อมกันทั่วประเทศ เป็นครั้งที่ 8 จำนวน 2,470 ราย เป็นโฉนดที่ดิน 2,304 ฉบับ เนื้อที่รวม กว่า 5,707 ไร่ รวมทั้งทรัพย์สินอื่นๆ มูลค่าทั้งสิ้น 1,334 ล้านบาท ท่ามกลางรอยยิ้มแห่งความสุขและความหวังโดยทั่วกัน
พล.อ.ประวิตร วงษ์สุวรรณ กล่าวขอบคุณทุกส่วนราชการ ที่พยายามขับเคลื่อนแก้ปัญหา ทั้งการเจรจาไกล่เกลี่ย และการบังคับใช้กฎหมาย โดยเฉพาะศูนย์ปฏิบัติการป้องกันปราบปรามการฉ้อโกงทรัพย์สินของประชาชนของตำรวจ ซึ่งบังคับใช้กฎหมาย สามารถไกล่เกลี่ย ส่งคืนทรัพย์สินให้กับประชาชนพร้อมกันทั่วประเทศแล้ว จำนวน 8 ครั้ง เกือบ 20,000 ราย มูลค่าทรัพย์สินรวมกว่า 20,500 ล้านบาท เป็นโฉนดที่ดิน 16,004 ฉบับ พื้นที่เกือบ 48,000 ไร่
รอง นรม. และ รมว.กห. กล่าวว่า หนี้นอกระบบเป็นกับดักความยากจนของพี่น้องประชาชนจำนวนมาก หลายครอบครัวต้องใช้ชีวิตทนทุกข์ จมกองหนี้มานาน ไม่เหลือแม้บ้านพักอาศัย ทรัพย์สินและที่ดินทำกิน ความพยายามแก้ปัญหาหนี้นอกระบบของรัฐบาล ต้องการลดปัญหาความเหลื่อมล้ำทางสังคม โดยเฉพาะกลุ่มชาวบ้านผู้มีรายได้น้อยและขาดโอกาส ที่ถูกเอารัดเอาเปรียบจากเจ้าหนี้นอกระบบที่มีอิทธิพลท้องถิ่นมานาน พร้อมย้ำว่า เราจะไม่ทิ้งกันและจะต่อสู้กับความไม่ถูกต้องไปด้วยกัน โดยกำชับให้เจ้าหน้าที่ทุกฝ่ายเร่งลงพื้นที่ คลี่คลายความเดือดร้อนของประชาชนอีกจำนวนมาก ที่ยังรอการช่วยเหลือให้ได้มากที่สุด

ที่มา : https://www.thaigov.go.th/news/contents/details/19034
