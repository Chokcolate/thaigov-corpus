รัฐบาลไทย-ข่าวทำเนียบรัฐบาล-ยัน....รัฐบาลยังเดินหน้าปลดหนี้นอกระบบชาวบ้านต่อไป  ย้ำเราจะร่วมกันประคองและเข้มแข็งไปด้วยกัน

วันพฤหัสบดีที่ 14 มีนาคม 2562
ยัน....รัฐบาลยังเดินหน้าปลดหนี้นอกระบบชาวบ้านต่อไป  ย้ำเราจะร่วมกันประคองและเข้มแข็งไปด้วยกัน
พล.ท.คงชีพ ตันตระวาณิชย์ โฆษก กห. เปิดเผยว่า หลังตรวจเยี่ยมการแก้ปัญหาไฟป่าและหมอกควันในพื้นที่ภาคเหนือแล้ว ในวันเดียวกัน  เวลา 1000 พล.อ.ประวิตร วงษ์สุวรรณ รอง นรม.และ รมว.กห.พร้อมคณะ ได้เดินทางไปมหาวิทยาลัยราชภัฎเชียงใหม่
เพื่อร่วมกับส่วนราชการต่างๆ มอบทรัพย์สินส่งคืนให้ประชาชน จากการบังคับใช้กฎหมายขับเคลื่อนแก้ปัญหาหนี้นอกระบบพร้อมกัน ในพื้นที่ภาคเหนือเป็นครั้งที่ 9   จำนวน 914 ราย เป็นโฉนดที่ดิน 991 ฉบับ เนื้อที่รวม กว่า 1,075 ไร่ รวมทั้งทรัพย์สินอื่นๆ มูลค่าทั้งสิ้นกว่า 826 ล้านบาท ท่ามกลางรอยยิ้มและแววตาแห่งความสุขกันทั่วกัน
พล.อ.ประวิตร วงษ์สุวรรณ กล่าวขอบคุณทุกส่วนราชการ ที่พยายามขับเคลื่อนแก้ปัญหา ทั้งการเจรจาไกล่เกลี่ย และการบังคับใช้กฎหมาย โดยเฉพาะการทำงานหนักของศูนย์ปฏิบัติการป้องกันปราบปรามการฉ้อโกงทรัพย์สินของประชาชนของตำรวจ ซึ่งสามารถไกล่เกลี่ย ส่งคืนทรัพย์สินให้กับประชาชนพร้อมกันทั่วประเทศแล้ว จำนวน 9 ครั้ง กว่า 20,400 ราย มูลค่าทรัพย์สินรวม  22,867 ล้านบาท เป็นโฉนดที่ดิน 16,990 ฉบับ พื้นที่เกือบ  50,000 ไร่
รอง นรม.และ รมว.กห. กล่าวย้ำว่า ปัญหาหนี้นอกระบบที่สั่งสม สะท้อนถึงความเหลื่อมล้ำทางสังคม ที่เชื่อมโยงกับกลุ่มอิทธิพลที่แสวงประโยชน์ในพื้นที่มานาน  โดยถือเป็นกับดักความยากจนของพี่น้องประชาชนที่ถูกละเลยมานาน  หลายครอบครัวต้องใช้ชีวิตทนทุกข์ จมกองหนี้มานาน ไม่เหลือแม้บ้านพักอาศัย ทรัพย์สินและที่ดินทำกิน  รัฐบาลปัจจุบัน ต้องการลดปัญหาความเหลื่อมล้ำทางสังคม โดยเฉพาะกลุ่มชาวบ้านผู้มีรายได้น้อยและขาดโอกาส ที่ถูกเอารัดเอาเปรียบจากเจ้าหนี้นอกระบบที่มีอิทธิพลท้องถิ่นมานาน พร้อมย้ำว่า เราจะไม่ทิ้งกันและจะประคับประคองต่อสู้กับความไม่ถูกต้อง เพื่อความเข้มแข็งไปด้วยกัน  โดยกำชับให้เจ้าหน้าที่ทุกฝ่ายเร่งลงพื้นที่ คลี่คลายความเดือดร้อนของประชาชนอีกจำนวนมาก ที่ยังรอการช่วยเหลือให้ได้มากที่สุดต่อไป

ที่มา : https://www.thaigov.go.th/news/contents/details/19333
