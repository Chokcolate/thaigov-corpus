รัฐบาลไทย-ข่าวทำเนียบรัฐบาล-กองทุนยุติธรรม...ความเป็นธรรมที่ทุกคนเอื้อมถึง

วันอังคารที่ 19 มีนาคม 2562
กองทุนยุติธรรม...ความเป็นธรรมที่ทุกคนเอื้อมถึง
--
"คนจนนอกคุก คนรวยนอนบ้าน" เป็นวลีที่สะท้อนให้เห็นสภาพความเป็นจริงของสังคม ที่ไม่สามารถเข้าถึงกระบวนการยุติธรรม ด้วยอาจขาดความรู้ทางกฎหมาย ห่างไกล ไม่รู้สิทธิ ไม่รู้กระบวนการ โดยเฉพาะไม่มีกำลังทรัพย์ในการต่อสู้คดี บางรายต้องกู้หนี้ยืมสิน ทั้งในระบบหรือนอกระบบ ทำให้หลายครอบครัวต้องล้มละลายเพียงแค่ต้องการความเป็นธรรม
ทั้งที่ตามกฎหมายเกี่ยวกับการคุ้มครองสิทธิของผู้ต้องหาหรือจำเลยในคดีอาญา ถือว่ายังเป็นผู้บริสุทธิ์ จนกว่าศาลจะมีคำพิพากษาว่าเป็นผู้กระทำความผิด
เมื่อเป็นเช่นนี้ ทำให้ผู้ต้องหาหรือจำเลยที่อยู่ระหว่างการถูกดำเนินคดีได้รับสิทธิ เช่น สิทธิการปล่อยชั่วคราว สิทธิในการพบและปรึกษากับทนายความ และสิทธิได้รับการช่วยเหลือจากรัฐเมื่อถูกดำเนินคดีอาญา และสิทธิอื่น ๆ
และการให้ความช่วยเหลือทางกฎหมายจากรัฐที่ว่านี้ คือ กองทุนยุติธรรม ที่รัฐบาลได้ดำเนินการเพื่อช่วยเหลือประชาชนและผู้มีรายได้น้อย ที่ได้รับความเดือดร้อนจากการถูกฟ้องคดีหรือถูกละเมิดสิทธิมนุษยชน ให้ได้รับโอกาสเข้าถึงความเป็นธรรม
โดยให้ความช่วยเหลือด้านการเงิน ที่ครอบคลุมทั้งค่าธรรมเนียมศาล ค่าทนายความ ค่าใช้จ่ายอื่นในการดำเนินคดีตรวจพิสูจน์ ค่าขอปล่อยตัวชั่วคราวผู้ต้องหาหรือจำเลย ค่าพาหนะ ค่าที่พัก และค่าใช้จ่ายอื่นที่เกี่ยวข้อง
รวมทั้งการปรับปรุงกฎหมายโดยยกฐานะให้กองทุนยุติธรรมเป็นนิติบุคคล เพื่อช่วยเหลือประชาชนให้เข้าถึงกระบวนการยุติธรรมได้อย่างเต็มที่ สามารถเข้าทำนิติกรรมสัญญาต่าง ๆ ตลอดจนเข้ารับช่วงสิทธิของผู้เสียหาย มาฟ้องไล่เบี้ยเรียกค่าเสียหายจากผู้กระทำความผิดได้ เมื่อกองทุนยุติธรรมได้ให้ความช่วยเหลือผู้เสียหายไปแล้ว ทำให้กองทุนยุติธรรมจะได้รับเงินกลับคืนมา เพื่อใช้ในการในการให้ความช่วยเหลือประชาชนรายอื่นต่อไป
นอกจากนี้ ยังมีการกระจายอำนาจการพิจารณาคำขอรับความช่วยเหลือไปยังระดับจังหวัด ให้สามารถอนุมัติคำร้องนั้น ๆ ได้ในจังหวัดตนเอง โดยการรับคำร้องทุกข์ผ่านศูนย์ยุติธรรมชุมชน ณ องค์กรปกครองส่วนท้องถิ่นใกล้บ้าน กำนัน ผู้ใหญ่บ้าน ศูนย์ดำรงธรรมอำเภอ จังหวัดและยุติธรรมจังหวัด หรือที่สำนักงานกองทุนยุติธรรม กระทรวงยุติธรรมจังหวัด
โดยให้คณะอนุกรรมการให้ความช่วยเหลือประจำจังหวัด พิจารณาให้ความช่วยเหลือผู้ยื่นคำขอจากกองทุนยุติธรรม เฉพาะกรณีการให้ค่าใช้จ่ายในการช่วยเหลือประชาชนในการดำเนินคดีและการขอปล่อยชั่วคราวผู้ต้องหาหรือจำเลยในแต่ละจังหวัด ทำให้การพิจารณาให้ความช่วยเหลือในกรณีดังกล่าวทำได้รวดเร็วขึ้น ไม่ต้องเสนอคำขอความช่วยเหลือมาให้คณะกรรมการซึ่งอยู่ที่ส่วนกลางพิจารณา
ซึ่งภายหลังจากการที่รัฐบาลจัดให้มีการลงทะเบียนผู้มีรายได้น้อย ทำให้การให้การช่วยเหลือของกองทุนยุติธรรมเป็นไปอย่างสะดวกยิ่งขึ้น เพราะเมื่อประชาชนมายื่นเรื่องขอรับความช่วยเหลือ กองทุนยุติธรรมก็จะนำเลขประจำตัวประชาชน 13 หลักไปตรวจสอบ หากพบว่าเป็นผู้ลงทะเบียนผู้มีรายได้น้อยก็สามารถให้การช่วยเหลือได้ทันที โดยใช้เวลาประมาณ 1 - 2 วัน จากเดิมที่ต้องใช้เวลากว่า 10 วัน ในการลงพื้นที่ตรวจสอบ
และจากการดำเนินงานที่ผ่านมาตั้งแต่ปี พ.ศ. 2558 จนถึงปัจจุบันมีผู้ยื่นขอความช่วยเหลือทั้งสิ้น 27,747 ราย ให้ความช่วยเหลือแล้ว 11,169 ราย รวมเป็นเงินทั้งสิ้นกว่า 757 ล้านบาท
โดยเพิ่มประสิทธิภาพการดำเนินงานในการพิจารณาให้ความช่วยเหลือประชาชนโดยได้ลดระยะเวลามาตรฐานในการดำเนินการให้ความช่วยเหลือประชาชนได้รวดเร็วภายใน 21 วัน จากเดิมมีระยะเวลามาตรฐานในการดำเนินการให้ความช่วยเหลือประชาชน 70 วัน ทำให้ประชาชนได้รับความช่วยเหลืออย่างรวดเร็วยิ่งขึ้น
ถือเป็นเรื่องที่ดี ๆ ที่เกิดขึ้นเพื่อช่วยลดความเหลื่อมล้ำด้านกฎหมาย และเป็นที่พึ่งให้กับประชาชนที่ด้อยโอกาสให้สามารถเข้าถึงกระบวนการยุติธรรมได้ด้วยตนเอง นำไปสู่ความเสมอภาคเท่าเทียมกันอย่างแท้จริงได้
ทั้งนี้ สามารถขอรับความช่วยเหลือค่าใช้จ่ายในการดำเนินคดีและเงินเยียวยาแก่ผู้เสียหายและจำเลยในคดีอาญา ได้ที่
• สำนักงานกองทุนยุติธรรม โทร 0 2502 6318 หรือ ยื่นคำขอได้ที่ อาคารซอฟต์แวร์ปาร์ค ชั้น 22 ถนนแจ้งวัฒนะ ต.คลองเกลือ อ.ปากเกร็ด จ.นนทบุรี
• ศูนย์บริการร่วม กระทรวงยุติธรรม ชั้น 2 ศูนย์ราชการเฉลิมพระเกียรติ 80 พรรษา ฯ (อาคารเอ) ถนนแจ้งวัฒนะ แขวงทุ่งสองห้อง เขตหลักสี่ กรุงเทพมหานคร
• พื้นที่ต่างจังหวัดสามารถขอรับความช่วยเหลือได้ที่สำนักงานยุติธรรมจังหวัดทุกจังหวัดทั่วประเทศ
• สอบถามข้อมูลเพิ่มเติมได้ที่ สายด่วนกระทรวงยุติธรรม 1111 กด 77 ฟรี 24 ชั่วโมง หรือที่เว็บไซต์ www.moj.go.th
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/19424
