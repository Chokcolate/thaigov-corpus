รัฐบาลไทย-ข่าวทำเนียบรัฐบาล-“รมช.วิวัฒน์” มอบนโยบายเพิ่มศักยภาพขับเคลื่อนงานปฏิรูปที่ดิน ปี 2562

วันอังคารที่ 12 กุมภาพันธ์ 2562
“รมช.วิวัฒน์” มอบนโยบายเพิ่มศักยภาพขับเคลื่อนงานปฏิรูปที่ดิน ปี 2562
“รมช.วิวัฒน์” มอบนโยบายเพิ่มศักยภาพขับเคลื่อนงานปฏิรูปที่ดิน ปี 2562 แนะคนและระบบต้องปฏิรูปควบคู่กันเพื่อรับมือความเปลี่ยนแปลงสถานการณ์โลกพร้อมรุกจับมือทุกภาคส่วนบูรณาการหยุดการชะล้างพังทลายหน้าดิน
นายวิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ กล่าวมอบนโยบายและแนวทางการปฏิบัติงานให้กับผู้เข้าฝึกอบรมเชิงปฏิบัติการ หลักสูตร “การเพิ่มศักยภาพการขับเคลื่อนงานปฏิรูปที่ดิน ปี 2562” ณ ศูนย์การเรียนรู้เพื่อการปฏิรูปที่ดิน อำเภอบางไทร จังหวัดพระนครศรีอยุธยา ว่า กระทรวงเกษตรและสหกรณ์ โดยสํานักงานการปฏิรูปที่ดินเพื่อเกษตรกรรม
(ส.ป.ก.) เป็นหน่วยงานที่มีภารกิจในการปรับปรุงสิทธิ และการถือครองที่ดินเพื่อเกษตรกรรม รวมถึงการจัดที่อยู่
อาศัยในที่ดินเพื่อเกษตรกรรมให้แก่เกษตรกรผู้ไม่มีที่ดินของตนเอง หรือเกษตรกรที่มีที่ดินเล็กน้อยไม่เพียงพอแก่การครองชีพ รวมถึงการให้ความช่วยเหลือในด้านการพัฒนาอาชีพเกษตรกรรม การปรับปรุงทรัพยากรและปัจจัยการผลิต ตลอดจนการผลิตและการจำหน่ายผลผลิต เพื่อยกระดับคุณภาพเกษตรกรให้มีชีวิตความเป็นอยู่ที่ดียิ่งขึ้น
ทั้งนี้ จากการดําเนินงานที่ผ่านมาของ ส.ป.ก. ตามนโยบายการจัดการที่ดินและการยกระดับคุณภาพชีวิตเกษตรกรของรัฐบาลและกระทรวงเกษตรและสหกรณ์ ยังคงมีอุปสรรคในการขับเคลื่อนและถ่ายทอดนโยบายไปสู่การปฏิบัติ ทำให้งานตามนโยบายบางอย่างล่าช้ากว่าที่ควร ซึ่งสาเหตุหนึ่งอาจเกิดจากการเข้าใจที่ไม่ตรงกันของผู้ปฏิบัติงานอันเนื่องมาจากการสื่อสารที่ไม่ชัดเจนระหว่างผู้บริหารและหน่วยปฏิบัติงานภายในองค์กร ดังนั้น ส.ป.ก. จึงจัดการฝึกอบรมเชิงปฏิบัติการหลักสูตร “การเพิ่มศักยภาพการขับเคลื่อนงานปฏิรูปที่ดิน ปี 2562” ขึ้น เพื่อให้ผู้บริหารของ ส.ป.ก.ส่วนกลาง ปฏิรูปที่ดินจังหวัดทั้ง 72 จังหวัด และเจ้าหน้าที่ที่เกี่ยวข้อง รวมทั้งสิ้น 175 ราย ได้ร่วมกันแลกเปลี่ยนความคิดเห็นในการกำหนดรูปแบบและวิธีการดําเนินการที่มีเป้าหมายชัดเจนเป็นเอกภาพ มีการบริหารจัดการในการแก้ไขปัญหาต่าง ๆ ที่เกิดขึ้นอย่างมีประสิทธิภาพ เพื่อให้การปฏิบัติงานเป็นไปในทิศทางเดียวกัน และมีความสอดคล้องกับนโยบายในระดับต่างๆ อย่างเป็นรูปธรรม
อย่างไรก็ตาม จากสถานการณ์โลกที่เกิดความแปรปรวนทั้งด้านสภาพแวดล้อม และทางเศรษฐกิจ ได้ส่งผลกระทบต่อชีวิตความเป็นอยู่ของเกษตรกรและประชาชนอย่างหลีกเลี่ยงไม่ได้ ดังนั้น ส.ป.ก. จึงต้องปรับตัวให้ทันต่อความเปลี่ยนแปลงดังกล่าว โดยบุคลากรและระบบต้องได้รับการปฏิรูปไปพร้อมกัน ตลอดทั้งกำหนดทิศทางการปฏิรูปที่ชัดเจนในด้านต่างๆ อาทิ 1.การพัฒนาดินให้มีความสมบูรณ์ ด้วยการหยุดการชะล้างพังทลายหน้าดิน 2.พัฒนาแหล่งน้ำ /การกักเก็บน้ำ 3.คัดเลือกพันธุ์ไม้เพาะปลูกให้มีความเหมาะสมกับสภาพพื้นที่ และ 4.ระบบการผลิต ต้องเหมาะสมกับสถานการณ์ โดยร่วมมือกันในรูปแบบกลุ่มต่างๆ อาทิ สหกรณ์ วิสาหกิจชุมชน หรือรูปแบบต่างๆ เป็นต้น
“ส.ป.ก. ต้องเร่งปฏิรูปทั้งด้านบุคลากรและระบบ ในส่วนข้าราชการต้องปฏิรูปตนเอง เพื่อให้เป็นที่พึ่งให้แก่ประชาชน โดยหมั่นศึกษา รอบรู้ ทันต่อสถานการณ์ มีความรอบคอบ ระมัดระวัง รู้จริงทั้งการบริหารจัดการคนและระบบ ที่สำคัญต้องมีคุณธรรมเพียงพอ และเป็นที่พึ่งนำพาเกษตรกรให้รอดพ้นจากปัญหาต่างๆได้ ขณะเดียวกัน ในด้านระบบควรกำหนดทิศทางการปฏิรูปอย่างชัดเจน สร้างนวัตกรรมการบริหารองค์กร สร้างองค์ความรู้จากแผ่นดิน ร่วมกันส่งเสริมการหยุดชะล้างพังทลายหน้าดินในที่ดินของเขตปฏิรูปตลอดทั้งผสานความร่วมมือบูรณาการร่วมกับหน่วยงานต่างๆ โดยมุ่งหวังให้เกษตรกรสามารถลดต้นทุนการผลิต และมีคุณภาพชีวิตที่ดีขึ้นอย่างยั่งยืน”นายวิวัฒน์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/18709
