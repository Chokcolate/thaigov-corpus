รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย ลงพื้นที่ตรวจราชการและติดตามการเตรียมการจัดทำน้ำอภิเษก  พร้อมมอบนโยบายการดำเนินงานของกระทรวงมหาดไทยให้แก่ผู้ว่าราชการจังหวัดภาคกลางและภาคตะวันออก

วันศุกร์ที่ 15 มีนาคม 2562
รัฐมนตรีว่าการกระทรวงมหาดไทย ลงพื้นที่ตรวจราชการและติดตามการเตรียมการจัดทำน้ำอภิเษก  พร้อมมอบนโยบายการดำเนินงานของกระทรวงมหาดไทยให้แก่ผู้ว่าราชการจังหวัดภาคกลางและภาคตะวันออก
รัฐมนตรีว่าการกระทรวงมหาดไทย ลงพื้นที่ตรวจราชการและติดตามการเตรียมการจัดทำน้ำอภิเษก พร้อมมอบนโยบายการดำเนินงานของกระทรวงมหาดไทยให้แก่ผู้ว่าราชการจังหวัดภาคกลางและภาคตะวันออก
วันนี้ (15 มี.ค. 62) เวลา 14.00 น. ที่ห้องประชุมขุนแผน ชั้น 4 ศาลากลางจังหวัดสุพรรณบุรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมหารือข้อราชการพร้อมมอบนโยบายให้กับผู้ว่าราชการจังหวัดภาคกลาง และภาคตะวันออก รวม 25 จังหวัด โดยมี นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย ผู้ว่าราชการจังหวัดภาคกลางและภาคตะวันออก รวม 25 จังหวัด และหัวหน้าส่วนราชการในพื้นที่ ร่วมประชุมหารือ
รัฐมนตรีว่าการกระทรวงมหาดไทย กล่าวว่า ในวันนี้เป็นการติดตามงานโดยเฉพาะอย่างยิ่งพิธีบรมราชาภิเษกที่กระทรวงมหาดไทยได้มอบหมายให้รับผิดชอบในเรื่องการจัดทำน้ำอภิเษก รวมทั้งเรื่องนโยบายอื่นๆ ของกระทรวงมหาดไทยโดยในเรื่องการจัดทำน้ำอภิเษกนั้น ได้เดินทางไปตรวจติดตามมาแล้ว 2 ภาค คือ ภาคตะวันออกเฉียงเหนือ จำนวน 20 จังหวัด และภาคใต้ จำนวน 14 จังหวัด ทำให้ได้รับทราบข้อมูลความคืบหน้าในการเตรียมงานการจัดเตรียมน้ำอภิเษกของจังหวัดหลายเรื่อง ดังนั้นขอให้ผู้ว่าฯ กำหนดเวลาในการดำเนินการ ดังนี้ โดยในช่วงกลางเดือนมีนาคมนี้ ขอให้ดำเนินการงานทางกายภาพ เช่น การปรับภูมิทัศน์ การเตรียมการในเรื่องแหล่งน้ำ การพลีกรรมตักน้ำ และสิ่งก่อสร้างอื่นๆ บริเวณโดยรอบแหล่งน้ำ เช่น เต็นท์ ซุ้มรอบบริเวณ ให้แล้วเสร็จ และระยะเวลาที่เหลือให้เป็นการซักซ้อมขั้นตอนและพิธีการต่างๆ ให้เกิดความเรียบร้อย สมพระเกียรติ
จากนั้น ผู้ว่าราชการจังหวัดภาคกลางและภาคตะวันออกจำนวน 25 จังหวัดได้รายงานการจัดเตรียมแหล่งน้ำและสถานที่ที่เป็นสถานที่ประกอบพิธี โดยทุกจังหวัดได้รายงานการเตรียมความพร้อมของการเตรียมแหล่งน้ำศักดิ์สิทธิ์ ทั้งด้านพิธีพลีกรรมตักน้ำ และด้านพิธีทำน้ำอภิเษก เป็นต้น
ท้ายสุด รัฐมนตรีว่าการกระทรวงมหาดไทย ได้ติดตามการดำเนินงานเรื่องอื่นๆ เช่น การเตรียมการป้องกันและแก้ไขปัญหาภัยแล้งปี 2562 การฟื้นฟูและพัฒนาลำน้ำคู คลองเพื่อสิ่งแวดล้อมและคุณภาพชีวิตของประชาชน โครงการจิตอาสาพระราชทาน การเตรียมความพร้อมการเลือกตั้งสมาชิกสภาผู้แทนราษฎร การป้องกันและแก้ไขปัญหายาเสพติด การบริหารจัดการขยะมูลฝอยและการแก้ไขปัญหาน้ำเสีย การสร้างการรับรู้สู่ชุมชน และการเตรียมการป้องกันและลดอุบัติเหตุทางถนน เป็นต้น

ที่มา : https://www.thaigov.go.th/news/contents/details/19377
