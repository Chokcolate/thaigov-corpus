รัฐบาลไทย-ข่าวทำเนียบรัฐบาล-พม. จัดประชุมคณะกรรมการผู้สูงอายุแห่งชาติ (กผส.) ครั้งที่ 1/2562 เพื่อขับเคลื่อนงานด้านผู้สูงอายุ

วันพฤหัสบดีที่ 7 มีนาคม 2562
พม. จัดประชุมคณะกรรมการผู้สูงอายุแห่งชาติ (กผส.) ครั้งที่ 1/2562 เพื่อขับเคลื่อนงานด้านผู้สูงอายุ
พม. จัดประชุมคณะกรรมการผู้สูงอายุแห่งชาติ (กผส.) ครั้งที่ 1/2562 เพื่อขับเคลื่อนงานด้านผู้สูงอายุ
วันนี้ (7 มี.ค. 62) เวลา 09.00 น. ที่ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการผู้สูงอายุแห่งชาติ (กผส.) ครั้งที่ 1/2562 เพื่อขับเคลื่อนงานด้านผู้สูงอายุของประเทศไทยในภาพรวม โดยมีนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) นางไพรวรรณ พลวัน อธิบดีกรมกิจการผู้สูงอายุ (ผส.) และผู้แทนหน่วยงานที่เกี่ยวข้อง เข้าร่วมประชุม
พลเอก อนันตพร กล่าวว่า การประชุมคณะกรรมการผู้สูงอายุแห่งชาติ (กผส.) ครั้งที่ 1/2562 มีการพิจารณาประเด็นสำคัญ ได้แก่ 1) การปรับนิยาม “ผู้สูงอายุ” ตามมาตรา 3 ในพระราชบัญญัติผู้สูงอายุ พ.ศ. 2546 จากเดิม “ผู้สูงอายุ หมายถึง บุคคล ซึ่งมีอายุเกินหกสิบปีบริบูรณ์ขึ้นไปและมีสัญชาติไทย เป็น “ผู้สูงอายุ” หมายถึง บุคคลซึ่งมีอายุเกินหกสิบห้าปีบริบูรณ์ขึ้นไป โดยมอบหมายอนุกรรมการพิจารณา ปรับปรุง และแก้ไขกฎหมายที่เกี่ยวข้องด้านผู้สูงอายุนำข้อเสนอการปรับนิยามผู้สูงอายุในพระราชบัญญัติผู้สูงอายุ พ.ศ. 2546 ไปศึกษาข้อกฎหมายและผลกระทบให้ครอบคลุมทุกด้านเพื่อความเป็นไปได้ในการเปลี่ยนแปลงนิยามผู้สูงอายุ
พลเอก อนันตพร กล่าวต่อว่า 2) การประกาศสดุดีเกียรติคุณผู้สูงอายุแห่งชาติ ประจำปีพุทธศักราช 2562 โดยมีการดำเนินการสรรหาผู้สูงอายุที่เป็นแบบอย่างที่ดีในสังคม เพื่อประกาศสดุดีเกียรติคุณยกย่องเป็นผู้สูงอายุแห่งชาติ ในโอกาสวันผู้สูงอายุแห่งชาติ ทั้งนี้ นายกรัฐมนตรีหรือประธานในพิธีเป็นผู้มอบเกียรติบัตรประกาศสดุดีเกียรติคุณเข็มกลัดทองคำที่ระลึก พร้อมทั้งเงินรางวัล ในงานวันผู้สูงอายุแห่งชาติที่จัดขึ้นในส่วนกลางเป็นประจำทุกปี ทั้งนี้ ที่ประชุมมีมติเป็นเอกฉันท์คัดเลือก นายแพทย์บรรลุ ศิริพานิช อายุ 93 ปี 9 เดือน เป็นผู้สูงอายุที่เป็นแบบอย่างที่ดีในสังคมประจำปีพุทธศักราช 2562
พลเอก อนันตพร กล่าวต่อไปว่า และ 3) การพิจารณา (ร่าง) แผนแม่บทการพัฒนาระบบการดูแลระยะยาว พ.ศ.2562 - 2565 เพื่อเป็นกรอบการดำเนินงานสำหรับหน่วยงานที่เกี่ยวข้องในการบูรณาการทำงานอย่างรอบด้าน ทั้งด้านสุขภาพ สังคม สิ่งแวดล้อม และเศรษฐกิจ เป็นต้น ภายใต้แนวคิดหลักของการพัฒนา คือ การสนับสนุนครัวเรือนและชุมชนในการดูแลผู้สูงอายุที่มีภาวะพึ่งพิงให้สามารถอาศัยอยู่ที่บ้านในชุมชนที่คุ้นเคยได้ โดยการดูแลของบุคคลในครอบครัวเป็นหลัก เป็นการเตรียมความพร้อมเพื่อรองรับการเข้าสู่สังคมสูงอายุอย่างสมบูรณ์ของประเทศไทยในปี พ.ศ.2564 โดยคาดการณ์ว่ามีจำนวนผู้สูงอายุที่ติดบ้าน และติดเตียงรวมกันในปี พ.ศ. 2562 จำนวน 2.3 แสนคน และจะเพิ่มเป็น 2.6 แสนคนในปี พ.ศ. 2565 ในขณะที่ศักยภาพครัวเรือนซึ่งเป็นหลักในการเกื้อหนุนและดูแลผู้สูงอายุมาอย่างยาวนานกลับถดถอยลง ทั้งนี้ แผนแม่บทดังกล่าวสอดรับกับพระราชบัญญัติผู้สูงอายุ พ.ศ. 2546 ที่ได้กำหนดให้ “บริการดูแลระยะยาวสำหรับผู้สูงอายุที่มีภาวะพึ่งพิง” เป็นสิทธิที่ผู้สูงอายุพึงได้รับตามมาตรา 11 (13) และสอดรับกับแผนยุทธศาสตร์ชาติ 20 ปี พ.ศ. 2561 - 2580 ด้านการสร้างโอกาสและความเสมอภาคของสังคม เพื่อรองรับสังคมสูงอายุอย่างมีคุณภาพต่อไป
“นอกจากนี้ ที่ประชุมได้กำหนดจัดงานวันผู้สูงอายุแห่งชาติ ประจำปี 2562 ภายใต้อรรถบท (Theme) “สังคมผู้สูงอายุไร้ความรุนแรง” ในวันพุธที่ 10 เมษายน 2562 ณ อาคารรัฐประศาสนภักดี (อาคารบี) ศูนย์ราชการเฉลิมพระเกียรติ 80 พรรษา 5 ธันวาคม 2550 แจ้งวัฒนะ กรุงเทพมหานคร โดยมีรัฐมนตรีว่าการกระทรวงการพัฒนาสังคมและความมั่นคงของมนุษย์เป็นประธานในพิธีเปิดงาน โดยมีวัตถุประสงค์เพื่อสร้างความตระหนักให้สังคมเตรียมความพร้อมรองรับสังคมสูงอายุอย่างมีคุณภาพและความสำคัญที่จะไม่กระทำความรุนแรงในผู้สูงอายุทุกรูปแบบ ซึ่งมีการจัดงานวันผู้สูงอายุแห่งชาติทั้งในส่วนกลางและส่วนภูมิภาค ทั้งนี้ กระทรวง พม. โดยกรมกิจการผู้สูงอายุ (ผส.) ขอความร่วมมือภาคีเครือข่ายด้านผู้สูงอายุร่วมจัดกิจกรรมเนื่องในวันผู้สูงอายุแห่งชาติ ประจำปี 2562 ภายใต้อรรถบท (Theme) “สังคมผู้สูงอายุไร้ความรุนแรง” ตลอดทั้งปี 2562 เพื่อร่วมรณรงค์ในการสร้างความตระหนักถึงคุณค่าและศักดิ์ศรีของผู้สูงอายุ อีกทั้งการส่งเสริมการมีส่วนร่วมกิจกรรมทางสังคมของคนทุกวัยกับผู้สูงอายุ” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/19193
