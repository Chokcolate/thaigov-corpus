รัฐบาลไทย-ข่าวทำเนียบรัฐบาล-คปภ. บูรณาการร่วมกับสำนักงานตำรวจแห่งชาติ และภาคธุรกิจประกันภัย นำ Application ระบบแจ้งเคลมประกันภัยรถยนต์ นำร่องช่วยลดปัญหาจราจรบนท้องถนนตามนโยบายนายกรัฐมนตรี

วันศุกร์ที่ 22 กุมภาพันธ์ 2562
คปภ. บูรณาการร่วมกับสำนักงานตำรวจแห่งชาติ และภาคธุรกิจประกันภัย นำ Application ระบบแจ้งเคลมประกันภัยรถยนต์ นำร่องช่วยลดปัญหาจราจรบนท้องถนนตามนโยบายนายกรัฐมนตรี
สำนักงาน คปภ. ได้เดินหน้าพัฒนา Application เพื่ออำนวยความสะดวกให้ประชาชนผู้เอาประกันภัยรถยนต์ใช้ในการแจ้งเคลม ขณะเดียวกันก็จะเป็น Application กลางซึ่งบริษัทประกันภัยทุกแห่งสามารถใช้ได้
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า ปี 2562 สำนักงาน คปภ. ได้ประกาศทิศทางนโยบายการกำกับดูแลอุตสาหกรรมประกันภัย เพื่อสร้างความเชื่อมั่นให้กับประชาชน ด้วยการพัฒนาศักยภาพอุตสาหกรรมประกันภัยให้มีมาตรฐาน ก้าวทันต่อการเปลี่ยนแปลงของเทคโนโลยี โดยส่งเสริมให้มีการนำนวัตกรรมเทคโนโลยีมาใช้เพื่อสร้างความเข้มแข็งให้กับอุตสาหกรรมประกันภัยและส่งเสริมการนำนวัตกรรมเทคโนโลยีด้านประกันภัยมาใช้เป็นเครื่องมือในการกำกับ ส่งเสริม และคุ้มครองสิทธิประโยชน์ด้านการประกันภัยอย่างจริงจัง เพื่อให้เกิดเป็นรูปธรรมอย่างต่อเนื่อง
โดย สำนักงาน คปภ. ได้เดินหน้าพัฒนา Application เพื่ออำนวยความสะดวกให้ประชาชนผู้เอาประกันภัยรถยนต์ใช้ในการแจ้งเคลม ขณะเดียวกันก็จะเป็น Application กลางซึ่งบริษัทประกันภัยทุกแห่งสามารถใช้ได้ทั้งนี้ได้รับความร่วมมือจากคุณกิตตินันท์ อนุพันธ์ startup ผู้เชี่ยวชาญการพัฒนา Application มาช่วยออกแบบระบบให้ ต่อมาเมื่อวันที่ 20 กุมภาพันธ์ 2562 เลขาธิการ คปภ. พร้อมทีมงาน Center of InsurTech, Thailand : CIT ของสำนักงาน คปภ. ร่วมกับผู้แทนจากสำนักงานตำรวจแห่งชาติ ได้เข้าเยี่ยมชมและดูการปฏิบัติงานของ บริษัท เอนนี่แวร์ ทู โก จำกัด (ผู้พัฒนา Application : Claim Di) โดยได้รับการต้อนรับจาก คุณกิตตินันท์ อนุพันธ์ ประธานกรรมการบริษัทฯ ซึ่งได้บรรยายสรุปการดำเนินงานของบริษัท และให้รายละเอียดเกี่ยวกับ Application แจ้งเคลมที่ได้พัฒนาให้ คปภ.
ล่าสุดเมื่อวันที่ 21 กุมภาพันธ์ 2562 สำนักงาน คปภ. ได้เชิญคุณกิตตินันท์ อนุพันธ์ มานำเสนอกระบวนการทำงานของ Application ที่ใช้ในการแจ้งเคลมประกันภัยรถยนต์ดังกล่าว โดยได้ประชุมร่วมกับหน่วยงานที่เกี่ยวข้อง ได้แก่ ผู้บริหารของ สำนักงาน คปภ. ผู้แทนจากสมาคมประกันวินาศภัยไทย ผู้แทนสำนักงานตำรวจแห่งชาติ ประกอบด้วย พลตำรวจโทปิยะ ต๊ะวิชัย รองผู้บัญชาการตำรวจตระเวนชายแดน พลตำรวจตรี จิรสันต์ แก้วแสงเอก   รองผู้บัญชาการตำรวจนครบาล และพันตำรวจโท เศรษฐหาญ เศรษฐภากรณ์ สารวัตรอำนวยการกองกำกับการศูนย์รวมข่าวกองบังคับการสายตรวจและปฏิบัติการพิเศษ เพื่อระดมความคิดเห็นและรับฟังข้อเสนอแนะ เพื่อจะนำไปปรับปรุง Application ดังกล่าวให้มีความสมบูรณ์ยิ่งขึ้นและเพื่อให้ระบบเทคโนโลยีประกันภัยเข้ามาช่วยลดปัญหาการจราจรบนถนน ตลอดจนช่วยคุ้มครองสิทธิประโยชน์ของผู้บริโภคด้านการประกันภัย ทั้งยังเป็นการต่อยอดโครงการ “รถชนแล้ว ถ่ายรูปไว้ แยกได้ ไม่ต้องรอ” เพื่อให้เกิดประสิทธิภาพยิ่งขึ้น
ทั้งนี้ Application กลาง ซึ่งทาง คปภ. พัฒนาขึ้นนี้จะเป็น Application กลางที่บริษัทประกันภัยทุกแห่ง รวมถึงเจ้าหน้าที่ตำรวจ และประชาชนสามารถใช้ร่วมกันได้ โดยที่ไม่ได้กระทบถึงระบบของบริษัทประกันภัยบางแห่งที่มีอยู่แล้ว แต่จะเป็น Application เสริมเพื่อช่วยเชื่อมกับระบบการแจ้งเคลมของบริษัทประกันภัย กับ Application ‘Police I lert u’ ของสำนักงานตำรวจแห่งชาติที่มีอยู่เดิม ซึ่งจะมีการเพิ่มฟังชั่นให้สามารถแจ้งบริษัทประกันภัยได้ด้วย สำหรับเป้าหมายการพัฒนา Application ในการแจ้งเคลมประกันภัยรถยนต์ในครั้งนี้ นับเป็นโครงการนำร่องที่นำ Application ด้านการประกันภัยมาช่วยตอบสนองนโยบายของพลเอกประยุทธ จันทร์โอชา นายกรัฐมนตรี ที่ต้องการให้มีมาตรการช่วยแก้ไขปัญหาจราจรในกรุงเทพและปริมณฑลอันเนื่องมาจากอุบัติเหตุบนท้องถนน และยังเป็นการเพิ่มความสะดวกสบายให้แก่ประชาชนที่ประสบอุบัติเหตุสามารถแจ้งข้อมูลการเกิดอุบัติเหตุให้กับบริษัทประกันภัยและตำรวจจราจรได้ในคราวเดียวกัน นอกจากนี้ในอนาคตยังสามารถช่วยลดค่าใช้จ่ายด้านการสำรวจภัยของบริษัทประกันภัยลงได้ ในการนี้ทุกฝ่ายที่มาร่วมประชุมแสดงความคิดเห็นในวันนี้มีความเห็นสอดคล้องกันว่า Application ดังกล่าวจะเป็นประโยชน์อย่างยิ่งต่อประชาชนในวงกว้าง ซึ่งหลังจากนี้จะมีการตั้งทีมงานเพื่อพิจารณารายละเอียดความสมบูรณ์ของการใช้งาน Application รวมถึงออกคำสั่งหรือระเบียบ ตลอดจนแนวปฏิบัติในการใช้งาน Application   ให้เกิดประโยชน์และประสิทธิภาพต่อไป ทั้งนี้ จะมีงานเปิดตัวก่อนให้ประชาชนทั่วไปสามารถดาวน์โหลดใช้งานได้ เพื่อจะได้เป็นของขวัญให้กับประชาชนในช่วงเทศกาลสงกรานต์ ปี 2562 นี้” เลขาธิการ คปภ. กล่าวในตอนท้าย

ที่มา : https://www.thaigov.go.th/news/contents/details/18940
