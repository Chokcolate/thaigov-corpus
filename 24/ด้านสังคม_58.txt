รัฐบาลไทย-ข่าวทำเนียบรัฐบาล-ทีมผู้บริหารสธ.ติดตามความพร้อมโรงพยาบาล รับอุบัติเหตุฉุกเฉิน ช่วงเทศกาลปีใหม่ 2562

วันพุธที่ 26 ธันวาคม 2561
ทีมผู้บริหารสธ.ติดตามความพร้อมโรงพยาบาล รับอุบัติเหตุฉุกเฉิน ช่วงเทศกาลปีใหม่ 2562
ทีมผู้บริหารกระทรวงสาธารณสุข ลงพื้นที่ติดตามความพร้อมการจัดบริการของโรงพยาบาล ศูนย์รับแจ้งเหตุและสั่งการ 1669 ห้องฉุกเฉินคุณภาพ รถพยาบาล พร้อมเยี่ยมให้กำลังใจเจ้าหน้าที่ผู้ปฏิบัติงานดูแลประชาชนตลอดเทศกาลปีใหม่ 2562
วันนี้ (26 ธันวาคม 2561) นายแพทย์สุขุม กาญจนพิมาย ปลัดกระทรวงสาธารณสุข พร้อมด้วยนายแพทย์ประพนธ์ ตั้งศรีเกียรติกุล  นายแพทย์ไพศาล ดั่นคุ้ม  นายแพทย์พิศิษฐ์ ศรีประเสริฐ  นายแพทย์ศุภกิจ ศิริลักษณ์ รองปลัดกระทรวงสาธารณสุข และผู้บริหาร ลงพื้นที่ติดตามความพร้อมการจัดบริการของโรงพยาบาล และเยี่ยมให้กำลังใจเจ้าหน้าที่ผู้ปฏิบัติงานดูแลประชาชนช่วงเทศกาลปีใหม่ 2562 ตามเส้นทาง 4 สายหลัก ได้แก่ จังหวัดนครปฐม สระบุรี อยุธยา อ่างทอง นครราชสีมา นครสวรรค์ และชลบุรี
นายแพทย์สุขุมให้สัมภาษณ์ว่า ในช่วง 7 วันเทศกาลปีใหม่ 2562 กระทรวงสาธารณสุข ได้สั่งการให้นายแพทย์สาธารณสุขจังหวัดและโรงพยาบาลทั่วประเทศ โดยเฉพาะที่อยู่บนถนนสายหลัก เตรียมความพร้อม แพทย์ พยาบาล บุคลากรสาธารณสุข พร้อมปฏิบัติงานดูแลประชาชนที่เดินทางกลับภูมิลำเนาและท่องเที่ยวตลอด 24 ชั่วโมง โดยเปิดศูนย์ปฏิบัติการฉุกเฉิน มีนายแพทย์สาธารณสุขจังหวัดเป็นผู้บัญชาการ บูรณาการการทำงานกับศูนย์ความปลอดภัยทางถนนจังหวัดเน้นในอำเภอเสี่ยงสูง จำนวน 144 อำเภอใน 60 จังหวัด จัดร่วมให้บริการที่จุดบริการประชาชนกับหน่วยงานที่เกี่ยวข้องตลอดเส้นทาง
สำหรับโรงพยาบาล ให้เน้นการจัดการระบบบริการห้องฉุกเฉินคุณภาพ ศูนย์รับแจ้งเหตุและสั่งการ แจ้งเหตุเร็ว ทางหมายเลข 1669  รับเร็ว ถึงที่เกิดเหตุภายใน 10 นาที ไม่น้อยกว่าร้อยละ 80 ของการออกเหตุทั้งหมด ส่งเร็ว ส่งต่อถึงมือแพทย์ในห้องอุบัติเหตุฉุกเฉินอย่างรวดเร็ว เตรียมทีมแพทย์ พยาบาล เจ้าหน้าที่เวชกิจฉุกเฉิน และเจ้าหน้าที่อื่น ๆ ห้องผ่าตัด ไอซียู สำรองเตียง เลือด ออกซิเจน อุปกรณ์การแพทย์ พร้อมให้บริการผู้ป่วยตลอด 24 ชั่วโมง รวมทั้งศูนย์ส่งต่อ จะต้องตรวจเช็คสภาพรถพยาบาลให้ได้ตามมาตรฐาน มีเข็มขัดนิรภัยทุกที่นั่ง จำนวนผู้โดยสารต้องไม่เกิน 7 คน เน้นย้ำเจ้าหน้าที่ขณะทำหัตถการต้องหยุดรถ พนักงานขับรถยนต์มีจำนวนตามระยะทางที่กำหนดไว้ ผ่านการอบรมแล้ว และตรวจวัดแอลกอฮอล์ก่อนปฏิบัติหน้าที่ส่งต่อผู้ป่วย  นอกจากนี้  ให้ดำเนินการตรวจวัดระดับแอลกอฮอล์ในเลือดของผู้ขับขี่กรณีที่เกิดอุบัติเหตุ ตามการร้องขอของเจ้าหน้าที่ตำรวจ
นายแพทย์สุขุมกล่าวต่อว่า ให้สาธารณสุขอำเภอ สนับสนุนอาสาสมัครสาธารณสุขประจำหมู่บ้าน (อสม.)  ร่วมปฏิบัติงานกับหน่วยงานในพื้นที่ในการตั้งด่านควบคุมพฤติกรรมเสี่ยง เช่นด่านชุมชน หรือศูนย์สร่างเมา เพื่อสกัดผู้ดื่มแล้วขับไม่ให้ออกจากหมู่บ้าน รวมทั้งประชาสัมพันธ์ร้านค้าในหมู่บ้านไม่ให้ขายเครื่องดื่มแอลกอฮอล์  ให้เด็กอายุต่ำกว่า 20 ปีและผู้ที่เมาสุรา และไม่ขายนอกเวลาที่กฎหมายกำหนด
“ขอให้กำลังใจและขอบคุณผู้ปฏิบัติงานทุกท่านที่เสียสละทำงานบริการประชาชนในช่วงวันหยุดยาวเทศกาลปีใหม่ ช่วยให้ประชาชนปลอดภัย สุขภาพดี ขอให้ทำงานอย่างมีความสุข” นายแพทย์สุขุมกล่าว
*************************************** 26 ธันวาคม 2561

ที่มา : https://www.thaigov.go.th/news/contents/details/17772
