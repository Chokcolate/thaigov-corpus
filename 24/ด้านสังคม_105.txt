รัฐบาลไทย-ข่าวทำเนียบรัฐบาล-สธ. แนะผู้ปกครองเตรียมสุขภาพเด็กให้แข็งแรงร่วมงานวันเด็ก

วันพฤหัสบดีที่ 10 มกราคม 2562
สธ. แนะผู้ปกครองเตรียมสุขภาพเด็กให้แข็งแรงร่วมงานวันเด็ก
กระทรวงสาธารณสุข แนะผู้ปกครองเตรียมสุขภาพลูกให้แข็งแรงพร้อมร่วมกิจกรรมวันเด็ก เตรียมน้ำดื่ม  รับประทานอาหารสะอาด ล้างมือหลังเล่นของเล่นร่วมกัน ติดป้ายชื่อและเบอร์โทรติดต่อผู้ปกครองหากเด็กพลัดหลง
กระทรวงสาธารณสุข แนะผู้ปกครองเตรียมสุขภาพลูกให้แข็งแรงพร้อมร่วมกิจกรรมวันเด็ก เตรียมน้ำดื่ม  รับประทานอาหารสะอาด ล้างมือหลังเล่นของเล่นร่วมกัน ติดป้ายชื่อและเบอร์โทรติดต่อผู้ปกครองหากเด็กพลัดหลง
นายแพทย์ไพศาล ดั่นคุ้ม รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่าวันเด็กปี 2562 นี้ นายกรัฐมนตรี ได้มอบคำขวัญว่า “เด็ก เยาวชน จิตอาสา ร่วมพัฒนาชาติ” มุ่งหวังให้เด็กและเยาวชนไทยทุกคนน้อมนำแนวทางจิตอาสาพระราชทานของสมเด็จพระเจ้าอยู่หัวมาสืบสานต่อยอดพระราชปณิทานของพระองค์ในการเป็นผู้ให้ มีจิตใจโอบอ้อมอารี อุทิศตนเพื่อส่วนรวม โดยในวันนี้ หน่วยงาน องค์กรต่าง ๆ ได้จัดเพื่อเด็กและเยาวชนเป็นจำนวนมาก จึงขอให้ผู้ปกครองเตรียมสุขภาพของบุตรหลานให้แข็งแรง หากเป็นไข้หวัดไม่ควรไปร่วมกิจกรรมเพราะอาจแพร่เชื้อไปสู่เด็กคนอื่น ๆ ขอให้ล้างมือเด็กบ่อย ๆ โดยเฉพาะหลังจากจับของเล่น ก่อนหยิบจับขนม ก่อนอาหารรับประทาน เลือกอาหารที่สะอาด ปรุงสุกใหม่ จากร้านที่ถูกสุขลักษณะ ขนมควรมีวันเวลาที่ผลิตแสดงไว้ชัดเจน และยึดหลัก “กินร้อน ช้อนกลาง ล้างมือ” ป้องกันโรคระบบทางเดินอาหารและระบบทางเดินหายใจ
นอกจากนี้ ผู้ปกครองควรจัดทำป้ายชื่อของเด็กและเบอร์โทรศัพท์ติดต่อผู้ปกครองติดตัวเด็กไว้ ให้สามารถติดต่อได้หากเกิดการพลัดหลง รวมถึงระมัดระวังการเล่นลูกโป่งอัดไฮโดรเจนซึ่งเป็นแก๊สที่ไวต่อประกายไฟ อาจเกิดอันตราย หากลูกโป่งแตกควรเก็บเศษทิ้งเพื่อป้องกันเด็กหยิบมาอมหรือกัดเล่น อาจลื่นเข้าไปในลำคออุดกั้นทางเดินหายใจได้
ทั้งนี้ ข้อมูลสำนักระบาดวิทยา ในปี 2561 มีเด็กอายุ 1 ถึง 5 ปีป่วยเป็นไข้หวัด และเข้ารับการรักษา จำนวน 45,040 ราย คิดเป็นร้อยละ 25.11 ของจำนวนผู้ป่วยทั้งหมด และมีเด็กในกลุ่มอายุเดียวกันป่วยเป็นโรคอุจจาระร่วงจำนวน 221,920 ราย คิดเป็นร้อยละ 18.61 ของจำนวนผู้ป่วยทั้งหมด
************************************ มกราคม 2562

ที่มา : https://www.thaigov.go.th/news/contents/details/18055
