รัฐบาลไทย-ข่าวทำเนียบรัฐบาล-พาณิชย์ผลักดันการใช้น้ำมันปาล์มดิบส่วนเกินในการผลิตกระแสไฟฟ้า เพื่อยกระดับราคาผลปาล์มน้ำมันให้เกษตรกรชาวสวนปาล์ม

วันพฤหัสบดีที่ 28 กุมภาพันธ์ 2562
พาณิชย์ผลักดันการใช้น้ำมันปาล์มดิบส่วนเกินในการผลิตกระแสไฟฟ้า เพื่อยกระดับราคาผลปาล์มน้ำมันให้เกษตรกรชาวสวนปาล์ม
นางสาวชุติมา  บุณยประภัศร รัฐมนตรีช่วยว่าการกระทรวงพาณิชย์ เปิดเผยว่า กระทรวงพาณิชย์ ได้ผลักดันความช่วยเหลือเกษตรกรชาวสวนปาล์มน้ำมันที่ประสบปัญหาราคาผลปาล์มน้ำมันตกต่ำ
อันเป็นผลกระทบจากปริมาณผลผลิตผลปาล์มน้ำมันที่เพิ่มขึ้นไม่น้อยกว่า 8% ทำให้ปริมาณสต็อกน้ำมันปาล์มดิบในระบบเพิ่มขึ้น โดยได้เสนอคณะรัฐมนตรีพิจารณาอนุมัติงบประมาณ งบกลาง จำนวน 525 ล้านบาท เมื่อวันที่ 20 พฤศจิกายน 2561 เพื่อใช้ในการปรับสมดุลน้ำมันปาล์มในประเทศ โดยให้การไฟฟ้าฝ่ายผลิตแห่งประเทศไทย (กฟผ.) รับซื้อน้ำมันปาล์มดิบส่วนเกิน จำนวน 160,000 ตัน ในราคากิโลกรัมละ 18 บาท นำไปเป็นเชื้อเพลิงในการผลิตกระแสไฟฟ้าที่โรงไฟฟ้าบางปะกง จังหวัดฉะเชิงเทรา
กระทรวงพาณิชย์ได้จัดหาน้ำมันปาล์มดิบให้แก่ กฟผ. เพื่อใช้ในการผลิตกระแสไฟฟ้าดังกล่าว            โดยเปิดรับสมัครผู้ประสงค์จำหน่ายน้ำมันปาล์มดิบให้แก่ กฟผ. ตั้งแต่วันที่ 2 มกราคม 2562 เป็นต้นมา ความคืบหน้าล่าสุด มีผู้ผ่านเกณฑ์คุณสมบัติได้รับการคัดเลือกให้เป็นผู้จำหน่ายน้ำมันปาล์มดิบให้แก่ กฟผ. แล้ว จำนวน 125,000 ตัน หรือร้อยละ 78 ของเป้าหมาย และเพื่อดูดซับน้ำมันปาล์มดิบส่วนเกินให้ครบตามเป้าหมาย 160,000 ตัน ได้ขยายระยะเวลารับสมัครถึงวันที่ 1 มีนาคม 2562 ทั้งนี้ น้ำมันปาล์มดิบที่เสนอขายให้แก่ กฟผ. ทั้ง 160,000 ตัน จะถูกดูดซับออกจากระบบ ไม่นำมาหมุนเวียนจำหน่ายในระบบการค้าปกติ ดังนั้น หลังวันที่ 1 มีนาคม 2562 จะมีสต็อกน้ำมันปาล์มดิบคงเหลือในระบบไม่เกิน 215,000 ตัน ซึ่งเป็นระดับสมดุลที่จะช่วยรักษาเสถียรภาพราคาผลปาล์มน้ำมันและน้ำมันปาล์ม และช่วยยกระดับราคาผลปาล์มน้ำมันให้แก่เกษตรกรชาวสวนปาล์มได้ตามเป้าประสงค์ของรัฐบาล
สำหรับข้อกังวลต่อกระแสข่าวการลักลอบนำเข้าน้ำมันปาล์ม เพื่อให้เกษตรกรชาวสวนปาล์มและ              ผู้ที่อยู่ในอุตสาหกรรมปาล์มน้ำมันและน้ำมันปาล์ม มีความมั่นใจว่าจะไม่มีการลักลอบนำน้ำมันปาล์มเข้ามาสร้างปัญหากระทบต่ออุปสงค์อุปทานในประเทศ กระทรวงพาณิชย์จะส่งหน่วยเคลื่อนที่เร็วออกตรวจสต็อกน้ำมันปาล์มดิบในแหล่งผลิตสำคัญเป็นกรณีพิเศษอย่างเข้มงวดทุกสัปดาห์ โดยเริ่มตั้งแต่วันที่ 1 มีนาคม 2562 เป็นต้นไป และจะประสานหน่วยงานที่เกี่ยวข้องสกัดกั้นการลักลอบนำเข้าน้ำมันปาล์มทุกรูปแบบ
รัฐมนตรีช่วยว่าการกระทรวงพาณิชย์ กล่าวเพิ่มเติมว่า ท่ามกลางความผันผวนของอุปสงค์อุปทานและราคาน้ำมันปาล์มในตลาดโลก กระทรวงพาณิชย์เชื่อมั่นว่ามาตรการปรับสมดุลน้ำมันปาล์มในประเทศ โดยใช้น้ำมันปาล์มดิบส่วนเกินผลิตกระแสไฟฟ้า จะช่วยดูดซับน้ำมันปาล์มดิบในระบบและช่วยยกระดับราคาผลปาล์มน้ำมันให้แก่เกษตรกรชาวสวนปาล์มได้ สำหรับมาตรการป้องปรามการลักลอบนำเข้า จะช่วยสกัดปัญหาจากภายนอกไม่ให้กระทบต่ออุตสาหกรรมปาล์มน้ำมันและน้ำมันปาล์มในประเทศ พร้อมกันนี้ ขอเชิญชวนผู้ประกอบการที่สนใจเข้าร่วมมาตรการปรับสมดุลน้ำมันปาล์มในประเทศเพื่อช่วยยกระดับราคาให้เกษตรกรชาวสวนปาล์ม รีบยื่นใบสมัครเพื่อจำหน่ายน้ำมันปาล์มดิบให้แก่ กฟผ. ได้ที่สำนักงานพาณิชย์จังหวัดที่เป็นที่ตั้งของสำนักงานใหญ่ หรือโรงงานหรือคลังเก็บน้ำมันปาล์มดิบ ภายในวันศุกร์ที่ 1 มีนาคม 2562 นี้

ที่มา : https://www.thaigov.go.th/news/contents/details/19041
