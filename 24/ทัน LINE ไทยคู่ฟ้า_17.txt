รัฐบาลไทย-ข่าวทำเนียบรัฐบาล-​พอกันที! น้ำท่วมอยุธยาซ้ำซาก

วันศุกร์ที่ 11 มกราคม 2562
​พอกันที! น้ำท่วมอยุธยาซ้ำซาก
--
ถึงหน้าน้ำทีไร เมืองเก่าอย่างจังหวัดพระนครศรีอยุธยา มักจะเกิดปัญหาน้ำท่วมซ้ำซากทุกที เพราะด้วยสภาพพื้นที่เป็นที่รับน้ำจากแม่น้ำเจ้าพระยาตอนบนทั้งหมด และโดยภูมิประเทศมีจุดแคบสุดของแม่น้ำทำให้น้ำที่ไหลลงมาไม่สามารถระบายลงไปยังทะเลอ่าวไทยได้ทันที
รัฐบาลเล็งเห็นถึงปัญหานี้ จึงได้อนุมัติโครงการคลองระบายน้ำหลากบางบาล - บางไทร จังหวัดพระนครศรีอยุธยา ซึ่งเป็นหนึ่งในโครงการเร่งด่วนที่อยู่ใน 9 แผนงานบรรเทาอุทกภัยแม่น้ำเจ้าพระยาตอนล่าง
โครงการนี้ มีรูปแบบและก่อให้เกิดประโยชน์อย่างไร ?
เป็นคลองดินขุดใหม่ เพื่อผันน้ำเลี่ยงตัวเมืองอยุธยาจากแม่น้ำเจ้าพระยา เริ่มตั้งแต่อำเภอบางบาล ถึงอำเภอบางไทร รวมความยาวประมาณ 22.50 กิโลเมตร มีความจุคลอง 25 ล้านลูกบาศก์เมตร ช่วยเพิ่มประสิทธิภาพการระบายน้ำของแม่น้ำเจ้าพระยาบริเวณท้ายเขื่อนเจ้าพระยาถึงปากแม่น้ำ
การขุดคลองระบายน้ำหลากบริเวณนี้เป็นจุดที่เหมาะสมที่สุด เพราะนอกจากจะสอดคล้องกับสภาพภูมิประเทศแล้ว ยังช่วยย่นระยะทางการระบายน้ำได้ถึง 13 กิโลเมตร และจะกระทบต่อชุมชนและโบราณสถานน้อยที่สุด
ศักยภาพของคลองนี้สามารถระบายน้ำได้สูงสุด 1,200 ลูกบาศก์เมตรต่อวินาที และเมื่อรวมกับขีดความสามารถของแม่น้ำเจ้าพระยาเดิม จะสามารถระบายน้ำได้สูงสุดประมาณ 2,930 ลูกบาศก์เมตร/วินาที
ส่วนในช่วงฤดูแล้งยังสามารถเก็บกักน้ำได้ถึง 15 ล้านลูกบาศก์เมตร เกิดประโยชน์ต่อภาคการเกษตรและเป็นแหล่งน้ำต้นทุนเพื่อการอุปโภคบริโภคแก่คนในพื้นที่อำเภอพระนครศรีอยุธยา บางบาล บางไทร บางปะอิน ผักไห่ และเสนา จังหวัดพระนครศรีอยุธยา และอำเภอป่าโมก จังหวัดอ่างทอง รวมพื้นที่กว่า 229,138 ไร่
อีกทั้งถนนคันคลองระบายน้ำหลากทั้ง 2 ฝั่ง ยังใช้เป็นเส้นทางคมนาคมของชาวบ้านได้อีกด้วย
จะเริ่มดำเนินการช่วงไหน ?
แผนงานโครงการมีระยะเวลาดำเนินงาน 5 ปี ตั้งแต่ปี 2562 – 2566 โดยกระทรวงเกษตรและสหกรณ์ได้เตรียมความพร้อมในการดำเนินโครงการแบบเป็นขั้นเป็นตอน คือ
• รับฟังความคิดเห็นของคนในพื้นที่และใกล้เคียง โดยส่วนใหญ่ร้อยละ 75 เข้าใจในวัตถุประสงค์และประโยชน์ของโครงการ
• สำรวจปักหลักเขต โดยปักหลักเขตชลประทานแล้วเสร็จเป็นระยะทาง 22 กิโลเมตร (จากระยะทางทั้งหมด 22.50 กิโลเมตร)
• จัดหาที่ดิน โดยกำหนดเขตที่ดินเพื่อขอเวนคืนที่ดินใช้ในการก่อสร้างจากเจ้าของที่ดิน และได้จ่ายเงินค่าที่ดินและค่ารื้อย้ายแล้ว จำนวน 52 แปลง (จากทั้งหมด 440 แปลง เนื้อที่ประมาณ 2,710 ไร่)
นอกจากนี้ ยังได้สำรวจออกแบบคลองระบายน้ำหลากและอาคารประกอบ พร้อมส่วนประกอบอื่นเสร็จเป็นที่เรียบร้อย
อย่างไรก็ตาม แม้ว่าโครงการคลองระบายน้ำหลากบางบาล – บางไทร  จังหวัดพระนครศรีอยุธยา ไม่จัดอยู่ในประเภทหรือกิจการที่เข้าข่ายต้องจัดทำรายงานการวิเคราะห์ผลกระทบสิ่งแวดล้อม (EIA) แต่รัฐบาลตระหนักถึงความสำคัญด้านสิ่งแวดล้อม สังคม และคุณภาพชีวิตของประชาชนในพื้นที่ จึงได้จัดทำแผนงานป้องกัน แก้ไข และติดตามตรวจสอบผลกระทบสิ่งแวดล้อมสำหรับโครงการนี้ไว้ด้วย
เมื่อโครงการนี้แล้วเสร็จ จะช่วยลดภาระการระบายน้ำเกินศักยภาพของแม่น้ำ คลองธรรมชาติ และคลองชลประทานเดิมที่เป็นปัญหาสะสมมานาน ลดระยะเวลาที่น้ำจะท่วมพื้นที่ บรรเทาปัญหาน้ำท่วมพื้นที่ตอนล่างของลุ่มน้ำเจ้าพระยาได้ราว 1.9 - 2.5 ล้านไร่
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18070
