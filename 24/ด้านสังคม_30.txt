รัฐบาลไทย-ข่าวทำเนียบรัฐบาล-รมว.พม. เปิด “ศูนย์ข้อมูลที่อยู่อาศัยแห่งชาติ” เพื่อให้ประชาชนเข้าถึงข้อมูลที่อยู่อาศัยได้สะดวกและรวดเร็ว

วันพุธที่ 19 ธันวาคม 2561
รมว.พม. เปิด “ศูนย์ข้อมูลที่อยู่อาศัยแห่งชาติ” เพื่อให้ประชาชนเข้าถึงข้อมูลที่อยู่อาศัยได้สะดวกและรวดเร็ว
รมว.พม. เปิด “ศูนย์ข้อมูลที่อยู่อาศัยแห่งชาติ” เพื่อให้ประชาชนเข้าถึงข้อมูลที่อยู่อาศัยได้สะดวกและรวดเร็ว
วันนี้ (19 ธ.ค. 61) เวลา 09.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิด “ศูนย์ข้อมูลที่อยู่อาศัยแห่งชาติ” ซึ่งจัดตั้งขึ้นเพื่อเป็นศูนย์กลางรวบรวมและพัฒนาระบบข้อมูลที่อยู่อาศัยในภาพรวมของประเทศอย่างเป็นระบบ โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วย ดร.ธัชพล  กาญจนกูล ผู้ว่าการการเคหะแห่งชาติ ผู้บริหารกระทรวงการพัฒนาสังคมและความมั่นคงของมนุษย์ ผู้บริหารการเคหะแห่งชาติ และหน่วยงานภาคีเครือข่าย เข้าร่วมในพิธีเปิด ณ บริเวณชั้น 1 กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ
พลเอก อนันตพร กล่าวว่า รัฐบาลนำโดยพลเอก ประยุทธ์ จันทร์โอชา นายกรัฐมนตรี ได้ให้ความสำคัญในการแก้ไขปัญหาความยากจน ลดความเหลื่อมล้ำ สร้างความเป็นธรรมในสังคม และการสร้างโอกาสในการเข้าถึงสวัสดิการของรัฐ รวมทั้งมีความมั่นคงในด้านที่อยู่อาศัย โดยกำหนดให้การพัฒนาที่อยู่อาศัยเป็นวาระแห่งชาติ และมอบหมายให้ พลเอก ฉัตรชัย สาริกัลยะ รองนายกรัฐมนตรี เป็นประธานกรรมการขับเคลื่อนคณะกรรมการนโยบายที่อยู่อาศัยแห่งชาติ สู่การปฏิบัติ ภายใต้แผนแม่บทการพัฒนาที่อยู่อาศัย ระยะ 20 ปี (พ.ศ. 2560  - 2579) โดยได้แต่งตั้งคณะอนุกรรมการ 3 ด้าน ได้แก่ 1) ด้านนโยบายและแผนงานการพัฒนาที่อยู่อาศัย 2) ด้านการเงินเพื่อที่อยู่อาศัย และ 3) ด้านกฎหมายและระเบียบเพื่อที่อยู่อาศัย ตลอดจนแต่งตั้งคณะทำงานการขับเคลื่อนนโยบายและแผนการพัฒนาที่อยู่อาศัยระดับพื้นที่ ทั้งนี้ จากการประชุมคณะกรรมการนโยบายที่อยู่อาศัยแห่งชาติ ได้มีมติเห็นชอบให้จัดตั้งศูนย์ข้อมูลที่อยู่อาศัยแห่งชาติ ซึ่งให้กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) เป็นหน่วยงานหลักรับผิดชอบในการรวบรวมและจัดหาข้อมูล เพื่อจัดตั้งศูนย์ข้อมูลที่อยู่อาศัยแห่งชาติ โดยบูรณาการร่วมกับหน่วยงานที่เกี่ยวข้อง เช่น ธนาคารอาคารสงเคราะห์ สำนักงานสถิติแห่งชาติ และกระทรวงการคลัง เป็นต้น
พลเอก อนันตพร กล่าวต่อไปว่า กระทรวง พม. จึงได้จัดตั้ง “ศูนย์ข้อมูลที่อยู่อาศัยแห่งชาติ” เพื่อบูรณาการฐานข้อมูลที่อยู่อาศัยที่กระจัดกระจายตามหน่วยงานต่างๆให้เป็นฐานเดียวกัน พร้อมทั้งรวบรวมและพัฒนาระบบข้อมูลที่อยู่อาศัยในภาพรวมของประเทศอย่างเป็นระบบ สามารถเชื่อมโยงโครงข่ายข้อมูลสารสนเทศในหน่วยงานภาครัฐ เอกชนในระดับท้องถิ่นและระดับประเทศ สามารถวิเคราะห์และประเมินสถานการณ์ที่อยู่อาศัย เพื่อสนับสนุนการจัดทำนโยบายที่อยู่อาศัยของประเทศ ตลอดจนประชาชนสามารถเข้าถึงข้อมูลที่อยู่อาศัยได้สะดวกและรวดเร็ว ภายใต้วิสัยทัศน์ (Vision) “เป็นศูนย์กลางข้อมูลด้านที่อยู่อาศัย มุ่งสู่การพัฒนาและการจัดการสารสนเทศ เพื่อความมั่นคงในการมีที่อยู่อาศัยและการพัฒนาเครือข่าย” สำหรับการดำเนินงานการจัดตั้งศูนย์ข้อมูลที่อยู่อาศัยแห่งชาติ มีแผนการดำเนินงาน แบ่งเป็น 3 ระยะ ได้แก่ ระยะที่ 1 บูรณาการข้อมูลและเชื่อมโยงระบบ เพื่อเป็นศูนย์กลางในการวางระบบและเผยแพร่ข้อมูลที่เกี่ยวข้องด้านที่อยู่อาศัย และรวบรวมจากหน่วยงานที่เกี่ยวข้องทั้งหมด ระยะที่ 2 พัฒนาระบบและขยายโครงข่าย เพื่อการพัฒนาระบบให้มีประสิทธิภาพเพิ่มขึ้น โดยประสานกระทรวงดิจิทัลเพื่อเศรษฐกิจและสังคม และหน่วยงานที่เกี่ยวข้องในการเชื่อมโยงข้อมูล วิเคราะห์ข้อมูล และพัฒนาระบบให้เป็นสากล ภายในปี 2562 และ ระยะที่ 3 พัฒนาเต็มรูปแบบ เพื่อให้หน่วยงานที่ดูแลรับผิดชอบด้านที่อยู่อาศัย สามารถวิเคราะห์ และเก็บข้อมูลในรูปแบบ Big Data ภายในปี 2563
พลเอก อนันตพร กล่าวต่ออีกว่า สำหรับการเปิดศูนย์ข้อมูลที่อยู่อาศัยแห่งชาติ (National Housing Information Center: NHIC) ในวันนี้การดำเนินงาน ระยะที่ 1 โดยมีการรวบรวมข้อมูลที่อยู่อาศัยของหน่วยงานต่างๆ ให้เป็นภาพรวม 11 หมวด ประกอบด้วย 1) นโยบายและยุทธศาสตร์ที่อยู่อาศัย อาทิ แผนแม่บทการพัฒนาที่อยู่อาศัย ระยะ 20 ปี จำนวนครัวเรือนผู้มีรายได้น้อยในชุมชนแออัดที่มีความเดือดร้อนด้านที่อยู่อาศัย เป็นต้น 2) ข้อมูลประชากรและครัวเรือน อาทิ รายงานข้อมูลประชากร การคาดประมาณรายได้ของครัวเรือน สถานการณ์การครอบครองที่อยู่อาศัยของครัวเรือน เป็นต้น 3) สถานการณ์ที่อยู่อาศัย อาทิ สถานการณ์ที่อยู่อาศัย ข้อมูลโครงการที่อยู่อาศัยภาคเอกชน ข้อมูลชุมชนผู้มีรายได้น้อย รายงานดัชนีเศรษฐกิจชุมชน (CEI) เป็นต้น 4) ความต้องการที่อยู่อาศัย อาทิ ระบบแจ้งความต้องการที่อยู่อาศัยสำหรับผู้มีรายได้น้อย ระบบจองบ้านออนไลน์ (Smart Device) เป็นต้น 5) ข้อมูลภูมิสารสนเทศที่อยู่อาศัย อาทิ ระบบภูมิสารสนเทศที่อยู่อาศัย (GIS) ระบบภูมิสารสนเทศผังเมืองรวม ระบบค้นหารูปแปลงที่ดิน เป็นต้น 6) งานวิจัย อาทิ บทเรียนการดำเนินงานโครงการบ้านพอเพียง เป็นต้น 7) ข้อมูลด้านผังเมืองและสิ่งแวดล้อม อาทิ กฎหมาย ด้านโยธาธิการและผังเมือง ฐานข้อมูลโครงการรายงาน EIA เป็นต้น 8) ข้อมูลราคาวัสดุและสิ่งก่อสร้าง อาทิ ราคาวัสดุก่อสร้าง ราคามาตรฐานสิ่งก่อสร้าง เป็นต้น 9) การเงินที่อยู่อาศัย อาทิ ข้อมูลเกี่ยวกับสินเชื่อ ข้อมูลเงินให้กู้ยืมเพื่อที่อยู่อาศัยส่วนบุคคลของสถาบันการเงิน สินเชื่อที่อยู่อาศัยและอัตราดอกเบี้ย เป็นต้น 10) ข้อมูลสาธารณูปโภค สาธารณูปการ ขนส่ง อาทิ ข้อมูลจำนวนผู้ใช้ไฟฟ้า ข้อมูลจำนวนผู้ใช้น้ำประปา เป็นต้น และ 11) บริการข้อมูล/ข่าวสารเกี่ยวกับที่อยู่อาศัย อาทิ โครงการ “บ้านรักษ์โลก” แบบแปลนตัวอย่างรายการปรับปรุงสิ่งอำนวยความสะดวกขั้นพื้นฐานสำหรับคนพิการข่าวอสังหาริมทรัพย์ คู่มือโครงการบ้านพอเพียงชนบท และราคาประเมิน เป็นต้น
“ทั้งนี้ ขอความร่วมมือสื่อมวลชนร่วมกันประชาสัมพันธ์ให้ประชาชนได้รับทราบช่องทางในการเข้าถึงข้อมูลด้านที่อยู่อาศัย โดยสามารถเข้าถึงข้อมูลได้ทาง www.m-society.go.th หรือ www.nhic.m-society.go.th และขอเชิญชวนหน่วยงานทั้งภาครัฐ ภาคเอกชน รัฐวิสาหกิจ หรือภาคส่วนต่างๆ นำข้อมูลไปใช้ประโยชน์ในการพัฒนาที่อยู่อาศัยให้ครอบคลุมทั้งด้านเศรษฐกิจ สังคม ซึ่งจะส่งผลให้ประชาชนทุกกลุ่มเป้าหมายได้มีที่อยู่อาศัยที่มั่นคง ได้มาตรฐาน และมีคุณภาพชีวิตที่ดีต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17597
