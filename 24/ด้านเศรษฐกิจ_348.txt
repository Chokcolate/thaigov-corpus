รัฐบาลไทย-ข่าวทำเนียบรัฐบาล-อุตฯ จับมือ สภาอุตฯ ชวนโรงงานร่วมใจหยุด 4-6 ก.พ. ช่วยลดการเกิดมลภาวะ

วันศุกร์ที่ 1 กุมภาพันธ์ 2562
อุตฯ จับมือ สภาอุตฯ ชวนโรงงานร่วมใจหยุด 4-6 ก.พ. ช่วยลดการเกิดมลภาวะ
อุตฯ จับมือ สภาอุตฯ ชวนโรงงานร่วมใจหยุด 4-6 ก.พ. ช่วยลดการเกิดมลภาวะ
วันนี้ (1 กุมภาพันธ์ 2562) กระทรวงอุตสาหกรรม ร่วมกับ สภาอุตสาหกรรมแห่งประเทศไทย ร่วมแถลงข่าวเรื่อง “ขอความร่วมมือโรงงานอุตสาหกรรมที่มีความเสี่ยงปัญหาฝุ่นละออง ชะลอการผลิตหรือหยุดเดินเครื่องจักร ในช่วงเวลาที่มีค่ามลพิษสูงสุดในแต่ละพื้นที่เพื่อลดผลกระทบสิ่งแวดล้อม” โดยนางสาวนิสากร จึงเจริญธรรม นายสุรพล ชามาตย์ รองปลัดกระทรวงอุตสาหกรรม นายทองชัย ชวลิตพิเชฐ อธิบดีกรมโรงงานอุตสาหกรรม และนายเกรียงไกร เธียรนุกุล รองประธานสภาอุตสาหกรรมแห่งประเทศไทย พร้อมด้วยผู้บริหารกระทรวงอุตสาหกรรม และผู้บริหารสภาอุตสาหกรรมแห่งประเทศไทย ร่วมด้วย ณ ห้องประชุมชุณหะวัณ กระทรวงอุตสาหกรรม
กระทรวงอุตสาหกรรมและสภาอุตสาหกรรมแห่งประเทศไทย ขอความร่วมมือโรงงานใน 15 จังหวัด ได้แก่ ปราจีนบุรี สุราษฎร์ธานี ขอนแก่น ราชบุรี สระบุรี สงขลา นครราชสีมา อยุธยา ฉะเชิงเทรา ระยอง นครปฐม ปทุมธานี ชลบุรี สมุทรสาคร และสมุทรปราการ ซึ่งเป็นพื้นที่ที่อาจจะได้รับผลกกระทบจากมลพิษให้หยุดเดินเครื่องจักรเป็นการชั่วคราว หรือลดกำลังการผลิตเพื่อลดการปล่อยควันและของเสีย ในช่วงวันที่ 4-6 ก.พ. 62 เพื่อช่วยลดมลภาวะที่อาจเกิดขึ้น พร้อมให้โรงงานอุตสาหกรรมร่วมกัน Big Cleaning Day ทำความสะอาดเครื่องจักรครั้งใหญ่ เพื่อกำจัดฝุ่นและของเสียที่อาจจะเกิดขึ้นได้ ทั้งยังรณรงค์ให้โรงงานปรับเปลี่ยนรถขนส่งภายในมาใช้พาหนะที่ใช้ไฟฟ้าเป็นเชื้อเพลิงซึ่งไม่ก่อให้เกิดมลภาวะ และอยากให้ทุกภาคส่วนร่วมปลุกจิตสำนึกให้คำนึงถึงสิ่งแวดล้อม ไม่สร้างมลภาวะ ซึ่งกระทรวงอุตสาหกรรมจะยังคงเฝ้าระวัง และตรวจสอบโรงงานให้ครบทุกแห่งต่อไปจนกว่าปัญหาฝุ่นละอองจะคลี่คลาย

ที่มา : https://www.thaigov.go.th/news/contents/details/18536
