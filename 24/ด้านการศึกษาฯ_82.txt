รัฐบาลไทย-ข่าวทำเนียบรัฐบาล-รัฐมนตรี ศธ.ประชุมร่วมกับ กกอ.ชุดใหม่

วันพฤหัสบดีที่ 14 กุมภาพันธ์ 2562
รัฐมนตรี ศธ.ประชุมร่วมกับ กกอ.ชุดใหม่
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ประชุมร่วมกับคณะกรรมการการอุดมศึกษาชุดใหม่
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ประชุมร่วมกับคณะกรรมการการอุดมศึกษาชุดใหม่ โดยมีศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ, รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ, ศาสตราจารย์ สัมพันธ์ ฤทธิเดช (ว่าที่เลขาธิการคณะกรรมการการอุดมศึกษาคนใหม่), นางอรสา ภาววิมล รองเลขาธิการคณะกรรมการการอุดมศึกษา และผู้บริหารกระทรวงศึกษาธิการ เข้าร่วมประชุม เมื่อวันพุธที่ 13 กุมภาพันธ์ 2562 ณ สำนักงานคณะกรรมการการอุดมศึกษา
นพ.ธีระเกียรติ เจริญเศรษฐศิลป์ รมว.ศึกษาธิการ กล่าวว่า การพบปะและพูดคุยกับคณะกรรมการการอุดมศึกษา (กกอ.) ในครั้งนี้ ถือเป็นครั้งแรกตั้งแต่เข้ามาดำรงตำแหน่งรัฐมนตรีว่าการกระทรวงศึกษาธิการ โดยได้หารือถึงแนวทางการดำเนินงานที่จะทำให้สถาบันอุดมศึกษาปรับตัวรองรับการเปลี่ยนแปลงของโลกได้อย่างรวดเร็ว ทั้งรูปแบบการเรียนการสอนผสานกับนวัตกรรมและเทคโนโลยี จำนวนเด็กเข้าเรียนมหาวิทยาลัยน้อยลง เป็นต้น
กกอ.จึงต้องพิจารณาว่าการอุดมศึกษาจะนำพาประเทศไปในทิศทางใด พร้อมปลดปล่อยตัวเองจากปัญหาเดิม ๆ เพื่อให้สามารถทำหน้าที่บริหารจัดการ และเป็นผู้นำในการนำแผนยุทธศาสตร์ไปสู่การปฏิบัติอย่างเป็นรูปธรรม โดยลดการควบคุมอำนาจจากส่วนกลาง
ศ.คลินิก นพ.อุดม คชินทร รมช.ศึกษาธิการ กล่าวว่า บทบาทของ กกอ. มีความสำคัญอย่างมากต่อการนำศักยภาพสถาบันอุดมศึกษาไปขับเคลื่อนการศึกษาของประเทศ พร้อมเร่งสร้างคนที่มีคุณภาพและสร้างคนไทย 4.0 ที่สามารถตอบโจทย์ความต้องการกำลังคนในอนาคต มีความรู้ ทักษะสมรรถนะแบบใหม่ สามารถใช้เทคโนโลยีสมัยใหม่ และพัฒนานวัตกรรมทางการศึกษา จนมีความพร้อมเผชิญกับอุปสรรคทางการศึกษาในอนาคต เพื่อให้สถาบันอุดมศึกษาเป็นผู้นำในการปฏิรูปการศึกษาทั้งระบบ และนำมาเชื่อมโยงกัน เพื่อให้เกิดผลสำเร็จ
รวมถึงบทบาทของอาจารย์ต่าง ๆ ที่ต้องได้รับการพัฒนาให้สามารถกระตุ้นและออกแบบการเรียนรู้ เพื่อการคิดวิเคราะห์และการตั้งคำถาม พร้อม ๆ กับหาคำตอบหรือค้นคว้านำสู่การศึกษาวิจัยและสร้างนวัตกรรมในที่สุด
รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ กล่าวว่า ที่ผ่านมาสถาบันอุดมศึกษาในประเทศไทยอาจจะปรับตัวและเปลี่ยนแปลงได้ช้า เนื่องจากปัจจัยหลายด้าน แต่การเผชิญหน้ากับความเปลี่ยนแปลงและความท้าทายในโลกยุคปัจจุบัน เป็นสิ่งที่หลีกเลี่ยงไม่ได้ ดังนั้น กกอ. ถือเป็นคณะกรรมการชุดสำคัญที่สุด ที่ต้องเร่งดำเนินการให้เกิดผลปรากฏอย่างเป็นรูปธรรม เพื่อทำให้การอุดมศึกษาเกิดการเปลี่ยนแปลงที่แท้จริง พร้อมทั้งผลักดันสิ่งต่าง ๆ ให้เกิดขึ้นทันเวลา
ศาสตราจารย์ประสาท สืบค้า ประธาน กกอ. กล่าวว่า รัฐมนตรี ศธ.ได้ให้นโยบายว่า กกอ. จะต้องบริหารงานเชิงรุก จะทำงานแบบตั้งรับเหมือนเดิมไม่ได้ โดยมีหลายสิ่งที่ต้องเร่งดำเนินการ เช่น การปรับระบบการศึกษาให้ทันสมัย การจัดการเรียนการสอน Online Education การรับรองคุณวุฒิการศึกษา การทำให้เด็กเกิดทักษะการทำงาน การพัฒนาและต่อยอดโครงการบัณฑิตพันธุ์ใหม่ เป็นต้น
นอกจากนี้ กกอ. ชุดนี้อยู่ในช่วงเวลาการเปลี่ยนผ่านจากสำนักงานคณะกรรมการการอุดมศึกษา (สกอ.) ไปสู่การจัดตั้งกระทรวงการอุดมศึกษา วิทยาศาสตร์ วิจัย และนวัตกรรม กกอ. ก็พร้อมที่จะทำงานอย่างเต็มความสามารถและจะทำให้ดีที่สุด โดยยึดหลัก “กล้าคิด กล้าทำ กล้านำ กล้าเปลี่ยน คือ แชมเปี้ยนของ กกอ. ชุดนี้” พร้อมทั้งยึดหลักการบริหารงาน 2A คือ Autonomy คือ ความเป็นตัวของตัวเองที่มีอำนาจตามกฎหมายและตามกฎกระทรวง และ Accountability หรือการดำเนินงานที่โปร่งใสตรวจสอบได้ ตลอดจนมุ่งแก้ปัญหาด้านการอุดมศึกษาโดยเร็วและเน้นบทบาท กกอ. ซึ่งเป็นคณะกรรมการที่มีบทบาทในการพัฒนาสมรรถนะของประเทศชาติได้ดีที่สุด
Written by ยุทธพงศ์ เลือกกลั่นดี, ทิพย์สุดา ศรีษะแก้ว, อรพรรณ ฤทธิ์มั่น
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/18795
