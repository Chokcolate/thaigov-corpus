รัฐบาลไทย-ข่าวทำเนียบรัฐบาล-ศธ.แถลงข่าวการจัดงานวันครู ปี 2562 “คุณธรรมนำครูไทย สร้างเด็กไทยหัวใจซื่อตรง” และการแถลงผลงานของ ศธ.ในรอบ 4 ปี

วันศุกร์ที่ 11 มกราคม 2562
ศธ.แถลงข่าวการจัดงานวันครู ปี 2562 “คุณธรรมนำครูไทย สร้างเด็กไทยหัวใจซื่อตรง” และการแถลงผลงานของ ศธ.ในรอบ 4 ปี
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนายการุณ สกุลประดิษฐ์ ปลัดกระทรวงศึกษาธิการ ในฐานะประธานอนุกรรมการจัดงานวันครู พ.ศ.2562 และ ดร.วัฒนาพร ระงับทุกข์ ปฏิบัติหน้าที่เลขาธิการคุรุสภา แถลงข่าวการจัดงานวันครู
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนายการุณ สกุลประดิษฐ์ ปลัดกระทรวงศึกษาธิการ ในฐานะประธานอนุกรรมการจัดงานวันครู พ.ศ.2562 และ ดร.วัฒนาพร ระงับทุกข์ รองเลขาธิการสภาการศึกษา ปฏิบัติหน้าที่เลขาธิการคุรุสภา แถลงข่าวการจัดงานวันครู ครั้งที่ 63  และการแถลงผลการดำเนินงานของกระทรวงศึกษาธิการในรอบ 4 ปี เมื่อวันพุธที่ 9 มกราคม 2562 ณ ห้องประชุมไทยาจารย์ สำนักงานเลขาธิการคุรุสภา
รมว.ศึกษาธิการ กล่าวว่า ตลอดระยะเวลากว่า 4 ปีที่ผ่านมา รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี ตระหนักและให้ความสำคัญกับการศึกษาอย่างมาก กระทรวงศึกษาธิการจึงได้กำชับให้ทุกหน่วยงานทำงานอย่างเต็มที่ เพื่อร่วมกันพัฒนาคุณภาพการศึกษา โดยเฉพาะอย่างยิ่งการดูแลและพัฒนาครู ซึ่งมีความก้าวหน้าการดำเนินงานในหลายด้าน อาทิ การซ่อมสร้างบ้านพักครูที่อยู่ในสภาพเสื่อมโทรม พร้อมทั้งสร้างบ้านใหม่เพิ่มเติมให้เพียงพอกับความต้องการ, การปรับระบบขอและต่อใบอนุญาตประกอบวิชาชีพครูด้วยระบบออนไลน์ เพื่ออำนวยความสะดวกและลดระยะเวลาการทำงาน, การปรับระบบการขอมี/เลื่อนวิทยฐานะครู เพื่อช่วยลดกระดาษจากการทำผลงาน, การแก้ไขปัญหาหนี้เสียของครู, การเพิ่มเจ้าหน้าที่ธุรการและภารโรงให้แก่โรงเรียนทั่วประเทศ, การยกเลิกการกรอกข้อมูลในโปรแกรมบันทึกประวัติการปฏิบัติงานหรือ Logbook สำหรับข้าราชการครูและบุคลากรทางการศึกษาตำแหน่งครู เป็นต้น
นอกจากนี้ ได้มีแนวคิดที่จะขยายเวลาการเกษียณอายุราชการของข้าราชการครู จากเดือนกันยายนของทุกปี ให้ไปเกษียณอายุราชการในช่วงเดือนมีนาคมในปีถัดไปแทน เพื่อให้ครูปฏิบัติการสอนได้จนครบภาคการศึกษา และไม่ต้องหยุดปฏิบัติงานสอนช่วงระหว่างภาคการศึกษา เพื่อลดผลกระทบการขาดแคลนครูจากการเกษียณ แต่ขณะนี้ยังเป็นเพียงแนวคิดที่จะต้องอาศัยระยะเวลาในการศึกษาถึงความเป็นไปได้ในรายละเอียดและข้อกฎหมายต่าง ๆ หากดำเนินการไม่ทัน ก็จะฝากให้รัฐบาลชุดต่อไปช่วยสานต่อด้วย
ปลัดกระทรวงศึกษาธิการ ในฐานะประธานคณะอนุกรรมการจัดงานวันครูฯ กล่าวว่า กระทรวงศึกษาธิการได้จัดงานวันครูขึ้นเป็นประจำทุกปี ตั้งแต่ปี พ.ศ. 2500 สำหรับการจัดงานวันครู ครั้งที่ 63 ปี 2562 มีวัตถุประสงค์เพื่อระลึกถึงพระคุณบูรพาจารย์ ยกย่องเชิดชูเกียรติครูและพัฒนาวิชาชีพครู ส่งเสริมสามัคคีธรรมความร่วมมือและความเข้าใจอันดีระหว่างครู และครูกับประชาชน รวมทั้งส่งเสริมให้ผู้ประกอบวิชาชีพทางการศึกษาตระหนักถึงความสำคัญของคุณธรรม จริยธรรม เพื่อปฏิบัติตนเป็นแบบอย่างที่ดีแก่เยาวชนของชาติ
ในปีนี้มีกิจกรรมสำคัญ 2 กิจกรรม ได้แก่
กิจกรรมเนื่องในโอกาสการจัดงานวันครู “คุณธรรมนำครูไทย สร้างเด็กไทยหัวใจซื่อตรง” ระหว่างวันที่ 16 - 18 มกราคม 2562 ณ บริเวณหอประชุมคุรุสภา และบริเวณกระทรวงศึกษาธิการ โดย พล.อ.ประยุทธ์ จันทร์โอชา นายกรัฐมนตรี เป็นประธานงานวันครู และคารวะครูของนายกรัฐมนตรีสมัยเรียนโรงเรียนนายร้อยพระจุลจอมเกล้า ได้แก่ พล.อ.เกษม นภาสวัสดิ์ นอกจากนี้ นายกรัฐมนตรีได้มอบคำขวัญวันครู ครั้งที่ 63 พ.ศ. 2562 คือ “ครูดี ศิษย์ดี มีพัฒนา ก้าวหน้า สู่เทคโนโลยี” และมอบสารวันครู เพื่อส่งความระลึกถึงและความปรารถนาดีไปยังครูและผู้ประกอบวิชาชีพทางการศึกษาทั่วประเทศที่เป็นกำลังสำคัญในการพัฒนาการศึกษาของชาติเสมอมา
กิจกรรมการแถลงผลงานและจัดแสดงนิทรรศการผลงานของกระทรวงศึกษาธิการในรอบ 4 ปี หัวข้อ “คุณธรรมนำครูไทย สานพลังเครือข่าย สร้างเด็กไทย 4.0” จัดโดยองค์กรหลัก องค์กรในกำกับ และองค์กรเครือข่ายของกระทรวงศึกษาธิการ โดยเป็นการจัดนิทรรศการแบบมีชีวิต นำเสนอกิจกรรมแบ่งออกเป็น 3 แนวคิดหลัก ประกอบด้วย 1) คุณธรรมนำครูไทย 2) สานพลังเครือข่าย และ 3) สร้างเด็กไทย 4.0
ในส่วนของพิธีบูชาพระคุณบูรพาจารย์ นายอำนาจ วิชยานุวัติ รองปลัดกระทรวงศึกษาธิการ จะอ่านโองการอัญเชิญบูรพาจารย์ นายพินิจศักดิ์ สุวรรณรังค์ ครูอาวุโสนอกประจำการ กล่าวนำสวดฉันท์ระลึกถึงพระคุณบูรพาจารย์ และนายศรัณย์ ศรีมะเริง ครูอาวุโสในประจำการ นำผู้ร่วมชุมนุมกล่าวคำปฏิญาณตนของครูและบุคลากรทางการศึกษา
อีกทั้งจะมีการปาฐกถาและเสวนาทางวิชาการที่น่าสนใจ เช่น ในวันที่ 16 มกราคม 2562 เวลา 13.00 น. ปาฐกถา หม่อมหลวงปิ่น มาลากุล ครั้งที่ 2 เรื่อง “คุณธรรมนำครูไทย สร้างเด็กไทยหัวใจซื่อตรง” โดยศาสตราจารย์ นพ.เกษม วัฒนชัย ตลอดจนมีการถ่ายทอดสดงานวันครู จำนวน 3 ช่องทาง คือ เว็บไซต์ของมหาวิทยาลัยสวนดุสิต (http://sdib.dusit.ac.th) ตลอดทั้ง 3 วัน ในขณะที่สถานีวิทยุโทรทัศน์แห่งประเทศไทย และสถานีวิทยุกระจายเสียง แห่งประเทศไทย จะถ่ายทอดเฉพาะช่วงที่นายกรัฐมนตรีเป็นประธานงานวันครู ตั้งแต่เวลา 09.00 น.
ดร.วัฒนาพร ระงับทุกข์ ปฏิบัติหน้าที่เลขาธิการคุรุสภา กล่าวว่า การจัดงานวันครู ครั้งที่ 63 ปี 2562 ยังมีกิจกรรมอื่น ๆ ตลอดทั้งวันในระหว่างวันที่ 16-18 มกราคม 2562 อาทิ การแถลงผลการดำเนินงานของกระทรวงศึกษาธิการในรอบ 4 ปี ในวันที่ 17 มกราคม 2562 เวลา 8.30-10.00 น. ณ หอประชุมคุรุสภา, พิธีมอบเครื่องหมายเชิดชูเกียรติ “คุรุสดุดี”, การเสวนา “บนเส้นทางสายอาชีพครูยุคใหม่” สำหรับการจัดงานในส่วนภูมิภาคจะจัดกิจกรรมเช่นเดียวกับส่วนกลาง พร้อมทั้งกิจกรรมส่งเสริมสามัคคีธรรม กิจกรรมจิตอาสา กิจกรรมครูเยี่ยมบ้านเด็ก เป็นต้น จึงขอเชิญชวนครู นักเรียน นิสิต นักศึกษา และประชาชนทั่วไป ร่วมกิจกรรมวันครูและร่วมระลึกถึงพระคุณครูผ่านช่องทางต่าง ๆ ได้แก่ การส่งบัตรคารวะครูออนไลน์ผ่านเว็บไซต์ของคุรุสภา www.ksp.or.th กรแชรความรู้สึกดี ๆ ที่มีต่อครูพร้อมติดแฮชแท็ก #วันครู2562 การดาวน์โหลดสติ๊กเกอร์ไลน์ “Teacher Day”
Written by อรพรรณ ฤทธิ์มั่น, อิชยา กัปปา
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/18069
