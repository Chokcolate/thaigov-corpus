รัฐบาลไทย-ข่าวทำเนียบรัฐบาล-ประกันจ่ายแล้ว..! ค่าสินไหมทดแทนให้กับทายาทผู้เสียชีวิตที่ถูกยิงในประเทศฝรั่งเศส

วันศุกร์ที่ 14 ธันวาคม 2561
ประกันจ่ายแล้ว..! ค่าสินไหมทดแทนให้กับทายาทผู้เสียชีวิตที่ถูกยิงในประเทศฝรั่งเศส
• เลขาธิการ คปภ. เป็นประธานสักขีพยานการมอบค่าสินไหมฯ ที่จังหวัดชลบุรี
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า จากกรณีเกิดเหตุมือปืนกราดยิงบริเวณตลาดคริสต์มาส เขตเมืองสทราซบูร์ ประเทศฝรั่งเศส ทำให้มีผู้เสียชีวิต 3 ราย บาดเจ็บ 12 ราย เมื่อวันที่ 11 ธันวาคมที่ผ่านมา และหนึ่งในผู้เสียชีวิตเป็นคนไทย ชื่อ นายอนุพงษ์ สืบสมาน อายุ 45 ปี เป็นผู้บริหารโรงงาน “อึ้ง ฮั้ว เชียง” ผลิตเส้นก๋วยเตี๋ยวและขนมจีน “ตราเพียว” ตั้งอยู่หมู่ 3 ตำบลวังตะเคียน อำเภอเมือง จังหวัดฉะเชิงเทรา นั้น
สำนักงาน คปภ. ขอแสดงความเสียใจอย่างยิ่งต่อความสูญเสียที่เกิดขึ้นในครั้งนี้  โดยเพื่อเป็นการแสดงความห่วงใย ตนได้สั่งการให้สายคุ้มครองสิทธิประโยชน์ บูรณาการร่วมกับสำนักงานคปภ. ภาค 6 (ชลบุรี) และสำนักงาน คปภ. จังหวัดฉะเชิงเทรา ตรวจสอบว่าผู้เสียชีวิตได้ทำประกันไว้หรือไม่ หากทำประกันภัยกับบริษัทประกันภัยใดและมีเงื่อนไขการคุ้มครองเป็นอย่างไร ซึ่งหากพบว่ามีการทำประกันไว้ก็ให้เร่งติดตามการจ่ายค่าสินไหมทดแทนเพื่อเยียวยาความสูญเสียให้กับผู้รับประโยชน์ให้ถูกต้อง รวดเร็ว และเป็นธรรม
จากการตรวจสอบข้อมูลเบื้องต้นพบว่านายอนุพงษ์ สืบสมาน ผู้เสียชีวิต ได้ทำประกันชีวิตไว้กับบริษัทไทยประกันชีวิต จำกัด (มหาชน) โดยมีนางยกหลั่ง สืบสมาน มารดาของผู้เสียชีวิตเป็นผู้รับประโยชน์ จำนวน 2 กรมธรรม์ คือ กรมธรรม์เลขที่ 21484142 เป็นจำนวนเงิน 400,000 บาท และกรมธรรม์เลขที่ 44020917 เป็นจำนวนเงิน 329,350 บาท ซึ่งจากการประสานงานกับบริษัทไทยประกันชีวิตจำกัด (มหาชน) ได้มีการอนุมัติค่าสินไหมทดแทนจากกรณีมรณกรรมจากอุบัติเหตุดังกล่าวเรียบร้อยแล้ว เมื่อวันที่ 13 ธันวาคม 2561 รวมเป็นเงินทั้งสิ้น 729,350 บาท และในวันนี้ (14 ธันวาคม 2561) ได้มีการมอบค่าสินไหมทดแทนให้กับทายาทผู้เสียชีวิตโดยนายดำเกิง เสือคำราม ผู้จัดการสายการตลาดภูมิภาค 5 บริษัทไทยประกันชีวิต จำกัด (มหาชน) เป็นผู้แทนจากบริษัทไทยประกันชีวิต จำกัด (มหาชน) มอบค่าสินไหมทดแทนจำนวน 2 กรมธรรม์ รวมเป็นเงินทั้งสิ้น 729,350 บาท ให้กับนายสุชาติ สืบสมาน ซึ่งเป็นอาของผู้เสียชีวิตที่ได้รับมอบหมายจาก นางยกหลั่ง สืบสมาน มารดาของผู้เสียชีวิต โดยมี ดร.สุทธิพล ทวีชัยการ เลขาธิการ คปภ. เป็นประธานสักขีพยาน และคณะผู้บริหารสำนักงาน คปภ. ร่วมเป็นสักขีพยานในการมอบค่าสินไหมทดแทนครั้งนี้ ณ โรงแรมแอมบาสซาเดอร์ ซิตี้ จอมเทียน จังหวัดชลบุรี
"สำนักงาน คปภ. ขอแสดงความเสียใจอย่างยิ่งกับครอบครัวผู้เสียชีวิตในครั้งนี้ อุบัติเหตุนั้นสามารถเกิดขึ้นได้ทุกที่ทุกเวลาและทุกสถานที่ จึงควรให้ความสำคัญกับการทำประกันภัยเพื่อที่ระบบประกันภัยจะได้เข้ามาช่วยบริหารความเสี่ยง และเยียวยาความสูญเสียต่างๆ ที่เกิดขึ้นได้อย่างมีประสิทธิภาพและครบวงจร ทั้งนี้ หากต้องการสอบถามข้อมูลเพิ่มเติมเกี่ยวกับเรื่องประกันภัยสามารถติดต่อได้ที่ สายด่วน คปภ. 1186” เลขาธิการ คปภ. กล่าวในตอนท้าย

ที่มา : https://www.thaigov.go.th/news/contents/details/17504
