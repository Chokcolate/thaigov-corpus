รัฐบาลไทย-ข่าวทำเนียบรัฐบาล-กระทรวงอุตฯ ลงพื้นที่เชียงใหม่ ดึงหน่วยงานเครือข่ายภาครัฐ-เอกชนภาคเหนือ ผุดไอเดียช่วยเหลือ SMEs ในพื้นที่

วันอาทิตย์ที่ 13 มกราคม 2562
กระทรวงอุตฯ ลงพื้นที่เชียงใหม่ ดึงหน่วยงานเครือข่ายภาครัฐ-เอกชนภาคเหนือ ผุดไอเดียช่วยเหลือ SMEs ในพื้นที่
กระทรวงอุตฯ ลงพื้นที่เชียงใหม่ ดึงหน่วยงานเครือข่ายภาครัฐ-เอกชนภาคเหนือ ผุดไอเดียช่วยเหลือ SMEs ในพื้นที่
จ.เชียงใหม่: วันนี้ (13 มกราคม 2562) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานการประชุมหารือร่วมกับกลุ่มเครือข่ายภาครัฐและเอกชนในพื้นที่ภาคเหนือ โดยมี นางเบญจมาพร เอกฉัตร์ ผู้ตรวจราชการกระทรวงอุตสาหกรรม นายณัฐพล รังสิตพล ผู้อำนวยการสำนักงานเศรษฐกิจอุตสาหกรรม นางสาวสิริรัตน์ ไกรวณิช ผู้ช่วยปลัดกระทรวงอุตสาหกรรม นายจารุพันธุ์ จารโยภาส รองอธิบดีกรมส่งเสริมอุตสาหกรรม นางจันทนรัตน์ ปิยพัทธไชย อุตสาหกรรมจังหวัดเชียงใหม่ คณะผู้บริหารกระทรวงอุตสาหกรรม และผู้แทนจากหน่วยงานเครือข่ายภาครัฐและเอกชนในพื้นที่ เข้าร่วมประชุมดังกล่าว ณ ศูนย์ส่งเสริมอุตสาหกรรมภาคที่ 1 จ.เชียงใหม่
โดยรัฐมนตรีช่วยว่าการกระทรวงอุตสาหกรรม ได้รับฟังการนำเสนอจากเครือข่ายภาครัฐและเอกชนถึงแนวทางการดำเนินงานโครงการพี่เลี้ยงธุรกิจต้นแบบ SMEs ดาวเด่นเขตภาคเหนือ มุ่งเฟ้นหา STAR SME 10 กิจการ เพื่อสนับสนุนการขับเคลื่อนธุรกิจ SMEs ดาวเด่นที่มีศักยภาพให้เติบโตอย่างไร้ขีดจํากัดและเป็นครั้งแรกที่ SMEs จะเข้าถึงการทำงานของทุกหน่วยงานของภาครัฐ รวมถึงสนับสนุนความแข็งแกร่งเศรษฐกิจไทยไปสู่อุตสาหกรรม 4.0 โดยโครงการดังกล่าวจะให้คําปรึกษาแนะนําในรูปแบบการเป็นพี่เลี้ยงธุรกิจ (Business Mentor) พร้อมแบ่งปันประสบการณ์และให้ความรู้แก่ SMEs ที่ได้รับการคัดเลือกเข้าร่วมโครงการให้ครอบคลุม 5 มิติ ที่สําคัญ ประกอบด้วย 1. ความเป็นผู้ประกอบการ การบริหารจัดการธุรกิจสมัยใหม่และการพัฒนาบุคลากร 2.กลยุทธ์การตลาด(Strategic Marketing) 3.นวัตกรรมผลิตภัณฑ์(Product Innovation) 4.การเงินธุรกิจ(Business Finance)/การบัญชี ภาษีธุรกิจ และกฎหมาย และ 5.เทคโนโลยีดิจิทัล (Technology Digital) นอกจากนี้ยังจะนำไปถอดบทเรียนและสร้าง STAR SMEs ต้นแบบจังหวัดเชียงใหม่ และเตรียมขยายผลไปยัง STAR SMEs จังหวัดอื่น ๆ ในเขตภาคเหนืออีกด้วย ทั้งนี้ รัฐมนตรีช่วยว่าการกระทรวงอุตสาหกรรมได้เสนอแนะเกี่ยวกับแนวทางที่นำเสนอดังกล่าว โดยให้เครือข่ายภาครัฐและเอกชนเน้นการจัดทำ Business Model ที่ชัดเจน เพื่อรองรับการให้บริการแก่ผู้ประกอบการ 3 กลุ่ม ได้แก่ กลุ่มสตาร์ กลุ่มทั่วไป และกลุ่มที่มีศักยภาพที่มีเข้มแข็ง รวมถึงการบูรณาการความร่วมมือในการดำเนินงานร่วมกันระหว่างหน่วยงานเครือข่าย สถาบันการศึกษาต่าง ๆ และบริษัทเอกชนรายใหญ่ ผ่านแพลตฟอร์มใหญ่สำหรับการให้บริการ SMEs อย่างทั่วถึงให้เป็นรูปธรรมมากยิ่งขึ้น โดยมอบหมายให้กรมส่งเสริมอุตสาหกรรม (กสอ.) เป็นหน่วยงานหลักในการประสานความร่วมมือเพื่อดำเนินการดังกล่าว นอกจากนี้ยังได้วางแนวทางการดำเนินงานโครงการการบริหารจัดการศูนย์ ITC 4.0 โดยให้ตั้งคณะกรรมการบริหารจัดการศูนย์ ให้มีเครือข่ายภาครัฐและบริษัทเอกชนเข้ามาร่วมดำเนินงาน อีกทั้งยังได้มอบหมายให้ กสอ. เร่งดำเนินการโครงการ consulting การให้คำปรึกษาแนะนำผู้ประกอบการ 3 Man-day ฟรี 3 วัน ต่อปี ทั้งนี้ รัฐมนตรีช่วยว่าการกระทรวงอุตสาหกรรมจะนำเสนอต่อรัฐมนตรีว่าการกระทรวงอุตสาหกรรมต่อไป

ที่มา : https://www.thaigov.go.th/news/contents/details/18100
