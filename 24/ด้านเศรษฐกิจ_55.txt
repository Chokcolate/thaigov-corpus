รัฐบาลไทย-ข่าวทำเนียบรัฐบาล-รัฐมนตรีว่าการกระทรวงอุตสาหกรรมตรวจเยี่ยมพื้นที่อีอีซี จ.ระยอง

วันจันทร์ที่ 17 ธันวาคม 2561
รัฐมนตรีว่าการกระทรวงอุตสาหกรรมตรวจเยี่ยมพื้นที่อีอีซี จ.ระยอง
รัฐมนตรีว่าการกระทรวงอุตสาหกรรมตรวจเยี่ยมพื้นที่อีอีซี จ.ระยอง
วันนี้ ( 17 ธ.ค. 61) นายอุตตม สาวนายน รัฐมนตรีว่าการกระทรวงอุตสาหกรรม ลงพื้นที่ตรวจเยี่ยมความคืบหน้าในเขตพื้นที่อีอีซี จังหวัดระยอง โดยมีนายสันติ กีระนันทน์ ผู้ช่วยรัฐมนตรีประจำกระทรวงอุตสาหกรรม นายสุรพล ชามาตย์ รองปลัดกระทรวงอุตสาหกรรม และนางสาวสมจิณณ์ พิลึก ผู้ว่าการการนิคมอุตสาหกรรมแห่งประเทศไทย ร่วมด้วย
รัฐมนตรีว่าการกระทรวงอุตสาหกรรม เดินทางไปยังองค์การบริหารส่วนตำบลตะพง จังหวัดระยอง เพื่อรับฟังบรรยายสรุปศักยภาพพื้นที่ พร้อมรับฟังปัญหาอุปสรรคโครงการพัฒนาการท่องเที่ยววิถีชุมชน พร้อมทั้งได้เยี่ยมชมถนนสวนผลไม้สไตล์ตะพง เส้นทางท่องเที่ยวของตำบลตะพงที่สองข้างทางเต็มไปด้วยสวนไม้ของชาวบ้านในพื้นที่ และเยี่ยมชมสวนผลไม้ลุงทองใบซึ่งอยู่ระหว่างการเตรียมออกผลผลิตในฤดูกาลต่อไป
จุดที่สองออกเดินทางไปยังท่าเรือมาบตาพุดระยะ 3 เพื่อติดตามความคืบหน้าการพัฒนาท่าเรือมาบตาพุดระยะ 3 พร้อมทั้งติดตามความคืบหน้าโครงการห้องเย็นสำหรับเก็บผลไม้และผลไม้แปรรูป ซึ่งได้มอบหมาย กนอ.ร่วมกับ ปตท.มาบตาพุด ทำการศึกษาร่วมกัน โดยมีปลัดกระทรวงอุตสาหกรรมเป็นหัวหน้าคณะ โดยได้รับรายงานว่าการศึกษาในการดำเนินการในเบื้องต้นใกล้เสร็จเรียบร้อยแล้ว และจะดำเนินการหารือในส่วนต่อไป
และจุดที่สาม รมว.อุตสาหกรรม รับฟังบรรยายสรุป โครงการบ้านฉาง SMART CITY ซึ่งเป็นโครงการดำเนินการจัดรูปที่ดินบริเวณบ้านฉางเมืองใหม่อัจฉริยะในพื้นที่ 1,850 ไร่ สำหรับเป็นเมืองที่อยู่อาศัยแบบ SMART CITY โดยมีแนวคิดจาก 3 ประเด็นหลัก คือ 1.เมืองใหม่ที่พัฒนาบนพื้นที่สีเขียวสามารถออกแบบระบบสาธารณูปโภคได้ใหม่ทั้งหมดตามมาตรฐานที่ต้องการ 2.เป็นเมืองที่เกิดจากความต้องการของท้องถิ่นและความร่วมมือของประชาชน และ 3.เป็นเมืองที่สมบูรณ์มีประชากรทุกสาขาอาชีพ มีการพักอาศัยและประกอบธุรกิจ ซึ่งรมว.อุตสาหกรรม ได้ให้ข้อหารือโครงการนี้เกิดขึ้นจากทุกฝ่ายทำร่วมกัน ถือว่าเป็นเรื่องที่ดี สามารถให้ทุกคนใช้พื้นที่ได้ตอบโจทย์กับทุกฝ่าย และได้มอบหมายให้อีอีซี ประสานงานความคืบหน้าต่อไป

ที่มา : https://www.thaigov.go.th/news/contents/details/17561
