รัฐบาลไทย-ข่าวทำเนียบรัฐบาล-ผลการประชุม ก.พ.อ. 2/2562

วันจันทร์ที่ 4 มีนาคม 2562
ผลการประชุม ก.พ.อ. 2/2562
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 2/2562
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 2/2562 เมื่อเร็ว ๆ นี้ ที่ห้องประชุม ศ.วิจิตร ศรีสอ้าน ชั้น 5 สำนักงานคณะกรรมการการอุดมศึกษา (สกอ.) โดยมีสรุปสาระสำคัญ ดังนี้
เห็นชอบฯ แต่งตั้งศาสตราจารย์ 5 ราย
ที่ประชุมให้ความเห็นชอบ ให้นำความกราบบังคมทูลเพื่อทรงพระกรุณาโปรดเกล้าฯ แต่งตั้งข้าราชการพลเรือนในสถาบันอุดมศึกษา ให้ดำรงตำแหน่งศาสตราจารย์ และให้ความเห็นชอบการได้รับเงินประจำตำแหน่งศาสตราจารย์ จำนวน 5 ราย ดังนี้
รศ.เรณุมาศ มาอุ่น ให้ดำรงตำแหน่งศาสตราจารย์ สาขาวิชาศึกษาศาสตร์ มหาวิทยาลัยเกษตรศาสตร์
รศ.อดิศร รัตนพันธ์ ให้ดำรงตำแหน่งศาสตราจารย์ สาขาวิชาเภสัชศาสตร์และเทคโนโลยี มหาวิทยาลัยสงขลานครินทร์
รศ.กุลยา วิวิตเสวี ให้ดำรงตำแหน่งศาสตราจารย์ สาขาวิชาภูมิศาสตร์ มหาวิทยาลัยรามคำแหง
รศ.กวีศักดิ์ จิตตวัฒนรัตน์ ให้ดำรงตำแหน่งศาสตราจารย์ สาขาวิชาศัลยศาสตร์ทั่วไป มหาวิทยาลัยเชียงใหม่
รศ.วิพรรณ ประจวบเหมาะ ให้ดำรงตำแหน่งศาสตราจารย์ สาขาวิชาประชากรศาสตร์ จุฬาลงกรณ์มหาวิทยาลัย
ผลการพิจารณากลั่นกรองคุณสมบัติและผลงานทางวิชาการ
ที่ประชุมรับทราบ สรุปผลการพิจารณากลั่นกรองคุณสมบัติและผลงานทางวิชาการ ของผู้เสนอขอกำหนดตำแหน่งผู้ช่วยศาสตราจารย์ รองศาสตราจารย์ และศาสตราจารย์ได้รับเงินเดือนขั้นสูง ของข้าราชการพลเรือนในสถาบันอุดมศึกษา ซึ่งอยู่ในระหว่างการพิจารณาของ ก.พ.อ. ระหว่างเดือนมกราคม – กุมภาพันธ์ 2562 มีจำนวนทั้งสิ้น 26 ราย ประกอบด้วย ตำแหน่งศาสตราจารย์และศาสตราจารย์ได้รับเงินเดือนขั้นสูง 12 ราย ตำแหน่งผู้ช่วยศาสตราจารย์และรองศาสตราจารย์ จำนวน 14 ราย
แต่งตั้งกรรมการ ก.พ.อ. และคณะกรรมการสวัสดิการข้าราชการ
ที่ประชุมรับทราบ การแต่งตั้ง ศาสตราจารย์วิรุณ ตั้งเจริญ นายกสภามหาวิทยาลัยราชภัฏอุดรธานี เป็นกรรมการข้าราชการพลเรือนในสถาบันอุดมศึกษา (ก.พ.อ.) แทนตำแหน่งที่ว่าง และประกาศสำนักนายกรัฐมนตรี ซึ่งแต่งตั้ง ผศ.เริงรณ ล้อมลาย ผู้แทนกรรมการข้าราชการพลเรือนในสถาบันอุดมศึกษา (ก.พ.อ.) เป็นกรรมการในคณะกรรมการสวัสดิการข้าราชการ ซึ่ง พล.อ.ประยุทธ์ จันทร์โอชา นายกรัฐมนตรี ได้ลงนามในประกาศ เมื่อวันที่ 10 มกราคม 2562 แล้ว
Written by ทิพย์สุดา ศรีษะแก้ว
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/19093
