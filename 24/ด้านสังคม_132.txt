รัฐบาลไทย-ข่าวทำเนียบรัฐบาล-สธ. เร่งสร้างความรู้ประชาชน ในสถานการณ์ฝุ่นละออง PM 2.5

วันอาทิตย์ที่ 20 มกราคม 2562
สธ. เร่งสร้างความรู้ประชาชน ในสถานการณ์ฝุ่นละออง PM 2.5
กระทรวงสาธารณสุข เร่งสร้างความรู้ประชาชนเพื่อป้องกันผลกระทบต่อสุขภาพในสถานการณ์ฝุ่นละออง PM 2.5 พร้อมเฝ้าระวังสถานการณ์อย่างใกล้ชิด
กระทรวงสาธารณสุข เร่งสร้างความรู้ประชาชนเพื่อป้องกันผลกระทบต่อสุขภาพในสถานการณ์ฝุ่นละออง PM 2.5 พร้อมเฝ้าระวังสถานการณ์อย่างใกล้ชิด
วันนี้ (20 มกราคม 2562) นายแพทย์สุขุม กาญจนพิมาย ปลัดกระทรวงสาธารณสุข กล่าวว่า ขณะนี้สถานการณ์ฝุ่นละอองในอากาศในเขตกรุงเทพมหานครและปริมณฑลดีขึ้นแต่ยังมีบางพื้นที่เกินค่ามาตรฐาน กระทรวงสาธารณสุข จึงได้สั่งการให้หน่วยงานในสังกัดดูแลสุขภาพประชาชน โดยศูนย์ปฏิบัติการฉุกเฉินด้านการแพทย์และสาธารณสุข (EOC) ของกระทรวงยังคงเฝ้าระวังผลกระทบที่อาจเกิดขึ้นอย่างต่อเนื่อง ให้หน่วยงานที่เกี่ยวข้องโดยมีกรมอนามัย กรมควบคุมโรค กรมการแพทย์ กรมสนับสนุนบริการสุขภาพ เร่งสร้างความรอบรู้แก่ประชาชน สื่อสารความเสี่ยงให้เป็นไปในแนวทางเดียวกันผ่านสื่อต่างๆ ทั้งสื่อหลัก สื่อโซเชียล เว็บไซต์ของหน่วยงาน และในวันพรุ่งนี้ (21 มกราคม 2562) กรมอนามัยได้จัดทีมพยาบาลและเจ้าหน้าที่สาธารณสุขออกให้ความรู้ประชาชนลงและตรวจสภาพปอด ที่ ห้างสรรพสินค้าเซ็นทรัลเวิลด์ ถนนราชประสงค์ กรุงเทพมหานคร
ทั้งนี้ ขอให้ประชาชนติดตามสถานการณ์ฝุ่นละอองในอากาศจากกรมควบคุมมลพิษ และหากอยู่ในพื้นที่เสี่ยงควรหลีกเลี่ยงการทำกิจกรรมหรือออกกำลังกายกลางแจ้ง หากออกจากบ้านให้สวมหน้ากากป้องกัน ถ้าประชาชนมีข้อสงสัยสามารถสอบถามข้อมูลเพิ่มเติมได้ที่สายด่วนกรมควบคุมโรค โทร. 1422 หรือติดตามข้อมูลการดูแลตนเองจากเว็บไซต์กรมอนามัย www.anamai.moph.go.th  คลิ๊กที่หัวข้อ “ภัยสุขภาพจากฝุ่นละอองขนาดเล็ก PM 2.5”
**************************************  20 มกราคม 2562

ที่มา : https://www.thaigov.go.th/news/contents/details/18238
