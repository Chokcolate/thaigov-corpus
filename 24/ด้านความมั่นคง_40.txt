รัฐบาลไทย-ข่าวทำเนียบรัฐบาล-ทส. จัดงานวันคุ้มครองสัตว์ป่า ประจำปี 2561 “สังคมอยู่เย็น สัตว์ป่าเป็นสุข”

วันจันทร์ที่ 24 ธันวาคม 2561
ทส. จัดงานวันคุ้มครองสัตว์ป่า ประจำปี 2561 “สังคมอยู่เย็น สัตว์ป่าเป็นสุข”
กระทรวงทรัพยากรธรรมชาติและสิ่งแวดล้อม โดยกรมอุทยานแห่งชาติ สัตว์ป่า และพันธุ์พืช จัดงานวันคุ้มครองสัตว์ป่า ประจำปี 2561 ภายใต้แนวคิด “สังคมอยู่เย็น สัตว์ป่าเป็นสุข” หวังให้ประชาชนตระหนักถึงความสำคัญของสัตว์ป่า
ทส. จัดงานวันคุ้มครองสัตว์ป่า ประจำปี 2561 “สังคมอยู่เย็น สัตว์ป่าเป็นสุข”
กระทรวงทรัพยากรธรรมชาติและสิ่งแวดล้อม โดยกรมอุทยานแห่งชาติ สัตว์ป่า และพันธุ์พืช จัดงานวันคุ้มครองสัตว์ป่า ประจำปี 2561 ภายใต้แนวคิด “สังคมอยู่เย็น สัตว์ป่าเป็นสุข” หวังให้ประชาชนตระหนักถึงความสำคัญของสัตว์ป่า โดยเฉพาะสัตว์ป่าที่มีผลกระทบต่อชุมชน เพื่อสะท้อนปัญหาและร่วมหาทางแก้ไข อันนำไปสู่การลดความขัดแย้งระหว่างคนกับสัตว์ป่าให้สามารถอยู่ร่วมกันได้อย่างสมดุลและยั่งยืน โดยจัดขึ้นระหว่างวันที่ 24 – 27 ธันวาคม 2561 ณ สวนลุมพินี (บริเวณศาลาดนตรีในสวนฯ) เขตปทุมวัน กรุงเทพมหานคร
วันนี้ (24 ธันวาคม 2561) เวลา 10.00 น. กระทรวงทรัพยากรธรรมชาติและสิ่งแวดล้อม โดย กรมอุทยานแห่งชาติ สัตว์ป่า และพันธุ์พืช จัดพิธีเปิดงานวันคุ้มครองสัตว์ป่า ประจำปี 2561 เพื่อเทิดพระเกียรติและน้อมรำลึกถึงพระมหากรุณาธิคุณของสมเด็จพระศรีนครินทราบรมราชชนนี และรณรงค์ให้ทุกภาคส่วนทั้งภาครัฐ ภาคเอกชน และประชาชน ตระหนักและเล็งเห็นถึงความสำคัญของทรัพยากรสัตว์ป่า โดยเฉพาะสัตว์ป่าที่มีผลกระทบต่อชุมชนและพื้นที่เกษตรกรรม พร้อมทั้ง ประชาสัมพันธ์ให้คนไทยได้ร่วมฉลองวาระ ครบ 50 ปี ของการจัดงานวันคุ้มครองสัตว์ป่า โดยมี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานในพิธีเปิดงาน ซึ่งได้วาดภาพงาช้างลงบนถุงผ้า มอบหนังสือภาพนูนอักษรเบลล์ เรื่อง “ตำนานเจ้ากวางน้อย” ให้แก่มูลนิธิช่วยคนตาบอดแห่งประเทศไทย ในพระบรมราชินูปถัมภ์ มอบโล่เกียรติคุณแก่ผู้สนับสนุนงานด้านอนุรักษ์ป่าดีเด่น ประจำปี 2561 รวมทั้งเจ้าหน้าที่ที่มีผลงานด้านอนุรักษ์สัตว์ป่าเป็นที่ประจักษ์ พร้อมทั้ง ได้เยี่ยมชมนิทรรศการ และร่วมชมการแสดงจากนักเรียนโรงเรียนสอนคนตาบอด
ในโอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ฝากข้อคิดและแนวทางในการปฏิบัติงานแก่ข้าราชการ และเจ้าหน้าที่กรมอุทยานแห่งชาติ สัตว์ป่า และพันธุ์พืช โดยการปฏิบัติงาน
ในการคุ้มครองสัตว์ป่า ความสำเร็จคือคนไทยทุกคนต้องเป็นเครือข่ายร่วมกันดูแล รักษา และคุ้มครองสัตว์ป่า ตามภารกิจหน้าที่ของแต่ละคน ซึ่งเจ้าหน้าที่ที่ทุกคนต้องสร้างความเชื่อมั่น และทำให้ทุกภาคส่วน ทั้งภาครัฐ ภาคเอกชน และประชาชนมาเป็นเครือข่ายร่วมกัน และให้มีการเรียนรู้เทคโนโลยีจากภาคนอกนำมาปรับใช้ในการปฏิบัติงาน เพื่อให้คนกับสัตว์ป่าสามารถอยู่ร่วมกันได้อย่างสมดุลและยั่งยืน
อนึ่ง การจัดงานวันคุ้มครองสัตว์ป่าแห่งชาติ ได้ดำเนินการมาอย่างต่อเนื่อง ตั้งแต่ปี พ.ศ. 2511 เป็นต้นมา และในปี พ.ศ. 2561 นี้ ได้จัดขึ้นเป็นปีที่ 50 ซึ่งมีกิจกรรมต่าง ๆ อาทิ
- นิทรรศการเทิดพระเกียรติและน้อมรำลึกถึงพระมหากรุณาธิคุณของสมเด็จพระศรีนครินทราบรมราชนนี นิทรรศการ 50 ปี วันคุ้มครองสัตว์ป่าแห่งชาติ นิทรรศการผลการดำเนินงานด้านการอนุรักษ์สัตว์ป่า
- กิจกรรมเดินรณรงค์อนุรักษ์ทรัพยากรสัตว์ป่า
- การเสวนา 50 ปี วันคุ้มครองสัตว์แห่งชาติ
- กิจกรรมตอบปัญหา
- การแสดงดนตรี เป็นต้น
การจัดงานวันคุ้มครองสัตว์ป่าแห่งชาติฯ ในวันนี้ มีผู้เข้าร่วมงาน ประกอบด้วย ผู้บริหาร ข้าราชการ และเจ้าหน้าที่ กรมอุทยานแห่งชาติ สัตว์ป่า และพันธุ์พืช ผู้แทนโครงการสิ่งแวดล้อมแห่งสหประชาชาติ (UNEP) ผู้แทนสำนักงานโครงการพัฒนาแห่งสหประชาชาติ (UNDP) มูลนิธิช่วยคนตาบอดแห่งประเทศไทย ในพระบรมราชินูปถัมภ์ ผู้แทนจากกรุงเทพมหานคร หน่วยงานภาครัฐ ภาคเอกชน นักเรียน นิสิต และนักศึกษา ทั้งนี้ สำหรับในพื้นที่ภูมิภาคก็ได้มีการจัดกิจกรรมวันคุ้มครองสัตว์ป่าแห่งชาติด้วยเช่นกัน

ที่มา : https://www.thaigov.go.th/news/contents/details/17734
