รัฐบาลไทย-ข่าวทำเนียบรัฐบาล-ค้ำประกันอุ่นใจ...ผู้ประกอบการไปต่อได้ สบายหายห่วง

วันศุกร์ที่ 1 มีนาคม 2562
ค้ำประกันอุ่นใจ...ผู้ประกอบการไปต่อได้ สบายหายห่วง
--
วิสาหกิจขนาดกลางและขนาดย่อม (SMEs) และ ผู้ประกอบการใหม่ (Startup) มีส่วนสำคัญต่อการสร้างงาน สร้างรายได้ และเป็นพื้นฐานในการพัฒนาธุรกิจขนาดใหญ่ในอนาคต ปัจจุบันธุรกิจ SMEs และ startup ของไทยมีจำนวนกว่า 10 ล้านราย หรือกว่าร้อยละ 95% ของธุรกิจทั้งหมด ก่อให้เกิดการจ้างงานเกินครึ่งของการจ้างงานในภาคธุรกิจ รัฐบาลจึงให้ความสำคัญกับการสร้างความแข็งแกร่งให้กับธุรกิจ SMEs และ Startup เพื่อยกระดับเศรษฐกิจไทยให้ก้าวไกลไปข้างหน้า
ตั้งแต่ปี 2559 รัฐบาลได้อนุมัติโครงการค้ำประกันสินเชื่อเพื่อผู้ประกอบการใหม่และนวัตกรรม หรือ Startup & Innovation เพื่อช่วยเหลือผู้ประกอบการ SMEs ที่มีศักยภาพให้เข้าถึงแหล่งเงินทุนจากสถาบันการเงิน เพิ่มขีดความสามารถในการแข่งขัน ทั้งประเภทบุคคลธรรมดาและนิติบุคคล รวมทั้งเสริมสร้างความแข็งแกร่งของอุตสาหกรรมในประเทศ ส่งผลต่อการเพิ่มของผลิตภัณฑ์มวลรวมภายในประเทศ (GDP) ของ SMEs และ GDP ของประเทศ
โดยเมื่อสิ้นสุดโครงการเมื่อเดือนธันวาคม 2561 มีผู้ขอรับการค้ำประกันสินเชื่อ 1,212 ราย วงเงินค้ำประกันรวม 1,994 ล้านบาท
และเพื่อเป็นการช่วยเหลือ Startup และผู้ประกอบการเทคโนโลยี นวัตกรรมที่มีศักยภาพให้เข้าถึงแหล่งเงินทุนจากสถาบันการเงินได้เพิ่มขึ้น ล่าสุด รัฐบาลได้เห็นชอบมาตรการช่วยเหลือผู้ประกอบการ SMEs ผ่านโครงการค้ำประกันสินเชื่อเพื่อผู้ประกอบการใหม่และผู้ประกอบการเทคโนโลยีนวัตกรรม (Startup & Innobiz) โดยปรับปรุงหลักเกณฑ์และเงื่อนไขของโครงการเดิมให้สอดคล้องกับความต้องการของผู้ประกอบการมากขึ้น ภายใต้กรอบวงเงินค้ำประกันโครงการ 8,000 ล้านบาท
สำหรับเงื่อนไขที่ปรับปรุงใหม่....คือ
วงเงินค้ำประกันต่อราย SMEs รวมทุกสถาบันการเงิน ไม่เกิน 40 ล้านบาทต่อราย รวมทุกสถาบันการเงิน แบ่งเป็น
1. ประเภทบุคคลธรรมดา
ผู้ประกอบการใหม่ (Startup) ไม่เกิน 5 ล้านบาท
ผู้ประกอบการเทคโนโลยีนวัตกรรม  ไม่เกิน 10 ล้านบาท
2. นิติบุคคล
ผู้ประกอบการใหม่ (Startup) ไม่เกิน 10 ล้านบาท
ผู้ประกอบการเทคโนโลยีนวัตกรรม ไม่เกิน 40 ล้านบาท
ผู้ประกอบการจะต้องมีคุณสมบัติอย่างไร?
1. เป็น SMEs ที่มีทรัพย์สินถาวรไม่รวมที่ดินไม่เกิน 200 ล้านบาท
2. เป็น SMEs ประเภทบุคคลธรรมดา หรือนิติบุคคลที่มีสัญชาติไทย
3. เป็น SMEs ที่ประกอบกิจการโดยชอบด้วยกฎหมาย และต้องไม่ขัดต่อศีลธรรมอันดี
4. เป็น SMEs ที่ได้รับสินเชื่อใหม่ และต้องไม่นำไปชำระหนี้เดิมกับสถาบันการเงินผู้ให้สินเชื่อ
5. เป็น SMEs ที่เป็นลูกหนี้จัดชั้นปกติหรือจัดชั้นดังกล่าวถึงเป็นพิเศษ ตามเกณฑ์ข้อกำหนดของธนาคารแห่งประเทศไทย
6. เป็น SMEs ที่ผ่านการคัดกรองความเสี่ยงของลูกค้าตามเกณฑ์ที่ บสย. กำหนด
7. กรณีเป็น SMEs ผู้ประกอบการรายใหม่ (Startup SMEs) มีอายุกิจการไม่เกิน 3 ปี โดยพิจารณาจากการจดทะเบียนนิติบุคคล หรือการจดทะเบียนการค้า หรือเอกสารทางราชการ หรือเอกสารอื่นใดที่ บสย. เห็นชอบ
8. กรณีเป็น SMEs ผู้ประกอบการเทคโนโลยีนวัตกรรม (Innobiz)
- เป็น SMEs ที่ผ่านเกณฑ์การตรวจสอบด้วยเครื่องมือในการประเมินเทคโนโลยี (Thailand Technology Rating System: TTRS) หรือเกณฑ์อื่น ๆ ตามที่ บสย. กำหนด
- เป็น SMEs ที่มีรายชื่อผ่านการพิจารณาคุณสมบัติจากหน่วยงานรัฐ ได้แก่ สำนักงานพัฒนาวิทยาศาสตร์และเทคโนโลยีแห่งชาติ (สวทช.)  สำนักงานนวัตกรรมแห่งชาติ สถาบันวิจัยวิทยาศาสตร์และเทคโนโลยีแห่งประเทศไทย  สำนักงานส่งเสริมเศรษฐกิจดิจิทัล หรือหน่วยงานอื่น ๆ ที่ บสย. เห็นชอบ
โครงการระยะเวลาค้ำประกันสูงสุด 10 ปี โดยต้องยื่นรับคำขอภายใน 2 ปี นับตั้งแต่วันที่คณะรัฐมนตรีมีมติอนุมัติ
รัฐบาลคาดว่าโครงการดังกล่าวจะช่วยให้ผู้ประกอบการ SMEs และ Startup เข้าถึงแหล่งเงินทุนได้ราว 4,000 ราย และก่อให้เกิดสินเชื่อในระบบสถาบันการเงินไม่น้อยกว่า 8,000 ล้านบาท
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/19057
