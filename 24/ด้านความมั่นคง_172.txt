รัฐบาลไทย-ข่าวทำเนียบรัฐบาล-มหาดไทยประชุมร่วม 22 หน่วยงาน เร่งขับเคลื่อนการเสริมสร้างการรับรู้ไปยังพี่น้องประชาชนในระดับพื้นที่

วันจันทร์ที่ 18 กุมภาพันธ์ 2562
มหาดไทยประชุมร่วม 22 หน่วยงาน เร่งขับเคลื่อนการเสริมสร้างการรับรู้ไปยังพี่น้องประชาชนในระดับพื้นที่
มหาดไทยประชุมร่วม 22 หน่วยงาน เร่งขับเคลื่อนการเสริมสร้างการรับรู้ไปยังพี่น้องประชาชนในระดับพื้นที่
วันที่ (18 ก.พ. 2562) เวลา 10:00 น. ณ ห้องประชุมอัษฎางค์ ชั้น 5 อาคารดำรงราชานุสรณ์ นายพรพจน์ เพ็ญพาส รองปลัดกระทรวงมหาดไทย เป็นประธานการประชุมคณะกรรมการบูรณาการข้อมูลและสร้างการรับรู้สู่ชุมชน ครั้งที่ 2/2562 โดยมี ผู้บริหารกระทรวงมหาดไทย ผู้แทนสำนักนายกรัฐมนตรี ผู้แทนกระทรวง 18 กระทรวง ผู้แทนกองอำนวยการรักษาความมั่นคงภายในราชอาณาจักร ผู้แทนกรมประชาสัมพันธ์ และเจ้าหน้าที่ที่เกี่ยวข้อง ร่วมประชุม จำนวน 80 คน
นายพรพจน์ เพ็ญพาส กล่าวว่า ภายหลังจากการลงนามบันทึกข้อตกลงความร่วมมือบูรณาการเสริมสร้างการรับรู้สู่ชุมชน โดยปลัดกระทรวงและผู้แทนกระทรวงทุกกระทรวง อธิบดีกรมประชาสัมพันธ์ และเลขาธิการกองอำนวยการรักษาความมั่นคงภายในราชอาณาจักร เมื่อวันที่ 11 กุมภาพันธ์ 2562 ณ ตึกสันติไมตรี ทำเนียบรัฐบาล กระทรวงมหาดไทยในฐานะหน่วยงานหลักในการบูรณาการสร้างการรับรู้แก่ประชาชนระดับชุมชนและท้องถิ่น ได้เชิญผู้แทนหน่วยงาน เข้าร่วมประชุมพิจารณากำหนดแนวทางการประสานความร่วมมือในการบูรณาการข้อมูลข่าวสารและวิธีการสร้างการรับรู้สู่ชุมชน เพื่อให้เกิดการสื่อสารและสร้างการรับรู้ไปยังพี่น้องประชาชนในทุกพื้นที่ตามช่องทางการสร้างการรับรู้ของทุกหน่วยงานอย่างมีประสิทธิภาพ ซึ่งเป็นไปตามเจตนารมณ์ร่วมกันของทั้ง 22 หน่วยงาน
สำหรับการประชุมในครั้งนี้ ที่ประชุมได้ร่วมกันพิจารณากำหนดรูปแบบการบูรณาการข้อมูลข่าวสารและการสร้างการรับรู้ความเข้าใจที่ถูกต้องแก่ประชาชน และกำหนดแนวทางการประสานความร่วมมือกับทุกหน่วยงานในการบูรณาการข้อมูลข่าวสาร การกำหนดวิธีการสร้างการรับรู้ทั้งระยะสั้นและระยะยาว เพื่อให้ทุกกระทรวงจัดทำข้อมูลข่าวสารการดำเนินการตามนโยบายรัฐบาล ผลการดำเนินการตามนโยบายรัฐบาล และการปฏิบัติราชการของหน่วยงานที่อยู่ในความรับผิดชอบที่สำคัญที่มีผลโดยตรงกับประชาชนในวงกว้าง ให้เป็นภาษาที่กระชับ เข้าใจง่าย รวมทั้งเห็นชอบการแต่งตั้งคณะทำงานบูรณาการข้อมูลข่าวสารเพื่อสร้างการรับรู้สู่ชุมชน และการแต่งตั้งคณะทำงานติดตามและประเมินผลการสร้างการรับรู้สู่ชุมชน
นายพรพจน์ เพ็ญพาส กล่าวเพิ่มเติมว่า การดำเนินการบูรณาการสร้างการรับรู้สู่ชุมชนในครั้งนี้ถือเป็นการเสริมกระบวนงานการสร้างการรับรู้ไปยังประชาชนของทุกหน่วยงาน เพื่อให้เกิดการสร้างการรับรู้อย่างมีประสิทธิภาพ รวดเร็ว คล่องตัว และทันต่อสถานการณ์ ทำให้พี่น้องประชาชนเกิดความรู้ ความเข้าใจ และมีส่วนร่วมกับภาครัฐในการพัฒนาตนเองและชุมชน เพื่อยกระดับการพัฒนาพื้นที่ให้เกิดความยั่งยืน.

ที่มา : https://www.thaigov.go.th/news/contents/details/18866
