รัฐบาลไทย-ข่าวทำเนียบรัฐบาล-พลเอกสุรเชษฐ์ ชัยวงศ์ หัวหน้าผู้แทนพิเศษของรัฐบาล เป็นประธานและมอบถ้วยรางวัลในการแข่งขันกีฬานักเรียน นักศึกษาเขตพัฒนาพิเศษเฉพาะกิจจังหวัดชายแดนใต้ MOE CUP ครั้งที่ ๒

วันศุกร์ที่ 15 กุมภาพันธ์ 2562
พลเอกสุรเชษฐ์ ชัยวงศ์ หัวหน้าผู้แทนพิเศษของรัฐบาล เป็นประธานและมอบถ้วยรางวัลในการแข่งขันกีฬานักเรียน นักศึกษาเขตพัฒนาพิเศษเฉพาะกิจจังหวัดชายแดนใต้ MOE CUP ครั้งที่ ๒
เผยประสบความสำเร็จสูง หวังเยาวชนรู้รัก สามัคคี มีน้ำใจนักกีฬา พร้อมสานฝันแข่งขันในระดับสูงขึ้น ๘-๑๐ มี.ค. จ.สงขลา
พลเอกสุรเชษฐ์ ชัยวงศ์ หัวหน้าผู้แทนพิเศษของรัฐบาล เป็นประธานและมอบถ้วยรางวัลในการแข่งขันกีฬานักเรียน นักศึกษาเขตพัฒนาพิเศษเฉพาะกิจจังหวัดชายแดนใต้ MOE CUP ครั้งที่ ๒ เผยประสบความสำเร็จสูง หวังเยาวชนรู้รัก สามัคคี มีน้ำใจนักกีฬา พร้อมสานฝันแข่งขันในระดับสูงขึ้น ๘-๑๐ มี.ค. จ.สงขลา
เมื่อวันที่ ๑๔ กุมภาพันธ์ ๒๕๖๒ ที่สนามกีฬาองค์การบริหารส่วนจังหวัดปัตตานี พลเอกสุรเชษฐ์ ชัยวงศ์ หัวหน้าผู้แทนพิเศษของรัฐบาลและรัฐมนตรีช่วยว่าการกระทรวงศึกษาธิการ เป็นประธานในการมอบถ้วยรางวัลในโครงการแข่งขันกีฬานักเรียน นักศึกษาเขตพัฒนาพิเศษเฉพาะกิจจังหวัดชายแดนใต้ MOU CUP ครั้งที่ ๒ ประจำปีการศึกษา ๒๕๖๑
โดยมีนักเรียน นักศึกษาจากโรงเรียนในพื้นที่จังหวัดปัตตานี จังหวัดยะลา จังหวัดนราธิวาส จังหวัดสตูล และ ๔ อำเภอในจังหวัดสงขลา โดยมีการแข่งขันกีฬาหลายชนิดกีฬา ทั้งวอลเลย์บอล ฟุตซอล และฟุตบอล ทั้งประเภทชายและหญิง เพื่อส่งเสริมให้นัดเรียนนักศึกษาได้มีการพัฒนาทักษะกีฬา เสริมสร้างประสบการณ์ในการแข่งขันกีฬา ใช้เวลาว่างให้เป็นประโยชน์และเพื่อสร้างความรัก ความสามัคคีให้แก่เยาวชน นอกจากนี้ยังเพื่อนักเรียน นักศึกษาได้รับการพัฒนาตนเองไปสู่การแข่งขันในระดับที่สูงขึ้นในอนาคต
นอกจากนี้โรงเรียนที่ชนะเลิศการแข่งขันฟุตบอล ได้รับถ้วยรางวัลและเงินรางวัล ๑๐๐,๐๐๐ บาท จากหัวหน้าผู้แทนพิเศษของรัฐบาลคือ โรงเรียนสุไหงปาดี จังหวัดนราธิวาส นอกจากนี้ยังมีรางวัลนักเตะยอดเยี่ยม นักเตะยอดเยี่ยม อีกด้วย
การจัดการแข่งขันในครั้งนี้ถือว่าประสบความสำเร็จอย่างยอดเยี่ยม โดยดำเนินการเป็นครั้งที่ ๒ ที่เป็นนโยบายของรัฐบาลมอบให้กระทรวงศึกษาปฏิบัติโดยการนำการกีฬาเช้าสู่การศึกษา ในหลากหลายรูปแบบทั้งการส่งเสริมให้เล่นกีฬาทั้งในโรงเรียนและชุมชน การจัดโครงการให้นักเรียนเข้าสู่โครงการ อย่างโครงการสานฝันเพื่อการกีฬาสู่ระบบการศึกษาจังหวัดชายแดนภาคใต้ ทั้งนี้จะมีการแข่งขันให้ได้แสดงออกถึงความสามารถ ความรู้รักสามัคคีร่วมกัน รู้แพ้ รู้ชนะ รู้อภัย มีคุณภาพและเป็นคนที่มีคุณภาพในอนาคตข้างหน้าแก่สังคม พลเอกสุรเชษฐ์กล่าว
ทั้งนี้การแข่งขันฟุตบอลในรุ่น 18 ปีจะมีการจัดการแข่งขันในระดับที่สูงขึ้น สมาคมสานฝันการกีฬาสู่ระบบการศึกษาจังหวัดชายแดนใต้ ร่วมกับกระทรวงศึกษาธิการจัดแข่งขันฟุตบอลที่สนาม ติณณสูลานนท์ จังหวัดสงขลา เพื่อชิงถ้วยรางวัลนายกรัฐมนตรี ในวันที่ ๘ มีนาคมเป็นการแข่งขันรอบตัดเชือก และในวันที่ ๑๐ มีนาคมจะเป็นรอบชิงชนะเลิศ โดยจะมีการแข่งขันนัดพิเศษจากทีมหมูป่า อะคาเดมี่ จ.เชียงราย กับโรงเรียนมหาวชิราวุธ รุ่น 15 ปี ถือว่าเป็นการแข่งขันที่เป็นประโยชน์ต่อสังคมต่อการศึกษา ขอเชิญชมและขอให้ทุกคนให้การสนับสนุนในกิจกรรมดังกล่าวด้วย

ที่มา : https://www.thaigov.go.th/news/contents/details/18805
