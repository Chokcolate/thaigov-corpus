รัฐบาลไทย-ข่าวทำเนียบรัฐบาล-พม. ร่วมประชุมคณะกรรมการป้องกันและปราบปรามการค้ามนุษย์ ครั้งที่ 4/2561 และการประชุมคณะกรรมการประสานและกำกับการดำเนินงานป้องกันและปราบปรามการค้ามนุษย์ ครั้งที่ 2/2561

วันพุธที่ 19 ธันวาคม 2561
พม. ร่วมประชุมคณะกรรมการป้องกันและปราบปรามการค้ามนุษย์ ครั้งที่ 4/2561 และการประชุมคณะกรรมการประสานและกำกับการดำเนินงานป้องกันและปราบปรามการค้ามนุษย์ ครั้งที่ 2/2561
พม. ร่วมประชุมคณะกรรมการป้องกันและปราบปรามการค้ามนุษย์ ครั้งที่ 4/2561 และการประชุมคณะกรรมการประสานและกำกับการดำเนินงานป้องกันและปราบปรามการค้ามนุษย์ ครั้งที่ 2/2561
วันนี้ (19 ธ.ค. 61) เวลา 10.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เข้าร่วมประชุมคณะกรรมการป้องกันและปราบปรามการค้ามนุษย์ ครั้งที่ 4/2561 และการประชุมคณะกรรมการประสานและกำกับการดำเนินงานป้องกันและปราบปรามการค้ามนุษย์ ครั้งที่ 2/2561 โดยมี พลเอก ประวิตร วงษ์สุวรรณ รองนายกรัฐมนตรี เป็นประธานการประชุม ณ ห้องภาณุรังษี ในศาลาว่าการกระทรวงกลาโหม กรุงเทพฯ
พลเอก อนันตพร กล่าวว่า พลเอก ประวิตร วงษ์สุวรรณ รองนายกรัฐมนตรี ในฐานะประธานการประชุมคณะกรรมการป้องกันและปราบปรามการค้ามนุษย์ และคณะกรรมการประสานและกำกับการดำเนินงานป้องกันและปราบปรามการค้ามนุษย์ ได้กล่าวขอบคุณทุกหน่วยงานที่เกี่ยวข้อง ที่ได้ดำเนินงานด้านการป้องกันและปราบปรามการค้ามนุษย์ร่วมกัน อย่างต่อเนื่องมาตลอด 4 ปีที่ผ่านมา ทั้งผู้บริหารและผู้ปฏิบัติงานที่ได้เร่งรัดการดำเนินงานป้องกันและปราบปรามการค้ามนุษย์ ให้มีผลงานเป็นรูปธรรมในหลายเรื่อง ร่วมทั้งการจัดทำร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 ซึ่งสะท้อนให้เห็นถึงความพยายามและผลการดำเนินงานสำคัญของรัฐบาล โดยที่ประชุมได้เห็นชอบร่างรายงานดังกล่าวเรียบร้อยแล้ว ประกอบด้วย การนำเสนอผลการดำเนินงานป้องกันและปราบปรามการค้ามนุษย์อย่างเป็นรูปธรรม เช่น สถิติการดำเนินคดีค้ามนุษย์ การดำเนินคดีกับเจ้าหน้าที่ของรัฐที่เข้าไปมีส่วนเกี่ยวข้องกับการค้ามนุษย์ การชดเชยเยียวยาผู้เสียหาย และการพัฒนารูปแบบการให้บริการแบบใหม่ รวมทั้งการเพิ่มประสิทธิภาพการบริหารจัดการแรงงานทั้งระบบ เพื่อปรับปรุงสิทธิและสถานะของแรงงานต่างด้าว เป็นต้น
พลเอก อนันตพร กล่าวต่อไปว่า นอกจากนี้ พลเอก ประวิตร วงษ์สุวรรณ รองนายกรัฐมนตรี ได้มอบหมายให้ตน ในฐานะรัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กำกับและติดตามการดำเนินงาน อย่างใกล้ชิดเพื่อให้เป็นไปด้วยความเรียบร้อย สำหรับการจัดทำรายงานผลการดำเนินงานป้องกันและปราบปรามการค้ามนุษย์ ประจำปี 2561 ทั้งฉบับภาษาไทยและภาษาอังกฤษ อีกทั้งขอให้ทุกหน่วยงานที่เกี่ยวข้องให้ความร่วมมืออย่างเต็มที่ โดยเฉพาะสำนักงานตำรวจแห่งชาติ (สตช.) กระทรวงแรงงาน (รง.) และกระทรวงการต่างประเทศ (กต.) รวมทั้งกระทรวง พม. ซึ่งเป็นหน่วยงานหลักของรัฐบาลที่รับผิดชอบการจัดทำรายงานดังกล่าวให้มีความชัดเจน ครบถ้วน และสมบูรณ์ ก่อนนำเสนอนายกรัฐมนตรี ในวันที่ 10 มกราคม 2562 และจัดส่งให้สหรัฐอเมริกาภายในวันที่ 31 มกราคม 2562 เพื่อเป็นข้อมูลประกอบการจัดระดับ ประเทศไทยในรายงานการค้ามนุษย์ ประจำปี 2562
"ทั้งนี้ พลเอก ประวิตร วงษ์สุวรรณ รองนายกรัฐมนตรี ได้เน้นย้ำในที่ประชุมว่า หากหน่วยงานใดมีปัญหาอุปสรรค ในการดำเนินงาน รัฐบาลยินดีให้การช่วยเหลือและสนับสนุนอย่างเต็มที่ และขอให้ทุกคนมุ่งมั่นทำงานเพื่อให้การค้ามนุษย์หมดสิ้นไปจากประเทศไทยตามเจตนารมณ์ของรัฐบาลต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17612
