รัฐบาลไทย-ข่าวทำเนียบรัฐบาล-กรุงไทยยันไม่มีนโยบายปรับขึ้นอัตราดอกเบี้ยเงินกู้-ฝาก

วันพฤหัสบดีที่ 20 ธันวาคม 2561
กรุงไทยยันไม่มีนโยบายปรับขึ้นอัตราดอกเบี้ยเงินกู้-ฝาก
กรุงไทยเผยขณะนี้ยังไม่มีนโยบายขึ้นอัตราดอกเบี้ยเงินกู้-เงินฝาก เพื่อสนับสนุนภาคธุรกิจฟื้นตัวอย่างเข้มแข็ง หากปรับขึ้นหวั่นลูกค้าและภาคธุรกิจได้รับผลกระทบ ระบุสภาพคล่องในระบบยังสูง
นายรวินทร์ บุญญานุสาสน์ รองกรรมการผู้จัการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า การปรับขึ้นดอกเบี้ยครั้งนี้ ไม่ได้สร้างแรงกดดันให้กับธนาคารพาณิชย์ขนาดใหญ่ เนื่องจากสภาพคล่องในระบบอยู่ในระดับสูง ดังนั้น การปรับขึ้นดอกเบี้ยเงินกู้หรือเงินฝาก ถ้าจะเกิดขึ้นจะเป็นผลจากนโยบายการทำธุรกิจของแต่ละธนาคารเป็นหลัก
“ ส่วนของธนาคารกรุงไทยยังไม่มีนโยบายที่จะขึ้นดอกเบี้ยในช่วงนี้แน่นอน แม้ว่าอัตราดอกเบี้ยนโยบายจะปรับตัวขึ้นต่อ เพราะธนาคารไม่ได้มีความจำเป็นที่จะต้องเร่งทำกำไรระยะสั้น นอกจากนี้ การปรับดอกเบี้ยเงินกู้ขึ้นอาจส่งผลกระทบด้านลบกับลูกค้า และสวนทางกับความตั้งใจของธนาคารที่อยากเห็นธุรกิจของลูกค้าฟื้นตัวได้อย่างเข้มแข็งก่อน”
อย่างไรก็ตาม ธนาคารเห็นว่า สิ่งสำคัญที่สุดในขณะนี้ คือ การสนับสนุนให้เศรษฐกิจในประเทศขยายตัวได้อย่างแข็งแกร่ง และความเชื่อมั่นของผู้ประกอบการเพิ่มมากขึ้นก่อน เพราะในระยะยาวทั้งสองปัจจัยคือ ปัจจัยหลักที่จะส่งผลบวกต่อภาคธุรกิจ และภาคการธนาคารควบคู่กันไป
ฝ่ายสื่อสารองค์กรและภาพลักษณ์
โทร. 0-2208-4177

ที่มา : https://www.thaigov.go.th/news/contents/details/17624
