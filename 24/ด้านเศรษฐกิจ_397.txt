รัฐบาลไทย-ข่าวทำเนียบรัฐบาล-กรมบัญชีกลางเผยผลใช้จ่าย 4 เดือนแรก กว่า 1.35 ล้านบาท

วันอังคารที่ 12 กุมภาพันธ์ 2562
กรมบัญชีกลางเผยผลใช้จ่าย 4 เดือนแรก กว่า 1.35 ล้านบาท
กรมบัญชีกลางเผยผลใช้จ่าย 4 เดือนแรกของปีงบประมาณ 2562 ใช้จ่ายแล้ว 1,357,257 ล้านบาท หรือคิดเป็นร้อยละ 45.2 ส่งผลให้มีวงเงินงบประมาณเข้าสู่ระบบเศรษฐกิจได้อย่างต่อเนื่องและมีประสิทธิภาพ
นางญาณี แสงศรีจันทร์ ที่ปรึกษาด้านพัฒนาระบบการเงินการคลัง ในฐานะโฆษกกรมบัญชีกลาง เปิดเผยถึงผลการใช้จ่ายเงินงบประมาณรายจ่ายประจำปี 2562 ตั้งแต่ต้นปีงบประมาณถึงวันที่ 31 มกราคม 2562 ว่า งบประมาณภาพรวมมีการใช้จ่ายแล้วจำนวน 1,357,257 ล้านบาทของวงเงินงบประมาณ 3,000,000 ล้านบาท หรือคิดเป็นร้อยละ 45.2 โดยแบ่งเป็นรายจ่ายประจำมีการใช้จ่ายแล้วจำนวน 1,096,895 ล้านบาทของวงเงินงบประมาณ 2,353,861 ล้านบาท หรือคิดเป็นร้อยละ 46.6 ในส่วนของรายจ่ายลงทุน (กรณีไม่รวมงบกลาง) มีการใช้จ่ายแล้วจำนวน 260,362 ล้านบาทของวงเงินงบประมาณ 557,240 ล้านบาท หรือคิดเป็นร้อยละ 46.7
โฆษกกรมบัญชีกลาง กล่าวในตอนท้ายว่า กรมบัญชีกลางได้ติดตามความคืบหน้าในการใช้จ่ายเงินของหน่วยงานภาครัฐอย่างใกล้ชิด เพื่อให้สอดคล้องกับมาตรการเพิ่มประสิทธิภาพการใช้จ่ายงบประมาณของรัฐบาล ที่มุ่งหวังจะกระตุ้นให้มีเม็ดเงินไหลเวียนในระบบเศรษฐกิจมากขึ้น

ที่มา : https://www.thaigov.go.th/news/contents/details/18719
