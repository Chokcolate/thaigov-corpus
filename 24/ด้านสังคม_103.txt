รัฐบาลไทย-ข่าวทำเนียบรัฐบาล-พม. แถลงขับเคลื่อน “เมืองสร้างสุข (Happiness Social City)” ในพื้นที่ อ.บางละมุง  จ.ชลบุรี เตรียมดึงเอกชนร่วมลงทุน มุ่งจัดบริการสวัสดิการสังคมเพื่อคนทุกช่วงวัย

วันพุธที่ 9 มกราคม 2562
พม. แถลงขับเคลื่อน “เมืองสร้างสุข (Happiness Social City)” ในพื้นที่ อ.บางละมุง  จ.ชลบุรี เตรียมดึงเอกชนร่วมลงทุน มุ่งจัดบริการสวัสดิการสังคมเพื่อคนทุกช่วงวัย
พม. แถลงขับเคลื่อน “เมืองสร้างสุข (Happiness Social City)” ในพื้นที่ อ.บางละมุง  จ.ชลบุรี เตรียมดึงเอกชนร่วมลงทุน มุ่งจัดบริการสวัสดิการสังคมเพื่อคนทุกช่วงวัย
วันนี้ (9 ม.ค. 62) เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการแถลงข่าวการพัฒนาพื้นที่ต้นแบบด้านสังคม “เมืองสร้างสุข (Happiness Social City)” โดยมี คณะผู้บริหาร ผู้แทนหน่วยงานที่เกี่ยวข้อง และสื่อมวลชน เข้าร่วมงาน ณ บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า ด้วยรัฐบาลได้ขับเคลื่อนยุทธศาสตร์ชาติ 20 ปี (พ.ศ. 2561 - 2580) เป็นเป้าหมายการพัฒนาประเทศไปสู่ “ความมั่นคง มั่งคั่ง และยั่งยืน” ด้วยการพัฒนาตามหลักปรัชญาเศรษฐกิจพอเพียงผ่านกลไกประชารัฐ โดยมุ่งเน้นการสร้างความร่วมมือในลักษณะประชารัฐจากภาคีเครือข่ายทุกภาคส่วนทั้งภาครัฐ เอกชน และประชาสังคม ในรูปแบบของหุ้นส่วนการพัฒนาที่เป็นการดำเนินงานอย่างบูรณาการ เพื่อมุ่งสู่การพัฒนาประเทศที่สามารถสร้างความเจริญและรายได้ โดยยกระดับคุณภาพชีวิตของประชาชนอย่างยั่งยืน ทั้งนี้ กระทรวงการพัฒนาสังคมและความมั่นคงของมนุษย์(พม.) ได้ขับเคลื่อนแผนงาน โครงการ ภายใต้แผนยุทธศาสตร์กระทรวง พม. ระยะยาว 20 ปี และแผนยุทธศาสตร์กระทรวง พม. ระยะสั้น 5 ปี (พ.ศ. 2560 – 2564) ที่สอดคล้องกับยุทธศาสตร์ชาติ 20 ปี เพื่อให้สามารถบรรลุวิสัยทัศน์ของกระทรวง “พม. เป็นผู้นำด้านสังคมของไทยและอาเซียน มุ่งสู่คนอยู่ดีมีสุขในสังคมคุณภาพ”
พลเอก อนันตพร กล่าวต่อไปว่า กระทรวง พม. ได้กำหนดแผนในการพัฒนาและยกระดับการให้บริการของหน่วยงานและการพัฒนาพื้นที่ว่างของกระทรวง พม. ในพื้นที่อำเภอบางละมุง จังหวัดชลบุรี ซึ่งเป็นที่ดินราชพัสดุ (สีน้ำเงิน) ประมาณ 667 ไร่ ซึ่งเป็นที่ตั้งของหน่วยงานในสังกัดกระทรวง พม. สำหรับการให้บริการประชาชนกลุ่มเป้าหมาย  และมีพื้นที่ว่างที่ยังไม่ได้รับการพัฒนาและใช้ประโยชน์อย่างเต็มที่ ทั้งนี้ จึงมีการกำหนดแผนในการนำพื้นที่ว่างดังกล่าวมาใช้ให้เกิดประโยชน์สูงสุดอย่างมีประสิทธิภาพต่อประชาชนกลุ่มเป้าหมาย พร้อมทั้งเป็นการพัฒนาพื้นที่เพื่อรองรับความเจริญเติบโตทางเศรษฐกิจและสังคมของจังหวัดชลบุรีในอนาคต ซึ่งการดำเนินงานครั้งนี้ มุ่งเน้นการดำเนินการในรูปแบบประชารัฐ โดยเฉพาะการส่งเสริมให้ภาคเอกชนเข้ามาร่วมลงทุนในการพัฒนาและการใช้ประโยชน์จากพื้นที่ดังกล่าว เพื่อลดการใช้งบประมาณของรัฐ  กระทรวง พม. จึงได้ดำเนินโครงการพัฒนาพื้นที่ต้นแบบด้านสังคม “เมืองสร้างสุข (Happiness Social City)” ในพื้นที่อำเภอบางละมุง จังหวัดชลบุรี ซึ่งเป็นโครงการที่ดำเนินงานภายใต้แนวคิดการพัฒนาที่ยั่งยืน ลดการพึ่งพาจากภาครัฐ มุ่งเน้นการดำเนินงานในรูปแบบการมีส่วนร่วมจากภาคีเครือข่ายทุกภาคส่วน โดยเฉพาะภาคเอกชน ด้วยการนำพื้นที่ว่างที่ยังไม่ได้รับการพัฒนามาใช้ให้เกิดประโยชน์สูงสุดในงานสวัสดิการสังคมสำหรับการให้บริการผู้รับบริการของกระทรวง พม. และประชาชนทั่วไป และเป็นศูนย์เรียนรู้และอบรมด้านสวัสดิการสังคมในระดับอาเซียน อีกทั้งเป็นการสร้างงานสร้างรายได้ในพื้นที่อำเภอบางละมุง จังหวัดชลบุรี อีกทางหนึ่งด้วย
พลเอก อนันตพร กล่าวต่ออีกว่า สำหรับจุดเด่นของโครงการดังกล่าว คือ ศูนย์บริการด้านสังคมสำหรับคนทุกช่วงวัยในรูปแบบของ Center Club House ขนาดใหญ่ ด้วยพื้นที่ที่มีการแบ่ง Function การใช้งานที่หลายหลากและเหมาะสมกับกลุ่มเป้าหมายที่หลากหลาย เช่น ศูนย์บริการทางการแพทย์ ที่พักอาศัย ศูนย์อบรม ศูนย์ฝึกอาชีพ สถานที่ออกกำลังกาย และห้องกิจกรรมต่างๆ สำหรับประชาชนกลุ่มเป้าหมายและประชาชนทั่วไป ซึ่งสามารถใช้ประโยชน์ในพื้นที่ได้โดยมีการออกแบบภายใต้หลักการ Universal Design ที่สามารถเชื่อมโยงกับพื้นที่ของศูนย์บริการด้านสังคมของหน่วยงานกระทรวง พม. และโครงการ Senior Complex นอกจากนี้ ยังมีแนวคิดในการจัดสรรพื้นที่บางส่วนให้กับเอกชนได้เข้ามาลงทุนในเชิงพาณิชย์ เพื่อนำรายได้มาสนับสนุนและพัฒนาประชาชนกลุ่มเป้าหมาย ประชาชนทั่วไป และหน่วยงานสังกัดกระทรวง พม. ในพื้นที่
“สำหรับโครงการพัฒนาพื้นที่ต้นแบบด้านสังคม “เมืองสร้างสุข (Happiness Social City)” ในพื้นที่อำเภอบางละมุง จังหวัดชลบุรี นับเป็นโครงการต้นแบบที่ผสมผสานแนวทางการจัดสวัสดิการสังคมกับการดำเนินงานในเชิงพาณิชย์เข้าไว้ด้วยกัน ภายใต้นิยาม “ศูนย์รวมการให้บริการด้านสังคมสำหรับคนทุกช่วงวัยแบบครบวงจร” โดยมีการออกแบบพื้นที่ภายใต้หลักการ Universal Design และการจัดสรรการใช้ประโยชน์พื้นที่แบบ Mixed use เพื่อให้เกิดการพัฒนาคุณภาพชีวิตในทุกมิติ ภายใต้แนวทาง “ประชารัฐ สู่การพัฒนาพื้นที่อย่างยั่งยืน” ซึ่งถือเป็นรูปแบบการดำเนินงานที่เกิดประโยชน์ทั้งในมิติทางสังคมและเศรษฐกิจ เพื่อการช่วยเหลือ ดูแล คุ้มครอง ส่งเสริม และพัฒนาคุณภาพชีวิตที่ดีให้แก่ประชาชนกลุ่มเป้าหมายในพื้นที่ได้อย่างมั่นคงและยั่งยืนต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/18031
