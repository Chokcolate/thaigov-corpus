รัฐบาลไทย-ข่าวทำเนียบรัฐบาล-กอช. จัดส่งใบแจ้งยอดเงินออมปี 61

วันจันทร์ที่ 11 กุมภาพันธ์ 2562
กอช. จัดส่งใบแจ้งยอดเงินออมปี 61
กอช. เริ่มจัดส่งใบแจ้งยอดเงินออม ประจำปี 2561 ให้สมาชิกทั่วประเทศ ใช้เป็นหลักฐานแสดงการเป็นสมาชิก กอช. รวมทั้งรู้ยอดรวมเงินออมจนถึง 31 ธันวาคม 2561 สามารถใช้เป็นหลักฐานยื่นขอลดหย่อนภาษี และตั้งแต่ 15 กุมภาพันธ์นี้
กองทุนการออมแห่งชาติ หรือ กอช. เริ่มจัดส่งใบแจ้งยอดเงินออม ประจำปี 2561 ให้สมาชิกทั่วประเทศ ใช้เป็นหลักฐานแสดงการเป็นสมาชิก กอช. รวมทั้งรู้ยอดรวมเงินออมจนถึง 31 ธันวาคม 2561 สามารถใช้เป็นหลักฐานยื่นขอลดหย่อนภาษี และตั้งแต่ 15 กุมภาพันธ์นี้ กอช. ได้ร่วมกับเทสโก้โลตัส จัดโปรโมชั่นสำหรับสมาชิกที่ส่งเงินออมสะสม 50 บาท รับแต้มคลับการ์ด 200 แต้ม ฟรี!
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า กอช. จัดส่งใบแจ้งยอดเงินสมาชิก (Statement) ประจำปี 2561 โดยทยอยจัดส่งตั้งแต่วันที่ 11 กุมภาพันธ์นี้ เป็นต้นไป ให้สมาชิกทั่วประเทศทางไปรษณีย์ ตามที่อยู่ที่สมาชิกได้แจ้งไว้ ซึ่งใบแจ้งยอดนับเป็นเอกสารแสดงว่าผู้ได้รับนั้น เป็นสมาชิก กอช. รับสิทธิรัฐสมทบเงินออมเพื่อบำนาญ พร้อมแจ้งรายละเอียดยอดเงินสะสมของสมาชิก ยอดเงินที่รัฐสมทบ และผลตอบแทนจากการลงทุน จนถึง 31 ธันวาคม 2561 โดยการส่งใบแจ้งยอดเป็นรายปี เพื่อให้สมาชิกได้รับข้อมูลของบัญชีที่ครบถ้วนตลอดทั้งปี เป็นข้อมูลที่มีประสิทธิภาพสำหรับสมาชิกประกอบการวางแผนออมกับ กอช. ให้ได้รับประโยชน์สูงสุด เพราะการออมกับ กอช. นับเป็นการลงทุนระยะยาว โดยมีรัฐสมทบเงินออม เพื่อมีโอกาสรับเงินบำนาญรายเดือนเมื่ออายุ 60 ปี
สำหรับใบแจ้งยอดเงินสมาชิกยังสามารถใช้เป็นเอกสารหลักฐานในการยื่นเสียภาษีเงินได้บุคคลธรรมดา ภ.ง.ด.90 หรือ ภ.ง.ด.91 ซึ่งสมาชิก กอช. สามารถขอลดหย่อนภาษีเงินได้บุคคลธรรมดาตามที่สมาชิกส่งเงินสะสมเข้า กอช. เฉพาะภายในปี 2561 ได้เต็มจำนวน สูงสุดไม่เกิน 13,200 บาท หากสมาชิกต้องการข้อมูลเพิ่มเติมสามารถติดต่อสอบถามได้ที่ กอช. สายด่วนเงินออม 02-049-9000 ในวันและเวลาทำการ ตั้งแต่วันจันทร์ - วันศุกร์ เวลา 08.30 - 17.30 น.
ทั้งนี้สมาชิก กอช. สามารถส่งเงินออมสะสม ตั้งแต่ 50 บาทขึ้นไป ที่เทสโก้โลตัสทุกสาขาทั่วประเทศ พิเศษรับแต้มคลับการ์ดฟรี 200 แต้ม ตั้งแต่วันที่ 15 กุมภาพันธ์ – 30 เมษายนนี้เท่านั้น สำหรับแต้มคลับการ์ดสมาชิกสามารถใช้เป็นส่วนลดในการซื้อของในเทสโก้โลตัสได้อีกด้วย
และสำหรับผู้ที่สนใจสมัครสมาชิก กอช. อายุระหว่าง 15 – 60 ปี เป็นแรงงานนอกระบบ แรงงานอิสระ นักเรียน นิสิตและนักศึกษา ที่ไม่เป็นผู้ประกันตนตามมาตรา 33, มาตรา 39, มาตรา 40 ทางเลือก 2, มาตรา 40 ทางเลือก 3 ไม่เป็นสมาชิกกองทุนบำเหน็จบำนาญข้าราชการ และไม่เป็นสมาชิกกองทุนสำรองเลี้ยงชีพ สามารถตรวจสอบสิทธิก่อนการสมัคร พร้อมรัฐสมทบเงินออมเพื่อบำนาญได้ที่ แอปพลิเคชัน “กอช” ทั้งระบบ iOS และ Android หรือ เว็บไซต์ กอช. www.nsf.or.th / Line: @nsf.th สมัครสมาชิกและรับบริการอื่นๆ ของ กอช. ได้ที่ธนาคาร ธ.ก.ส. ธอส. ธนาคารออมสิน และธนาคารกรุงไทยทุกสาขา เคาน์เตอร์เซอร์วิสทั่วประเทศ รวมทั้งสำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศ

ที่มา : https://www.thaigov.go.th/news/contents/details/18676
