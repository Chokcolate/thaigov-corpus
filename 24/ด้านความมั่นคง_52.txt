รัฐบาลไทย-ข่าวทำเนียบรัฐบาล-กระทรวงมหาดไทย จัดกิจกรรมทำบุญตักบาตรต้อนรับปีพุทธศักราช 2562

วันพุธที่ 2 มกราคม 2562
กระทรวงมหาดไทย จัดกิจกรรมทำบุญตักบาตรต้อนรับปีพุทธศักราช 2562
กระทรวงมหาดไทย จัดกิจกรรมทำบุญตักบาตรต้อนรับปีพุทธศักราช 2562
เมื่อวันที่่ 1 ม.ค. 62 เวลา 06.00 น. ณ วัดราชบพิธสถิตมหาสีมาราม นายฉัตรชัย พรหมเลิศ ปลัดกระทรวงมหาดไทย นำคณะผู้บริหารระดับสูงของกระทรวงมหาดไทย ข้าราชการ และบุคลากร ร่วมถวายภัตตาหารเช้าแด่พระสงฆ์และสามเณรวัดราชบพิธสถิตมหาสีมาราม จำนวน 55 รูป
จากนั้น ในเวลา 07.00 น. นายฉัตรชัย พรหมเลิศ ปลัดกระทรวงมหาดไทย นำคณะผู้บริหารระดับสูง ข้าราชการ บุคลากร และพุทธศาสนิกชนกว่า 500 คน ร่วมพิธีทำบุญตักบาตรพระสงฆ์และสามเณร จำนวน 55 รูป โดยมี พระพรหมมุนี เลขานุการสมเด็จพระสังฆราช นำคณะสงฆ์และสามเณรรับบิณฑบาต เนื่องในกิจกรรม
“ทำบุญตักบาตร ถวายพระราชกุศล เสริมสิริมงคลทั่วโลก” ส่งท้ายปีเก่าต้อนรับปีใหม่ พุทธศักราช 2562 เพื่อความเป็นสิริมงคลในโอกาสต้อนรับปีพุทธศักราช 2562 และเป็นการส่งเสริมให้ ประชาชนลด ละ เลิก อบายมุข รวมทั้งเป็นการทำกิจกรรมร่วมกันของสมาชิกในครอบครัว
การทำบุญตักบาตร เป็นกิจกรรมที่พุทธศาสนิกชนชาวไทยยึดถือปฏิบัติกันในวันขึ้นปีใหม่เป็นประจำทุกปี
โดยมีความเชื่อกันว่า เป็นการทำบุญเริ่มต้นชีวิตในปีใหม่ อันจะนำมาซึ่งความเป็นสิริมงคลต่อตนเองและครอบครัว และในวันขึ้นปีใหม่ จะเป็นวันที่มีการคิดถึงสิ่งดีๆ ทำสิ่งดีๆ หรือแม้แต่ห้ามพูดจาหยาบคาย หรือด่าทอกันในวันนี้ด้วย

ที่มา : https://www.thaigov.go.th/news/contents/details/17870
