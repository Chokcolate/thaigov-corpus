รัฐบาลไทย-ข่าวทำเนียบรัฐบาล-มท. เร่งขับเคลื่อนกลไกดำเนินความสัมพันธ์เมืองพี่เมืองน้อง (Sister City) ในระดับจังหวัด

วันพุธที่ 19 ธันวาคม 2561
มท. เร่งขับเคลื่อนกลไกดำเนินความสัมพันธ์เมืองพี่เมืองน้อง (Sister City) ในระดับจังหวัด
มท. เร่งขับเคลื่อนกลไกดำเนินความสัมพันธ์เมืองพี่เมืองน้อง (Sister City) ในระดับจังหวัด
วันนี้ (19 ธันวาคม 2561) เวลา 09.30 น. ณ ห้องประชุมดำรงธรรม ศาลาว่าการกระทรวงมหาดไทย นายปวิณ
ชำนิประศาสน์ รองปลัดกระทรวงมหาดไทย เป็นประธานการประชุมคณะทำงานขับเคลื่อนการดำเนินความสัมพันธ์เมืองพี่เมืองน้อง (Sister City) ในระดับจังหวัด ครั้งที่ 2/2561 เพื่อพิจารณาร่างแผนการขับเคลื่อนการดำเนินความสัมพันธ์เมืองพี่เมืองน้องในระดับจังหวัด (Sister City) พ.ศ. 2562 - 2566 ซึ่งกระทรวงมหาดไทยได้มีการดำเนินการ สืบเนื่องจากการประชุมสัมมนาโครงการจัดทำยุทธศาสตร์การดำเนินความสัมพันธ์เมืองพี่เมืองน้อง (Sister City) ในระดับจังหวัด เมื่อวันที่ 27 - 28 สิงหาคม 2561 ที่ผ่านมา โดยมีคณะทำงานขับเคลื่อนฯ กระทรวงมหาดไทย เข้าร่วมการประชุม
นายปวิณ รองปลัดกระทรวงมหาดไทย ได้เปิดเผยว่า ในปัจจุบัน จังหวัดของไทยมีการสถาปนาความสัมพันธ์ เมืองพี่เมืองน้องกับจังหวัดหรือหน่วยการปกครองของต่างประเทศแล้วจำนวน 89 คู่ 38 จังหวัด ทั้งนี้ การดำเนินความสัมพันธ์เมืองพี่เมืองน้อง (Sister City) ในระดับจังหวัดยังมีความท้าทายในหลายมิติ กระทรวงมหาดไทยได้ร่วมกับกระทรวงการต่างประเทศ ยกร่างแนวทางปฏิบัติในการสถาปนาความสัมพันธ์เมืองพี่เมืองน้อง (Sister City)
ซึ่งคณะรัฐมนตรีมีมติเห็นชอบไปแล้ว เมื่อวันที่ 10 ตุลาคม 2561 เพื่อใช้เป็นกรอบแนวทางให้กับจังหวัด และหน่วยงาน
ที่เกี่ยวข้องในการดำเนินความสัมพันธ์เมืองพี่เมืองน้อง (Sister City) และกระทรวงมหาดไทย ได้มีการแต่งตั้งคณะทำงานขับเคลื่อนการดำเนินความสัมพันธ์เมืองพี่เมืองน้อง (Sister City) ในระดับจังหวัด โดยมี รองปลัดกระทรวงมหาดไทย เป็นที่ปรึกษาคณะทำงานฯ เพื่อสนับสนุนการดำเนินงานที่เกี่ยวข้องกับการสถาปนาความสัมพันธ์เมืองพี่เมืองน้องให้มีทิศทางและกลไกดำเนินงานที่ชัดเจน มีประสิทธิภาพ จากการประชุมสัมมนาโครงการจัดทำยุทธศาสตร์การดำเนินความสัมพันธ์ฯ ได้มีการเสนอขอปรับรูปแบบจากร่างยุทธศาสตร์ เป็นร่างแผนขับเคลื่อนการดำเนินความสัมพันธ์เมืองพี่เมืองน้อง (Sister City) พ.ศ. 2562 - 2566 ให้เชื่อมโยงกับยุทธศาสตร์ชาติ ระยะ 20 ปี (พ.ศ. 2560 - 2579) แผนพัฒนาเศรษฐกิจและความมั่นคงแห่งชาติ ฉบับที่ 12 (พ.ศ. 2560 - 2564) และแผนยุทธศาสตร์กระทรวงมหาดไทย พ.ศ. 2560 - 2564 ไปจนถึงเป้าหมายการพัฒนาที่ยั่งยืน (Sustainable Development Goals: SDGs) กำหนดเป็นคู่มือ แนวทางปฏิบัติ ขั้นตอน และทิศทางการดำเนินความสัมพันธ์ฯ โดยกำหนดแนวทางการขับเคลื่อนการดำเนินความสัมพันธ์เมืองพี่เมืองน้องเป็น 3 ส่วนคือ ก่อนการสถาปนาความสัมพันธ์ฯ เพื่อสนับสนุนให้จังหวัดดำเนินความสัมพันธ์ฯ ตามแนวทางปฏิบัติได้อย่างมีประสิทธิภาพ และภายหลังการดำเนินการสถาปนาความสัมพันธ์ฯ เพื่อสนับสนุนให้จังหวัดดำเนินกิจกรรมอย่างเป็นรูปธรรม มีความต่อเนื่อง รวมไปถึงส่งเสริมให้มีกลไกในการขับเคลื่อน กำกับดูแล และติดตามประเมินผลดำเนินความสัมพันธ์ฯ ในส่วนกลางและจังหวัด โดยการบูรณาการทำงานผ่านกลไกคณะกรรมการร่วมภาครัฐและเอกชนเพื่อแก้ไขปัญหาทางเศรษฐกิจ (กรอ.) ให้เข้ามามีบทบาทการทำงานมากยิ่งขึ้น
รองปลัดกระทรวงมหาดไทย ได้กล่าวทิ้งท้ายไว้ว่า เป้าหมายของแผนขับเคลื่อนการดำเนินความสัมพันธ์    เมืองพี่เมืองน้อง (Sister City) เพื่อสนับสนุนจังหวัดสามารถดำเนินความสัมพันธ์เมืองพี่เมืองน้องฯ ได้อย่างมีประสิทธิภาพ ที่จะนำไปสู่การส่งเสริมความสัมพันธ์ระหว่างประเทศในภาพรวม รวมทั้งยังเป็นการเสริมสร้างศักยภาพของจังหวัดในการเพิ่มขีดความสามารถการแข่งขัน เป็นการพัฒนาพื้นที่ได้อย่างยั่งยืนต่อไป

ที่มา : https://www.thaigov.go.th/news/contents/details/17621
