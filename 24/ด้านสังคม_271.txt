รัฐบาลไทย-ข่าวทำเนียบรัฐบาล-พม. จัดประชุมคณะกรรมการ ปคม. ร่วมกับคณะกรรมการ ปกค. ครั้งที่ 1/2562

วันจันทร์ที่ 18 มีนาคม 2562
พม. จัดประชุมคณะกรรมการ ปคม. ร่วมกับคณะกรรมการ ปกค. ครั้งที่ 1/2562
พม. จัดประชุมคณะกรรมการ ปคม. ร่วมกับคณะกรรมการ ปกค. ครั้งที่ 1/2562
วันนี้ (18 มี.ค. 62) เวลา 10.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการป้องกันและปราบปรามการค้ามนุษย์ ร่วมกับการประชุมคณะกรรมการประสานและกำกับการดำเนินงานป้องกันและปราบปรามการค้ามนุษย์ครั้งที่ 1/2562 เพื่อพิจารณาร่างรายงานความคืบหน้าผลการดำเนินงานป้องกันและปราบปรามการค้ามนุษย์ หรือ Progress Report ซึ่งเป็นผลการดำเนินงานสำคัญในช่วง 3 เดือน หระหว่างเดือนมกราคม - มีนาคม ของแต่ละปี ก่อนส่งให้สหรัฐอเมริกาเพิ่มเติมจากรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 โดยมี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นางสาวอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์ และผู้แทนหน่วยงานที่เกี่ยวข้องเข้าร่วมประชุม จำนวน 65 คน ณ ห้องประชุม ชั้น 2 สำนักเลขาธิการคณะรัฐมนตรี (ห้องประชุมคณะรัฐมนตรีเดิม) ทำเนียบรัฐบาล
พลเอก ประวิตร กล่าวว่า การประชุมครั้งนี้ ที่ประชุมได้ร่วมกันพิจารณาร่างรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย หรือ Progress Report ซึ่งเป็นผลการดำเนินงานสำคัญในช่วง 3 เดือน ระหว่างวันที่ 1 มกราคม - 31 มีนาคม 2562 โดยมุ่งเน้นการนำเสนอความคืบหน้า 3 ด้านสำคัญ ได้แก่ 1) ด้านการดำเนินคดี 2) ด้านการคุ้มครอง และ 3) ด้านการป้องกัน โดยเฉพาะสถิติการจับกุมดำเนินคดีกับผู้กระทำผิดค้ามนุษย์ ความคืบหน้าการพิจารณาคดีสำคัญ จำนวนผู้เสียหายจากการค้ามนุษย์ที่ได้รับการช่วยเหลือคุ้มครอง การจัดทำแอพพลิเคชั่นบนอุปกรณ์สื่อสารแบบพกพาสำหรับผู้เสียหายฯ (Mobile Application for Victims) รวมทั้งผลจากการเพิ่มประสิทธิภาพการบริหารจัดการแรงงานต่างด้าวและการตรวจแรงงาน เพื่อสะท้อนความพยายามและผลการดำเนินงานสำคัญของรัฐบาล ทั้งนี้ ที่ประชุมได้เห็นชอบในหลักการร่างรายงานดังกล่าวเรียบร้อยแล้ว
พลเอก ประวิตร กล่าวต่อไปว่า เพื่อให้การจัดทำรายงานความคืบหน้าฯ ทั้งฉบับภาษาไทยและภาษาอังกฤษ เป็นไปด้วยความเรียบร้อย จึงได้มอบหมายให้รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กำกับและติดตามการดำเนินงานอย่างใกล้ชิด และขอให้ทุกหน่วยงานที่เกี่ยวข้องให้ความร่วมมืออย่างเต็มที่ โดยเฉพาะสำนักงานตำรวจแห่งชาติ กระทรวงแรงงาน และกระทรวงการต่างประเทศ รวมทั้งกระทรวงการพัฒนาสังคมและความมั่นคงของมนุษย์ ซึ่งเป็นหน่วยงานหลักที่รับผิดชอบการจัดทำรายงานดังกล่าวให้มีความชัดเจน ครบถ้วน  และสมบูรณ์ ก่อนนำเสนอนายกรัฐมนตรีในวันที่ 25 มีนาคม 2562 และจัดส่งให้สหรัฐอเมริกาภายในวันที่ 5 เมษายน 2562 เพื่อเป็นข้อมูลประกอบการจัดระดับประเทศไทยในรายงานการค้ามนุษย์ ประจำปี 2562
พลเอก ประวิตร กล่าวเพิ่มเติมว่า ขอขอบคุณทุกหน่วยงานที่เกี่ยวข้องที่ร่วมกันจัดทำรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2562 ซึ่งได้จัดส่งให้กระทรวงการต่างของสหรัฐอเมริกาเรียบร้อยแล้วเมื่อวันที่ 1 กุมภาพันธ์ 2562 ทั้งนี้ รัฐบาลต้องจัดส่งรายงานความคืบหน้าผลการดำเนินงานสำคัญในช่วง 3 เดือนแรกของปี 2562 ให้สหรัฐอเมริกาอีกครั้ง ตามรอบระยะเวลาการประเมินและจัดระดับประเทศต่างๆ ในรายงานสถานการณ์การค้ามนุษย์ของสหรัฐอเมริกา หรือ TIP Report ในวันที่ 5 เมษายน 2562 อย่างไรก็ตาม หากหน่วยงานใดมีปัญหาอุปสรรคในการดำเนินงาน รัฐบาลพร้อมให้การช่วยเหลือและสนับสนุนอย่างเต็มที่ และขอให้ทุกหน่วยงานยังคงมุ่งมั่นในการปฏิบัติหน้าที่ เพื่อให้การค้ามนุษย์หมดสิ้นไปจากประเทศไทยตามเจตนารมณ์ของรัฐบาลต่อไป

ที่มา : https://www.thaigov.go.th/news/contents/details/19415
