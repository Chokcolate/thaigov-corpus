รัฐบาลไทย-ข่าวทำเนียบรัฐบาล-​รัฐเอาจริง! เดินหน้าปราบปรามสินค้าละเมิดลิขสิทธิ์

วันพฤหัสบดีที่ 21 กุมภาพันธ์ 2562
​รัฐเอาจริง! เดินหน้าปราบปรามสินค้าละเมิดลิขสิทธิ์
--
ปี 2561 ประเทศไทยได้รับการปรับสถานะจากบัญชีประเทศที่ต้องจับตามองเป็นพิเศษ หรือ Priority Watch List (PWL) ในเรื่องการละเมิดทรัพย์สินทางปัญญา เป็นบัญชีประเทศที่ต้องจับตามอง หรือ Watch List (WL) ภายใต้กฎหมายการค้าสหรัฐฯ ถือว่าเป็นข่าวดี
แต่ปัญหาการขายสินค้าละเมิดทรัพย์สินทางปัญญาก็ยังคงปรากฏให้เห็นอยู่ ดังนั้น ประเทศต่าง ๆ โดยเฉพาะสหรัฐฯ จึงใช้เป็นข้ออ้างในการออกมาตรการกีดกันทางการค้ากับประเทศไทย
เพื่อแก้ไขปัญหานี้อย่างเด็ดขาดและจริงจัง รัฐบาลจึงได้มอบหมายให้หน่วยงานที่เกี่ยวข้อง เช่น กองอำนวยการรักษาความมั่นคงภายในราชอาณาจักร สำนักงานตำรวจแห่งชาติ กองทัพบก กระทรวงมหาดไทย กระทรวงดิจิทัลเพื่อเศรษฐกิจและสังคม กรมสอบสวนคดีพิเศษ กรมศุลกากร สำนักงานป้องกันและปราบปรามการฟอกเงิน เร่งป้องกันและปราบปรามการละเมิดทรัพย์สินทางปัญญาอย่างจริงจังและต่อเนื่องทั้งในสถานที่จำหน่ายและเว็บไซต์ รวมทั้งตัดช่องทางการลำเลียงสินค้าที่ผิดกฎหมายเหล่านี้
หลังจากที่คณะกรรมาธิการยุโรป (European Commission: EC) ได้เผยแพร่รายงานการเฝ้าระวังเรื่องการละเมิดทรัพย์สินทางปัญญา (Counterfeit and Piracy Watch List) เป็นครั้งแรกเมื่อปลายปีที่แล้ว เพื่อป้องปรามการละเมิดทรัพย์สินทางปัญญากับประเทศนอกสหภาพยุโรป (อียู) โดยในรายงานดังกล่าวระบุถึงสถานการณ์การละเมิดทรัพย์สินทางปัญญานอกสหภาพยุโรปกว่า 20 ประเทศ
โดยเว็บไซต์ที่พบการจำหน่ายสินค้าละเมิดทรัพย์สินทางปัญญา เช่น Bukalapak (อินโดนีเซีย) EVO Company Group (รัสเซีย) Naver (เกาหลีใต้) Snapdeal (อินเดีย) Xxjcy (จีน) รวมถึง Lazada ซึ่งเป็นเว็บไซต์ขายสินค้าออนไลน์สัญชาติเยอรมันรายใหญ่ในไทย ที่มีสินค้าละเมิดเครื่องหมายการค้า เช่น สินค้ากีฬา อุปกรณ์ตกแต่งรถยนต์ สินค้าแบรนด์เนม ทั้งเสื้อผ้า เครื่องนุ่งห่ม เครื่องประดับ รวมอยู่ด้วย
นอกจากนี้ ยังระบุถึงตลาดที่เป็นสถานที่จำหน่ายสินค้าละเมิดทรัพย์สินทางปัญญาในไทย ซึ่งที่ผ่านมาเจ้าหน้าที่ได้ระดมกวาดล้างอย่างต่อเนื่อง คือ ศูนย์การค้ามาบุญครอง (MBK Center) และตลาดกลางคืนที่ถนนพัฒน์พงษ์ ตลาดจตุจักร หาดป่าตอง ถนนคนเดินในหมู่บ้านชาวประมง และถนนคนเดิน หาดละไม เกาะสมุย ตลาดโรงเกลือ จ.สระแก้ว และศูนย์การค้าไมค์ ชอปปิ้งมอลล์ พัทยา
ปัญหาการละเมิดทรัพย์สินทางปัญญานี้ อาจส่งผลกระทบต่อภาพลักษณ์ด้านการค้าการลงทุนของประเทศ และความเชื่อมั่นของผู้บริโภค
หากการป้องกันและปราบปรามการละเมิดทรัพย์สินทางปัญญาเกิดผลอย่างเป็นรูปธรรม ก็จะช่วยให้ประเทศไทยสามารถชี้แจงถึงประสิทธิภาพของการทำงานต่อสหภาพยุโรป เพื่อให้หลุดพ้นจากรายชื่อกลุ่มประเทศที่น่ากังวลเกี่ยวกับการบังคับใช้สิทธิในทรัพย์สินทางปัญญาน้อย (Priority 3) ต่อไป
สำหรับรายชื่อประเทศที่มีการบังคับใช้สิทธิในทรัพย์สินทางปัญญาน้อย (Priority 3) ตามหลักเกณฑ์ของสหภาพยุโรป คือ บราซิล เอกวาดอร์ มาเลเซีย เม็กซิโก ฟิลิปปินส์ ไทย และสหรัฐอเมริกา
แม้ว่ารัฐบาลจะเพิ่มความเข้มข้นในการบังคับใช้กฎหมาย เพื่อป้องกันและปราบปรามการละเมิดทรัพย์สินทางปัญญาแล้ว ประชาชนทุกคนจะต้องไม่ซื้อ ไม่ขาย ไม่ใช้สินค้าที่ละเมิดทรัพย์สินทางปัญญาอย่างเด็ดขาด และหากพบเห็นการขายสินค้าที่ผิดกฎหมายขอให้แจ้งเบาะแสแก่เจ้าหน้าที่ เพื่อให้ปัญหานี้หมดไปจากประเทศไทย ช่วยสร้างความยั่งยืนทางเศรษฐกิจ และส่งเสริมภาพลักษณ์ที่ดีให้แก่บ้านเมือง
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18916
