รัฐบาลไทย-ข่าวทำเนียบรัฐบาล-5K Dream Run วิ่งสานฝันการศึกษา สู่ชายแดนใต้

วันจันทร์ที่ 24 ธันวาคม 2561
5K Dream Run วิ่งสานฝันการศึกษา สู่ชายแดนใต้
รัฐมนตรีช่วยว่าการกระทรวงศึกษาธิการ "พล.อ.สุรเชษฐ์ ชัยวงศ์" เป็นประธานปล่อยตัวกิจกรรม “5K Dream Run วิ่งสานฝันการศึกษา สู่ชายแดนใต้” ริมหาดสมิหรา จ.สงขลา
รัฐมนตรีช่วยว่าการกระทรวงศึกษาธิการ "พล.อ.สุรเชษฐ์ ชัยวงศ์" เป็นประธานปล่อยตัวกิจกรรม “5K Dream Run วิ่งสานฝันการศึกษา สู่ชายแดนใต้” ริมหาดสมิหรา จ.สงขลา
วันนี้ (23 ธ.ค. 61) ณ หาดสมิหลา อำเภอเมืองฯ จังหวัดสงขลา พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานพิธีเปิดกิจกรรม “5K Dream Run วิ่งสานฝันการศึกษา สู่ชายแดนใต้” พร้อมด้วยนายอดินันท์ ปากบารา ผู้ช่วยรัฐมนตรีประจำนายกรัฐมนตรี, นายวีรนันทน์ เพ็งจันทร์ ผู้ว่าราชการจังหวัดสงขลา,นายสุเทพ ชิตยวงษ์ เลขาธิการคณะกรรมการการอาชีวศึกษา, นายสุภัทร จำปาทอง เลขาธิการสภาการศึกษา, นายชลำ อรรถธรรม เลขาธิการสำนักงานคณะกรรมการส่งเสริมการศึกษาเอกชน, นายศรีชัย พรประชาธรรม เลขาธิการสำนักงานส่งเสริมการศึกษานอกระบบและการศึกษาตามอัธยาศัย, นายสุทิน แก้วพนา ผู้ช่วยปลัดกระทรวงศึกษาธิการ และคณะผู้บริหารระดับสูงของกระทรวงศึกษาธิการ โดยมีนายวาทิต มีสนุ่น ผู้อำนวยการศูนย์ประสานงานและบริหารการศึกษาจังหวัดชายแดนภาคใต้ กล่าวรายงาน
กิจกรรมครั้งนี้มีผู้สนใจเป็นจำนวนมาก ทั้งภาคเอกชน ภาคประชาชน นักเรียน นักศึกษา ในพื้นที่และบริเวณใกล้เคียงเข้าร่วมกิจกรรมกว่า 2,000 คน บรรยากาศเป็นไปอย่างคึกคัก เริ่มออกตัวจากจุดเริ่มต้นบริเวณวงเวียนนางเงือกสงขลา วิ่งเลียบหาดชลาทัศน์ สถานที่ท่องเที่ยวที่สำคัญของจังหวัดสงขลา โดยมีจุดกลับตัวที่บริเวณหน้ากองบัญชาการทัพเรือภาคที่ 2 เป็นระยะทางไป-กลับ 5 กิโลเมตร
ผลการวิ่งมีผู้เข้าเส้นชัยอันดับแรก นายสหัสวรรษ มานะกล้า จากโรงเรียนนาทวีวิทยาคม ซึ่งเป็นนักเรียนในโครงการสานฝันการกีฬาสู่ระบบการศึกษาจังหวัดชายแดนใต้ และมอบรางวัลถ้วยเกียรติยศ OVERALL ให้กับเด็กหญิงชนานันท์ วิศพันธุ์ จากโรงเรียนนาทวีวิทยาคม ซึ่งภายในงานได้จัดให้มีบริการอาหาร เครื่องดื่ม และผลไม้ แก่ผู้เข้าร่วมงานอีกด้วย
กิจกรรม “5K Dream Run วิ่งสานฝันการศึกษา สู่ชายแดนใต้” ในครั้งนี้ ศูนย์ประสานงานและบริหารการศึกษาจังหวัดชายแดนภาคใต้ และชมรมครู-ผู้ปกครอง นักเรียนในโครงการสานฝันการกีฬาสู่ระบบการศึกษาจังหวัดชายแดนใต้ ร่วมกันจัดขึ้น โดยมีวัตถุประสงค์เพื่อหารายได้สนับสนุนกองทุนชมรมครู-ผู้ปกครองนักเรียนในโครงการสานฝันการกีฬาสู่ระบบการศึกษาจังหวัดชายแดนใต้ ในการขับเคลื่อนชมรมฯ พร้อมส่งเสริมการออกกำลังกายของเยาวชน และประชาชนทั่วไปให้ออกกำลังกายอย่างสม่ำเสมอ เป็นการส่งเสริมพัฒนาการกีฬาและนันทนาการให้มีมาตรฐาน โดยเฉพาะกิจกรรมการเดิน – วิ่ง และสนับสนุนการพัฒนานักเรียนในโครงการสานฝันการกีฬาสู่ระบบการศึกษาจังหวัดชายแดนใต้
Written by ปชส ศปบ.จชต.
Photo Credit ปชส ศปบ.จชต.
Rewriter/Editor บัลลังก์ โรหิตเสถียร

ที่มา : https://www.thaigov.go.th/news/contents/details/17715
