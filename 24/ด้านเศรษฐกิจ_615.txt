รัฐบาลไทย-ข่าวทำเนียบรัฐบาล-กรมสรรพากรจับมือกับกรมบังคับคดียกระดับประสิทธิภาพของภาครัฐ เชื่อมโยงข้อมูลบุคคลล้มละลาย และนำส่งอากรแสตมป์การขายทอดตลาดทรัพย์สิน

วันอังคารที่ 19 มีนาคม 2562
กรมสรรพากรจับมือกับกรมบังคับคดียกระดับประสิทธิภาพของภาครัฐ เชื่อมโยงข้อมูลบุคคลล้มละลาย และนำส่งอากรแสตมป์การขายทอดตลาดทรัพย์สิน
กรมสรรพากรและกรมบังคับคดีลงนามข้อตกลงจัดเก็บอากรแสตมป์แทนกรมสรรพากร สำหรับตราสารที่ต้องเสียอากรแสตมป์ตามประมวลรัษฎากรที่เกี่ยวกับการขายทอดตลาดทรัพย์สิน และบันทึกความเข้าใจว่าด้วยการเชื่อมโยงข้อมูลบุคคลที่ศาลมีคำสั่งพิทักษ์ทรัพย์หรือพิพากษาให้ล้มละลาย
วันนี้ (19 มีนาคม 2562) ดร.เอกนิติ นิติทัณฑ์ประภาศ อธิบดีกรมสรรพากรและนางสาวรื่นวดี สุวรรณมงคล อธิบดีกรมบังคับคดี ได้ร่วมลงนามในบันทึกข้อตกลงว่าด้วยการจัดเก็บอากรแสตมป์แทนกรมสรรพากร สำหรับตราสารที่ต้องเสียอากรแสตมป์ตามประมวลรัษฎากรที่เกี่ยวกับการขายทอดตลาดทรัพย์สิน และบันทึกความเข้าใจว่าด้วยการเชื่อมโยงข้อมูลบุคคลที่ศาลมีคำสั่งพิทักษ์ทรัพย์หรือพิพากษาให้ล้มละลาย โดยมีผู้บริหารของ ๒ หน่วยงานร่วมเป็นสักขีพยาน
จากบันทึกข้อตกลงและบันทึกความเข้าใจดังกล่าว กรมบังคับคดีจะนำส่งค่าอากรแสตมป์ตามประมวลรัษฎากรซึ่งจัดเก็บจากการกระทำตราสารที่เกี่ยวกับการขายทอดตลาดทรัพย์สินเป็นรายได้แผ่นดินแทนกรมสรรพากร ซึ่งจะช่วยลดขั้นตอน ระยะเวลา และต้นทุนในการดำเนินงานของ ๒ หน่วยงาน นอกจากนั้น กรมสรรพากรจะเชื่อมโยงข้อมูลกับกรมบังคับคดี ในส่วนของบุคคลที่ศาลมีคำสั่งพิทักษ์ทรัพย์หรือพิพากษาให้ล้มละลายผ่านระบบเทคโนโลยีสารสนเทศ เพื่อให้การปฏิบัติงานเป็นไปตามพระราชบัญญัติล้มละลาย พุทธศักราช ๒๔๘๓ อันเป็นการช่วยสนับสนุนการดำเนินงานของกรมบังคับคดีได้อีกทางหนึ่ง
ดร.เอกนิติ นิติทัณฑ์ประภาศ อธิบดีกรมสรรพากร กล่าวว่า “ความร่วมมือครั้งนี้เป็นการยกระดับประสิทธิภาพการดำเนินงานของภาครัฐ ตลอดจนเป็นการเปลี่ยนผ่านกระบวนการทำงานของภาครัฐเป็นดิจิทัล สอดคล้องกับยุทธศาสตร์ของกรมสรรพากร D2RIVE ในด้าน Digital Transformation เป็นการปรับปรุงบริการของกรมสรรพากรให้ก้าวทันกับพลวัตทางเทคโนโลยี และการเชื่อมโยงข้อมูลกับหน่วยงานอื่น ช่วยให้การปฏิบัติงานมีความรวดเร็ว ถูกต้อง และลดต้นทุนในการดำเนินงานของภาครัฐ”

ที่มา : https://www.thaigov.go.th/news/contents/details/19434
