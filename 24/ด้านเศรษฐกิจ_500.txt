รัฐบาลไทย-ข่าวทำเนียบรัฐบาล-กระทรวงเกษตรฯ เตรียมพร้อมรับมือโรคอหิวาต์แอฟริกาในสุกร

วันศุกร์ที่ 1 มีนาคม 2562
กระทรวงเกษตรฯ เตรียมพร้อมรับมือโรคอหิวาต์แอฟริกาในสุกร
กระทรวงเกษตรฯ เตรียมพร้อมรับมือโรคอหิวาต์แอฟริกาในสุกร มุ่งดำเนินการควบคุมและป้องกันการเกิดโรคหรือการนำเข้าสุกร เพื่อไม่ให้กระทบต่อภาคอุตสาหกรรมสุกรของประเทศไทย
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ โดยกรมปศุสัตว์ ได้จัดทำแผนเตรียมความพร้อมรับมือโรคอหิวาต์แอฟริกาในสุกร โดยมีระยะเวลาการดำเนินการ 3 ระยะ 8 มาตรการ โดยเสนอเป็นวาระแห่งชาติ มีกรอบวงเงินงบประมาณในการดำเนินการ 3 ปี (พ.ศ. 2562 - 2564) เป็นเงินจำนวน 1,822,542,900 บาท ประกอบด้วย 1) การเฝ้าระวัง ป้องกันและควบคุมโรค 2) การทำลายและค่าชดใช้ในการทำลายสุกรและซากสุกร และ 3) งบกลางในปีงบประมาณ 2562 สำรองจ่ายกรณีฉุกเฉินใช้เพื่อดำเนินการเฝ้าระวัง ป้องกันและควบคุมโรคอหิวาต์แอฟริกาในสุกร
สำหรับแผนเตรียมความพร้อมรับมือโรคอหิวาต์แอฟริกาในสุกรของประเทศไทย ที่มีระยะการดำเนินการ 3 ระยะ ประกอบด้วย 1) ระยะก่อนเผชิญเหตุการระบาด 2) ระยะเผชิญเหตุการระบาด และ 3) ระยะหลังเผชิญเหตุการระบาด ซึ่งมีแนวทางในการดำเนินการใน 8 มาตรการ คือ 1) การบริหารจัดการและขับเคลื่อนมาตรการ 2) การป้องกันโรคเข้าประเทศเชิงบูรณาการ 3) การเพิ่มประสิทธิภาพการป้องกันโรคเข้าฟาร์ม 4) การเพิ่มประสิทธิภาพการเฝ้าระวังโรค 5) การพัฒนาการตรวจวินิจฉัยและสร้างเครือข่ายทางห้องปฏิบัติการ 6) การพัฒนาการควบคุมโรค 7) การเพิ่มศักยภาพในการสื่อสารความเสี่ยง และ 8) การจัดการฟื้นฟูเกษตรกร
ทั้งนี้ กรมปศุสัตว์ได้ดำเนินการตรวจยึดผลิตภัณฑ์และผลการตรวจพบสารพันธุกรรมของโรคอหิวาต์แอฟริกาในสุกรของด่านกักกันสัตว์ทั่วประเทศ (ข้อมูลระหว่างวันที่ 20 ก.ย. 2561 - 27 ก.พ. 2562) สามารถตรวจยึดได้ที่สนามบินนานาชาติแม่ฟ้าหลวง สนามบินนานาชาติภูเก็ต สนามบินนานาชาติสุราษฎร์ธานี และสนามบินนานาชาติอู่จะเภา มีจำนวนรวม 209 ครั้ง ปริมาณ 5,766 กิโลกรัม มีจำนวนส่งตรวจ 331 ตัวอย่าง มีผลการตรวจที่ให้ผลบวก จำนวน 22 ตัวอย่าง
"อย่างไรก็ตาม ถึงแม้ว่าโรคอหิวาต์แอฟริกาในสุกรจะไม่ติดต่อมาถึงคน แต่โรคดังกล่าวยังไม่มีวัคซีนในการป้องกันโรค ไม่มียาในการรักษา เชื้อมีความคงทนในสิ่งแวดล้อม และมีอัตราการตายของสุกรสูง สุกรที่ป่วยแล้วไม่ตายจะเป็นพาหะตลอดชีวิต แต่กระทรวงเกษตรฯ ขอยืนยันว่าจะมุ่งดำเนินการควบคุมและป้องกันการเกิดโรคหรือการนำเข้าสุกร เพื่อไม่ให้กระทบต่อภาคอุตสาหกรรมสุกรของประเทศไทยต่อไป" นายลักษณ์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/19071
