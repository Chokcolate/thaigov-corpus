รัฐบาลไทย-ข่าวทำเนียบรัฐบาล-รมว.มท. เป็นประธานพิธีลงนาม MOU ลดการใช้พลังงานไฟฟ้า ระหว่าง กฟภ. และ กปภ. เพื่อร่วมกันขับเคลื่อนมาตรการอนุรักษ์พลังงาน และขานรับนโยบายรัฐบาล

วันจันทร์ที่ 18 กุมภาพันธ์ 2562
รมว.มท. เป็นประธานพิธีลงนาม MOU ลดการใช้พลังงานไฟฟ้า ระหว่าง กฟภ. และ กปภ. เพื่อร่วมกันขับเคลื่อนมาตรการอนุรักษ์พลังงาน และขานรับนโยบายรัฐบาล
รมว.มท. เป็นประธานพิธีลงนาม MOU ลดการใช้พลังงานไฟฟ้า ระหว่าง กฟภ. และ กปภ. เพื่อร่วมกันขับเคลื่อนมาตรการอนุรักษ์พลังงาน และขานรับนโยบายรัฐบาล
วันนี้ (18 ก.พ. 62) เวลา 14.00 น. ณ ห้องประชุมราชสีห์ ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีลงนามบันทึกความเข้าใจ (MOU) ลดการใช้พลังงานไฟฟ้าระหว่าง การประปาส่วนภูมิภาค (กปภ.) โดย นายฉัตรชัย พรหมเลิศ ปลัดกระทรวงมหาดไทย และรักษาการในตำแหน่งประธานกรรมการการประปาส่วนภูมิภาค  และ การไฟฟ้าส่วนภูมิภาค (กฟภ.) โดย นายชยพล ธิติศักดิ์ ประธานกรรมการการไฟฟ้าส่วนภูมิภาค ในโครงการส่งเสริมการลดการใช้พลังงานไฟฟ้าในกระบวนการผลิต ส่งจ่ายน้ำประปา และระบบเกี่ยวเนื่องของการประปาส่วนภูมิภาค โดยมี นายสุธี มากบุญ รัฐมนตรีช่วยว่าการกระทรวงมหาดไทย พร้อมด้วย ผู้บริหารระดับสูงของทั้งสองหน่วยงาน ร่วมเป็นสักขีพยาน
โอกาสนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้กล่าวว่า พลังงานไฟฟ้านับเป็นปัจจัยสำคัญในการขับเคลื่อนเศรษฐกิจของประเทศ และมีความจำเป็นต่อการดำรงชีวิตของประชาชน และปัจจุบันประเทศไทยต้องพึ่งพาพลังงานไฟฟ้าที่ผลิตจากก๊าซธรรมชาติเป็นหลักซึ่งถือเป็นสัดส่วนที่สูงมากส่งผลให้เมื่อเกิดปัญหาด้านการจัดหาก๊าซธรรมชาติ เช่นการซ่อมบำรุงแหล่งจ่ายก๊าซจากประเทศเพื่อนบ้าน ก็จะส่งผลกระทบต่อความมั่นคงในการผลิตไฟฟ้าหรือกระทบต่อต้นทุนในการผลิตไฟฟ้าอย่างมาก จากสภาพปัญหาต่างๆ ที่เกิดขึ้น รัฐบาลมีความห่วงใยในเรื่องดังกล่าว จึงได้กำหนดให้นโยบายด้านความมั่นคงทางพลังงานเป็นวาระสำคัญของชาติ โดยกระตุ้นให้ทุกภาคส่วนเล็งเห็นความสำคัญของการอนุรักษ์พลังงานการพัฒนาพลังงานทดแทนและพลังงานทางเลือก เพื่อใช้เป็นกลไกขับเคลื่อนการพัฒนาพลังงานของประเทศให้มีความมั่นคงอย่างยั่งยืน และการลงนาม MOU ในครั้งนี้ ตนรู้สึกชื่นชมและยินดีเป็นอย่างยิ่งที่ทั้ง 2 หน่วยงาน แสดงให้เห็นความมุ่งมั่นตั้งใจในการแสวงหาแนวทางเสริมสร้างความมั่นคงด้านพลังงานตามนโยบายของรัฐบาลและเชื่อมั่นว่าการใช้พลังงานทดแทนในกระบวนการผลิตส่งจ่ายน้ำประปาและระบบเกี่ยวเนื่องซึ่งนับเป็นกิจกรรมหลักในห่วงโซ่คุณค่าของการประปาส่วนภูมิภาคจะส่งผลอย่างมีนัยสำคัญต่อปริมาณการใช้พลังงานของการประปาส่วนภูมิภาคเอง และปริมาณการใช้พลังงานในภาพรวมของหน่วยงานภาครัฐ จึงขอให้ทั้ง 2 หน่วยงานได้ใช้ความเชี่ยวชาญและความสามารถพิเศษขององค์กรมาบูรณาการร่วมกัน เพื่อให้เกิดเทคโนโลยีประหยัดพลังงานที่เหมาะสมมีประสิทธิภาพ และหวังเป็นอย่างยิ่งว่าความร่วมมือในวันนี้จะถูกยกระดับสู่ความร่วมมือเชิงยุทธศาสตร์ในอนาคตเพื่อขับเคลื่อนการดำเนินงานของรัฐวิสาหกิจให้เกิดประโยชน์สูงสุดและสามารถสร้างการเติบโตและความเข้มแข็งให้กับการพัฒนาประเทศในด้านต่างๆ ต่อไป
สำหรับความร่วมมือของทั้ง 2 หน่วยงานในครั้งนี้ เกิดขึ้นเพื่อส่งเสริมการใช้พลังงานอย่างมีประสิทธิภาพ เพื่อลดต้นทุนในระบบผลิตส่งจ่ายน้ำประปาของการประปาการประปาภูมิภาคทั่วประเทศโดยจะนำเทคโนโลยีทันสมัยมาประยุกต์ใช้ลดต้นทุนการใช้ไฟฟ้าของการประปาส่วนภูมิภาคอย่างเป็นรูปประธรรมซึ่งกรอบความร่วมมือของโครงการดังกล่าวทั้ง 2 หน่วยงานจะดำเนินการร่วมกันเพื่อสำรวจวิเคราะห์ออกแบบและเสนอการปรับปรุงเพื่อเพิ่มประสิทธิภาพและการใช้พลังงานไฟฟ้า เพื่อภารกิจ ของการประปาส่วนภูมิภาค นอกจากนี้ ทั้ง 2 หน่วยงานจะดำเนินงานแบบบูรณาการทำงานร่วมกันทั้งในด้านการบริหารจัดการ โครงการเพื่อให้ได้รับประโยชน์สูงสุดรวมถึงมีการส่งเสริมการพัฒนาบุคลากรการแลกเปลี่ยนความรู้ทางวิชาการและการเพิ่มประสบการณ์การทำงานในส่วนที่เกี่ยวข้องของทั้ง 2 หน่วยงาน
นายนพรัตน์ เมธาวีกุลชัย ผู้ว่าการประปาส่วนภูมิภาค กล่าวว่า สำหรับภารกิจในการผลิตส่งจ่ายน้ำประปาและให้บริการน้ำสะอาดมาตรฐานสากลแก่ประชาชนในพื้นที่ 74 จังหวัดทั่วประเทศของการประปาส่วนภูมิภาคนั้นจำเป็นต้องใช้พลังงานไฟฟ้าสนับสนุนกระบวนการผลิตและจ่ายน้ำประปาในปริมาณสูงมาก ดังนั้น เพื่อตอบสนองนโยบายกระทรวงมหาดไทย การประปาส่วนภูมิภาค จึงร่วมมือกับ การไฟฟ้าส่วนภูมิภาค เพื่อร่วมกันขับเคลื่อนมาตรการอนุรักษ์พลังงานให้ปรากฏเป็นรูปธรรม และนอกจากนี้ยังจะเป็นการส่งเสริมการใช้พลังงานอย่างมีประสิทธิภาพ ตลอดจนมีการนำเทคโนโลยีสมัยใหม่มาประยุกต์ใช้เพื่อลดต้นทุนการใช้ไฟฟ้าของการประปาส่วนภูมิภาคอย่างชัดเจนและยังช่วยลดต้นทุนในระบบผลิตส่งจ่ายน้ำประปาของการไฟฟ้าการประปาส่วนภูมิภาค รวมถึง การส่งเสริมพัฒนาบุคลากรการแลกเปลี่ยนความรู้ทางวิชาการ และประสบการณ์ที่เกี่ยวข้อง ซึ่งความร่วมมือครั้งนี้จะมีการขยายผลสู่การประปาส่วนภูมิภาค ทั้ง 234 สาขาทั่วประเทศต่อไป
ด้าน นายสมพงษ์ ปรีเปรม ผู้ว่าการไฟฟ้าส่วนภูมิภาค กล่าวว่า การไฟฟ้าส่วนภูมิภาค หรือ PEA เป็นองค์กรชั้นนำที่ทันสมัยในระดับภูมิภาค มุ่งมั่นให้บริการไฟฟ้าและธุรกิจเกี่ยวเนื่องอย่างมีประสิทธิภาพเชื่อถือได้เพื่อพัฒนาคุณภาพชีวิตเศรษฐกิจและสังคมอย่างยั่งยืนและด้วยภารกิจดังกล่าวนี้ จึงได้ร่วมมือกับการประปาส่วนภูมิภาคดำเนินการส่งเสริมลดการใช้พลังงานไฟฟ้าในระบบผลิตส่งจ่ายน้ำประปาและระบบเกี่ยวเนื่องของการประปาส่วนภูมิภาคเพื่อให้เกิดการใช้พลังงานไฟฟ้าอย่างมีประสิทธิภาพ โดย PEA จะเป็นผู้ดำเนินการใน ให้บริการในรูปแบบของการจัดการพลังงานแบบครบวงจร ซึ่งได้แก่ การสำรวจ วิเคราะห์ ออกแบบ และนำเสนอมาตรการประหยัดพลังงานสำหรับการประปาส่วนภูมิภาค พร้อมทั้งดำเนินการจัดหาและติดตั้งอุปกรณ์ และประเมินผลการประหยัดพลังงานไฟฟ้า เพื่อให้เกิดความยั่งยืนในการใช้พลังงานไฟฟ้า กับการประปาส่วนภูมิภาค ซึ่งเป็นการสนับสนุนนโยบายการอนุรักษ์พลังงานของประเทศชาติตามนโยบายรัฐบาลอีกทางหนึ่งด้วย.

ที่มา : https://www.thaigov.go.th/news/contents/details/18869
