รัฐบาลไทย-ข่าวทำเนียบรัฐบาล-จิสด้า ผุดโปรเจกต์ธุรกิจ Startup จัดการแข่งขันโปรแกรมประยุกต์ทางด้านเทคโนโลยีภูมิสารสนเทศ หรือ G-CON2019 : Geo-Informatic Application Contest

วันพฤหัสบดีที่ 21 กุมภาพันธ์ 2562
จิสด้า ผุดโปรเจกต์ธุรกิจ Startup จัดการแข่งขันโปรแกรมประยุกต์ทางด้านเทคโนโลยีภูมิสารสนเทศ หรือ G-CON2019 : Geo-Informatic Application Contest
จิสด้า จัดการแข่งขันโปรแกรมประยุกต์ทางด้านเทคโนโลยีภูมิสารสนเทศ หรือ G-CON2019 : Geo-Informatic Application Contest  เพื่อสร้างความรู้ความเข้าใจในการสร้างแพลตฟอร์มต้นแบบผ่านแอพพลิเคชั่นที่สามารถตอบสนองความต้องการของภาครัฐและเอกชน
กระทรวงวิทยาศาสตร์และเทคโนโลยี โดยสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือจิสด้า ร่วมกับสายการบินแอร์เอเชีย และหน่วยงานพันธมิตร จัดการแข่งขันโปรแกรมประยุกต์ทางด้านเทคโนโลยีภูมิสารสนเทศ หรือ G-CON2019 : Geo-Informatic Application Contest เพื่อสร้างความรู้ความเข้าใจในการสร้างแพลตฟอร์มต้นแบบผ่านแอพพลิเคชั่นที่สามารถตอบสนองความต้องการของภาครัฐและเอกชน รวมถึงพัฒนาศักยภาพแนวความคิดสู่ธุรกิจนวัตกรรมใหม่ ซึ่งจะเป็นประโยชน์ต่อ Startup Thailand
นายพรเทพ นวกิจกนก หัวหน้าฝ่ายส่งเสริมผลิตภัณฑ์อวกาศ สำนักพัฒนาอุทยานรังสรรค์นวัตกรรมอวกาศของจิสด้า เปิดเผยว่า จิสด้าจัดการแข่งขันโปรแกรมประยุกต์ทางด้านเทคโนโลยีภูมิสารสนเทศ หรือ G-CON มาอย่างต่อเนื่อง และปีนี้เป็นที่ 6 แล้ว เพราะเราต้องการกระตุ้นให้คนรุ่นใหม่เกิดแนวคิดที่จะพัฒนา และต่อยอดให้แอพพลิเคชั่นต่างๆ การประยุกต์ใช้เทคโนโลยี Location Base Service (GNSS) และ GISTDA PORTAL Platform ที่สามารถใช้งานได้จริงบนข้อมูลที่มีความถูกต้อง และใช้งานได้อย่างยั่งยืน ซึ่งสอดคล้องกับแนวทางด้านการพัฒนาและส่งเสริมการประยุกต์ใช้เทคโนโลยีภูมิสารสนเทศในชีวิตประจำวัน รวมถึงสามารถต่อยอดในเชิงพาณิชย์อย่างก้าวกระโดด (startup) เพื่อนำไปสู่การพัฒนารูปแบบธุรกิจนวัตกรรม หรือที่เรียกว่า Business Model Innovation ได้ทันที
การแข่งขันในรอบคัดเลือกที่ผ่านมา มีทีมที่ผ่านเข้ารอบ 12 ทีม ในหัวข้อ Logistic และ Resource Management จากการแข่งขันในระดับภูมิภาคทั่วประเทศ อาทิ ทีม Princess จากมหาวิทยาลัยแม่ฟ้าหลวง, ทีม Biz Talk จากมหาวิทยาลัยมหาสารคาม, ทีม STU จากวิทยาลัยสันตพล, ทีมอันวา จากมหาวิทยาลัยสงขลานครินทร์, ทีม Power Seeker จากมหาวิทยาลัยสงขลานครินทร์, ทีม Fling Fly Here (Fling Drone Delivery), ทีม Asteron (Excellent Route), ทีม MeMoney จากสถาบันเทคโนโลยีพระจอมเกล้าคุณทหารลาดกระบัง, ทีม MyCard จากมหาวิทยาลัยเทคโนโลยีพระจอมเกล้าธนบุรี, ทีม E Bill จากมหาวิทยาลัยสงขลานครินทร์, ทีม Asteron (fruit truck) และ ทีม 2KM จากสถาบันเทคโนโลยีพระจอมเกล้าคุณทหารลาดกระบัง ซึ่งทั้ง 12 ทีมจะต้องแข่งขันในรอบ Semi-Final ในวันศุกร์ที่ 1 มีนาคม 2562 ณ โรงแรมเซ็นทรา บายเซ็นทาราศูนย์ราชการ แจ้งวัฒนะ ตั้งแต่เวลา 09.00 - 17.00 น. เพื่อให้ได้ 6 ทีมสุดท้ายไปสู่รอบชิงชนะเลิศ นอกจากนี้ ยังได้ร่วมแลกเปลี่ยนมุมมองและประสบการณ์ดีๆ จากผู้เชี่ยวชาญด้านธุรกิจ Startup ที่ประสบความสำเร็จมาแล้วอีกด้วย นายพรเทพฯ กล่าว
สำหรับท่านที่สนใจจะร่วมชมและร่วมเชียร์ทั้ง 12 ทีมสามารถเข้าร่วมได้ตามที่แจ้งไว้ข้างต้น หรือจะสอบถามข้อมูลเพิ่มเติมได้ที่ 085-195-5126 (คุณกิตติธัช)

ที่มา : https://www.thaigov.go.th/news/contents/details/18929
