รัฐบาลไทย-ข่าวทำเนียบรัฐบาล-พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.สมุทรสาคร และนราธิวาส

วันอังคารที่ 25 ธันวาคม 2561
พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.สมุทรสาคร และนราธิวาส
พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.สมุทรสาคร และนราธิวาส
วันนี้ (25 ธ.ค. 61) เวลา 08.30 น. นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 146/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้เข้าร่วมการประชุม ประกอบด้วย ผู้บริหารและผู้แทนจากหน่วยงานสังกัด กระทรวง พม. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นางสุภัชชา กล่าวว่า จากกรณีสองสามี-ภรรยาวัย 39 ปี ต้องรับภาระดูแลลูกชาย 4 คน คนโต 2 คน วัย 16 ปี และ 14 ปี กำลังเรียนหนังสือ ส่วนคนเล็ก 2 คนวัย 12 ขวบ และ 9 ขวบ มีร่างกายพิการแขน-ขาคดงอผิดรูป ร่างกายผอมซูบ ช่วยเหลือตัวเองไม่ได้ ทั้ง 6 ชีวิต อาศัยในบ้านเช่าสภาพเก่าทรุดโทรม ครอบครัวมีฐานะยากจน ที่จังหวัดสมุทรสาคร และกรณีชายวัย 59 ปี อดีตผู้นำการต่อต้านกลุ่มก่อความไม่สงบชายแดนใต้ ปัจจุบันล้มป่วยเป็นอัมพฤกษ์ครึ่งซีก เส้นเลือดในสมองตีบ นอนป่วยติดเตียง ช่วยเหลือตัวเองไม่ได้ ร่างกายผอมซูบ อาศัยอยู่กับภรรยาที่ต้องเลิกประกอบอาชีพ เนื่องจากต้องอยู่ดูแลสามีอย่างใกล้ชิด ทั้งยังต้องรับภาระดูแลลูกสาววัยกำลังเรียนอีก 1 คน ครอบครัวมีฐานะยากจน ที่จังหวัดนราธิวาส นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สมุทรสาคร และ พมจ.นราธิวาส พร้อมทีม พม. One Home ทั้ง 2 จังหวัด ลงพื้นที่เยี่ยมบ้านเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. อีกทั้ง ประสานหน่วยงานที่เกี่ยวข้องในพื้นที่ติดตามเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้งการให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย และดูแลเรื่องการศึกษาของเด็กชาย 2 คน ที่กำลังศึกษาอย่างต่อเนื่องในระยะยาว พร้อมทั้งให้คำปรึกษาแนะนำเรื่องการประกอบอาชีพแก่ครอบครัว เพื่อสร้างรายได้ที่มั่นคงในระยาวต่อไป
นางสุภัชชา กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีเด็กหญิงวัย 12 ปี และ 15 ปี ถูกชายวัยรุ่น 5 คน บังคับข่มขืนกระทำชำเรา ภายในร้านค้าแห่งหนึ่ง ที่จังหวัดสระบุรี นั้น ขณะนี้ได้รับตัวเด็กหญิงเข้ามาคุ้มครองดูแลสวัสดิภาพที่บ้านพักเด็กและครอบครัวจังหวัดสระบุรีเรียบร้อยแล้ว พร้อมเร่งเยียวยาฟื้นฟูสภาพจิตใจ และประสาน รพ.สระบุรี เพื่อตรวจสุขภาพ ทั้งนี้ สำหรับเด็กหญิงวัย 12 ปี การวางแผนช่วยเหลือในระยะยาวเมื่อเด็กกลับมาอยู่บ้าน ต้องมีการพูดคุยปรับพฤติกรรมเรื่องการใช้โทรศัพท์ เนื่องจากเด็กมีพฤติกรรมไม่เหมาะสมในการโทรศัพท์ และจัดหาอาชีพให้แก่มารดา เพื่อดำรงชีพได้อย่างยั่งยืน และสำหรับเด็กสาววัย 15 ปี การวางแผนช่วยเหลือในระยะยาว ส่งเข้ารับการดูแลที่บ้านสถานแรกรับเด็กหญิงบ้านธัญพร จังหวัดปทุมธานี เพื่อรับการฝึกอาชีพ และเข้าศึกษาต่อ กศน. เนื่องจากเด็กสาวขาดการเข้าเรียนเป็นระยะเวลากว่า 2 ปี อีกทั้งประสาน สนง.พมจ.เชียงใหม่ เพื่อเยี่ยมบ้านมารดา และประเมินสภาพครอบครัว ซึ่งอาจต้องรับเด็กสาวไปอุปการะต่อไป

ที่มา : https://www.thaigov.go.th/news/contents/details/17760
