รัฐบาลไทย-ข่าวทำเนียบรัฐบาล-เปิด 3 ขั้นตอน 4 ระดับ รับมือปัญหาฝุ่น

วันพฤหัสบดีที่ 24 มกราคม 2562
เปิด 3 ขั้นตอน 4 ระดับ รับมือปัญหาฝุ่น
--
สถานการณ์ฝุ่นละออง PM2.5 เกินค่ามาตรฐานบริเวณกรุงเทพและปริมณฑล เป็นปัญหาสำคัญที่อาจส่งผลต่อสุขภาพอนามัยของประชาชน
โดยตั้งแต่วันที่ 19 พฤศจิกายน 2561 รัฐบาลโดยหน่วยงานต่าง ๆ ที่เกี่ยวข้อง ได้เตรียมการป้องกันเพื่อลดปัญหาฝุ่นละออง PM2.5 ซึ่งมีแนวทางปฏิบัติ 3 ขั้นตอน ได้แก่
“ขั้นเตรียมการ” สร้างความเข้าใจทุกหน่วยงาน หากเกิดฝุ่นละอองขึ้นในพื้นที่ใด จะต้องมีแนวทางดำเนินการไว้
“ขั้นปฏิบัติการ” เพื่อแก้ไขปัญหาฝุ่นละออง PM2.5 4 ระดับ ตามความรุนแรงของสถานการณ์ คือ
ระดับที่ 1.....หากมีค่าฝุ่นน้อยกว่า 50 มคก./ลบ.ม. ทุกหน่วยราชการจะต้องดำเนินการตามอำนาจหน้าที่ และกฎหมายที่มีอยู่ในสภาวะปกติ เพื่อให้กรุงเทพมหานคร และปริมณฑลสะอาดและมีสิ่งแวดล้อมที่ดี
ระดับที่ 2.....ค่าฝุ่นระหว่าง 50 – 75 มคก./ลบ.ม. หน่วยงานทุกหน่วยจะต้องมีมาตรการต่าง ๆ ให้เข้มข้นขึ้น เช่น การตรวจวัดควันดำ ตรวจสภาพรถยนต์ การปรับเปลี่ยนน้ำมันเชื้อเพลิงเป็น B20 การงดเว้นกิจกรรมในเส้นทางสร้างทางรถไฟฟ้าที่ส่งผลทำให้เกิดฝุ่นละออง การทำฝนหลวง เป็นต้น
ระดับที่ 3.....ค่าฝุ่นระหว่าง 75 - 100 มคก./ลบ.ม. จะให้ผู้ว่าราชการกรุงเทพมหานครและปริมณฑลประกาศเป็นพื้นที่ควบคุมเหตุรำคาญ ยุติกิจกรรมที่ก่อให้เกิดมลพิษได้ทันที เพื่อให้สภาพอากาศกลับมาได้เหมือนเดิม
ระดับที่ 4.....ค่าฝุ่น เกิน 100 มคก./ลบ.ม. ให้มีการประชุมคณะกรรมการสิ่งแวดล้อมแห่งชาติเป็นกรณีเร่งด่วนพิเศษ และพิจารณาเฉพาะวาระเดียวเพื่อพิจารณาแนวทางแก้ไขปัญหาฝุ่นละอองขนาดเล็ก โดยให้นายกรัฐมนตรีพิจารณาสั่งการอย่างใดอย่างหนึ่ง
“ขั้นฟื้นฟู” หลังจากสิ้นสุดเหตุการณ์ และปัญหาได้รับการแก้ไข จะมีการประชุมเพื่อถอดบทเรียน สำหรับเป็นแนวทางในการปฏิบัติงานแก้ไขปัญหาฝุ่นละอองให้มี ประสิทธิภาพยิ่งขึ้นในปีต่อ ๆ ไป
สำหรับมาตรการระยะเร่งด่วน กระทรวงทรัพยากรธรรมชาติและสิ่งแวดล้อมและ กระทรวงพลังงานจะรณรงค์ให้รถบรรทุกขนาดใหญ่ใช้น้ำมันดีเซล บี 20 เพิ่มขึ้น โดยขอให้ในสถานีบริการน้ำมัน ปตท. และบางจาก ในเขตพื้นที่กรุงเทพและปริมณฑล เปิดจุดให้บริการเติมน้ำมันบี 20 แทนดีเซลปกติ โดยกระทรวงพลังงานจะชดเชย ส่วนต่างให้สามารถจำหน่ายในราคาถูกกว่าน้ำมันดีเซล จากเดิมลิตรละ 3 บาท เป็น 5 บาท
นอกจากนี้ จะขอความร่วมมือภาคเอกชนให้ทดลองใช้ระบบฉีดน้ำจากตึกสูง เพื่อแก้ ปัญหาฝุ่น โดยจะเริ่มที่บริเวณดาดฟ้าตึกกรมควบคุมมลพิษก่อน
ส่วนในระยะยาว รัฐบาลจะเพิ่มระบบขนส่งมวลชนทางรางให้มากขึ้น โดยใช้ระยะเวลา 3 - 5 ปี นับจากนี้จะสมบูรณ์ทั้งระบบ รวมทั้งส่งเสริมการใช้รถยนต์ไฟฟ้าด้วย
ประเทศไทยได้เข้าร่วมความตกลงอนุสัญญาสหประชาชาติว่าด้วยการเปลี่ยนแปลงสภาพภูมิอากาศ และความตกลงปารีสเมื่อปี 2559 โดยมีเป้าหมายว่า เฟสแรกจะลดก๊าซเรือน กระจกให้ได้ 7% ในปี 2565 แต่ขณะนี้ไทยสามารถลดได้ 12% สูงกว่าเป้าหมายที่ให้ ความผูกพันไว้
ส่วนในเฟส 2 ตั้งเป้าหมายจะลดก๊าซเรือนกระจกให้ได้ 20 ถึง 25% ในปี 2573 โดยมีแผนปฏิบัติการ ปี 2564 - 2573 เรียบร้อยแล้ว หากทำได้สำเร็จคาดว่าจะลด ก๊าซเรือนกระจกได้ถึง 28%
อย่างไรก็ตาม ปีนี้เป็นปีแรกที่ประเทศไทยเริ่มวัดค่าฝุ่นละอองขนาด PM2.5 ทุกคนจึงตื่นตัวและให้ความสนใจกันมาก ซึ่งรัฐบาลไม่ได้นิ่งนอนใจและดำเนินการแก้ไขอย่างเต็มที่ตามความรุนแรงของปัญหา โดยคำนึงถึงผลกระทบด้านสุขภาพ อนามัยของประชาชนควบคู่ไปกับผลกระทบด้านอื่น ๆ เช่น ด้านความมั่นคง เศรษฐกิจ และการท่องเที่ยวของประเทศด้วย
ด้วยความห่วงใยทุกคน....จึงขอให้ประชาชนติดตามข่าวสาร ตรวจสอบค่าฝุ่นละออง ปฏิบัติตามคำแนะนำ เพื่อป้องกันตนเอง สำหรับกลุ่มเสี่ยง ทั้งเด็ก ผู้สูงอายุ ผู้ที่มีโรคประจำตัว จะต้องระมัดระวังเป็นพิเศษ หากมีอาการผิดปกติให้รีบไปพบแพทย์ทันที
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/18340
