รัฐบาลไทย-ข่าวทำเนียบรัฐบาล-คณะกรรมการ PPP เดินหน้ารถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์) มูลค่าเงินลงทุนรวม 235,320 ล้านบาท

วันจันทร์ที่ 21 มกราคม 2562
คณะกรรมการ PPP เดินหน้ารถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์) มูลค่าเงินลงทุนรวม 235,320 ล้านบาท
คณะกรรมการ PPP เดินหน้ารถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์) มูลค่าเงินลงทุนรวม 235,320 ล้านบาท เชื่อมโยงโครงข่ายการเดินทางกรุงเทพฝั่งตะวันออกและตะวันตก พร้อมทั้งผลักดันโครงการ PPP Fast Track ตามแผนที่วางไว้
นางปานทิพย์ ศรีพิมล ที่ปรึกษาด้านพัฒนารัฐวิสาหกิจ สำนักงานคณะกรรมการนโยบายรัฐวิสาหกิจ กรรมการและเลขานุการคณะกรรมการนโยบายการให้เอกชนร่วมลงทุนในกิจการของรัฐ (คณะกรรมการ PPP) เปิดเผยผลการประชุมคณะกรรมการ PPP ครั้งที่ 1/2562 เมื่อวันจันทร์ที่ 21 มกราคม 2562 ณ กระทรวงการคลัง โดยมีนายสมคิด จาตุศรีพิทักษ์ รองนายกรัฐมนตรี เป็นประธาน ซึ่งมีผลการประชุมสรุปได้ดังนี้
1. คณะกรรมการ PPP ได้เห็นชอบในหลักการของโครงการให้เอกชนร่วมลงทุนจำนวน 2 โครงการ ได้แก่
1.1 โครงการรถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์) ของการรถไฟฟ้าขนส่งมวลชนแห่งประเทศไทย (มูลค่าเงินลงทุนรวม 235,320 ล้านบาท) ภายใต้มาตรการ PPP Fast Track ในรูปแบบ PPP Net Cost โดยภาครัฐลงทุนค่างานจัดกรรมสิทธิ์ที่ดินส่วนตะวันตก และภาคเอกชนลงทุนค่างานโยธาโครงการส่วนตะวันตก และค่างานระบบรถไฟฟ้า ขบวนรถไฟฟ้า บริหารการเดินรถและซ่อมบำรุงรักษาทั้งเส้นทาง โดยมีระยะเวลาเดินรถ 30 ปี นับจากเริ่มเปิดให้บริการโครงการส่วนตะวันออกเป็นต้นไป โดยเอกชนเป็นผู้จัดเก็บค่าโดยสาร รายได้จากการพัฒนาเชิงพาณิชย์ และรับผิดชอบค่าใช้จ่ายในการดำเนินงานทั้งหมด โดยภาครัฐไม่มีภาระสนับสนุนทางการเงิน (Subsidy) แก่เอกชนในส่วนงานระบบรถไฟฟ้าและขบวนรถไฟฟ้า และงานเดินรถและซ่อมบำรุงรักษาของโครงการรถไฟฟ้าสายสีส้มทั้งเส้นทาง โดยโครงการจะช่วยเชื่อมโยงการเดินทางของกลุ่มผู้โดยสารในเขตที่อยู่อาศัยชานเมือง ฝั่งตะวันออกและฝั่งตะวันตก เพื่อให้เกิดการเดินทางเข้าสู่บริเวณศูนย์กลางเมืองอย่างมีประสิทธิภาพ และเติมเต็มโครงข่ายการเดินทางฝั่งตะวันออกและฝั่งตะวันตก ด้วยระบบรางให้สมบูรณ์ตามแผนแม่บท M – MAP รวมทั้งบรรเทาปัญหาการจราจรแออัดภายในเมือง
1.2 โครงการการจัดประโยชน์ที่ดินและสิ่งปลูกสร้าง โรงแรมแกรนด์ ไฮแอท เอราวัณ บริเวณสี่แยกราชประสงค์ เขตปทุมวัน กรุงเทพมหานคร โดยให้สิทธิเอกชนร่วมลงทุนเป็นระยะเวลา 20 ปี โดยมอบหมายให้บริษัท สหโรงแรมไทยและการท่องเที่ยว จำกัด และคณะกรรมการคัดเลือกพิจารณาคัดเลือกเอกชนอย่างรอบคอบและเป็นไปตามขั้นตอนของกฎหมายที่เกี่ยวข้องต่อไป
2. คณะกรรมการ PPP เห็นชอบให้โครงการการพัฒนาที่อยู่อาศัยและพาณิชยกรรม ตามเส้นทางโครงข่ายรถไฟฟ้าขนส่งมวลชน (Transit – Oriented Development : TOD) ในกรุงเทพมหานคร และปริมณฑล ระยะที่ 2 ของการเคหะแห่งชาติ มูลค่าโครงการรวม 4,235 ล้านบาท ซึ่งเป็นโครงการขนาดกลาง (วงเงินมูลค่า 1,000 – 5,000 ล้านบาท) ดำเนินโครงการตามหลักเกณฑ์และขั้นตอนที่กำหนดไว้ในพระราชบัญญัติการให้เอกชนร่วมลงทุนในกิจการของรัฐ
พ.ศ. 2556
3. คณะกรรมการ PPP มอบหมายให้กระทรวงคมนาคมและหน่วยงานเจ้าของโครงการเร่งรัดขับเคลื่อนโครงการภายใต้มาตรการ PPP Fast Track ให้เป็นไปตามกรอบระยะเวลา โดยโครงการรถไฟฟ้าสายสีม่วง ช่วงเตาปูน - วงแหวนกาญจนาภิเษก (มูลค่ารวม 128,235 ล้านบาท) คาดว่าจะสามารถนำเสนอคณะกรรมการ PPP ได้ภายในต้นปี 2562 รวมถึงยังได้ติดตามโครงการระบบขนส่งมวลชนจังหวัดภูเก็ต เชียงใหม่ และนครราชสีมา ให้เป็นไปตามนโยบายรัฐบาลในการกระจายการลงทุนและพัฒนาโครงสร้างพื้นฐานไปสู่ภูมิภาค และบรรเทาปัญหาการจราจรหนาแน่นของหัวเมืองหลัก

ที่มา : https://www.thaigov.go.th/news/contents/details/18257
