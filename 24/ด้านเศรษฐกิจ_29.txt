รัฐบาลไทย-ข่าวทำเนียบรัฐบาล-ทะลุเป้า!! 11 เดือนแรก ธอส.ขายทรัพย์ NPA ได้ 4,030 ล้านบาท ขนอีก 4,450 รายการ ออกประมูลทรัพย์ส่งท้ายปี เสาร์ที่ 15 ธ.ค. นี้

วันพฤหัสบดีที่ 13 ธันวาคม 2561
ทะลุเป้า!! 11 เดือนแรก ธอส.ขายทรัพย์ NPA ได้ 4,030 ล้านบาท ขนอีก 4,450 รายการ ออกประมูลทรัพย์ส่งท้ายปี เสาร์ที่ 15 ธ.ค. นี้
ธนาคารอาคารสงเคราะห์ (ธอส.) เผย 11 เดือนแรกลูกค้าประชาชนซื้อทรัพย์ NPA ถึง 4,030 ล้านบาท ทะลุเป้าหมายของปี 2561 ที่ตั้งไว้จำนวน 3,900 ล้านบาท
ธนาคารอาคารสงเคราะห์ (ธอส.) เผย 11 เดือนแรกลูกค้าประชาชนซื้อทรัพย์ NPA ถึง 4,030 ล้านบาท ทะลุเป้าหมายของปี 2561 ที่ตั้งไว้จำนวน 3,900 ล้านบาท เหตุทำเลดี ราคาคุ้มค่า และมาตรการโดนใจ  ให้ผ่อนดาวน์ดอกเบี้ย 0% นาน สูงสุดถึง 60 เดือน สำหรับผู้มีรายได้ไม่เกิน 25,000 บาท/เดือน ที่ซื้อทรัพย์มูลค่าไม่เกิน 2 ล้านบาท พร้อมกำหนดจัดงานประมูลทรัพย์สินธนาคาร ครั้งที่ 4/2561 วันเสาร์ที่ 15 ธันวาคม 2561 เปิดโอกาสสำหรับลูกค้าประชาชนที่อยากมีบ้านส่งท้ายปี โดยนำทรัพย์ จำนวนกว่า 4,450 รายการ จากทั่วประเทศ มาเปิดประมูลพร้อมกันในราคาพิเศษ มอบส่วนลดสูงสุด 60% จากราคาปกติ ราคาเริ่มต้นประมูลต่ำสุดเพียง 25,000 บาท เท่านั้น
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ทรัพย์สินรอการขาย หรือ ทรัพย์ NPA ของ ธอส. ยังถือเป็นที่อยู่อาศัยที่ได้รับความนิยมจากลูกค้าประชาชน สะท้อนได้จากผลการจำหน่ายทรัพย์ในช่วง 11 เดือนที่ผ่านมาของปี 2561 ธนาคารสามารถจำหน่ายทรัพย์ได้แล้ว 4,030 ล้านบาท สูงกว่าเป้าหมาย   ในปี 2561 ซึ่งตั้งไว้ที่ 3,900 ล้านบาท โดยสาเหตุสำคัญที่ส่งผลให้การจำหน่ายทรัพย์ NPA ยังเป็นไปตามเป้าหมาย คือ ทรัพย์ของ ธอส. มีราคาจำหน่ายที่ถูกกว่าเมื่อเทียบกับบ้านใหม่ในบริเวณใกล้เคียงกัน รวมถึงธนาคารยังได้จัดทำมาตรการพิเศษสำหรับมาตรการผ่อนดาวน์ 50% ของราคาซื้อขาย ดอกเบี้ย 0% นานสูงสุดถึง 60 เดือน สำหรับผู้มีรายได้ไม่เกิน 25,000 บาท/เดือน ที่ต้องการซื้อทรัพย์ NPA ของธนาคารมูลค่าไม่เกิน               2 ล้านบาท ซึ่งเป็นมาตรการที่ช่วยลดภาระค่าใช้จ่ายให้กับผู้มีรายได้น้อยที่ต้องการมีที่อยู่อาศัยได้อย่างแท้จริง และเพื่อเป็นการมอบโอกาสให้กับประชาชนที่ต้องการที่อยู่อาศัยราคาถูกส่งท้ายปี 2561 ธนาคารจึงได้กำหนด     จัดงานประมูลทรัพย์สินธนาคาร ครั้งที่ 4/2561 หรือ ประมูลทรัพย์ NPA โดยคัดทรัพย์คุณภาพดี ทำเลเด่น จำนวนกว่า 4,450 รายการ มาเปิดประมูลในราคาพิเศษ แบ่งเป็นทรัพย์ในกรุงเทพฯ และปริมณฑล จำนวนประมาณ 950 รายการ ซึ่งให้ส่วนลดสูงสุด 50% จากราคาปกติ จำนวน 33 รายการ ส่วนทรัพย์ที่มีราคาต่ำสุดเริ่มต้นที่ 40,000 บาท เป็นห้องชุดในโครงการปลาทอง เนื้อที่ 26.25 ตารางเมตร จังหวัดปทุมธานี ขณะที่ทรัพย์ในภูมิภาค   ที่นำออกประมูลมีจำนวนประมาณ 3,500 รายการ เป็นทรัพย์ที่ให้ส่วนลดสูงสุดถึง 60% จำนวน 34 รายการ      และทรัพย์ที่มีราคาต่ำสุดเริ่มต้นแค่ 25,000 บาทเท่านั้น โดยเป็นทรัพย์ประเภทที่ดินเปล่า เนื้อที่ขนาด 90 ตารางวา      ขึ้นไปในโครงการห้วยดินโส จังหวัดกาญจนบุรี
สำหรับผู้ชนะการประมูลทรัพย์ NPA สามารถเลือกใช้มาตรการพิเศษ คือ ผ่อนดาวน์ดอกเบี้ย 0% นาน 12 เดือน 24 เดือน 48 เดือน และ 60 เดือน (เฉพาะรายการทรัพย์และรายได้ของผู้ซื้อตามที่ธนาคารกำหนด) สามารถเข้าอยู่อาศัยในช่วงผ่อนดาวน์ได้ทันทีเพียงชำระเงินประกันไม่ต่ำกว่า 1.5% ของราคาประมูลซื้อ กรณีเทเงินดาวน์ 20% ของราคาที่ประมูลซื้อทันที ส่วนที่เหลืออีก 80% รับสินเชื่อดอกเบี้ย 0% นาน 24 เดือน โดยไม่เสียค่าประเมินราคาทรัพย์สิน ผ่อนชำระได้นานสูงสุดถึง 40 ปี ทั้งนี้ ทรัพย์ในเขตกรุงเทพฯ และปริมณฑล จัดประมูล ณ ห้องโถง     ฝ่ายพิธีการสินเชื่อ อาคาร 2 ชั้น  1  ธอส. สำนักงานใหญ่ พระราม 9 ส่วนทรัพย์ในภูมิภาคจัดประมูล ณ ที่ทำการสาขาของ ธอส. ทั่วประเทศ ติดต่อสอบถามรายละเอียดเพิ่มเติมได้ที่ศูนย์ลูกค้าสัมพันธ์ (Call Center) โทร 0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/17480
