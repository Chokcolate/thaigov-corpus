รัฐบาลไทย-ข่าวทำเนียบรัฐบาล-คกก.นโยบายเครื่องดื่มแอลกอฮอล์แห่งชาติ ให้ทุกภาคส่วนเคร่งครัดการบังคับใช้กฎหมาย ลดปัญหาอุบัติเหตุทางถนนช่วงปีใหม่นี้

วันศุกร์ที่ 21 ธันวาคม 2561
คกก.นโยบายเครื่องดื่มแอลกอฮอล์แห่งชาติ ให้ทุกภาคส่วนเคร่งครัดการบังคับใช้กฎหมาย ลดปัญหาอุบัติเหตุทางถนนช่วงปีใหม่นี้
คณะกรรมการนโยบายเครื่องดื่มแอลกอฮอล์แห่งชาติ เน้นย้ำให้หน่วยงานที่เกี่ยวข้องทุกภาคส่วนดำเนินการตามมาตรการบังคับใช้กฎหมายควบคุมเครื่องดื่มแอลกอฮอล์ตามบทบาทหน้าที่อย่างเคร่งครัด
คณะกรรมการนโยบายเครื่องดื่มแอลกอฮอล์แห่งชาติ เน้นย้ำให้หน่วยงานที่เกี่ยวข้องทุกภาคส่วนดำเนินการตามมาตรการบังคับใช้กฎหมายควบคุมเครื่องดื่มแอลกอฮอล์ตามบทบาทหน้าที่อย่างเคร่งครัด สนับสนุนการลดปัญหาอุบัติเหตุทางถนนในช่วงเทศกาลปีใหม่ และเห็นชอบแนวทางการบำบัดรักษาผู้ถูกคุมความประพฤติ ฐานความผิดเป็นผู้ขับขี่ที่เมาสุรา โดยจะเริ่มดำเนินการในเทศกาลปีใหม่ 2562 นี้
พลเอก ฉัตรชัย  สาริกัลยะ รองนายกรัฐมนตรี เป็นประธานการประชุมคณะกรรมการนโยบายเครื่องดื่มแอลกอฮอล์แห่งชาติ ครั้งที่ 2/2561  โดยมีนพ.ธวัช สุนทราจารย์  ผู้ช่วยรัฐมนตรีประจำกระทรวงสาธารณสุข รองประธานกรรมการฯ นพ.ธีระเกียรติ  เจริญเศรษฐศิลป์  รัฐมนตรีว่าการกระทรวงศึกษาธิการ และนพ.สุวรรณชัย  วัฒนายิ่งเจริญชัย  อธิบดีกรมควบคุมโรค ร่วมการประชุม
พลเอก ฉัตรชัยให้สัมภาษณ์ว่า ที่ประชุมฯ ได้เน้นย้ำให้หน่วยงานที่เกี่ยวข้องดำเนินการตามมาตรการบังคับใช้กฎหมายควบคุมเครื่องดื่มแอลกอฮอล์ตามบทบาทหน้าที่อย่างเคร่งครัด เพื่อสนับสนุนการควบคุมและลดปัญหาอุบัติเหตุทางถนนในช่วงเทศกาลปีใหม่ 2562 ให้ความสำคัญกับการไม่จำหน่ายเครื่องดื่มแอลกอฮอล์ให้แก่เด็กอายุต่ำกว่า 20 ปีและผู้ที่มีอาการเมาสุรา และการไม่จำหน่ายเครื่องดื่มแอลกอฮอล์นอกเวลาที่กฎหมายกำหนด รวมถึงการตรวจวัดระดับแอลกอฮอล์ เน้นในลมหายใจในกลุ่มผู้ขับขี่มอเตอร์ไซค์ ซึ่งเป็นกลุ่มเสี่ยงต่อการเกิดอุบัติเหตุสูง       โดยที่ผ่านมาจำนวนคดีที่ศาลสั่งคุมประพฤติตาม พ.ร.บ.จราจรทางบกเพิ่มขึ้นทุกปี ในปี 2561 ศาลสั่งคุมประพฤติ 61,436 คดี เกิดขึ้นในช่วงเทศกาลปีใหม่ 6,677 คดี ซึ่งเป็นฐานความผิดขับรถขณะเมาสุรา  6,030 คดี คิดเป็นร้อยละ 90 ของคดีคุมประพฤติในเทศกาลปีใหม่  และข้อมูลการดำเนินคดีฐานความผิดตาม พ.ร.บ.ควบคุมเครื่องดื่มแอลกอฮอล์ฯ พบว่าส่งดำเนินคดีในฐานความผิดมาตรา 28 ขายนอกเวลาที่กฎหมายกำหนดสูงสุด
นอกจากนี้ ได้เห็นชอบแนวทางการบำบัดรักษาสำหรับผู้ถูกคุมความประพฤติ ฐานความผิดเป็นผู้ขับขี่ที่เมาสุรา ซึ่งเป็นการบูรณาการร่วมกัน ระหว่างกระทรวงยุติธรรม โดยกรมคุมประพฤติ ร่วมกับกระทรวงสาธารณสุข โดยกรมควบคุมโรค กรมสุขภาพจิต กรมการแพทย์ และสำนักงานปลัดกระทรวงสาธารณสุข ร่วมกันกำหนดแนวทางการดำเนินงานเป็นโครงการนำร่องเพื่อให้ผู้ถูกคุมประพฤติฐานความผิดเมาแล้วขับ (กรณีกระทำความผิดซ้ำ) ในช่วงเทศกาลปีใหม่ 2562 ได้เข้ารับการคัดกรอง (โดยพนักงานคุมประพฤติจังหวัด) และส่งต่อเพื่อรับการบำบัดรักษา ฟื้นฟูสภาพ กรณีผู้มีความเสี่ยงสูง เพื่อลดความเสี่ยงจากอุบัติเหตุในช่วงเทศกาลปีใหม่นี้ต่อไป รวมทั้งมีมติเห็นชอบให้มีการรณรงค์ให้หน่วยงานราชการงดการบริโภคดื่มเครื่องดื่มแอลกอฮอล์ในงานรื่นเริงของส่วนราชการเพื่อเป็นแบบอย่างที่ดีแก่ประชาชนต่อไปด้วย
ด้านนายแพทย์ธวัชกล่าวว่า กระทรวงสาธารณสุข ได้มอบหมายให้เตรียมความพร้อมสถานพยาบาลและเจ้าหน้าที่เพื่อให้บริการบำบัดรักษา รายงานผลการบำบัดให้คุมประพฤติจังหวัด และบันทึกข้อมูลในระบบ HDC นอกจากนี้ ยังได้มอบคณะกรรมการควบคุมเครื่องดื่มแอลกอฮอล์ ติดตามกำกับให้คณะกรรมการฯ จังหวัดดำเนินการและรายงานผลการดำเนินงานตามลำดับ  พร้อมทั้งแจ้งมติที่ประชุมไปยังศูนย์อำนวยการความปลอดภัยทางถนน เพื่อทราบมาตรการสนับสนุนการควบคุมเครื่องดื่มแอลกอฮอล์เพื่อลดการบาดเจ็บเทศกาลปีใหม่ สอบถามข้อมูลเพิ่มเติมได้ที่สายด่วนกรมควบคุมโรค โทร. 1422
*********************  21 ธันวาคม 2562

ที่มา : https://www.thaigov.go.th/news/contents/details/17659
