รัฐบาลไทย-ข่าวทำเนียบรัฐบาล-พม. ชื่นชมเด็กชายวัย 11 ขวบ รับจ้างกรีดยางส่งตัวเองเรียน ที่ จ.นครพนม พร้อมกำชับทีม พม. One Home จ.สุรินทร์ เร่งช่วยเหลือ 2 ครอบครัวผู้ด้อยโอกาสประสบปัญหาทางสังคม

วันศุกร์ที่ 14 ธันวาคม 2561
พม. ชื่นชมเด็กชายวัย 11 ขวบ รับจ้างกรีดยางส่งตัวเองเรียน ที่ จ.นครพนม พร้อมกำชับทีม พม. One Home จ.สุรินทร์ เร่งช่วยเหลือ 2 ครอบครัวผู้ด้อยโอกาสประสบปัญหาทางสังคม
พม. ชื่นชมเด็กชายวัย 11 ขวบ รับจ้างกรีดยางส่งตัวเองเรียน ที่ จ.นครพนม พร้อมกำชับทีม พม. One Home จ.สุรินทร์ เร่งช่วยเหลือ 2 ครอบครัวผู้ด้อยโอกาสประสบปัญหาทางสังคม
วันนี้ (14 ธ.ค. 61) เวลา 08.30 น. นายสุทธิ จันทรวงษ์ ผู้ตรวจราชการกระทรวงการพัฒนาสังคมและ ความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 144/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและ แก้ไขปัญหา โดยมีผู้เข้าร่วมการประชุม ประกอบด้วย ผู้บริหารและผู้แทนจากหน่วยงานสังกัดกระทรวง พม. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายสุทธิ กล่าวว่า จากรณีเด็กชายวัย 11 ขวบ นักเรียนชั้น ป.5 โรงเรียนแห่งหนึ่ง ถูกพ่อแท้ๆ เมาสุราแล้วทำร้ายร่างกายเป็นประจำจนทนไม่ไหว ต้องหนีออกจากบ้านมาขออาศัยอยู่บ้านป้า และรับจ้างกรีดยาง เพื่อหารายได้ส่งตัวเองเรียน ครอบครัวมีฐานะยากจน ที่จังหวัดนครพนม นั้น ตนขอชื่นชมในความขยันหมั่นเพียรและจิตใจที่เข้มแข็ง ในการต่อสู้ชีวิตด้วยการทำงานหารายได้เพื่อเป็นทุนการศึกษาของตนเอง โดยไม่ย่อถ้อต่อปัญหาที่กำลังประสบอยู่และนำมาเป็นอุปสรรคในการดำเนินชีวิต นับเป็นแบบอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและ ความมั่นคงของมนุษย์จังหวัดนครพนม (พมจ.นครพนม) พร้อมทีม พม. One Home จังหวัดนครพนม ลงพื้นที่เยี่ยมบ้านเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็ก พร้อมทั้งสิ่งของเครื่องใช้ที่จำเป็น อุปกรณ์การเรียน และเงินสงเคราะห์ อีกทั้งให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย และ หาแนวทางร่วมกับหน่วยงานที่เกี่ยวข้องในพื้นที่เพื่อการดูแลเด็กที่เหมาะสมในระยะยาวต่อไป สำหรับกรณีชายวัย 53 ปี ป่วยเป็นโรคอัมพฤกษ์ นอนป่วยติดเตียง ช่วยเหลือตัวเองไม่ได้ อาศัยอยู่กับพี่ชายแก่ชราวัย 63 ปี ป่วยเป็นวัณโรค และมีอาการไอตลอดเวลา ซึ่งทั้ง 2 คน อาศัยในเพิงพักสภาพเก่าทรุดโทรม ไม่มีไฟฟ้าใช้ อาศัยเพียงเบี้ยยังชีพผู้สูงอายุ และเบี้ยความพิการสำหรับใช้ประทังชีวิต ที่จังหวัดสุรินทร์ และกรณีหญิงชราวัย 82 ปี ถูกลูกแท้ๆ ถึง 6 คน ทอดทิ้งไว้ไม่ดูแล และทิ้งหลานเล็กๆ ไว้ให้เลี้ยงดูอีก 2 คน ซึ่งทั้งหมดอาศัยอยู่ในบ้านสภาพเก่าทรุดโทรม ครอบครัวมีฐานะยากจน อาศัยเพียงเบี้ยยังชีพผู้สูงอายุสำหรับใช้ประทังชีวิต ที่จังหวัดสุรินทร์ เช่นเดียวกัน นั้น ได้กำชับให้พัฒนาสังคมและความมั่นคงของมนุษย์จังหวัดสุรินทร์ (พมจ.สุรินทร์) พร้อมทีม พม. One Home จังหวัดสุรินทร์ ลงพื้นที่เยี่ยมบ้านเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจกระทรวง พม. พร้อมทั้งสิ่งของเครื่องใช้ ที่จำเป็นและเงินสงเคราะห์ อีกทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลให้การรักษาพยาบาลผู้ป่วยอย่างใกล้ชิด การปรับปรุงซ่อมแซมที่อยู่อาศัยให้ถูกสุขลักษณะและเหมาะสมกับการใช้ชีวิตประจำวันสำหรับผู้สูงอายุและผู้ป่วย การศึกษาอย่างต่อเนื่องของเด็ก การให้คำปรึกษาแนะนำเพื่อขอรับ สิทธิสวัสดิการที่พึงได้รับตามกฎหมาย และหาแนวทางในการช่วยเหลือดูแลทั้ง 2 ครอบครัวผู้ด้อยโอกาสดังกล่าว ในระยะยาวต่อไป ทั้งนี้ หากประชาชนที่ประสบปัญหาทางสังคมและต้องการขอความช่วยเหลือ สามารถโทรแจ้ง ศูนย์ช่วยเหลือสังคม สายด่วน 1300 บริการฟรี 24 ชั่วโมง ทั้งนี้ กระทรวง พม. พร้อมประสานหน่วยงานที่เกี่ยวข้อง เพื่อให้ความช่วยเหลืออย่างเต็มที่
นายสุทธิ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีเด็กหญิงวัย 7 ขวบ พิการทางการได้ยินและพิการทางสติปัญญาตั้งแต่กำเนิดอาศัยอยู่กับผู้เป็นยาย เนื่องจากแม่เสียชีวิตและพ่อทอดทิ้งไป ครอบครัวมีฐานะยากจน ที่จังหวัดปราจีนบุรี นั้น พัฒนาสังคมและความมั่นคงของมนุษย์จังหวัดปราจีนบุรี (พมจ.ปราจีนบุรี) พร้อมทีม พม. One Home จังหวัดปราจีนบุรี และหน่วยงานที่เกี่ยวข้องในพื้นที่ได้ลงพื้นที่เพื่อมอบสิ่งของอุปโภคบริโภคที่จำเป็น โดยเด็กได้รับเบี้ยความพิการและยายได้รับบัตรสวัสดิการแห่งรัฐเรียบร้อยแล้ว ทั้งนี้ ยังได้ประสานความร่วมมือกับหน่วยงานที่เกี่ยวข้องในพื้นที่ติดตามดูแลช่วยเหลือครอบครัวดังกล่าวอย่างต่อเนื่องและสม่ำเสมอต่อไป

ที่มา : https://www.thaigov.go.th/news/contents/details/17493
