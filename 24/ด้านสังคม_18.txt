รัฐบาลไทย-ข่าวทำเนียบรัฐบาล-สธ. ห่วงผู้สูงอายุ เด็กเล็กเสี่ยงไข้หวัดใหญ่ โรคระบบทางเดินหายใจช่วงฤดูหนาว แนะดูแลร่างกายให้อบอุ่น

วันเสาร์ที่ 15 ธันวาคม 2561
สธ. ห่วงผู้สูงอายุ เด็กเล็กเสี่ยงไข้หวัดใหญ่ โรคระบบทางเดินหายใจช่วงฤดูหนาว แนะดูแลร่างกายให้อบอุ่น
กระทรวงสาธารณสุข ห่วงสุขภาพผู้สูงอายุ เด็กเล็ก และ ผู้มีโรคประจำตัว เสี่ยงป่วยเป็นไข้หวัดใหญ่ในช่วงฤดูหนาว แนะนำประชาชนดูแลร่างกายให้อบอุ่นป้องกันการเจ็บป่วย และอันตรายจากภาวะอุณหภูมิเปลี่ยนแปลง
กระทรวงสาธารณสุข ห่วงสุขภาพผู้สูงอายุ เด็กเล็ก และ ผู้มีโรคประจำตัว เสี่ยงป่วยเป็นไข้หวัดใหญ่ในช่วงฤดูหนาว แนะนำประชาชนดูแลร่างกายให้อบอุ่นป้องกันการเจ็บป่วย และอันตรายจากภาวะอุณหภูมิเปลี่ยนแปลง
นายแพทย์สุขุม กาญจนพิมาย ปลัดกระทรวงสาธารณสุข กล่าวว่า ขณะนี้ประเทศไทยได้เข้าสู่ฤดูหนาวแล้ว กระทรวงสาธารณสุขมีความห่วงใยในสุขภาพของประชาชน โดยเฉพาะในกลุ่มผู้สูงอายุเด็กเล็ก และผู้มีโรคประจำตัว ซึ่งร่างกายอาจปรับตัวไม่ทัน เกิดการเจ็บป่วยง่ายโดยเฉพาะโรคเกี่ยวกับระบบทางเดินหายใจ เช่น ไข้หวัดโรคไข้หวัดใหญ่ หอบหืด หรือหลอดลมอักเสบ รวมถึงปอดบวมด้วย เนื่องจากเป็นกลุ่มเสี่ยงร่างกายมีภูมิต้านทานโรคต่ำ ต้องระมัดระวังเป็นพิเศษต้องสวมเสื้อผ้าให้ความอบอุ่นร่างกายอย่างเพียงพอ และเด็กอายุต่ำกว่า 5 ขวบที่อยู่ในพื้นที่อากาศหนาวเย็น เป็นกลุ่มที่มีความเสี่ยงเจ็บป่วยได้ง่าย
ดังนั้นจึงควรทำให้ร่างกายอบอุ่นเสมอ และเครื่องกันหนาว รับประทานอาหารที่มีประโยชน์ ออกกำลังกายอย่างเหมาะสม ควรให้อยู่ในบริเวณที่อบอุ่น และไม่ควรนำเด็กไปไว้ใกล้บริเวณที่มีการก่อไฟเพราะควันไฟจะระคายเคืองเยื่อบุทางเดินหายใจเด็กทำให้ป่วยได้  หลีกเลี่ยงการอยู่ในที่แออัด หากเป็นหวัด ควรนอนพักที่บ้านล้างมือบ่อยๆ เพื่อป้องกันการแพร่กระจายโรคหากมีไข้สูง ควรหลีกเลี่ยง ยาแอสไพริน แนะนำเช็ดตัวบ่อยๆ  หากกินยาลดไข้แล้วไม่ดีขึ้นภายใน 1- 2 วัน ให้รีบพบแพทย์ป้องกันภาวะแทรกซ้อน นายแพทย์สุขุมกล่าว
นอกจากนี้ สำหรับกลุ่มนักท่องเที่ยวที่เดินทางไปสัมผัสอากาศหนาวเย็น การดื่มเหล้าไม่สามารถแก้หนาว ได้ควรหลีกเลี่ยงการอาบน้ำเย็นจัด สำหรับการใช้เครื่องทำน้ำอุ่นระบบแก๊สขอให้เปิดพัดลมดูดอากาศทุกครั้ง หรือแง้มหน้าต่างไว้หากไม่มีพัดลมดูดอากาศ ถ้ามีอาการหน้ามืด วิงเวียน คลื่นไส้อาเจียน ให้รีบออกจากห้องน้ำและขอความช่วยเหลือทันที ส่วนผู้ที่มีโรคประจำตัวต้องเตรียมยาที่ใช้ประจำตัวติดตัวไปด้วยเสมอ
******************* 15 ธันวาคม 2561

ที่มา : https://www.thaigov.go.th/news/contents/details/17517
