รัฐบาลไทย-ข่าวทำเนียบรัฐบาล-กรมบัญชีกลางเผยสามารถใช้บัตรสวัสดิการแห่งรัฐแบบบัตรแมงมุม และบัตร EMV เวอร์ชั่น 4.0 กับรถโดยสาร ขสมก. ได้ทุกคัน ตั้งแต่วันที่ 8 มี.ค. 62

วันอังคารที่ 12 มีนาคม 2562
กรมบัญชีกลางเผยสามารถใช้บัตรสวัสดิการแห่งรัฐแบบบัตรแมงมุม และบัตร EMV เวอร์ชั่น 4.0 กับรถโดยสาร ขสมก. ได้ทุกคัน ตั้งแต่วันที่ 8 มี.ค. 62
กรมบัญชีกลางเปิดเผย ผู้ถือบัตรสวัสดิการแห่งรัฐแบบบัตรแมงมุม และบัตร Contactless สามารถชำระค่าโดยสารรถเมล์ของ ขสมก. ทุกคัน ได้ทั้งรถโดยสารธรรมดา และรถโดยสารปรับอากาศ จำนวน 3,000 คัน ตั้งแต่วันที่ 8 มีนาคม 2562 เป็นต้นไป
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า การใช้บัตรสวัสดิการแห่งรัฐชำระค่าโดยสารรถเมล์ขององค์การขนส่งมวลชนกรุงเทพ (ขสมก.) สามารถใช้กับบัตรสวัสดิการแห่งรัฐทั้งแบบบัตรแมงมุม (บัตรสวัสดิการแห่งรัฐเวอร์ชั่น 2.0 และบัตรสวัสดิการแห่งรัฐที่ลงทะเบียนกับรถไฟฟ้าขนส่งมวลชนแห่งประเทศไทย (รฟม.) เวอร์ชั่น 2.5) และบัตร Contactless (บัตรสวัสดิการแห่งรัฐของผู้ที่ลงทะเบียนรอบตกหล่น ซึ่งเป็นบัตร EMV เวอร์ชั่น 4.0) ของผู้ที่ลงทะเบียนในเขต กทม. นนทบุรี อยุธยา ปทุมธานี นครปฐม สมุทรปราการ และสมุทรสาคร ซึ่งเดิมจะใช้ชำระค่าโดยสารรถเมล์ของ ขสมก. ได้เฉพาะบัตร Contactless เท่านั้น  โดยบัตรทั้ง 2 แบบดังกล่าว สามารถใช้ชำระค่าโดยสารรถเมล์ของ ขสมก. ทั้งรถโดยสารธรรมดา และรถโดยสารปรับอากาศ จำนวน 3,000 คัน ตั้งแต่วันที่ 8 มีนาคม 2562 เป็นต้นไป
อธิบดีกรมบัญชีกลาง กล่าวเพิ่มเติมว่า ผู้ถือบัตรสวัสดิการแห่งรัฐที่ได้รับบัตรแมงมุม และบัตร Contactless  จะได้รับวงเงินค่าโดยสารรถ ขสมก./รถไฟฟ้า จำนวนเงิน 500 บาท/คน/เดือน ซึ่งเป็นการช่วยแบ่งเบาภาระค่าใช้จ่ายในการเดินทางให้แก่ผู้มีสิทธิ เพื่อยกระดับคุณภาพชีวิตของผู้มีสิทธิได้อย่างยั่งยืน หากผู้ใช้บัตรมีข้อสงสัยสามารถติดต่อ Call Center บัตรสวัสดิการแห่งรัฐ หมายเลขโทรศัพท์ 02-109-2345 หรือ Call Center กรมบัญชีกลาง หมายเลขโทรศัพท์ 02-270-6400 กด 3 ในวันและเวลาราชการ

ที่มา : https://www.thaigov.go.th/news/contents/details/19261
