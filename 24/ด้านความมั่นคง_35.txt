รัฐบาลไทย-ข่าวทำเนียบรัฐบาล-รมว.ทส. เป็นประธานมอบเงินสมทบมูลนิธิผู้พิทักษ์ป่า

วันศุกร์ที่ 21 ธันวาคม 2561
รมว.ทส. เป็นประธานมอบเงินสมทบมูลนิธิผู้พิทักษ์ป่า
รมว.ทส. เป็นประธานมอบเงินสมทบมูลนิธิผู้พิทักษ์ป่า
วันนี้ 21 ธันวาคม 2561 เวลา 13.00 น. ณ กระทรวงทรัพยากรธรรมชาติและสิ่งแวดล้อม พลเอกสุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้เกียรติเป็นประธานในการมอบเงินสมทบมูลนิธิผู้พิทักษ์ป่า จำนวน 1,000,000 บาท จากนายบัณฑิต สะเพียรชัย กรรมการผู้จัดการใหญ่ บริษัท พีซีพีจี จำกัด (มหาชน) โดยมีพลเอกเอกชัย จันทร์ศรี ผู้ช่วยรัฐมนตรีประจำกระทรวงทรัพยากรธรรมชาติและสิ่งแวดล้อม นายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อม นายธัญญา เนติธรรมกุล อธิบดีกรมอุทยานแห่งชาติ สัตว์ป่า และพันธุ์พืช นายจตุพร บุรุษพัฒน์ อธิบดีกรมทรัพยากรทางทะเลและชายฝั่ง ผู้บริหาร ทส. และคณะผู้บริหารของบริษัท บีซีพีจี จำกัด (มหาชน) ร่วมเป็นสักขีพยาน
บริษัท บีซีพีจี จำกัด (มหาชน) ได้จัดโครงการ "งดให้ เพื่อให้" ภายใต้โครงการ "Breath of the World " ซึ่งเป็นหนึ่งในโครงการตอบแทนสังคม หรือ ต่อลมหายใจให้โลก โดยการร่วมปรับปรุงและฟื้นฟูทรัพยากรธรรมชาติผ่านแนวคิด งดจัดทำของขวัญปีใหม่ เพื่อนำเงินไปมอบให้หน่วยงาน องค์กร หรือบุคคลที่เป็นผู้เสียสละ ดูแล รักษา และอนุรักษ์สิ่งแวดล้อม ในการนี้บริษัท บีซีพีจี จำกัด (มหาชน)จึงได้มอบเงิน จำนวน 1,000,000 บาท สมทบมูลนิธิผู้พิทักษ์ป่า เพื่อช่วยเหลือเจ้าหน้าที่พิทักษ์ป่า และเจ้าหน้าที่พิทักษ์ทะเล ครอบครัวผู้ปฎิบัติงาน และส่งเสริมดูแลรักษาฟื้นฟูระบบนิเวศทรัพยากรธรรมชาติทั้งทางบกและทางทะเล และในโอกาสนี้พลเอกสุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อมได้มอบเกียรติบัตรให้ บริษัท บีซีพีจี จำกัด (มหาชน) เพื่อเป็นการขอบคุณ

ที่มา : https://www.thaigov.go.th/news/contents/details/17684
