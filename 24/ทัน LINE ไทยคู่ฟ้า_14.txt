รัฐบาลไทย-ข่าวทำเนียบรัฐบาล-​เตือนภัย! รับมือ “พายุปาบึก” (PABUK)

วันพฤหัสบดีที่ 3 มกราคม 2562
​เตือนภัย! รับมือ “พายุปาบึก” (PABUK)
--
กรมอุตุนิยมวิทยาประกาศเตือน 16 จังหวัด ให้ระมัดระวังและเตรียมรับมือพายุโซนร้อน “ปาบึก” (PABUK) ในช่วงวันที่ 3 - 5 ม.ค. 62 โดยพื้นที่ภาคใต้จะมีฝนตกเพิ่มมากขึ้นและมีฝนตกหนักมากบางแห่ง ซึ่งอาจทำให้เกิดน้ำท่วมฉับพลันและน้ำป่าไหลหลากได้
โดยวันที่ 3 - 4 ม.ค. 62 จะมีฝนตกหนักถึงหนักมากบางแห่งกับมีลมแรงบริเวณจังหวัดชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส กระบี่ ตรัง และสตูล
วันที่ 5 ม.ค. 62 จะมีฝนตกเป็นบริเวณกว้าง มีฝนตกหนักถึงหนักมากบางแห่ง กับมีลมแรงบริเวณจังหวัดเพชรบุรี ประจวบคีรีขันธ์ ชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส ระนอง พังงา ภูเก็ต กระบี่ ตรัง และสตูล
ส่วนคลื่นลมบริเวณอ่าวไทยมีกำลังแรงขึ้น คลื่นสูง 3 - 5 เมตร ทะเลอันดามันมีคลื่นสูง 2 - 3 เมตร
“จึงขอให้ประชาชนที่อาศัยอยู่บริเวณชายฝั่งภาคใต้ฝั่งตะวันออกระวังอันตรายจากคลื่นลมแรงที่พัดเข้าหาฝั่ง ชาวเรือควรเดินเรือด้วยความระมัดระวัง และเรือเล็กควรงดออกจากฝั่ง”
รัฐบาลเตรียมพร้อมรับมืออย่างไร ?
ขณะนี้ทุกหน่วยได้แจ้งเตือนไปยังประชาชนในพื้นที่และทั่วประเทศ โดยเฉพาะผู้ที่ทำประมง ท่องเที่ยว และเดินทางไปมาแถบฝั่งอ่าวไทยและอันดามัน
กระทรวงมหาดไทยได้สั่งการผู้ว่าราชการจังหวัดทุกจังหวัดในพื้นที่และพื้นที่ใกล้เคียงให้เตรียมพร้อมอย่างเต็มที่ทั้งการเตือนภัย แจ้งข่าว ป้องกันภัย และการช่วยเหลือเมื่อเกิดภัย รวมทั้งเตรียมพร้อมกำลังพล เรือกู้ภัย เรือท้องแบน เครื่องสูบน้ำ รถปฏิบัติการเคลื่อนย้ายผู้ประสบภัย รถผลิตน้ำดื่ม เพื่อให้ความช่วยเหลือพี่น้องประชาชน
กระทรวงเกษตรและสหกรณ์ได้เร่งพร่องน้ำในลำน้ำ เขื่อนขนาดใหญ่และขนาดกลางที่อยู่ในความรับผิดชอบ เพื่อเพิ่มพื้นที่รับน้ำจากฝนที่ตกลงมา และขุดลอกคลองกำจัดสิ่งกีดขวางทางน้ำ
ศูนย์ปฏิบัติการน้ำอัจฉริยะ (SWOC) เตรียมพร้อมเฝ้าระวังติดตามสถานการณ์น้ำ ตั้งแต่จังหวัดเพชรบุรีไปจนถึงจังหวัดนราธิวาส ตลอด 24 ชั่วโมง พร้อมทั้งติดตั้งเครื่องสูบน้ำ เครื่องผลักดันน้ำ และเครื่องจักรกลอื่น ๆ ในพื้นที่เสี่ยงภัย
กระทรวงสาธารณสุขเปิดศูนย์ปฏิบัติการด้านการแพทย์และสาธารณสุข (EOC) ให้สถานพยาบาลทุกแห่ง เตรียมพร้อมขนย้ายอุปกรณ์เครื่องมือแพทย์และเตรียมแผนอพยพเคลื่อนย้ายผู้ป่วย โดยหาสถานที่สำรองที่ปลอดภัยไว้ให้บริการ และเตรียมสำรองยาชุดน้ำท่วม 50,000 ชุด ยารักษาโรคน้ำกัดเท้า หน้ากากอนามัย เสื้อชูชีพ อย่างพร้อมเพรียง
ทำไมต้องเรียกว่าพายุ “ปาบึก”?
สำหรับชื่อพายุโซนร้อน “ปาบึก” เป็นหนึ่งในชื่อที่สมาชิกของคณะกรรมการพายุไต้ฝุ่นขององค์การอุตุนิยมวิทยาโลก (World Meteorological Organizations Typhoon Committee) ได้กำหนดไว้ เป็นชื่อของพายุหมุนเขตร้อนที่ก่อตัวทางด้านมหาสมุทรแปซิฟิกด้านตะวันตกตอนบนและทะเลจีนใต้
เป็นชื่อที่ สปป.ลาว เป็นผู้เสนอไว้ ซึ่งหมายถึง “ปลาบึก” นั่นเอง
พายุปาบึกได้ก่อตัวขึ้นบริเวณทะเลจีนใต้ เริ่มตั้งแต่วันที่ 31 ธ.ค. 61 ในลักษณะของหย่อมความกดอากาศต่ำ ก่อนที่จะก่อตัวมีระดับความรุนแรงมากขึ้นตามลำดับ กลายเป็นพายุโซนร้อนในช่วงเช้าของวันที่ 1 ม.ค. 62 และคาดว่าจะขึ้นฝั่งไทยราววันที่ 4 - 5 ม.ค. 62
ดังนั้น จึงขอเตือนภัยมายังพี่น้องประชาชนในพื้นที่และผู้ที่รับทราบข่าว ให้ช่วยกันส่งต่อแจ้งข่าวบอกกล่าวญาติพี่น้องและคนใกล้ชิด เพื่อเตรียมป้องกันภัยที่อาจเกิดขึ้นในระยะนี้
และขอให้ทุกคนติดตามข่าวพยากรณ์อากาศ และประกาศเตือนภัยจากทางราชการอย่างใกล้ชิด เพื่อความปลอดภัย
----------------------
ภาพ / ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/17891
