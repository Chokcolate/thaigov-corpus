รัฐบาลไทย-ข่าวทำเนียบรัฐบาล-บสย. แต่งตั้ง นายบรรยง วิเศษมงคลชัย นั่งประธานกรรมการ บสย. คนใหม่

วันอังคารที่ 12 มีนาคม 2562
บสย. แต่งตั้ง นายบรรยง วิเศษมงคลชัย นั่งประธานกรรมการ บสย. คนใหม่
คณะกรรมการ บสย. มีมติแต่งตั้งนายบรรยง วิเศษมงคลชัย ดำรงตำแหน่งประธานกรรมการ บสย. มีผลตั้งแต่วันที่ 11 มี.ค.2562 เป็นต้นไป แทนนายสุรชัย ดนัยตั้งตระกูล ซึ่งครบวาระการดำรงตำแหน่งเนื่องจากเกษียณอายุ เมื่อวันที่ 10 มี.ค.2562
คณะกรรมการบรรษัทประกันสินเชื่ออุตสาหกรรมขนาดย่อม (บสย.) มีมติแต่งตั้ง นายบรรยง วิเศษมงคลชัย ดำรงตำแหน่งประธานกรรมการ บสย. มีผลตั้งแต่วันที่ 11 มีนาคม 2562 เป็นต้นไป แทนนายสุรชัย ดนัยตั้งตระกูล ซึ่งครบวาระการดำรงตำแหน่งเนื่องจากเกษียณอายุ เมื่อวันที่ 10 มีนาคม ที่ผ่านมา
นายบรรยง วิเศษมงคลชัย ประธานกรรมการ บสย. ปัจจุบันอายุ 61 ปี สำเร็จการศึกษาปริญญาโททางกฎหมาย, Temple University, School of Law, Philadelphia, Pennsylvania, ประเทศสหรัฐอเมริกา และปริญญาตรี นิติศาสตร์บัณฑิต มหาวิทยาลัยธรรมศาสตร์ และผ่านการอบรมหลักสูตร  Mini MBA จุฬาลงกรณ์มหาวิทยาลัย หลักสูตรนักเรียนปลัดอำเภอ รุ่นที่ 48 วิทยาลัยการปกครอง (นปอ.) หลักสูตรผู้บริหารระดับสูง รุ่นที่ 5 สถาบันวิทยาการตลาดทุน (วตท.) และหลักสูตร Director Accreditation Program (DAP) รุ่นที่ 119/2558 สมาคมส่งเสริมสถาบันกรรมการบริษัทไทย (IOD)
นอกจากนี้ ยังดำรงตำแหน่ง กรรมการและประธานคณะกรรมการบริหาร บริษัทบริหารสินทรัพย์ กรุงเทพพาณิชย์ จำกัด (มหาชน) และกรรมการ บริษัท เอเบิ้ล แอสเสท กรุ๊ป จำกัด โดยมีประสบการณ์การทำงานในตำแหน่งสำคัญ ได้แก่ กรรมการผู้จัดการใหญ่ บริษัทบริหารสินทรัพย์ กรุงเทพพาณิชย์ จำกัด (บสก.) และผู้เชี่ยวชาญพิเศษด้านการบริหารจัดการสินทรัพย์ด้อยคุณภาพ
การขึ้นดำรงตำแหน่งประธานกรรมการ บสย. จะช่วยเสริมสร้างความแข็งแกร่งของคณะกรรมการ บสย.  เพิ่มโอกาสการขยายฐานผู้ประกอบการ  และดำรงไว้ซึ่งบทบาทสำคัญในการช่วยผู้ประกอบการ SMEs เข้าถึงแหล่งทุน เพิ่มขีดความสามารถในการแข่งขัน พัฒนาศักยภาพ SMEs  และเสริมความแข็งแกร่งด้านการบริหารจัดการแก้ไขหนี้ด้อยคุณภาพของ บสย. ด้วย

ที่มา : https://www.thaigov.go.th/news/contents/details/19283
