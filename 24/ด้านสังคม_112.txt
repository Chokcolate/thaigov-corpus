รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ ลงพื้นที่ ช่วงครม.สัญจร เชียงใหม่-ลำปาง ดูความพร้อมศูนย์อุตุนิยมวิทยาภาคเหนือ

วันจันทร์ที่ 14 มกราคม 2562
รมว.กระทรวงดิจิทัลฯ ลงพื้นที่ ช่วงครม.สัญจร เชียงใหม่-ลำปาง ดูความพร้อมศูนย์อุตุนิยมวิทยาภาคเหนือ
รมว.กระทรวงดิจิทัลฯ
รมว.กระทรวงดิจิทัลฯ ลงพื้นที่ ช่วงครม.สัญจร เชียงใหม่-ลำปาง ดูความพร้อมศูนย์อุตุนิยมวิทยาภาคเหนือ เผยนำระบบ ISO 9001:2015 มาใช้วิเคราะห์ สภาวะอากาศ อากาศการบิน และปรากฎการณ์ธรรมชาติ  มั่นใจเกิดความแม่นยำในการแจ้งเตือนล่วงหน้า สร้างความปลอดภัยในชีวิตและทรัพย์สินของประชาชน
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม เปิดเผยถึงการลงพื้นที่ตรวจราชการช่วงครม.สัญจร ระหว่างวันที่ 13 – 15 มกราคม 2562 จังหวัดเชียงใหม่ และลำปาง ซึ่งได้มีโอกาสติดตามความพร้อม “การให้บริการข้อมูลคุณภาพด้านอุตุนิยมวิทยาการบินแก่ผู้รับบริการด้วยระบบ ISO 9001:2015 เพื่อความปลอดภัยในชีวิตและทรัพย์สินของประชาชน” ณ ศูนย์อุตินิยมวิทยาภาคเหนือ ตำบลสุเทพ อำเภอเมือง จังหวัดเชียงใหม่ กรมอุตุนิยมวิทยา เป็นหน่วยงานในสังกัดกระทรวงดิจิทัลเพื่อเศรษฐกิจและสังคม มีภารกิจการตรวจ เฝ้าระวัง ติดตาม รายการสภาวะอากาศ อากาศการบิน และปรากฎการณ์ธรรมชาติ รวมทั้งให้ความรู้ และบริการด้านอุตุนิยมวิทยาด้วยความถูกต้อง รวดเร็ว แม่นยำ และทันเหตุการณ์ ในพื้นที่ภาคเหนือ
โดยศูนย์อุตุนิยมวิทยาภาคฯ ทำหน้าที่ควบคุมดูแลการปฎิบัติงานของสถานีอุตุนิยมวิทยาในการตรวจ เฝ้าระวัง รายงานและเตือนสภาวะอากาศและอากาศเพื่อการบิน รวมทั้งแผ่นดินไหวในพี้นที่รับผิดชอบ และทำการตรวจ เฝ้าระวัง ติดตาม ศึกษา และวิคราะห์สภาวะอากาศ ตลอดจนแลกเปลี่ยนข้อมูลอุตุนิยมวิทยาในเขตพื้นที่รับผิดชอบ เพื่อพยากรณ์อากาศ และออกคำเตือนภัยธรรมชาติ ที่เกิดขึ้นในพื้นที่ได้อย่างแม่นยำ ลดความเสียหายที่อาจจะเกิดขึ้น
ทั้งนี้ข้อมูลด้านอุตุนิยมดังกล่าวจะต้องเป็นไปตามข้อกำหนดขององค์การอุตุนิยมวิทยาโลก (WMO) และองค์การการบินพลเรือนระหว่างประเทศ (ICAO) เพื่อความปลอดภัย ประหยัด และมีประสิทธิภาพแก่เครื่องบิน ปัจจุบันมีสถานีบริการด้านอุตุนิยมวิทยาการบิน จำนวน 11 แห่ง ใน 11 ท่าอากาศยานภาคเหนือ ได้แก่ เชียงใหม่ เชียงราย แม่ฮ่องสอน ลำปาง แพร่ น่าน แม่สอด ตาก พิษณุโลก เพชรบูรณ์ สุโขทัย ทั้งนี้เพื่อให้การบริการข้อมูลคุณภาพด้านอุตุนิยมวิทยาการบินมีคุณภาพ ดังนั้นศูนย์ฯภาคเหนือจึงต้องสร้างระบบงานด้านอุตุนิยมวิทยาการบินโดยนำระบบ ISO 9001:2015 มาประยุกต์ใช้เพิ่อความปลอดภัยในชีวิตและทรัพย์สินของประชาชน
“กรมอุตุนิยมวิทยา เป็นหน่วยงานในสังกัดกระทรวงดิจิทัลเพื่อเศรษฐกิจและสังคม ซึ่งมีภารกิจเกี่ยวกับการบริหารจัดการด้านอุตุนิยมวิทยา ซึ่งรวมทั้งการตรวจและพยากรณ์อากาศเพื่อการบินด้วย ทั้งนี้สนามบินเชียงใหม่เป็นสนามบิน Inter Airport ที่มีจำนวนเที่ยวบินทั้งภายใน และต่างประเทศขึ้นและลงวันละหลายๆเที่ยวบิน โดยพี่น้องประชาชนและผู้รับบริการ มั่นใจคุณภาพการบริการและความปลอดภัยได้ เนื่องจากศูนย์อุตุนิยมวิทยาภาคเหนือนำระบบ ISO 9001:2015 มาประยุกต์ใช้เพื่อความปลอดภัยในชีวิตและทรัพย์สินของประชาชน โดยเฉพาะข้อมูลด้านอุตุนิยมวิทยาการบินภายในศูนย์อุตุนิยมวิทยาภาคเหนือก่อน และจะขยายระบบ ISO 9001:2015 ออกสู่ท่าอากาศยานอื่นในพื้นที่รับผิดชอบทั้ง 11 สนามบิน “ ดร.พิเชฐ กล่าว นอกจากนี้ สำหรับการแก้ปัญหาหมอกควันที่เกิดจากเผาป่า นับว่าเป็นปัจจัยที่สำคัญอย่างยิ่งอีกประการหนี่งของการนำเครื่องบิน ขึ้น-และลง ในส่วนนี้ทางกรมอุตุนิยมวิทยามีการสนับสนุนหรือบูรณาการข้อมูลร่วมกับหน่วยงานอื่นในรับมือไว้เป็นอย่างดี
สำหรับการเยี่ยมชมติดตามถึงความพร้อมในการปฎิบัติงานของผู้เกี่ยวข้อง ภายในศูนย์อุตุนิยมวิทยาภาคเหนือในครั้งนี้ เพื่อให้กำลังใจเจ้าหน้าที่ รวมทั้งแลกเปลี่ยนประสบการณ์ การวิเคราะห์สภาวะอากาศ นำไปสูการแจ้งเตือนประชาชนหากเกิดภัยธรรมชาติ ซึ่งเป็นบทบาทสำคัญของศูนย์ฯเพื่อเตือนภัยล่วงหน้า เชื่อว่าการบริการด้วยระบบ ISO 9001:2015 เป็นระบบที่มาตรฐานสากล ซึ่งจะลดผลกระทบ และความเสียหายที่จะเกิดขึ้นตามมา เพราะการแจ้งเตือนล่วงหน้าอย่างถูกต้องและแม่นยำนั้นจะลดความเสียหายอันเกิดจากภัยธรรมชาติได้อย่างมหาศาล ดูจากเหตุการณ์พายุโซนร้อนปาบึก ที่กรมอุตุนิยมวิทยามีประกาศแจ้งเตือนและรายงานสถานการณ์ตลอด 24 ชั่วโมง ทำให้ทุกหน่วยงานมีการบูรณาการเตรียมการรับมือ เข้ามาช่วยดูแลพี่น้องประชาชนในพื้นที่เกิดภัยได้อย่างทันการณ์
*******************

ที่มา : https://www.thaigov.go.th/news/contents/details/18118
