รัฐบาลไทย-ข่าวทำเนียบรัฐบาล-มหาดไทย จัดสัมมนาเพิ่มประสิทธิภาพการทำงานผู้ตรวจราชการหน่วยงานในสังกัด  เน้นถูกต้อง โปร่งใส ตรวจสอบได้ และสร้างความมั่นใจให้กับประชาชน

วันพุธที่ 19 ธันวาคม 2561
มหาดไทย จัดสัมมนาเพิ่มประสิทธิภาพการทำงานผู้ตรวจราชการหน่วยงานในสังกัด  เน้นถูกต้อง โปร่งใส ตรวจสอบได้ และสร้างความมั่นใจให้กับประชาชน
มหาดไทย จัดสัมมนาเพิ่มประสิทธิภาพการทำงานผู้ตรวจราชการหน่วยงานในสังกัด เน้นถูกต้อง โปร่งใส ตรวจสอบได้ และสร้างความมั่นใจให้กับประชาชน
วันนี้ (19 ธ.ค. 61) เวลา 09.30 น. นายสนิท ขาวสอาด หัวหน้าผู้ตรวจราชการกระทรวงมหาดไทย ได้รับมอบหมายจากนายฉัตรชัย พรหมเลิศ ปลัดกระทรวงมหาดไทย เป็นประธานเปิดการสัมมนาโครงการเพิ่มประสิทธิภาพการตรวจราชการของกระทรวงมหาดไทย  เพื่อป้องกันการทุจริตและประพฤติมิชอบในหน่วยงานของรัฐ ประจำปีงบประมาณ พ.ศ. 2562 รุ่นที่ 1 จัดขึ้นระหว่างวันที่ 19 – 20 ธันวาคม 2561 ณ โรงแรมโกลเด้นทิวลิป ซอฟเฟอริน กรุงเทพมหานคร จัดโดย สำนักตรวจราชการและเรื่องราวร้องทุกข์ สำนักงานปลัดกระทรวงมหาดไทย โดยมีวัตถุประสงค์เพื่อพัฒนา และเสริมสร้างองค์ความรู้ ทักษะ และสมรรถนะที่จำเป็นในการตรวจราชการที่มุ่งผลสัมฤทธิ์เชิงยุทธศาสตร์ และการติดตาม กำกับดูแล เพื่อป้องกันการทุจริตและประพฤติมิชอบในหน่วยงานภาครัฐเชิงรุก รวมทั้งเป็นการเสริมสร้างเครือข่ายในการตรวจราชการของกระทรวงมหาดไทยให้เข้มแข็งและมีประสิทธิภาพมากยิ่งขึ้น โดยมีกลุ่มเป้าหมาย ประกอบด้วย ผู้ตรวจราชการกระทรวงมหาดไทย ผู้ตรวจราชการกรม ผู้ตรวจราชการกรุงเทพมหานคร ผู้ช่วยผู้ตรวจราชการ และเจ้าหน้าที่สนับสนุนการตรวจราชการของหน่วยงานในสังกัดกระทรวงมหาดไทย รวมทั้งสิ้น 193 คน โดยมี นายรัฐพล นราดิศร ผู้อำนวยการสำนักตรวจราชการและเรื่องราวร้องทุกข์ กล่าวรายงาน
โอกาสนี้ หัวหน้าผู้ตรวจราชการกระทรวงมหาดไทย ได้มอบแนวทางการดำเนินงาน พร้อมทั้งปาฐกถาพิเศษ เรื่อง “ทิศทางการตรวจราชการเพื่อขับเคลื่อนมหาดไทย ยุค 4.0” แก่ผู้เข้าร่วมสัมมนาฯ โดยมีใจความาสำคัญตอนหนึ่งว่า... การตรวจราชการนับเป็นกลไกที่มีความสำคัญอย่างยิ่งของการบริหารราชการแผ่นดินในการติดตามความก้าวหน้า รับทราบปัญหาอุปสรรค และยังเป็นการประเมินประสิทธิภาพและประสิทธิผล  ให้เป็นไปตามหลักธรรมาภิบาล รวมทั้งยังเป็นการควบคุม กำกับดูแล และตรวจสอบเพื่อป้องกันการทุจริต และประพฤติมิชอบของหน่วยงานภาครัฐ  ซึ่งต้องมีการปรับปรุงและพัฒนาให้สอดรับกับสภาพแวดล้อมทางสังคม เศรษฐกิจ การเมือง เทคโนโลยี ที่มีการเปลี่ยนแปลงอย่างต่อเนื่อง เพื่อให้พร้อมรับนโยบายรัฐบาล และกระทรวงมหาดไทย ประกอบกับ ปัจจุบันรัฐบาลได้ให้ความสำคัญต่อการพัฒนาพื้นที่ในระดับภาค โดยในปีงบประมาณ 2562 ได้มีการจัดสรรงบประมาณในลักษณะบูรณาการเชิงยุทธศาสตร์ ซึ่งจะก่อให้เกิดการบูรณาการภารกิจและงบประมาณครอบคลุมทั้งงานมิตินโยบาย (Agenda Based) งานมิติพื้นที่ (Area Based) และงานมิติหน่วยงาน (Function Based) ส่งผลให้มีงบประมาณลงไปในระดับพื้นที่มากขึ้น กระทรวงมหาดไทยในฐานะที่กำกับดูแลและอำนวยการให้การบริหารงานการตรวจราชการของกระทรวงมหาดไทยเป็นไปอย่างมีประสิทธิภาพและเกิดประโยชน์สูงสุดต่อประชาชน และประเทศชาติ จึงได้จัดทำโครงการเพิ่มประสิทธิภาพการตรวจราชการของกระทรวงมหาดไทย เพื่อป้องกันการทุจริตและประพฤติมิชอบในหน่วยงานของรัฐ ขึ้น จำนวน 2 รุ่น ซึ่งการสัมมนาในวันนี้จัดเป็นรุ่นแรก เพื่อสร้างมูลค่าเพิ่มให้ทรัพยากรบุคคลด้านการตรวจราชการของกระทรวงมหาดไทยมีองค์ความรู้ และสมรรถนะสูงขึ้น เป็นกลยุทธ์ที่สำคัญอย่างยิ่งต่อความสำเร็จอย่างยั่งยืนขององค์กร
หัวหน้าผู้ตรวจราชการฯ กล่าวเพิ่มเติมว่า ปลัดกระทรวงมหาดไทย ได้ให้ความสำคัญกับการตรวจราชการ โดยได้มีการประชุมมอบนโยบายและแนวทางในการปฏิบัติงานด้านการตรวจราชการ เมื่อวันที่ 22 ตุลาคม 2561 โดยให้ยึดแนวทางการปฏิบัติในการถวายงาน สมเด็จพระเจ้าอยู่หัว  ซึ่งทรงมีพระราโชบายให้ช่วยเหลือประชาชน โดยมีแนวทางการปฏิบัติที่สำคัญ 3 ประการ ได้แก่ 1.ให้ประชาชนที่อยู่ในภาวะทุกข์ร้อนกลับสู่สภาพเดิมโดยเร็ว 2.ในการทำงานทุกงานให้มีแผนเผชิญเหตุไม่ให้เกิดความซ้ำซ้อนที่จะเป็นอุปสรรคให้ เกิดความเสียหาย และมีแผนสำรองสำหรับทางออกทุกกรณี และ 3.ให้น้อมนำกระแสพระราชดำริของในหลวงรัชกาลที่ 9 เป็นแนวทางในการดำเนินงานอย่างต่อเนื่อง พร้อมทั้งได้เน้นย้ำ การประพฤติตนของบุคลากรฯ ให้มีความเหมาะสม ตามหลักคุณธรรมจริยธรรม ระเบียบวินัย และกฎหมาย โดยยึดหลักธรรมาภิบาลในการปฏิบัติหน้าที่ และตอบสนองความต้องการของประชาชน ด้วยความรวดเร็ว ถูกต้อง เสมอภาค โปร่งใส และเป็นธรรม เพื่อสร้างความมั่นใจให้กับประชาชน
ท้ายนี้ หัวหน้าผู้ตรวจราชการกระทรวงมหาดไทย ได้กล่าวย้ำว่า การสัมมนาในครั้งนี้มีความสำคัญยิ่ง ซึ่งผู้เข้าร่วมสัมมนาฯ จะได้รับการถ่ายทอดองค์ความรู้ จากวิทยากรที่มากด้วยประสบการณ์และมีความเชี่ยวชาญเฉพาะด้าน
เพื่อการพัฒนา/ปรับเปลี่ยน กระบวนการทำงานการตรวจราชการให้สอดรับกับการขับเคลื่อนงานในการพัฒนาพื้นที่
ตามภารกิจ โดยการเสริมสร้างองค์ความรู้ ทักษะ และสมรรถนะที่จำเป็นสำหรับงานตรวจราชการ รวมทั้งยังเป็นการแลกเปลี่ยนเรียนรู้แระสบการณ์ร่วมกัน เพื่อให้การปฏิบัติงานมีความเข้มแข็ง พร้อมเป็นกลไกสำคัญของการตรวจราชการ
ในการป้องกันการทุจริต และประพฤติมิชอบของหน่วยงานภาครัฐต่อไป

ที่มา : https://www.thaigov.go.th/news/contents/details/17618
