รัฐบาลไทย-ข่าวทำเนียบรัฐบาล-รมว.มท. เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2562  “ขับรถมีน้ำใจ รักษาวินัยจราจร” สั่งคุมเข้มทุกมาตรการ เน้นบังคับใช้กฎหมาย พร้อมลดปัจจัยเสี่ยงอุ

วันศุกร์ที่ 28 ธันวาคม 2561
รมว.มท. เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2562  “ขับรถมีน้ำใจ รักษาวินัยจราจร” สั่งคุมเข้มทุกมาตรการ เน้นบังคับใช้กฎหมาย พร้อมลดปัจจัยเสี่ยงอุ
รมว.มท. เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2562 “ขับรถมีน้ำใจ รักษาวินัยจราจร” สั่งคุมเข้มทุกมาตรการ เน้นบังคับใช้กฎหมาย พร้อมลดปัจจัยเสี่ยงอุบัติเหตุทางถนน
วันนี้ (27 ธ.ค. 61) เวลา 10.00 น. ณ ห้องประชุม 1 กรมป้องกันและบรรเทาสาธารณภัย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะประธานกรรมการและผู้อำนวยการศูนย์อำนวยการความปลอดภัยทางถนน เป็นประธานพิธีเปิดศูนย์อำนวยการป้องกันและลดอุบัติเหตุทางถนน ประจำปี 2562 เพื่อขับเคลื่อนมาตรการลดปัจจัยเสี่ยง และสร้างความปลอดภัยทางถนน ภายใต้แนวคิด “ขับรถมีน้ำใจ รักษาวินัยจราจร” ดำเนินการเข้มข้นในช่วงวันที่ 27 ธ.ค. 61 – 2 ม.ค. 62 มุ่งเน้นการบังคับใช้กฎหมายอย่างเคร่งครัด เน้นจัดตั้งจุดตรวจ/ด่านชุมชนเฝ้าระวังจุดเสี่ยงอุบัติเหตุ และอำนวยความสะดวกในการเดินทาง เพิ่มความเข้มข้นตามมาตรการพิเศษในพื้นที่เสี่ยงอุบัติเหตุสูง กวดขันวินัยจราจรเข้มข้น คุมเข้มขับรถเร็ว ดื่มแล้วขับ และไม่ใช้อุปกรณ์นิรภัย เพื่อลดความสูญเสียจากอุบัติเหตุทางถนนให้เหลือน้อยที่สุด เพื่อให้พี่น้องประชาชนได้เดินทางสัญจรอย่างปลอดภัยและมีความสุขในช่วงเทศกาลปีใหม่ นอกจากนี้ ในวันนี้ ศปถ. ได้จัดให้มีพิธีลงนามบันทึกข้อตกลงความร่วมมือ (MOU) ในการบูรณาการข้อมูลอุบัติเหตุทางถนนร่วมกัน โดยใช้ข้อมูลเกี่ยวกับการเกิดอุบัติเหตุจาก 3 ฐาน เป็นฐานข้อมูลกลาง คือ ฐานข้อมูลกระทรวงสาธารณสุข ฐานข้อมูลสำนักงานตำรวจแห่งชาติ และฐานข้อมูลบริษัทกลางคุ้มครองผู้ประสบภัยจากรถ จำกัด เพื่อให้การบริหารจัดการข้อมูลอุบัติเหตุฯ มีประสิทธิภาพยิ่งขึ้น
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า เป็นที่ทราบกันดีว่า ในช่วงเทศกาลปีใหม่ของทุกปีจะมีการสัญจรเป็นจำนวนมาก ทำให้อุบัติเหตุทางถนนเพิ่มสูงขึ้นและเป็นช่วงที่มีสถิติอุบัติเหตุทางถนนสูงกว่าในช่วงปกติ รัฐบาลมีความห่วงใยในเรื่องดังกล่าวและได้ให้ความสำคัญในการป้องกันและการเตรียมความพร้อมเพื่อดูแลความปลอดภัยของประชาชน และลดปัญหาอุบัติเหตุทางถนนที่อาจเกิดขึ้นโดยเฉพาะในช่วงปีใหม่ และได้มอบหมายให้ศูนย์อำนวยการความปลอดภัยทางถนน (ศปถ.) บูรณาการทุกหน่วยงานที่เกี่ยวข้องขับเคลื่อนการลดอุบัติเหตุทางถนนอย่างเต็มกำลัง โดยเฉพาะในช่วงของการรณรงค์อย่างเข้มข้น มุ่งดำเนินตามมาตรการลดปัจจัยเสี่ยงอุบัติเหตุที่ครอบคลุมทั้งด้านคน รถ ถนน และสิ่งแวดล้อม ด้วยการบังคับใช้กฎหมายจราจรอย่างเคร่งครัด เน้นคุมเข้มรถจักรยานยนต์ซึ่งเป็นยานพาหนะที่เกิดอุบัติเหตุและมีผู้สูญเสียสูงสุด รวมถึงกวดขันปัจจัยเสี่ยงอุบัติเหตุทั้ง 3 กรณี ได้แก่ ขับรถเร็ว ดื่มแล้วขับ และไม่สวมหมวกนิรภัย ควบคู่กับการสร้างการมีส่วนร่วมในการลดอุบัติเหตุในระดับพื้นที่ตามแนวทางประชารัฐ เพิ่มความเข้มข้นการจัดตั้งจุดตรวจ/ด่านชุมชน จุดสกัด จุดบริการในเส้นทางทั้งสายหลักและสายรอง เส้นทางเชื่อมต่อระหว่างตำบล/หมู่บ้าน เพื่ออำนวยความสะดวกในการเดินทางให้สอดคล้องกับช่วงเวลาเดินทาง พร้อมทั้งประสานตรวจสอบสภาพความปลอดภัยของรถโดยสารสาธารณะและกวดขันความพร้อมของพนักงานขับรถ ตลอดจนเส้นทางและสภาพแวดล้อม เพื่อสร้างความปลอดภัยในการสัญจร ทั้งนี้ ได้เน้นย้ำให้จังหวัดที่มีพื้นที่เสี่ยงอุบัติเหตุสูง (อำเภอสีแดงและสีส้ม) รวม 144 อำเภอ ให้วิเคราะห์ข้อมูลอุบัติเหตุในพื้นที่ เพื่อชี้เป้าปัจจัยเสี่ยงและกำหนดแนวทางแก้ไขปัญหาอุบัติเหตุให้ตรงจุด พร้อมทั้งกำชับให้จังหวัดดูแลความปลอดภัยในการสัญจรทั้งทางบกและทางน้ำ โดยเฉพาะพื้นที่แหล่งท่องเที่ยวสำคัญ รวมถึงการจัดกิจกรรมส่งเสริมความปลอดภัยในช่วงเทศกาลปีใหม่ เพื่อป้องปรามพฤติกรรมเสี่ยงและลดความสูญเสียจากอุบัติเหตุทางถนน รวมทั้งขอความร่วมมือผู้ใช้รถใช้ถนนปฏิบัติตามมาตรการบังคับใช้กฎหมายอย่างเคร่งครัด เพื่อป้องกันและลดความสูญเสียจากอุบัติเหตุทางถนน
ท้ายนี้ รัฐมนตรีว่าการกระทรวงมหาดไทย ได้เน้นย้ำถึงการทำงานของเจ้าหน้าที่ทั้งท้องที่และท้องถิ่น ให้ช่วยกันดูแลและร่วมกันแก้ไขปัญหาในพื้นที่ที่เป็นจุดเสี่ยงการเกิดอุบัติเหตุ รวมทั้งได้ฝากถึงพี่น้องประชาชนให้ปฏิบัติตามกฎจราจรอย่างเคร่งครัดในการใช้รถใช้ถนนร่วมกัน นอกจากนี้ ในช่วงเทศกาลปีใหม่ซึ่งพื้นที่ต่างๆ ได้จัดกิจกรรม “สวดมนต์ข้ามปี” จึงขอเชิญชวนพี่น้องประชาชนเข้าร่วมกิจกรรมดังกล่าว เพื่อความเป็นสิริมงคลและเสริมบารมีให้แก่ตนเองและครอบครัว จากนั้นได้อวยพรและให้กำลังใจผู้ปฏิบัติงานให้มีความพร้อมในการปฏิบัติงานอย่างเข้มแข็ง และหวังว่าความร่วมมือในการดำเนินงานในครั้งนี้ของทุกภาคส่วนจะเป็นพลังสำคัญในการขับเคลื่อนการป้องกันและลดอุบัติเหตุทางถนนให้เกิดผลอย่างเป็นรูปธรรม เพื่อรักษาชีวิตและทรัพย์สินของพี่น้องประชาชน สามารถลดจำนวนอุบัติเหตุทางถนนที่จะเกิดขึ้นได้ และขอให้เทศกาลปีใหม่นี้เป็นเทศกาลแห่งความสุขและความปลอดภัยของคนไทยทุกคน

ที่มา : https://www.thaigov.go.th/news/contents/details/17804
