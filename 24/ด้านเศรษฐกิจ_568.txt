รัฐบาลไทย-ข่าวทำเนียบรัฐบาล-กรมบัญชีกลางเผยผลใช้จ่าย 5 เดือนแรก ก่อนสิ้นไตรมาส 2

วันพุธที่ 13 มีนาคม 2562
กรมบัญชีกลางเผยผลใช้จ่าย 5 เดือนแรก ก่อนสิ้นไตรมาส 2
กรมบัญชีกลางเผยผลใช้จ่าย 5 เดือนแรกของปีงบประมาณ 2562 ใช้จ่ายแล้ว 1,555,530 ล้านบาท หรือคิดเป็นร้อยละ 51.9 คาดสิ้นไตรมาส 2 ใช้จ่ายได้ตามเป้า ส่งผลให้มีเม็ดเงินไหลเวียนเข้าสู่ระบบเศรษฐกิจได้อย่างต่อเนื่อง
นางญาณี แสงศรีจันทร์ ที่ปรึกษาด้านพัฒนาระบบการเงินการคลัง ในฐานะโฆษกกรมบัญชีกลาง เปิดเผยว่า ผลการใช้จ่ายเงินงบประมาณรายจ่ายประจำปี 2562 ตั้งแต่ต้นปีงบประมาณจนถึงวันที่ 28 กุมภาพันธ์ 2562 (1 ต.ค. 61 – 28 ก.พ. 62) งบประมาณภาพรวมมีการใช้จ่ายแล้ว จำนวน 1,555,530 ล้านบาท ของวงเงินงบประมาณ 3,000,000 ล้านบาท หรือคิดเป็นร้อยละ 51.9 โดยแบ่งเป็น รายจ่ายประจำมีการใช้จ่ายแล้ว จำนวน 1,252,458 ล้านบาท ของวงเงินงบประมาณ 2,353,569 ล้านบาท หรือคิดเป็นร้อยละ 53.2 ขณะที่รายจ่ายลงทุน (กรณีไม่รวมงบกลาง) มีการใช้จ่ายแล้ว จำนวน 303,072 ล้านบาท ของวงเงินงบประมาณ 556,888 ล้านบาท หรือคิดเป็นร้อยละ 54.4
โฆษกกรมบัญชีกลาง กล่าวในตอนท้ายว่า กรมบัญชีกลางได้ติดตามความคืบหน้าในการใช้จ่ายเงินของส่วนราชการ เพื่อให้สอดคล้องกับมาตรการเพิ่มประสิทธิภาพการใช้จ่ายงบประมาณของรัฐบาล มุ่งหวังจะกระตุ้นให้มีเม็ดเงินไหลเวียนในระบบเศรษฐกิจมากขึ้น และในช่วงไตรมาส 2 ของปีงบประมาณ 2562 ตั้งเป้าหมายการใช้จ่ายงบประจำ 57% งบลงทุน 45% และการใช้จ่ายในภาพรวม 54% ซึ่งคาดว่าสิ้นไตรมาสที่ 2 จะมีการใช้จ่ายได้ดีมากขึ้นตามลำดับอย่างแน่นอน

ที่มา : https://www.thaigov.go.th/news/contents/details/19292
