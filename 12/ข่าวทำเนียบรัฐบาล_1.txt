รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุม คตช.เห็นชอบให้ปี 2560 เป็นปีแห่งการอำนวยความสะดวกในการพิจารณาอนุมัติ อนุญาตของทางราชการต่อต้านการรับสินบนทุกรูปแบบ

วันพุธที่ 15 มีนาคม 2560
นายกรัฐมนตรีเป็นประธานประชุม คตช.เห็นชอบให้ปี 2560 เป็นปีแห่งการอำนวยความสะดวกในการพิจารณาอนุมัติ อนุญาตของทางราชการต่อต้านการรับสินบนทุกรูปแบบ
นายกรัฐมนตรีเป็นประธานการประชุม คตช.เห็นชอบให้ปี 2560 เป็นปีแห่งการอำนวยความสะดวกในการพิจารณาอนุมัติ อนุญาตของทางราชการต่อต้านการรับสินบนทุกรูปแบบ-รับทราบความคืบหน้าคดีโครงการรับจำนำข้าว ในส่วนของ ป.ป.ท.
วันนี้ (15 มี.ค.60) เวลา 09.30 น. ณ ห้องสีเขียว ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการต่อต้านการทุจริตแห่งชาติ (คตช.) ครั้งที่ 1/2560 โดยมี  นายวิษณุ เครืองาม รองนายกรัฐมนตรี พลเอก วิลาศ อรุณศรี เลขาธิการนายกรัฐมนตรี พลเรือเอก ณะ อารีนิจ ผู้บัญชาการทหารเรือ และผู้ที่เกี่ยวข้อง เข้าร่วมการประชุม
ภายหลังการประชุม นายประยงค์ ปรียาจิตต์ เลขาธิการคณะกรรมการ ป.ป.ท. ในฐานะกรรมการและเลขานุการ คตช. ได้แถลงผลการประชุมว่า ที่ประชุมรับทราบตามที่คณะอนุกรรมการในคณะกรรมการต่อต้านการทุจริตแห่งชาติในด้านต่าง ๆ ได้นำเสนอรายงานและข้อเสนอแนะ ดังนี้ คณะอนุกรรมการฯ ด้านการปลูกฝังจิตสำนึกและสร้างการรับรู้ ได้รายงานการเตรียมการจัดการฝึกอบรม หลักสูตร “ท้องถิ่นสุจริตโปร่งใส” (Local Integrity and Transparency) ที่จะมีการนำข้าราชการท้องถิ่นมาอบรมเพื่อสร้างองค์ความรู้นำไปสู่การสร้างวัฒนธรรมที่ดีงาม วัฒนธรรมแห่งความโปร่งใส สอดคล้องกับไทยแลนด์ 4.0 และมีการกำหนดแนวทางในการปฏิบัติเป็นแนวทางในการสร้างสุจริตและป้องกัน โดยกำหนดให้มีเครื่องมือสำคัญ เช่น ในเรื่องการปลูกจิตสำนึก การสร้างเครือข่ายให้ประชาชนในพื้นที่ช่วยกันขับเคลื่อนดำเนินการ รวมถึงการสร้างฐานข้อมูลภายใต้หลักคิดว่าถ้ามีข้อมูลชัดเจน และมีการเปิดเผยข้อมูล ก็จะทำให้การทุจริตทำได้ยากยิ่งขึ้น  พร้อมกับจะมีการอบรมครูหลักสูตร “โตไปไม่โกง” ประจำปี 2560 ให้แก่ครูในโรงเรียนสังกัดองค์กรปกครองส่วนท้องถิ่น จำนวน 3 รุ่น รวม 600 คน ซึ่งจะไปเสริมในโครงการท้องถิ่นโปร่งใสด้วย โดยถึงขณะนี้คณะอนุกรรมการฯ ด้านการปลูกจิตสำนึกและสร้างการรับรู้ ดำเนินการอบรมครูหลักสูตร “โตไปไม่โกง” ไปแล้วทั้งสิ้นกว่า 7,000 คน สำหรับการขับเคลื่อนนโยบาย “โตไปไม่โกง” นี้ รศ.ดร.จุรี วิจิตรวาทการ ประธานคณะอนุกรรมการฯ ด้านการปลูกจิตสำนึกและสร้างการรับรู้ ได้ประชุมร่วมกับรัฐมนตรีว่าการกระทรวงศึกษาธิการ ซึ่งได้ข้อสรุปว่า กระทรวงศึกษาธิการได้ประกาศให้ “โตไปไม่โกง” เป็นนโยบายของกระทรวง และจะสนับสนุนให้ครูเข้ารับการอบรม โดยให้การจัดการเรียนรู้ “โตไปไม่โกง” เป็นผลการปฏิบัติงานของโรงเรียนและครู พร้อมกับส่งเสริมการจัดการความรู้ “โตไปไม่โกง” ในกลุ่มครู
ด้านคณะอนุกรรมการฯ ด้านการป้องกันการทุจริต ได้รายงานต่อที่ประชุมว่า จากการประชุม คตช. ครั้งที่ผ่านมาเมื่อวันที่ 19 ธันวาคม 2559 นายกรัฐมนตรีได้สั่งการให้กระทรวงเกษตรและสหกรณ์ไปหาแนวทางดำเนินการแก้ไขกรณีนมโรงเรียนมีปัญหาเน่าเสีย ซึ่งขณะนี้มีความคืบหน้าโดยกระทรวงเกษตรฯ ได้เสนอรายงานมาว่า ได้กำหนดหลักเกณฑ์วิธีการมาตรการที่ชัดเจน มอบหมายให้ผู้ประกอบการ สำนักงานคณะกรรมการส่งเสริมการศึกษาเอกชน สำนักงานคณะกรรมการการศึกษาขั้นพื้นฐาน และส่วนท้องถิ่น เข้ามาร่วมกันกำกับดูแล ตรวจสอบ ซึ่งนายกรัฐมนตรีได้สั่งการให้ผู้ตรวจราชการกระทรวงเกษตรและสหกรณ์ คอยกำกับติดตามการดำเนินงานดังกล่าว และให้ศูนย์ปฏิบัติการต่อต้านการทุจริต (ศปท.) กระทรวงเกษตรฯ ได้ติดตามและกลับมารายงานในที่ประชุม คตช. ครั้งต่อไป
พร้อมกันนี้ ศูนย์อำนวยการต่อต้านการทุจริตแห่งชาติ (ศอตช.) ได้รายงานต่อที่ประชุมในเรื่องต่าง ๆ ประกอบด้วย 1) มาตรการขับเคลื่อนธรรมาภิบาลในหน่วยงานภาครัฐ 2) การบูรณาการเพื่อการป้องกันปัญหาสินบนข้ามชาติ 3) มาตรการป้องกันการทุจริตในการดำเนินงานเรื่องเร่งด่วนตามนโยบายของรัฐบาล 4) กลไกการขับเคลื่อนธรรมาภิบาลและการป้องกันและปราบปรามการทุจริต 5) การดำเนินคดีที่เกี่ยวข้องกับการทุจริตตามโครงการรับจำนำข้าว  โดยในเรื่องการบูรณาการเพื่อการป้องกันปัญหาสินบนข้ามชาติ ศอตช. ได้รายงานความคืบหน้ากรณีสินบนข้ามชาติโรลส์-รอยซ์ ว่า ในส่วนของการป้องกันปัญหาสินบนข้ามชาติ ศอตช. ได้แต่งตั้งคณะอนุกรรมการประสานการดำเนินงานเพื่อป้องกันปัญหาสินบนข้ามชาติ เพื่อศึกษาข้อผิดพลาดที่เกิดขึ้น เพื่อออกมาตรการป้องกันมิให้เกิดขึ้นอีก  และเพื่อศึกษาผลกระทบที่จะเกิดขึ้น  เนื่องจากขณะนี้มีองค์กรการต่อต้าน การฟอกเงินเอเชียแปซิฟิก (เอพีจี) ซึ่งเป็นองค์กรอิสระกำลังประเมินประเทศไทยเกี่ยวกับการฟอกเงิน ซึ่งที่ประชุมได้กำชับให้หน่วยงานที่เกี่ยวข้องกับการประเมินทั้งหมด ให้ข้อมูลตอบคำถามกับหน่วยงานดังกล่าวอย่างเต็มที่ เพื่อไม่ให้เสียโอกาสในการประเมิน สำหรับในส่วนของการปราบปราม ป.ป.ช. ได้มีคำสั่งแต่งตั้งคณะกรรมการประสานและเร่งรัดการดำเนินคดีทุจริตระหว่างประเทศ โดยมีประธานกรรมการ ป.ป.ช. เป็นประธาน และหน่วยงานที่เกี่ยวข้องเป็นคณะกรรมการ ยืนยันว่าคณะกรรมการที่ตั้งขึ้นจะทำงานอย่างเต็มที่
พร้อมกับที่ประชุมมอบหมายให้กระทรวงมหาดไทย ร่วมมือกับ ศอตช. และ ป.ป.ท. ตรวจสอบโครงการตามแนวทางของรัฐบาลที่กระจายลงสู่ท้องถิ่น หลังมีการร้องเรียนเข้ามาจำนวนมาก ซึ่งนายกรัฐมนตรีกำชับให้ตรวจสอบการทุจริตอย่างเด็ดขาด  ไม่ต้องการให้โครงการเหล่านี้หยุดชะงัก เพื่อไม่ให้เกิดความเสียหายต่อประชาชน และขอให้ ศอตช. กระทรวงมหาดไทย และประชารัฐในพื้นที่ทำงานร่วมกัน สร้างความรับรู้และความเข้าใจ รวมทั้งดำเนินการป้องกันร่วมกัน และมีชุดปฏิบัติการในพื้นที่ออกตรวจเฝ้าระวังร่วมกัน
สำหรับการดำเนินคดีที่เกี่ยวข้องกับการทุจริตตามโครงการรับจำนำข้าว ศอตช. ได้รายงานสรุปความคืบหน้าเกี่ยวกับการดำเนินคดีในโครงการรับจำนำข้าว ในส่วนที่ ป.ป.ท. รับผิดชอบจำนวน 987 คดี โดยตั้งคณะอนุกรรมการไต่สวนครบทั้งหมดแล้ว คาดว่าจะแล้วเสร็จภายในเวลา 6 เดือน และสรุปตัวเลขผู้กระทำความผิดและค่าเสียหายอีกร้อยละ 80 ที่เหลือ เพื่อส่งให้หน่วยงานที่เกี่ยวข้องดำเนินการตามขั้นตอนต่อไป พร้อมกันนี้ ที่ประชุมรับทราบรายงานความคืบหน้าการดำเนินการตามคำสั่งมาตรา 44 รวม 8 คำสั่ง เพื่อตรวจสอบข้าราชการที่มีส่วนเกี่ยวข้องกับการทุจริต 353 คน ซึ่งขณะนี้ได้ข้อยุติคือมีข้าราชการที่ถูกให้ออกจากราชการในกรณีต่าง ๆ 127 คน แบ่งเป็นพ้นจากตำแหน่ง ต้นสังกัดให้ออก หรือครบวาระ รวม 107 คน ส่วนอีก 20 คน อยู่ระหว่างการชี้มูลของคณะกรรมการป้องกันและปราบปรามการทุจริตแห่งชาติ (ป.ป.ช.) และอีก 37 คน ต้นสังกัดตรวจสอบเสร็จเรียบร้อยแล้วแต่ยังมีเรื่องค้างอยู่ที่ ป.ป.ช. ถ้า ป.ป.ช. ชี้มูลว่าอย่างไรก็จะเป็นไปตามนั้น และอยู่ระหว่างที่ส่วนราชการตรวจสอบทางวินัยอีก 66 คน จึงจะมีเหลืออีก 123 คน ที่ต้นสังกัดยังไม่รายงานผล
นอกจากนี้ กรรมการและเลขานุการ คตช. เผยว่า ในวาระเพื่อพิจารณา ที่ประชุม คตช. พิจารณาให้ปี 2560 เป็นปีแห่งการอำนวยความสะดวกในการพิจารณาอนุมัติ อนุญาตของทางราชการต่อต้านการรับสินบนทุกรูปแบบ เพื่อเป็นการยกระดับการให้บริการภาครัฐให้มีความโปร่งใส เป็นธรรมกับทุกฝ่าย รวมทั้งเป็นการป้องกันการทุจริต  โดยอาศัยการดำเนินการตาม พ.ร.บ.อำนวยความสะดวกในการพิจารณาอนุญาตของทางราชการ พ.ศ. 2558 ที่ให้เจ้าหน้าที่ของรัฐถือเป็นแนวทางปฏิบัติ
ทั้งนี้ ที่ประชุม คตช. เห็นชอบมอบหมายให้สำนักงาน ก.พ.ร. เป็นเจ้าภาพในการดำเนินการเพื่อประกาศให้ปี 2560 เป็นปีแห่งการอำนวยความสะดวกทางธุรกิจ ต่อต้านการรับสินบนทุกรูปแบบ และให้สำนักงาน ก.พ.ร. ติดตาม เร่งรัดการเผยแพร่คู่มือสำหรับประชาชนของหน่วยงานของรัฐลงในเว็บไซต์ของหน่วยงานอย่างน้อย 2 ภาษา พร้อมกับให้สำนักงาน ป.ป.ท. ในฐานะฝ่ายเลขานุการ ศอตช. กรมประชาสัมพันธ์ สำนักงาน ก.พ.ร. ประชาสัมพันธ์ช่องทางการรับเรื่องร้องเรียนในกรณีที่ประชาชนหรือผู้รับบริการได้รับความเดือดร้อนหรือพบเห็นการกระทำผิดของเจ้าหน้าที่ของรัฐในการดำเนินการตามคู่มือสำหรับประชาชน โดยให้ร้องเรียนมายังสำนักงาน ป.ป.ท. และให้หน่วยงานของรัฐทุกแห่งที่มีคู่มือสำหรับประชาชนเพิ่มเติมช่องทางการร้องเรียนดังกล่าว ซึ่งเมื่อได้รับข้อร้องเรียน ให้สำนักงาน ป.ป.ท. ในฐานะฝ่ายเลขานุการ ศอตช. ดำเนินการตามคำสั่ง คสช. ที่ 69/2557 ลงวันที่ 18 มิถุนายน 2557 ส่งเรื่องไปยังหัวหน้าหน่วยงานของรัฐ ดำเนินการตามอำนาจหน้าที่โดยให้บังคับใช้มาตรการทางวินัย มาตรการทางปกครอง และมาตรการทางกฎหมายอย่างเฉียบขาดและรวดเร็ว และหากหน่วยงานของรัฐปล่อยปละละเลย ไม่ดำเนินการให้ถือเป็นความผิดทางวินัยหรือาญาแล้วแต่กรณี  นอกจากนี้ ให้สำนักงาน ป.ป.ท. ประสานการดำเนินการกับจังหวัดภูเก็ตและจังหวัดเชียงใหม่ซึ่งเป็นต้นแบบเมืองอัจฉริยะ (Smart City) เพื่อให้เป็นจังหวัดต้นแบบที่หน่วยงานของรัฐดำเนินการอย่างโปร่งใสและรวดเร็ว
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2410
