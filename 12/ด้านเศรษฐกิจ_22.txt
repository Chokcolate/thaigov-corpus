รัฐบาลไทย-ข่าวทำเนียบรัฐบาล-กระทรวงเกษตรฯ เร่งดำเนินการ 3 มาตรการ ป้องกันหนอนหัวดำระบาดในมะพร้าว

วันพุธที่ 15 มีนาคม 2560
กระทรวงเกษตรฯ เร่งดำเนินการ 3 มาตรการ ป้องกันหนอนหัวดำระบาดในมะพร้าว
กระทรวงเกษตรฯ เร่งดำเนินการ 3 มาตรการ ป้องกันหนอนหัวดำระบาดในมะพร้าว เตรียมประกาศเขตควบคุมศัตรูพืช และพรบ. กักพืช โดยเฉพาะในพื้นที่ที่มีการระบาด หวังตัดวงจรหนอนหัวดำระบาดอย่างถาวร
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า จากการลงพื้นที่ติดตามสถานการณ์การแพร่ระบาดหนอนหัวดำในมะพร้าว ณ จังหวัดประจวบคีรีขันธ์ เมื่อวันที่ 14 มีนาคม ที่ผ่านมา พร้อมด้วยนายสุวิทย์ ชัยเกียรติยศ อธิบดีกรมวิชาการเกษตร นายประสงค์ ประไพตระกูล รองอธิบดีกรมส่งเสริมการเกษตร พบว่าพื้นที่ปลูกมะพร้าวทั้งประเทศ 1,240,874 ไร่ ใน 55 จังหวัด พบการระบาดของหนอนหัวดำ 28 จังหวัดพื้นที่รวม 78,954 ไร่ หรือประมาณ 6 % ของพื้นที่ปลูกมะพร้าวทั้งประเทศ ซึ่งเบื้องต้นกระทรวงเกษตรฯ ได้กำหนดแนวทางการไขปัญหาระยะสั้น และระยะยาว 5 แนวทางหลัก คือ 1) เร่งตัดทางใบที่ถูกหนอนหัวดำทำลายและนำมาเผา 2) พ่นด้วยเชื้อ BT 3) ปล่อยแตนเบียน 4) พ่นสารเคมีทางใบ และ 5) ฉีดสารเคมีเข้าต้นตามหลักวิชาการที่ไม่ส่งผลต่อผู้บริโภค
ด้าน นายสุวิทย์ ชัยเกียรติยศ อธิบดีกรมวิชาการเกษตร กล่าวเพิ่มเติมว่า กระทรวงเกษตรฯ ได้วางแผนการดำเนินงาน 3 ด้าน ประกอบด้วย 1) ควบคุมการแพร่ระบาดของหนอนหัวดำ โดยดำเนินการให้ครอบคลุมทุกพื้นที่ที่พบการระบาด 2) สร้างความมั่นใจในการใช้สารเคมี และวิธีการทางวิชาการที่เหมาะสมในการควบคุมการแพร่ระบาด และ 3) การขอความร่วมมือจากเกษตรกรเจ้าของสวน ชุมชน และหน่วยงานที่เกี่ยวข้อง ที่จะช่วยผลักดันไม่ให้หนอนหัวดำแพร่ระบาดไปยังพื้นที่อื่น นอกจากนี้ ยังมีมาตรการควบคุมการระบาดจากต่างประเทศ โดยอนุญาตให้นำเข้ามะพร้าวจาก 4 ประเทศเท่านั้น คือ  ประเทศอินโดนีเซีย มาเลเซีย พม่า และเวียดนาม ซึ่งต้องปฏิบัติตามเงื่อนไขที่กรมวิชาการเกษตรกำหนดอย่างเคร่งครัด รวมทั้ง กำลังเร่งดำเนินการประกาศเขตควบคุมศัตรูพืช โดยเฉพาะในพื้นที่ที่มีการระบาดของหนอนหัวดำ และมาตรการสำรอง หากพบพื้นที่อื่นที่มีการแพร่ระบาดของหนอนหัวดำ และไม่ได้รับความร่วมมือจากเจ้าของสวน ก็จะใช้ พรบ. กักพืช ประกาศเป็นเขตควบคุมศัตรูพืช และบังคับใช้กฎหมายในระยะหนึ่ง เพื่อขจัดปัญหาการแพร่ระบาดของหนอนหัวดำให้หมดไปจากพื้นที่ที่มีการระบาด
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2415
