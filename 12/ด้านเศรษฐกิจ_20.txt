รัฐบาลไทย-ข่าวทำเนียบรัฐบาล-กระทรวงเกษตรฯ ร่วมกับ สำนักงานตำรวจแห่งชาติ สร้างทายาทหม่อนไหมในโรงเรียนตำรวจตระเวนชายแดนทั่วประเทศ

วันพุธที่ 15 มีนาคม 2560
กระทรวงเกษตรฯ ร่วมกับ สำนักงานตำรวจแห่งชาติ สร้างทายาทหม่อนไหมในโรงเรียนตำรวจตระเวนชายแดนทั่วประเทศ
กระทรวงเกษตรฯ มุ่งสืบสานพระราชเสาวนีย์สมเด็จพระบรมราชินีนาถในพระบาทสมเด็จพระปรมินทรมหาภูมิพลอดุลยเดช  อนุรักษ์ และสืบทอดภูมิปัญญาหม่อนไหมสู่เยาวชนรุ่นใหม่ ร่วมกับ สำนักงานตำรวจแห่งชาติ สร้างทายาทหม่อนไหมในโรงเรียนตำรวจตระเวนชายแดนทั่วประเทศ
นายธีรภัทร ประยูรสิทธิ ปลัดกระทรวงเกษตรและสหกรณ์ กล่าวในโอกาสเป็นประธานพิธีลงนามบันทึกข้อตกลงความร่วมมือ “โครงการสร้างทายาทหม่อนไหมในโรงเรียน เพื่อเฉลิมพระเกียรติสมเด็จพระเทพรัตนราชสุดาฯ สยามบรมราชกุมารี” ระหว่างกรมหม่อนไหม กระทรวงเกษตรและสหกรณ์ และกองบัญชาการตำรวจตระเวนชายแดน สำนักงานตำรวจแห่งชาติ ว่า  กระทรวงเกษตรฯ มีนโยบายในการพัฒนาอาชีพการเกษตรเพื่อยกระดับรายได้และความเป็นอยู่ให้ดีขึ้น โดยพัฒนาเกษตรกรไปสู่ Smart Farmer เป็นเกษตรกรมืออาชีพ ซึ่งปัจจุบันการปลูกหม่อนเลี้ยงไหมเป็นอาชีพที่สามารถสร้างรายได้และความเป็นอยู่ที่ดีอาชีพหนึ่ง ดังนั้นจึงได้มีการบันทึกข้อตกลงด้านความร่วมมือโครงการสร้างทายาทหม่อนไหมในโรงเรียนเพื่อเฉลิมพระเกียรติสมเด็จพระเทพรัตนราชสุดาฯ สยามบรมราชกุมารี ระหว่าง กรมหม่อนไหมและกองบัญชาการตำรวจตระเวนชายแดน สำนักงานตำรวจแห่งชาติขึ้น โดยมีวัตถุประสงค์ในการส่งเสริมอาชีพด้านหม่อนไหมให้แก่เด็กและเยาวชนในโรงเรียน ให้มีความรู้ความสามารถในอาชีพด้านหม่อนไหม ตลอดจนการสร้างรายได้ โดยช่วยเด็กและเยาวชนในโรงเรียน ให้มีรายได้ระหว่างเรียน  ลดภาระของผู้ปกครองและมีความมั่นคงในอาชีพหลังจากจบการศึกษา และสามารถพึ่งพาตนเองได้ในอนาคต อีกทั้งยังช่วยการสร้างคนด้วยการการสร้างทายาทหม่อนไหม เพื่ออนุรักษ์และสืบทอดภูมิปัญญาหม่อนไหมให้คงอยู่คู่ประเทศไทยต่อไปอีกด้วย
“การพัฒนาศักยภาพของบุตรหลานของเกษตรกรให้เป็นผู้สืบทอดอาชีพด้านหม่อนไหม จึงเป็นแนวทางหนึ่งในการขับเคลื่อนเพื่อเข้าสู่ Smart Farmer ซึ่งกระทรวงเกษตรฯ โดยกรมหม่อนไหม ได้ดำเนินโครงการสร้างทายาทหม่อนไหมในโรงเรียนเพื่อเฉลิมพระเกียรติสมเด็จพระเทพรัตนราชสุดาฯ เพื่อพัฒนาบุตรหลานเกษตรกรให้สืบทอดอาชีพหม่อนไหม เป็นการสืบทอดปณิธานของสมเด็จพระบรมราชินีนาถในพระบาทสมเด็จพระปรมินทรมหาภูมิพลอดุลยเดช ในการอนุรักษ์ภูมิปัญญาหม่อนไหมสู่เยาวชนรุ่นหลังต่อไป” นายธีรภัทร กล่าว
ด้าน นางสุดารัตน์ วัชรคุปต์ เหล่าวิชยา อธิบดีกรมหม่อนไหม กล่าวว่า สมเด็จพระบรมราชินีนาถในพระบาทสมเด็จพระปรมินทรมหาภูมิพลอดุลยเดช ทรงส่งเสริมให้ราษฎรที่ปลูกหม่อนเลี้ยงไหม ให้พัฒนาความสามารถและรักษาภูมิปัญญาอันทรงคุณค่านี้ไว้ให้ลูกหลานได้สืบทอดต่อไป ซึ่งสอดคล้องกับยุทธศาสตร์ชาติ 20 ปี (ยุทธศาสตร์ที่ 3  การพัฒนาและเสริมสร้างศักยภาพคน) และในแนวทางเดียวกันนั้น สมเด็จพระเทพรัตนราชสุดาฯ สยามบรมราชกุมารี ก็ทรงให้ความสนพระทัยและทรงมีพระราชดำริในการพัฒนาคุณภาพชีวิต เด็ก เยาวชน ประชาชนในถิ่นทุรกันดาร และผู้ด้อยโอกาส ทรงยึดการดำเนินงานโดยให้คนเป็นศูนย์กลางในการเรียนรู้การพัฒนา และใช้โรงเรียนเป็นฐานของการพัฒนาให้ครอบคลุมมิติต่างๆ กรมหม่อนไหม จึงได้จัดทำโครงการสร้างทายาทหม่อนไหมในโรงเรียนเพื่อเฉลิมพระเกียรติสมเด็จพระเทพรัตนราชสุดาฯ สยามบรมราชกุมารี ขึ้นตั้งแต่ปี 2558 เพื่อส่งเสริมอาชีพด้านการปลูกหม่อนเลี้ยงไหมให้แก่เด็กและเยาวชนในโรงเรียนได้มีรายได้ระหว่างเรียน มีอาชีพที่มั่นคงหลังจากจบการศึกษา สามารถพึ่งพาตนเองได้ในอนาคต
สำหรับในปี 2560 กรมหม่อนไหม มีเป้าหมายสร้างทายาทหม่อนไหม 3 ระดับ 628  ราย แบ่งเป็น ทายาทระดับโรงเรียน 571  ราย  (รร.ตชด. 12 โรงเรียน และ รร.สพฐ.7 โรงเรียน) ทายาทระดับสถาบันอุดมศึกษา 36 ราย (6 สถาบัน) และทายาทระดับชุมชน  21 ราย (ดำเนินการในพื้นที่ ศมม.21 ศูนย์ทั่วประเทศ)โดยดำเนินการสร้างกระบวนการแลกเปลี่ยนถ่ายทอดความรู้ด้านหม่อนไหมทั้งระบบ สร้างแหล่งเรียนรู้ด้านหม่อนไหมในโรงเรียนเชื่อมโยงเครือข่ายทายาทและเจ้าของภูมิปัญญา เพื่อให้เด็กและเยาวชนตระหนักถึงการปลูกหม่อนเลี้ยงไหม และการแปรรูปผลิตภัณฑ์หม่อนไหมร่วมกับเกษตรกร ทำให้เกิดการสร้างอาชีพทางด้านหม่อนไหม อันจะเป็นพื้นฐานในการประกอบอาชีพ สร้างความมั่นคงและคุณภาพชีวิตที่ดีให้แก่เด็กและเยาวชนในอนาคต รวมทั้งเป็นการปลูกฝังให้เด็กและเยาวชนมีส่วนร่วมในการอนุรักษ์ และสืบทอดภูมิปัญญาด้านหม่อนไหมให้คงอยู่คู่ประเทศไทย  ทั้งนี้จะจัดให้มีการประกวดทายาทหม่อนไหมในทุกระดับด้วย
สำหรับความร่วมมือระหว่างกรมหม่อนไหม กับโรงเรียนตำรวจตระเวนชายแดน ได้เริ่มทดลองดำเนินการส่งเสริมอาชีพด้านหม่อนไหมให้กับเด็กและเยาวชนในโรงเรียนตำรวจตระเวนชายแดน มาตั้งแต่ ปี 2558 - 2559 รวม 55 โรงเรียน  และในปี 2560ได้ขยายการดำเนินงานในโครงการดังกล่าวเพิ่มเติมอีก 12 โรงเรียน
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2412
