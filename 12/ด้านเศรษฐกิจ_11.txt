รัฐบาลไทย-ข่าวทำเนียบรัฐบาล- ก.วิทย์ฯ ร่วมกับ สธ. ผลักดันงานวิจัย/นวัตกรรมทางการแพทย์และสาธารณสุข ให้สามารถนำไปใช้ประโยชน์เชิงพาณิชย์ได้อย่างเป็นรูปธรรม

วันพุธที่ 15 มีนาคม 2560
ก.วิทย์ฯ ร่วมกับ สธ. ผลักดันงานวิจัย/นวัตกรรมทางการแพทย์และสาธารณสุข ให้สามารถนำไปใช้ประโยชน์เชิงพาณิชย์ได้อย่างเป็นรูปธรรม
ก.วิทย์ฯ ร่วมกับ สธ. ผลักดันงานวิจัย/นวัตกรรมทางการแพทย์และสาธารณสุข ให้สามารถนำไปใช้ประโยชน์เชิงพาณิชย์ได้อย่างเป็นรูปธรรม
8 มีนาคม 2560 ณ ห้องประชุมออดิทอเรียม โรงแรมเซ็นทรา ศูนย์ราชการและคอนเวนชันเซ็นเตอร์แจ้งวัฒนะ /สำนักนโยบายและยุทธศาสตร์สำนักงานปลัดกระทรวงวิทยาศาสตร์และเทคโนโลยี จัดการประชุมเชิงปฏิบัติการงานวิจัย/นวัตกรรมทางการแพทย์และสาธารณสุขภายใต้ความร่วมมือของกระทรวงวิทยาศาสตร์และเทคโนโลยี และกระทรวงสาธารณสุข โดยมี รศ.นพ. สรนิต ศิลธรรม ปลัดกระทรวงวิทยาศาสตร์ฯ เป็นประธานเปิดการประชุมพร้อมบรรยายพิเศษ เรื่อง “วัตถุประสงค์และความคาดหวังในการนำวิทยาศาสตร์และเทคโนโลยีไปใช้ในการพัฒนาทางการแพทย์และสาธารณสุข” นอกจากนี้ได้รับเกียรติจาก นพ.เกียรติภูมิ วงศ์รจิต รองปลัดกระทรวงสาธารณสุข บรรยายพิเศษ เรื่อง “ประเทศไทย 4.0 ด้านสุขภาพ และนวัตกรรมของกระทรวงสาธารณสุข” โดยการประชุมดังกล่าวนับเป็นจุดเริ่มต้นในการบูรณาการดำเนินงานร่วมกันเพื่อพัฒนาต่อยอดงานวิจัยอย่างเป็นรูปธรรม และกำหนดจุดเน้นเรื่องคุณภาพของงานวิจัยที่จะก่อให้เกิดการใช้ประโยชน์อย่างมีศักยภาพสูงสุด รวมทั้งการสนับสนุนให้เกิดการยกระดับเทคโนโลยีทางการแพทย์และสาธารณสุขให้มีคุณภาพ มาตรฐาน สามารถส่งผลกระทบในเชิงบวกต่อเศรษฐกิจ ความมั่นคงและเกิดสุขภาพที่ดีต่อประชาชนต่อไป
รศ.นพ. สรนิต กล่าวว่า การที่จะพัฒนางานวิจัยและสร้างนวัตกรรมทางการแพทย์และสาธารณสุข เพื่อเพิ่มผลิตภาพทางเศรษฐกิจและคุณภาพชีวิตของประชาชนได้นั้น จำเป็นอย่างยิ่งที่จะต้องมีการบูรณาการการทำงานร่วมกัน โดยเฉพาะระหว่างกระทรวงวิทยาศาสตร์ฯและกระทรวงสาธารณสุข อย่างไรก็ตามจุดเริ่มต้นที่จะทำให้สามารถบูรณาการร่วมกันได้คือ ทั้ง 2 กระทรวงจะต้องมีความเข้าใจต่อกันก่อน การพัฒนางานวิจัยสู่นวัตกรรม การประเมินระดับความพร้อมของเทคโนโลยี แนวทางการขับเคลื่อนทรัพย์สินทางปัญญา รวมถึงปัญหา อุปสรรค และสิ่งที่ต้องการรับการสนับสนุนของทั้ง2 กระทรวง เพื่อระดมความคิดเห็นในประเด็นการดำเนินงานวิจัยและนวัตกรรมทางการแพทย์และสาธารณสุขร่วมกัน จึงเป็นโอกาสที่ดีทั้ง 2 กระทรวงจะได้ร่วมหารือ แลกเปลี่ยนเรียนรู้ และเข้าใจซึ่งกันและกัน อันจะนำไปสู่การผลักดันผลงานวิจัยแนวัตกรรมเพื่อยกระดับขีดความสามารถในการแข่งขันของประเทศต่อไป
รศ.นพ. สรนิต กล่าวถึงความคาดหวังจะต้องมีการบูรณาการร่วมกันทั้งในระดับบริหาร นักวิจัยและเจ้าหน้าที่ การแปลงงานวิจัยจากงานวิจัยธรรมดาให้เป็นงานวิจัยเชิงประยุกต์ สามารถนำไปใช้ได้จริง และก้าวข้าม แอพพลิเคชั่นอยากเห็นการสร้างวัฒนธรรมเป็นวัฒนธรรมการทำงานใหม่ของ 2 กระทรวง  ต้องคิดแบบครบวงจร Eco system รวมถึงการคิดเพื่อส่วนรวมมากกว่าการคิดเพื่อองค์กร
นพ.เกียรติภูมิ กล่าวถึงทิศทางการบูรณาการร่วมกันระหว่างกระทรวงวิทยาศาสตร์ฯและกระทรวงสาธารณสุข เพื่อให้การขับเคลื่อนงานวิจัยและนวัตกรรมสามารถขับเคลื่อนให้เกืดประโยชน์ได้อย่างสูงสุด สำหรับกรอบการดำเนินงาน Thailand 4.0 ของกระทรวงสาธารณสุข คือ การเตรียมคนให้เข้าสู่คนไทย 4.0 เพื่อพัฒนาเทคโนโลยีต่างๆและเสริมสร้างความเข้มแข็ง กระทรวงสาธารณสุขเป็นหน่วยงานหลักในการนำรายการขึ้นบัญชีนวัตกรรมไทยด้านการแพทย์และสาธารณสุข ไปดำเนินการจับคู่กับความต้องการ ทำให้เกิดการจัดซื้อจัดจ้างจริงพร้อมทั้งรายงานให้คณะกรรมการพัฒนาระบบนวัตกรรมของประเทศทราบ  ไทยแลนด์ 4.0 ในอีก20 ปีข้างหน้าขอกระทรวงสาธารณสุขคือ 1.การลดความเหลื่อมล้ำ สร้างความมั่นคง ให้ประชาชนสามารถเข้าถึงการบริการสาธารณสุข แบ่งเป็นเขตสุขภาพให้ประชาชนสามารถเข้าใช้บริการได้ในเขตภูมิภาค 2.การขับเคลื่อนด้านการแข่งขัน ทำอย่างไรให้เกิด value base economy ทางด้านการแพทย์ และสาธารณสุข 3. ความไม่สมดุลทางด้านสิ่งแวดล้อม
นางสาวภัทรยา ไชยมณี ผู้อำนวยการสำนักนโยบายและยุทธศาสตร์ กล่าวว่า สืบเนื่องจากการประชุมผู้บริหารระดับสูงของกระทรวงสาธารณสุข เมื่อวันที่ 7 ตุลาคม 2559 ซึ่งรัฐมนตรีว่าการกระทรวงสาธารณสุข ได้เชิญรัฐมนตรีว่าการกระทรวงวิทยาศาสตร์ฯ (ดร.พิเชฐ ดุรงคเวโรจน์) ในขณะนั้น ได้ร่วมหารือในประเด็นบูรณาการการทำงานด้านการพัฒนางานวิจัยและสร้างนวัตกรรมทางการแพทย์และสาธารณสุข เพื่อเพิ่มผลิตภาพทางเศรษฐกิจและคุณภาพชีวิตของประชาชน โดยที่ประชุมเห็นควรให้กระทรวงวิทยาศาสตร์ฯ และกระทรวงสาธารณสุข ร่วมกันพัฒนาต่อยอดงานวิจัยโดยเน้นคุณภาพ ก่อให้เกิดประโยชน์และศักยภาพสูงสุด
จากนั้นได้เข้าสู่การบรรยายในหัวข้อ “กลไกการผลักดันงานวิจัยของภาครัฐไปสู่การใช้ประโยชน์ เชิงพาณิชย์” “บัญชีนวัตกรรมไทย และบัญชีสิ่งประดิษฐ์” โดย นายอภิรัษก์ วิเศษศรีพงษ์ สำนักงานพัฒนาวิทยาศาสตร์และเทคโนโลยีแห่งชาติ  “โครงการพัฒนา “งานวิจัยสู่นวัตกรรม” โดย นายอุกฤช กิจศิริเจริญชัย สำนักงานนวัตกรรมแห่งชาติ  นำเสนอ เรื่อง “ปัญหา อุปสรรคในกระบวนการผลักดันงานวิจัยของ กระทรวงวิทยาศาสตร์และเทคโนโลยี ที่ต้องการการสนับสนุนจาก กระทรวงสาธารณสุข” โดย นายวงศกร พูนพิริยะ สำนักงานพัฒนาวิทยาศาสตร์และเทคโนโลยีแห่งชาติ
ข่าวโดย : นางสาวชลธิชา แสงเทียนสุวรรณ
ภาพโดยและวีดิโอ : นายไววิทย์ ยอดประสิทธิ์,นายภูมินทร์ ปั้นเล็ก
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834.
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/2398
