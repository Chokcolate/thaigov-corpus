รัฐบาลไทย-ข่าวทำเนียบรัฐบาล-กรมสรรพากรชี้แจงการคืนภาษีผ่านระบบพร้อมเพย์

วันพุธที่ 15 มีนาคม 2560
กรมสรรพากรชี้แจงการคืนภาษีผ่านระบบพร้อมเพย์
ตามที่มีสื่อมวลชนบางแห่งลงข่าวว่ากรมสรรพากรคืนภาษีให้ผู้ขอคืนแตกต่างกัน ระหว่างผู้ที่ลงทะเบียนผ่านระบบพร้อมเพย์กับผู้ที่ไม่ได้ลงทะเบียนผ่านระบบพร้อมเพย์ นั้น
นายประสงค์ พูนธเนศ อธิบดีกรมสรรพากร ชี้แจงว่า “ในปี 2559 รัฐบาลมียุทธศาสตร์ National e-Payment โดยมีวัตถุประสงค์เพื่อพัฒนาโครงสร้างพื้นฐานของระบบรับชำระเงินแบบอิเล็กทรอนิกส์ และลดต้นทุนการใช้เงินสดในระบบเศรษฐกิจ ซึ่งโครงการพร้อมเพย์เป็นโครงการหนึ่งภายใต้ยุทธศาสตร์ดังกล่าว กรมสรรพากรได้เล็งเห็นถึงประโยชน์จากโครงการพร้อมเพย์ จึงได้เริ่มต้นการคืนภาษีเงินได้บุคคลธรรมดาเข้าบัญชีพร้อมเพย์ในปี 2560 เป็นปีแรก โดยการคืนภาษีเข้าบัญชีพร้อมเพย์ จะช่วยอำนวยความสะดวกให้กับประชาชนในการได้รับคืนเงินภาษี ลดระยะเวลาในการเดินทางนำเงินไปเข้าบัญชีธนาคาร ไม่ต้องรอรับเช็คคืนภาษีทางไปรษณีย์ รวมทั้งเป็นการแก้ปัญหาเรื่องเช็คคืนภาษีส่งไม่ถึงมือผู้รับ/เช็คคืนภาษีสูญหาย ซึ่งที่ผ่านมาพบว่ามีผู้ขอคืนภาษีที่ไม่ได้รับเช็คกว่าแสนฉบับ อีกทั้งยังเป็นการช่วยลดต้นทุนค่าใช้จ่ายของภาครัฐในภาพรวมอีกด้วย เมื่อมีการยื่นแบบแสดงรายการภาษีเงินได้บุคคลธรรมดา ระบบจะวิเคราะห์แบบแสดงรายการภาษี  หากไม่ติดเกณฑ์ผิดปกติ จะอนุมัติสั่งคืน และส่งข้อมูลให้หน่วยงานที่เกี่ยวข้องประมวลผลข้อมูลเพื่อตรวจสอบว่า ผู้ขอคืนมีการผูกบัญชีพร้อมเพย์ไว้หรือไม่เป็นลำดับแรก หากมีการผูกบัญชีไว้ ธนาคารจะนำเงินคืนภาษีเข้าบัญชีในวันรุ่งขึ้น ส่วนรายที่ยังไม่มีการผูกบัญชีพร้อมเพย์ ระบบจะทำการตรวจสอบการผูกบัญชีพร้อมเพย์อีกระยะหนึ่งเพื่อรองรับการผูกบัญชีพร้อมเพย์ภายหลังการยื่นแบบของผู้ขอคืนว่ามีการผูกบัญชีพร้อมเพย์เพิ่มเติมหรือไม่  ซึ่งหากตรวจสอบแล้วพบว่า ผู้ขอคืนไม่มีบัญชีพร้อมเพย์ระบบจะทำการสั่งพิมพ์เช็ค และส่งไปรษณีย์ตามขั้นตอนต่อไป”
นายประสงค์ พูนธเนศ อธิบดีกรมสรรพากร กล่าวเพิ่มเติมว่า “จากข้อมูลสถิติการยื่นแบบฯ และการขอคืนภาษีตั้งแต่เดือนมกราคม 2560 ถึงปัจจุบัน พบว่าผู้ขอคืนภาษีส่วนใหญ่มีการผูกบัญชีพร้อมเพย์อยู่แล้วกว่าร้อยละ 60 และบางส่วนอยู่ระหว่างการลงทะเบียนระบบพร้อมเพย์ เนื่องจากการคืนภาษีมีความสะดวก รวดเร็ว และนำเงินเข้าบัญชีธนาคารให้โดยอัตโนมัติ ทั้งนี้ กรมสรรพากรมิได้มีมาตรการบังคับให้ผู้ขอคืนลงทะเบียนระบบพร้อมเพย์แต่อย่างใด ซึ่งหากผู้ขอคืนไม่มีการสมัครใช้บริการระบบพร้อมเพย์ ก็สามารถได้รับเงินคืนภาษีเป็นเช็คส่งไปรษณีย์แบบเดิมตามขั้นตอนที่ได้กล่าวไปข้างต้น”
สำหรับผู้ที่มีข้อสงสัยสามารถสอบถามเพิ่มเติมได้ที่สำนักงานสรรพากรพื้นที่ทุกพื้นที่ และศูนย์สารนิเทศสรรพากร โทร.1161
กรมสรรพากร  เต็มที่  เต็มใจ  ให้ประชาชน
สำนักบริหารกลาง  ส่วนประชาสัมพันธ์
เลขที่ 90 ถนนพหลโยธิน 7 พญาไท กรุงเทพฯ 10400 โทร. 0 2272 9529-30 โทรสาร 0 2617 3324  หรือศูนย์สารนิเทศสรรพากร 1161 (RD Intelligence Center)
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2403
