รัฐบาลไทย-ข่าวทำเนียบรัฐบาล-กระทรวงมหาดไทยเดินหน้ามหาดไทยใสสะอาดต่อต้านการทุจริต ปี 2560 สั่งการทุกหน่วยงานในสังกัดยึด 5 มาตรการ ตั้งเป้าปัญหาการร้องเรียนเรื่องทุจริตลดลง

วันพฤหัสบดีที่ 16 กุมภาพันธ์ 2560
กระทรวงมหาดไทยเดินหน้ามหาดไทยใสสะอาดต่อต้านการทุจริต ปี 2560 สั่งการทุกหน่วยงานในสังกัดยึด 5 มาตรการ ตั้งเป้าปัญหาการร้องเรียนเรื่องทุจริตลดลง
กระทรวงมหาดไทยเดินหน้ามหาดไทยใสสะอาดต่อต้านการทุจริต ปี 2560 สั่งการทุกหน่วยงานในสังกัดยึด 5 มาตรการ ตั้งเป้าปัญหาการร้องเรียนเรื่องทุจริตลดลง
วันนี้ (16ก.พ.60) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย  เปิดเผยว่า ตามที่รัฐบาลได้กำหนดให้การป้องกันปราบปรามการทุจริตและประพฤติมิชอบเป็นนโยบายสำคัญและถือเป็นวาระแห่งชาติที่ทุกส่วนราชการจะต้องนำไปปฏิบัติให้บังเกิดผลอย่างเป็นรูปธรรม กระทรวงมหาดไทย โดยรัฐมนตรีว่าการกระทรวงมหาดไทย พลเอกอนุพงษ์ เผ่าจินดา ได้ให้ความสำคัญกับการป้องกันและปราบปรามการทุจริต โดยได้เน้นย้ำให้ทุกหน่วยงานในสังกัดกระทรวงมหาดไทยปฏิบัติงานด้วยความถูกต้องตามระเบียบ ข้อกฎหมาย และให้นำมาตรการการป้องกันและปราบปรามการทุจริตมาเป็นโครงการที่กระทรวงมหาดไทย  มอบเป็นของขวัญปีใหม่ให้แก่ประชาชน พ.ศ. 2560 เพื่อให้เป็นไปตามนโยบายดังกล่าว กระทรวงมหาดไทยได้กำหนดกรอบแนวทางการดำเนินงาน “มหาดไทยใสสะอาดต่อต้านการทุจริต” โดยให้ส่วนราชการในสังกัดทุกหน่วยงาน จังหวัดทุกจังหวัด กรุงเทพมหานคร และเมืองพัทยา ได้นำไปเป็นกรอบแนวทางในการดำเนินงานภายใต้ 5 มาตรการสำคัญ คือ
มาตรการที่ 1 การบริหารงานและการปฏิบัติงานตามหลักธรรมาภิบาล โดยมุ่งตอบสนองความต้องการของประชาชนด้วยการบริการที่รวดเร็ว ถูกต้อง เสมอภาค โปร่งใส และเป็นธรรม มาตรการที่ 2 การปลูกฝังค่านิยมและทัศนคติให้บุคลากรยึดหลักคุณธรรม จริยธรรมสร้างค่านิยมซื่อสัตย์สุจริต และน้อมนำหลักปรัชญาของเศรษฐกิจพอเพียงมาใช้ในการปฏิบัติงานและการดำรงชีวิต มาตรการที่ 3 สร้างคุณธรรมในการดำเนินการจัดซื้อจัดจ้าง ส่งเสริมการดำเนินการให้เกิดความโปร่งใสในทุกขั้นตอนของการจัดซื้อจัดจ้างตามที่กฎหมายกำหนด และเปิดโอกาสให้ภาคเอกชน ภาคประชาสังคม และประชาชนได้เข้ามามีส่วนร่วมในการตรวจสอบการปฏิบัติงานของหน่วยงานในสังกัดกระทรวงมหาดไทย รวมทั้งการเปิดเผยข้อมูลข่าวสาร และการเข้าถึงข้อมูลข่าวสารให้แก่ประชาชนได้รับทราบถึงการดำเนินงานทุกรูปแบบ เช่น งบประมาณที่หน่วยงานได้รับในปี พ.ศ.2560 ผลการพิจารณาการจัดซื้อจัดจ้าง แนวทางในการจัดซื้อจัดจ้างของหน่วยงาน โครงการใหญ่ หรือโครงการงบประมาณของกลุ่มจังหวัด เป็นต้น เพื่อสร้างความโปร่งใสทุกขั้นตอนของกระบวนการจัดซื้อจัดจ้างของภาครัฐ ก่อให้เกิดการแข่งขันอย่างเป็นธรรม สร้างความเชื่อมั่นให้กับภาคเอกชนที่เสนอราคา หรือเสนองานแก่ทางราชการ นอกจากนี้ จะได้ร่วมกับกรมบัญชีกลางเพื่อกำหนดแนวทางการดำเนินงานตามแนวทางข้อตกลงคุณธรรม (Integrity Pact) เพื่อนำมาปรับใช้กับการดำเนินโครงการใหญ่ๆ ของส่วนราชการให้ถือปฏิบัติต่อไป มาตรการที่ 4 การใช้ช่องทางการร้องเรียนร้องทุกข์ของกระทรวงมหาดไทย เพื่อให้ประชาชนได้แจ้งข้อมูลข่าวสาร การร้องเรียนร้องทุกข์ และแจ้งเบาะแสการกระทำทุจริต ซึ่งจะขับเคลื่อนโดยศูนย์ดำรงธรรมกระทรวงมหาดไทย ศูนย์ดำรงธรรมจังหวัด และศูนย์ดำรงธรรมอำเภอ มาตรการที่ 5 มุ่งต่อต้านและเฝ้าระวังการทุจริตคอรัปชั่นทุกรูปแบบ  โดยการเฝ้าระวังอย่างรัดกุมและใช้มาตรการการลงโทษขั้นสูงกับผู้ทุจริตคอรัปชั่นและผู้ที่เกี่ยวข้องอย่างจริงจัง
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยได้เน้นย้ำให้ทุกหน่วยงานในสังกัด จังหวัด อำเภอ และองค์กรปกครองส่วนท้องถิ่น ยึดหลักการบริหารราชการตามหลักธรรมาภิบาล และถือเป็นโยบายสำคัญที่ต้องปฏิบัติให้เกิดผลเป็นรูปธรรมเพื่อให้ประชาชนได้รับบริการและเข้าถึงบริการได้อย่างรวดเร็ว ถูกต้อง เสมอภาค โปร่งใสและเป็นธรรม และจะต้องลดปัญหาการร้องเรียนเรื่องทุจริตให้ลดลง.
ครั้งที่ 25/2560

ที่มา : http://www.thaigov.go.th/news/contents/details/1885
