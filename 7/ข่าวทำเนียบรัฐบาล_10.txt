รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ครั้งที่ 4/2560

วันพุธที่ 8 กุมภาพันธ์ 2560
รมต.นร. ออมสินฯ เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ครั้งที่ 4/2560
ภายหลังเลิกประชุมเวลาประมาณ 16.30 น. รัฐมนตรีประจำสำนักนายกรัฐมนตรีได้แถลงผลการประชุมฯ ว่า
วันนี้ (8 กุมภาพันธ์ 2560) เวลา 15.00 น. ณ ห้องประชุม 109 อาคารสำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี ได้เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ครั้งที่ 4/2560
ภายหลังเลิกประชุมเวลาประมาณ 16.30 น. รัฐมนตรีประจำสำนักนายกรัฐมนตรีได้แถลงผลการประชุมฯ ว่า
ที่ประชุมได้ทราบผลการดำเนินงานในการช่วยเหลือผู้ประสบปัญหาน้ำท่วมทางภาคใต้ ซึ่งได้ดำเนินการช่วยเหลือไปแล้วในหลายภาคส่วน เช่น การเร่งจ่ายเงินช่วยเหลือผู้เสียชีวิต และการสำรวจความเสียหายบ้านเรือน แต่ทั้งนี้ ความเสียหายจากปัญหาน้ำท่วมนั้นมีมาก จึงต้องทยอยแก้ปัญหาไปในแต่ละจุด โดยสภาพพื้นที่ส่วนใหญ่น้ำได้ลดลงจนกลับเข้าสู่ภาวะปกติแล้ว จะเหลือเพียงบางพื้นที่เท่านั้นที่ยังมีน้ำท่วมขังอยู่
ทั้งนี้ รัฐบาลได้กำชับให้ทางจังหวัดและหน่วยงานที่เกี่ยวข้อง เห็นควรดำเนินงานตามนโยบายของ    พลเอก ประยุทธ์ จันทร์โอชา นายกรัฐมนตรี ที่มีดำริให้ตรวจสอบเส้นทางการไหลของน้ำว่าตรงไหนมีสิ่งก่อสร้างที่ขวางลำน้ำ เพื่อจะได้เร่งแก้ไขดำเนินการปรับปรุงเพื่อจะได้ช่วยให้น้ำไหลผ่านได้สะดวก โดยทางกระทรวงคมนาคมได้จัดทำแผนการแก้ไขไว้แล้วในส่วนที่เป็นถนน หรือรางรถไฟ ที่ขวางเส้นทางน้ำอยู่ โดยจะใช้ท่ออุโมงค์คอนกรีต (Box Culvert) เพื่อจะได้ช่วยให้น้ำไหลผ่านได้สะดวกลดปัญหาน้ำท่วมในพื้นที่อีกต่อไป
ตอนท้ายของการแถลงข่าว รัฐมนตรีประจำสำนักนายกรัฐมนตรีได้กล่าวย้ำว่า รัฐบาลโดย พลเอก ประยุทธ์ จันทร์โอชา นายกรัฐมนตรี ได้กล่าวขอบคุณทุกเหล่าทัพและทุกหน่วยราชการตลอดจนทุกภาคส่วนที่เกี่ยวข้อง ได้ร่วมแรงร่วมใจกันให้การช่วยเหลือประชาชนที่ประสบปัญหาน้ำท่วมอย่างเต็มที่จนกระทั่งปัญหาดังกล่าวคลี่คลายไปในทางที่ดีขึ้น นอกจากนี้ จังหวัดที่น้ำลดลงเข้าสู่ภาวะปกติแล้ว ตัวแทนเหล่าทัพได้เริ่มดำเนินการสร้างบ้านใหม่ให้ประชาชนที่บ้านเรือนเสียหายทั้งหลัง และคาดว่าอีก 20 วันต่อจากนี้ไป เมื่อสร้างบ้านแล้วเสร็จ ประชาชนก็จะได้พักอาศัยในบ้านหลังใหม่ ส่งผลให้มีขวัญและกำลังใจที่ดีมากขึ้น
*************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1787
