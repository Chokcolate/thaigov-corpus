รัฐบาลไทย-ข่าวทำเนียบรัฐบาล-สคร. จัดสัมมนา “SOE CEO Forum” รวมพลังรัฐวิสาหกิจเป็นองค์กรสมรรถนะสูงร่วมกัน

วันพุธที่ 8 กุมภาพันธ์ 2560
สคร. จัดสัมมนา “SOE CEO Forum” รวมพลังรัฐวิสาหกิจเป็นองค์กรสมรรถนะสูงร่วมกัน
สคร. ได้จัดสัมมนาผู้บริหารสูงสุดรัฐวิสาหกิจ “SOE CEO Forum” ในวันพุธที่ 8 กุมภาพันธ์ 2560 ณ สถาบันพัฒนาศักยภาพธุรกิจน้ำมัน บริษัท ปตท. จำกัด (มหาชน) จังหวัดพระนครศรีอยุธยา
นายเอกนิติ นิติทัณฑ์ประภาศ ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า สคร. ได้จัดสัมมนาผู้บริหารสูงสุดรัฐวิสาหกิจ “SOE CEO Forum” เพื่อรวมพลังรัฐวิสาหกิจ ให้เป็นองค์กรสมรรถนะสูง (High Performance Organization) ร่วมกัน โดยการจัดสัมมนาในครั้งนี้ ได้รับเกียรติจาก นายสมคิด จาตุศรีพิทักษ์ รองนายกรัฐมนตรี เป็นประธาน ในวันพุธที่ 8 กุมภาพันธ์ 2560 ณ สถาบันพัฒนาศักยภาพธุรกิจน้ำมัน บริษัท ปตท. จำกัด (มหาชน) จังหวัดพระนครศรีอยุธยา
ในปีที่ผ่านมารัฐวิสาหกิจมีส่วนสำคัญในการขับเคลื่อนเศรษฐกิจและการลงทุนของประเทศให้ขยายตัวได้อย่างต่อเนื่องในช่วงที่การใช้จ่ายภาคเอกชนยังไม่ฟื้นตัวเต็มที่ ดังนั้น เพื่อให้รัฐวิสาหกิจเป็นแรงสนับสนุนให้เศรษฐกิจไทยขยายตัวได้อย่างต่อเนื่องในปี 2560 รองนายกรัฐมนตรีและรัฐมนตรีว่าการกระทรวงการคลังได้มอบนโยบายให้แก่ผู้บริหารสูงสุดของรัฐวิสาหกิจร่วมกันขับเคลื่อน ในประเด็นต่างๆ ดังนี้
(1) เร่งรัดการเบิกจ่ายงบลงทุนของรัฐวิสาหกิจให้เป็นไปตามเป้าหมายที่คณะรัฐมนตรีกำหนดที่ร้อยละ 95 ของกรอบงบลงทุนทั้งปี และให้เลื่อนการลงทุนให้เร็วขึ้น (Front Load)
(2) จัดทำแผนรัฐวิสาหกิจทั้งในระยะสั้นและระยะยาว โดยให้นำกรอบยุทธศาสตร์ชาติระยะ 20 ปี แผนพัฒนาเศรษฐกิจและสังคมแห่งชาติ ฉบับที่ 12 Thailand 4.0 และแผนยุทธศาสตร์รัฐวิสาหกิจในภาพรวมมาเป็นกรอบในการจัดทำแผนรัฐวิสาหกิจ
(3) สนับสนุนให้เอกชนร่วมลงทุนในกิจการของรัฐ (PPP) โดยเฉพาะโครงการลงทุนที่เชื่อมโยงกับการคมนาคมขนส่งในภูมิภาค รวมทั้งการนำโครงการลงทุนที่มีศักยภาพมาระดมทุนผ่านกองทุนรวมโครงสร้างพื้นฐานเพื่ออนาคตประเทศไทย (Thailand Future fund) ซึ่งจะช่วยยกระดับขีดความสามารถในการแข่งขันของประเทศ
(4) การผลักดันให้รัฐวิสาหกิจเป็นองค์กรสมรรถนะสูง (High Performance Organization) ที่มีธรรมาภิบาล โดยการบูรณาการความร่วมมือระหว่างรัฐวิสาหกิจและหน่วยงานที่เกี่ยวข้อง ซึ่งจะช่วยเพิ่มประสิทธิภาพในการดำเนินงาน และสามารถให้บริการที่มีคุณภาพให้กับประชาชนได้อย่างทั่วถึง
นายเอกนิติ นิติทัณฑ์ประภาศ ผู้อำนวยการ สคร. กล่าวเพิ่มเติมว่า การจัดงานสัมมนา SOE CEO Forum ในครั้งนี้เป็นมิติใหม่ของการเป็นหุ้นส่วนเชิงรุก (Active Partner) โดยให้ผู้บริหารรัฐวิสาหกิจมาแลกเปลี่ยนเรียนรู้ แนวทางการบริหารงบลงทุนของรัฐวิสาหกิจและการจัดทำแผนรัฐวิสาหกิจ เพื่อเพิ่มประสิทธิภาพการเบิกจ่ายงบลงทุนของรัฐวิสาหกิจและการช่วยให้รัฐวิสาหกิจสามารถจัดทำแผนงานในระยะสั้นและระยะยาวให้มีความชัดเจนขึ้น
สำหรับการจัดสัมมนาในครั้งต่อไปจะเป็นการรวมพลังรัฐวิสาหกิจมาแลกเปลี่ยนเรียนรู้เกี่ยวกับการบริหารจัดการองค์กรเพื่อยกระดับรัฐวิสาหกิจให้เป็น High Performance Organization ที่มีธรรมาภิบาล ซึ่งจะทำให้รัฐวิสาหกิจเป็นกลไกสำคัญในการพัฒนาคุณภาพการให้บริการสาธารณะแก่ประชาชน และขับเคลื่อนเศรษฐกิจและการลงทุนของประเทศได้อย่างยั่งยืนต่อไป
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1782
