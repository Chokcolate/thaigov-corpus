รัฐบาลไทย-ข่าวทำเนียบรัฐบาล-รมว.วิทย์ฯ เปิดงาน GEOINFOTECH 2017 คาดเป็นอีก 1 เวทีใหญ่ด้านเทคโนโลยีอวกาศและภูมิสารสนเทศ

วันอังคารที่ 14 กุมภาพันธ์ 2560
รมว.วิทย์ฯ เปิดงาน GEOINFOTECH 2017 คาดเป็นอีก 1 เวทีใหญ่ด้านเทคโนโลยีอวกาศและภูมิสารสนเทศ
GEOINFOTECH 2017
เมื่อวันที่ 9 กุมภาพันธ์ 2560 / ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี พร้อมด้วย รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี เป็นประธานเปิดงานประชุมวิชาการเทคโนโลยีอวกาศและภูมิสารสนเทศแห่งชาติ ประจำปี 2560 หรือ GEOINFOTECH 2017 ที่จัดขึ้นระหว่างวันที่ 9-10 กุมภาพันธ์ 2560 ณ ศูนย์ประชุมวายุภักษ์ ชั้น 4 โรงแรมเซ็นทรา บาย เซ็นทารา ศูนย์ราชการและคอนเวนชั่นเซ็นเตอร์ แจ้งวัฒนะ
สำหรับการจัดงานครั้งนี้ ถือเป็นอีก 1 เวทีใหญ่ของการประชุมวิชาการระดับประเทศที่เปิดโอกาสให้นักวิชาการ นักวิจัย นิสิตและนักศึกษาจากหน่วยงานภาครัฐและภาคเอกชน ได้มีส่วนร่วมในการนำเสนอและเผยแพร่ผลงานวิจัยของเทคโนโลยีอวกาศและภูมิสารสนเทศ อันนำไปสู่การเพิ่มคุณภาพชีวิตสร้างรายได้และสร้างงานแก่ประชาชนทุกระดับเพื่อให้เกิดการพัฒนาประเทศอย่างยั่งยืน
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า การจัดประชุมวิชาการครั้งนี้ ถือเป็นกิจกรรมที่จัดขึ้นต่อเนื่องเป็นประจำทุกปี ที่ผ่านมาสำนักงานพัฒนาเทคโนโลยีอวกาศและภูมิสารสนเทศ มีบทบาทที่สำคัญและโดดเด่นในการเป็นศูนย์กลาง การส่งเสริม พัฒนา และสนับสนุนให้มีการนำเทคโนโลยีอวกาศและภูมิสารสนเทศไปประยุกต์ใช้และต่อยอดในสาขาต่าง ๆ
ดร.อรรชกา กล่าวต่ออีกว่า นอกจากนี้ ได้เร่งรัดพัฒนากำลังคนในการใช้เทคโนโลยีเพื่อการบริหารจัดการทรัพยากร สิ่งแวดล้อมและภัยพิบัติ สร้างความตระหนักรู้ และความเข้าใจถึงประโยชน์เทคโนโลยีแก่บุคลากรทุกระดับด้าน ดร.อานนท์ สนิทวงศ์ ณ อยุธยา ผู้อำนวยการสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ สทอภ. กล่าวเพิ่มเติมว่า วัตถุประสงค์ของการจัดงานในครั้งนี้ เราต้องการให้ผู้เข้าร่วมประชุมทราบถึงความก้าวหน้าของเทคโนโลยีดังกล่าว และส่งเสริมสนับสนุนให้มีโอกาสในการนำเสนอ เผยแพร่ผลงานวิจัยแลกเปลี่ยนความรู้และความคิดเห็นที่เป็นประโยชน์ต่อการวิจัยและการพัฒนา ซึ่งถือได้ว่าการประชุมในครั้งนี้จะเป็นวิธีการของการรวมตัวคนที่มีความรู้ ความสามารถและความสนใจในการพัฒนาเทคโนโลยีอวกาศและภูมิสารสนเทศของประเทศ
ปัจจุบัน สทอภ. มีบทบาทเพิ่มมากขึ้นในการใช้เทคโนโลยีภูมิสารสนเทศเป็นเครื่องมือตอบสนองการตัดสินใจระดับชาติ ดังจะเห็นได้ชัดในสถานการณ์น้ำท่วมภาคใต้ที่ผ่านมา ท่านนายกรัฐมนตรีก็ได้มีข้อสังการให้ใช้ข้อมูลจาก GISTDA เพื่อนำมาใช้ในการขนส่งและตรวจสอบพื้นที่ที่เสียหายหลังเกิดเหตุการณ์อุทกภัย เพื่อสร้างการมีส่วนร่วมจากหน่วยงานที่เกี่ยวข้อง
ข่าวโดย : นางสาวศิริวรรณ หมินหมัน
ภาพโดยและวีดิโอ : นายภูมินทร์ ปั้นเล็ก, นายสุเมธ บุญเอื้อ
กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1846
