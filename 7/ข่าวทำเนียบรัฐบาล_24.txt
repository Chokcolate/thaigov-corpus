รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงโทรคมนาคมและการสื่อสารมวลชนแห่งสหพันธรัฐรัสเซีย เข้าเยี่ยมคารวะ รัฐมนตรีประจำสำนักนายกรัฐมนตรี

วันอังคารที่ 14 กุมภาพันธ์ 2560
รัฐมนตรีช่วยว่าการกระทรวงโทรคมนาคมและการสื่อสารมวลชนแห่งสหพันธรัฐรัสเซีย เข้าเยี่ยมคารวะ รัฐมนตรีประจำสำนักนายกรัฐมนตรี
รัฐมนตรีช่วยว่าการกระทรวงโทรคมนาคมและการสื่อสารมวลชนแห่งสหพันธรัฐรัสเซีย เข้าเยี่ยมคารวะ รัฐมนตรีประจำสำนักนายกรัฐมนตรี
วันนี้(14 ก.พ. 2560) เวลา 15.00 น. นายอเล็กซี่ โวลิน (H.E. Mr. Alexey Volin) รัฐมนตรีช่วยว่าการกระทรวงโทรคมนาคมและการสื่อสารมวลชนแห่งสหพันธรัฐรัสเซีย เข้าเยี่ยมคารวะนายออมสิน ชีวะพฤกษ์ รัฐมนตรีประจำสำนักนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รัฐมนตรีประจำสำนักนายกรัฐมนตรีกล่าวต้อนรับรัฐมนตรีช่วยว่าการกระทรวงโทรคมนาคมและการสื่อสารมวลชนรัสเซียในโอกาสเดินทางเยือนไทย โดยทั้งสองฝ่ายได้หารือถึงความสัมพันธ์ทวิภาคีไทยและรัสเซีย ซึ่งปี 2560 เป็นปีครบรอบ 120 ปีของการสถาปนาความสัมพันธ์ทางการทูตระหว่างกัน รัฐมนตรีประจำสำนักนายกรัฐมนตรีและรัฐมนตรีช่วยว่าการกระทรวงโทรคมนาคมและการสื่อสารมวลชนรัสเซียจึงเห็นพ้องว่าปีนี้มีความพิเศษอย่างยิ่ง ที่ทั้งสองฝ่ายจะจัดกิจกรรมเพื่อฉลองโอกาสดังกล่าวทั้งในไทยและรัสเซีย รวมถึงกระชับความสัมพันธ์และขยายความความร่วมมือด้านสื่อสารมวลชนระหว่างไทย – รัสเซียเกิดผลเป็นรูปธรรมและประโยชน์แก่ทั้งสองประเทศ
ทั้งสองฝ่ายได้หารือถึงความร่วมมือด้านสื่อสารมวลชน โดยขณะนี้ไทยกับรัสเซียอยู่ระหว่างการจัดทำร่างความตกลงว่าด้วยความร่วมมือด้านการสื่อสารมวลชน  (Draft Agreement on Cooperation in the Field of Mass Communication) รัฐมนตรีประจำสำนักนายกรัฐมนตรีและรัฐมนตรีช่วยว่าการกระทรวงโทรคมนาคมและการสื่อสารมวลชนรัสเซียต่างหวังเป็นอย่างยิ่งว่า ความตกลงฯ จะทำให้เกิดการแลกเปลี่ยนข้อมูลข่าวสาร รายการข่าวและสารคดี รวมถึงการแลกเปลี่ยนความรู้และเทคโนโลยีระหว่างสำนักข่าวของไทยและรัสเซีย ทำให้เกิดการเผยแพร่ข้อมูลข่าวสารที่เป็นประโยชน์และสร้างการรับรู้ทางวัฒนธรรมและความเป็นอยู่ของทั้งสองประเทศมากยิ่งขึ้น ซึ่งส่งผลดีต่อความสัมพันธ์ระหว่างไทย-รัสเซียและบรรยากาศการท่องเที่ยวของทั้งสองประเทศอีกด้วย

ที่มา : http://www.thaigov.go.th/news/contents/details/1858
