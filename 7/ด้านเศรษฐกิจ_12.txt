รัฐบาลไทย-ข่าวทำเนียบรัฐบาล-กระทรวงเกษตรฯ เผยแผนยุทธศาสตร์การจัดการสารเคมีทางการเกษตร ปี 2560-2561

วันพฤหัสบดีที่ 9 กุมภาพันธ์ 2560
กระทรวงเกษตรฯ เผยแผนยุทธศาสตร์การจัดการสารเคมีทางการเกษตร ปี 2560-2561
กระทรวงเกษตรฯ เผยแผนยุทธศาสตร์การจัดการสารเคมีทางการเกษตร ปี 2560-2561 บูรณาการร่วม 8 หน่วยงานในสังกัด ทุ่มงบ 533 ลบ. 94 แผนงาน คาดหวังประเทศไทยเป็นแหล่งการผลิตสินค้าเกษตรปลอดภัยจากสารเคมีและเป็นมิตรต่อสิ่งแวดล้อมอย่างยั่งยืน
พลเอกฉัตรชัย  สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์โดยกรมวิชาการเกษตร เป็นหน่วยงานหลักในการร่างแผนยุทธศาสตร์การจัดการสารเคมีทางการเกษตร ปี 2560-2561 ซึ่งจะสอดคล้องกับนโยบายการผลิตสินค้าเกษตรปลอดภัยและได้มาตรฐาน ภายใต้แผนงาน จำนวน 94 แผนงาน งบประมาณ 533 ล้านบาท ซึ่งจะบูรณาการการทำงานร่วมกัน 8 หน่วยงานในสังกัดกระทรวงเกษตรฯ ได้แก่ กรมวิชาการเกษตร กรมพัฒนาที่ดิน กรมส่งเสริมการเกษตร กรมการข้าว กรมประมง กรมปศุสัตว์ กรมหม่อนไหม และสำนักงานมาตรฐานสินค้าเกษตรและอาหารแห่งชาติ โดยมีเป้าหมาย 1.) ลดปริมาณการใช้สารเคมีทางการเกษตรลดลงไม่น้อยกว่าร้อยละ 5 ภายในปี 2561 2.) ผู้ที่ได้รับการถ่ายทอดความรู้ความเข้าใจด้านการจัดการสารเคมีทางการเกษตรไม่น้อยกว่า  20,000 ราย ในปีแรก และเพิ่มขึ้นในอัตราร้อยละ 10 ต่อปี 3.) จำนวนพื้นที่ที่ได้รับการรับรองมาตรฐานการปฏิบัติทางการเกษตรที่ดี (GAP) เพิ่มขึ้นไม่น้อยกว่าร้อยละ 5 ต่อปี และ 4.) ตรวจเฝ้าระวังพบสารเคมีตกค้างที่เกินค่ามาตรฐานในสินค้าเกษตรไม่เกินร้อยละ 20  ของจำนวนตัวอย่างที่ตรวจ
ทั้งนี้ ประโยชน์ที่คาดว่าจะได้รับ จะทำให้การจัดการสารเคมีทางการเกษตรเป็นระบบครบวงจรตั้งแต่
ต้นน้ำถึงปลายน้ำ มีการบูรณาการความร่วมมือจากทุกภาคส่วนในการจัดการสารเคมีทางการเกษตร สามารถลดผลกระทบจากการใช้สารเคมีทางการเกษตร ทำให้มีการลดการใช้สารเคมีในพื้นที่ทำการเกษตร รวมทั้งพื้นที่ทำการเกษตรในที่สูง และพื้นที่รอบเขตอนุรักษ์ และทำให้เกษตรกรมีความรู้เกี่ยวกับผลกระทบด้านลบของการใช้สารเคมีเกินความจำเป็นและไม่ถูกต้อง รวมถึงรับรู้วิธีการอื่นๆ ที่สามารถใช้ในการควบคุมศัตรูพืชได้ด้วย พลเอกฉัตรชัย กล่าว.
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1797
