รัฐบาลไทย-ข่าวทำเนียบรัฐบาล-ผู้ก่อตั้งบริษัท หัวเว่ย เทคโนโลยี จำกัด เข้าเยี่ยมคารวะนายกรัฐมนตรี

วันศุกร์ที่ 17 กุมภาพันธ์ 2560
ผู้ก่อตั้งบริษัท หัวเว่ย เทคโนโลยี จำกัด เข้าเยี่ยมคารวะนายกรัฐมนตรี
ผู้ก่อตั้งบริษัท หัวเว่ย เทคโนโลยี จำกัด เข้าเยี่ยมคารวะนายกรัฐมนตรี
วันนี้ (15 ก.พ. 2560) นายเหริน เจิ้งเฟย (Mr. Ren Zhengfei) ผู้ก่อตั้งบริษัท หัวเว่ย เทคโนโลยี จำกัด (Huawei Technologies Co., Ltd.) เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีม่วง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีกล่าวต้อนรับและชื่นชมบริษัทฯ ในฐานะผู้ผลิตอุปกรณ์โทรคมนาคมและอุปกรณ์เครือข่ายชั้นนำของจีนและของโลก โดยปัจจุบันหัวเว่ยเป็นที่รู้จักและได้รับความนิยมสูงขึ้นอย่างต่อเนื่องในไทย การเดินทางมาเยือนไทยครั้งนี้ของผู้ก่อตั้งบริษัท หัวเว่ย เทคโนโลยี จำกัด ได้แสดงให้เห็นถึงความเชื่อมั่นบริษัทฯที่จะขยายความร่วมมือทางธุรกิจกับไทย นายกรัฐมนตรียังกล่าวขอบคุณบริษัทฯที่เป็นหุ้นส่วนสำคัญในการพัฒนาด้านเทคโนโลยีสารสนเทศของไทยและแลกเปลี่ยนความรู้ด้านเทคโนโลยีและวิชาการต่างๆ กับสถาบันการศึกษาของไทยมาอย่างต่อเนื่อง พร้อมหวังว่าบริษัทฯ จะยังคงส่งเสริมและผลักดันความร่วมมือด้านเทคโนโลยีสารสนเทศของไทยและสนับสนุนการพัฒนาการเรียนรู้ของบุคลากรไทยด้านเทคโนโลยีสารสนเทศและการสื่อสาร รวมทั้งขยายการลงทุนในไทยให้มากขึ้น
ผู้ก่อตั้งบริษัท หัวเว่ย เทคโนโลยี จำกัด กล่าวแสดงความยินดีและเป็นเกียรติที่ได้พบนายกรัฐมนตรีในวันนี้ พร้อมกล่าวชื่นชมนายกรัฐมนตรีว่าเป็นผู้นำที่บริหารงานด้วยความรวดเร็ว ชัดเจน และมีประสิทธิภาพ ทำให้ประเทศไทยมีความสงบสุข ซึ่งเอื้อให้เกิดบรรยากาศที่ดีต่อการลงทุนในประเทศ บริษัทฯมีความยินดีและตั้งใจอย่างยิ่งที่จะเป็นส่วนหนึ่งในการขับเคลื่อนเศรษฐกิจของประเทศไทยไปสู่เศรษฐกิจดิจิทัล และเชื่อมั่นว่าประเทศไทยจะเป็นศูนย์กลางเศรษฐกิจดิจิทัลในภูมิภาคเอเชียตะวันออกเฉียงใต้ได้ในอนาคต
นายกรัฐมนตรีและผู้ก่อตั้งบริษัท หัวเว่ย เทคโนโลยี จำกัด ได้แลกเปลี่ยนความคิดเห็นถึงความร่วมมือทางเศรษฐกิจระหว่างไทยกับจีน โดยนายกรัฐมนตรีกล่าวว่า ได้มีโอกาสพบปะกับประธานาธิบดีและนายกรัฐมนตรีของจีนในหลายโอกาส ซึ่งไทยและจีนเปรียบเสมือนญาติพี่น้องกัน หากมีเรื่องใดที่ทั้งสองฝ่ายจะร่วมมือกันไทยก็พร้อมสนับสนุนอย่างยิ่ง นอกจากนี้ สำนักงานใหญ่หัวเว่ยที่เมืองเซินเจิ้น มณฑลกวางตุ้ง มีความสำคัญต่อไทยอย่างยิ่ง เนื่องจากเป็นประตูหลักที่เชื่อมความสัมพันธ์ด้านเศรษฐกิจไทย – จีน และมีการประชุมคณะทำงานไทย- กวางตุ้ง เป็นกลไกสำคัญในการผลักดันความสัมพันธ์ระหว่างกัน หากบริษัทฯประสงค์ขยายความร่วมมือเพิ่มเติมกับไทยก็สามารถประสานกับคณะทำงานดังกล่าวได้ ด้านผู้ก่อตั้งบริษัท หัวเว่ย เทคโนโลยี จำกัด เชื่อมั่นว่า สิ่งที่จีนได้ร่วมมือกับไทยจะสร้างผลประโยชน์แก่ทั้งสองฝ่าย ทำให้เจริญเติบโตไปพร้อมกัน  บริษัทฯยินดีเป็นส่วนหนึ่งในการเป็นสะพานเชื่อมความสัมพันธ์ไทย-จีนให้แน่นแฟ้นยิ่งขึ้น

ที่มา : http://www.thaigov.go.th/news/contents/details/1903
