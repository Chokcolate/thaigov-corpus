รัฐบาลไทย-ข่าวทำเนียบรัฐบาล-โฆษกรัฐบาลฝากสื่อมวลชนนำเสนอข่าวที่สร้างความเชื่อมั่นให้กับคนในประเทศและต่างประเทศเพื่อร่วมกันขับเคลื่อนประเทศให้เดินหน้าต่อไปได้

วันอังคารที่ 7 กุมภาพันธ์ 2560
โฆษกรัฐบาลฝากสื่อมวลชนนำเสนอข่าวที่สร้างความเชื่อมั่นให้กับคนในประเทศและต่างประเทศเพื่อร่วมกันขับเคลื่อนประเทศให้เดินหน้าต่อไปได้
พลโท สรรเสริญ แก้วกำเนิด โฆษกประจำสำนักนายกรัฐมนตรี ฝากสื่อมวลชนนำเสนอข่าวที่สร้างความเชื่อมั่นให้กับคนในประเทศและต่างประเทศเพื่อร่วมกันขับเคลื่อนประเทศให้เดินหน้าต่อไปได้
วันนี้ ( 7 ก.พ. 60) เวลา 14.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้กล่าวขอบคุณสื่อมวลชนหลังจากที่มีการชี้แจงข่าวเกี่ยวกับข้อมูลฐานะการคลังของรัฐบาลโดยเฉพาะกรณีตัวเลขเงินคงคลังที่มีอยู่ทั้งสิ้น 74,907 ล้านบาท ณ เดือนธันวาคม 2559  ซึ่งพบว่า สื่อมวลชนส่วนใหญ่มีความเข้าใจว่า “เงินคงคลัง” คืออะไร  มีวิธีการใช้จ่ายอย่างไร และมีที่มาจากไหน จึงไม่มีการนำเสนอข้อมูลที่จะทำให้เกิดความเสียหาย แต่มีเพียงเฉพาะสื่อมวลชนบางส่วนซึ่งเป็นส่วนน้อยที่อาจจะมีนัยทางการเมืองได้มีการนำประเด็นดังกล่าวไปพาดหัวข่าวนำเสนอข้อมูลในทิศทางที่ส่งผลกระทบต่อเรื่องเศรษฐกิจ ความมั่นคงของประเทศ และความเชื่อมั่นจากต่างประเทศ ซึ่งเป็นเรื่องสำคัญต่อการขับเคลื่อนปฏิรูปประเทศและยกระดับขีดความสามารถในการแข่งขันของประเทศ  ซึ่งกรณีเช่นนี้องค์กรด้านสื่อมวลชนจะมีวิธีการที่จะดูแลและบริหารจัดการสื่อมวลชนกันเองอย่างไร ทั้งนี้ หากองค์กรด้านสื่อมวลชนหรือสภาวิชาชีพของสื่อมวลชนแขนงต่าง ๆ สามารถดูแลกันได้ เชื่อมั่นว่าสังคมจะเกิดความรู้สึกยินดีที่ทุกฝ่ายมีส่วนช่วยในการที่จะทำให้ประเทศขับเคลื่อนต่อไปข้างหน้า โดยไม่มีความหวาดระแวงซึ่งกันและกันว่าใครจะกำกับดูแลใคร
พร้อมกันนี้ โฆษกประจำสำนักนายกรัฐมนตรี กล่าวย้ำว่า ประเทศจะก้าวไปข้างหน้าได้คงไม่ใช่เป็นการดำเนินการเฉพาะรัฐบาล ข้าราชการ ภาคประชาชน  ภาคประชาสังคม หรือภาคธุรกิจเอกชนเท่านั้น แต่ภาคสื่อมวลชนคือภาคที่มีความสำคัญที่สุดส่วนหนึ่งที่จะช่วยกันสร้างความเชื่อมั่นให้กับทั้งคนในประเทศและคนต่างประเทศ จึงขอฝากสื่อมวลชนทุกคนได้ช่วยกันคิดในการที่จะทำให้ประเทศชาติบ้านเมืองของเราสามารถขับเคลื่อนต่อไปข้างหน้าได้
--------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1758
