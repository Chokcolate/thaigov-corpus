รัฐบาลไทย-ข่าวทำเนียบรัฐบาล-นายกรัฐมนตรี นำเจ้าหน้าที่ทำเนียบรัฐบาล ออกกำลังกายประจำสัปดาห์ในแบบผ่อนคลาย ทุกคนสามารถนำไปต่อยอดสร้างความสัมพันธ์อันดีได้

วันพุธที่ 15 กุมภาพันธ์ 2560
นายกรัฐมนตรี นำเจ้าหน้าที่ทำเนียบรัฐบาล ออกกำลังกายประจำสัปดาห์ในแบบผ่อนคลาย ทุกคนสามารถนำไปต่อยอดสร้างความสัมพันธ์อันดีได้
พลเอก ประยุทธ์ จันทร์โอชา นายกรัฐมนตรี นำเจ้าหน้าที่ทำเนียบรัฐบาลร่วมกันออกกำลังกายเพื่อเสริมสร้างร่างกายให้แข็งแรง ห่างไกลจากโรคภัยไข้เจ็บ รวมทั้งยังทำให้มีสุขภาพจิตใจที่ดี
วันนี้ (15 กุมภาพันธ์ 2560) เวลา 15.30 น. ณ บริเวณด้านหน้าสนามหญ้าตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี นำเจ้าหน้าที่ทำเนียบรัฐบาลร่วมกันออกกำลังกายเพื่อเสริมสร้างร่างกายให้แข็งแรง ห่างไกลจากโรคภัยไข้เจ็บ รวมทั้งยังทำให้มีสุขภาพจิตใจที่ดี เกิดผลดีในการดำเนินชีวิตประจำวันอย่างสดชื่น อารมณ์ดี คนในครอบครัวและเพื่อนร่วมงานมีสัมพันธภาพที่ดีต่อกัน โดยมีเจ้าหน้าที่คณะผู้บริหารสำนักเลขาธิการนายกรัฐมนตรี และผู้บริหารหน่วยงานภายในทำเนียบรัฐบาล ร่วมออกกำลังกายด้วย
ในสัปดาห์นี้ นายกรัฐมนตรี ได้เต้นแอโรบิคตามจังหวะร่วมกับเจ้าหน้าที่ทำเนียบรัฐบาลประมาณ 30 นาที จากนั้นนายกรัฐมนตรีได้เลือกเล่นกีฬาตะกร้อวงในแบบผ่อนคลายคล้ายกับสัปดาห์ที่แล้ว เพราะเป็นกีฬาที่นายกรัฐมนตรีชื่นชอบบวกกับกีฬาชนิดนี้เน้นในเรื่องของความสามัคคีและการสร้างปฏิสัมพันธ์ระหว่างผู้เล่น และยังเป็นการออกกำลังกายในรูปแบบการแข่งขันกับตัวเอง โดยการนับจำนวนครั้ง ในการรับ-ส่งลูก สลับกับไปมาระหว่างผู้เล่นโดยไม่ให้ตกลงสู่พื้นดิน ซึ่งรูปแบบดังกล่าวจะต้องใช้ทักษะและพื้นฐานความชำนาญในกีฬาประเภทนี้ด้วย อาศัยความสามัคคีร่วมกันรับ-ส่งลูกให้ได้จำนวนครั้งมากที่สุดโดยไม่ทำให้ลูกตกลงสู่พื้นดิน ขณะเดียวกัน นายกรัฐมนตรีได้แสดงออกให้เห็นถึงความผ่อนคลายระหว่างการเล่นกีฬาดังกล่าวอย่างชัดเจน ด้วยท่าทางที่ร่าเริง สดชื่น ซึ่งแสดงให้เห็นถึงผลของการออกกำลังกายเป็นประจำทุกสัปดาห์ อีกทั้งเป็นแบบอย่างที่ดีในการเสริมสร้างร่างกายและจิตใจให้แข็งแรงสมบูรณ์ จากนั้น นายกรัฐมนตรีได้กล่าวขอบคุณเจ้าหน้าที่ทุกคนที่ออกกำลังกายร่วมกันในวันนี้ ก่อนขอเปลี่ยนตัวเพื่อไปปฏิบัติภารกิจ ณ ตึกไทยคู่ฟ้า ต่อไป
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1874
