รัฐบาลไทย-ข่าวทำเนียบรัฐบาล-กระทรวงพาณิชย์บูรณาการจับมือ ซี อาเซียน ขยายโอกาสให้ธุรกิจไทย สร้างเครือข่ายตลาดเมืองใหม่ใน CLMV

วันจันทร์ที่ 20 กุมภาพันธ์ 2560
กระทรวงพาณิชย์บูรณาการจับมือ ซี อาเซียน ขยายโอกาสให้ธุรกิจไทย สร้างเครือข่ายตลาดเมืองใหม่ใน CLMV
นายวินิจฉัย แจ่มแจ้ง ผู้ช่วยรัฐมนตรีว่าการกระทรวงพาณิชย์ แนะนำโครงการ “Deepening CLMV: Urbanization” โดยกรมส่งเสริมการค้าระหว่างประเทศ กระทรวงพาณิชย์ ร่วมกับ ศูนย์ ซี อาเซียน
ภายใต้แนวคิดการสร้างเครือข่ายนักธุรกิจไทยและนักธุรกิจเมืองใหม่ของ CLMV ภายใต้แนวคิด Deepening CLMV เจาะลึกกลุ่มคลัสเตอร์ก่อสร้าง เปิดโอกาสให้นักลงทุน นักธุรกิจและผู้ประกอบการไทยขยายตลาดสู่เมืองใหม่ที่มีศักยภาพการค้าและการลงทุนสูงของกลุ่มประเทศ CLMV ได้แก่ เสียมราฐ จำปาสัก มัณฑะเลย์ และไฮฟอง  การขับเคลื่อนเศรษฐกิจของไทยที่ผ่านมาพึ่งพาการส่งออกในสัดส่วนค่อนข้างสูง คือ ประมาณร้อยละ 70.2 ของ GDP โดยตลาดสำคัญของไทยที่มีการส่งออกได้แก่ กลุ่มประเทศอาเซียน 24.7% จีน 11.7% ญี่ปุ่น 10.2% ขณะที่สหรัฐฯและยุโรปซึ่งเคยเป็นตลาดสำคัญในอดีต ปัจจุบันมีสัดส่วนเพียง 10% และ 9.5% ตามลำดับ ขณะเดียวกันการส่งออกไปยังกลุ่มประเทศ CLMV เติบโตขึ้นอย่างต่อเนื่อง เนื่องจากมีประชากรรวมกันถึง 137 ล้านคน และสินค้าส่วนหนึ่งถูกส่งผ่านไปยังผู้บริโภคทางตอนใต้ของสาธารณรัฐประชาชนจีน ดังนั้นการเข้าถึงตลาดการค้าและการลงทุนในกลุ่มประเทศ CLMV จึงเป็นปัจจัยสำคัญต่อการส่งเสริมบทบาทการค้าและการลงทุนของประเทศไทย
กระทรวงพาณิชย์ได้วิเคราะห์และคัดสรรเมืองศักยภาพที่จะมีการเติบโตสูงในกลุ่มประเทศ CLMV ซึ่งแต่ละเมือง มีจุดเด่นทางการค้าและการลงทุนที่น่าสนใจคือ กัมพูชา-เมืองเสียมราฐ  ดาวเด่นอุตสาหกรรมบริการ อาหาร วัสดุก่อสร้าง การผลิตและการท่องเที่ยว ลาว-เมืองจำปาสัก สามเหลี่ยมเศรษฐกิจ จุดเชื่อมต่อของไทย-ลาว-กัมพูชา เมียนมาร์-เมืองมัณฑะเลย์ เมืองยุทธศาสาตร์ใหม่ในเขตการค้าใจกลางประเทศเมียนมาร์ จุดเติบโตอย่างก้าวกระโดด ด้านการลงทุน อสังหาริมทรัพย์ และสาธารณูปโภค
เวียดนาม-ไฮฟอง เมืองโลจิสติกส์แห่งเวียดนามตอนเหนือ ประตูสู่จีน เมืองท่าที่ใหญ่ที่สุดซึ่งเป็นจุดเชื่อมต่อการค้า การลงทุน และการกระจายสินค้าแห่งอนาคต  เมืองใหม่ที่คัดสรรมา นับเป็นโอกาสทองของผู้ประกอบการไทยโดยเฉพาะในอุตสาหกรรมก่อสร้างที่ควรเข้าไปศึกษาตลาด และหาพันธมิตรเพื่อต่อยอดธุรกิจ กระทรวงพาณิชย์ โดยกรมส่งเสริมการค้าระหว่างประเทศ ได้ร่วมกับศูนย์ ซี อาเซียน จัดโครงการดังกล่าว เพื่อสร้างโอกาสให้ผู้ประกอบการไทย สร้างเครือข่ายทางธุรกิจกับผู้นำทางเศรษฐกิจ การค้า การลงทุน และผู้นำจากภาครัฐของCLMV รวมทั้งพบปะแลกเปลี่ยนประสบการณ์ เพื่อโอกาสในการขยายการค้าการลงทุนในเมืองที่มีศักยภาพของกลุ่มประเทศ CLMVซึ่งกำลังขยายและมีการกระตุ้นการเจริญเติบโตทางเศรษฐกิจ   ผู้สนใจร่วมโครงการสามารถติดต่อสำรองสิทธิ์ร่วมเดินทางสำรวจตลาดหรือสอบถามข้อมูลเพิ่มเติมได้ที่  อีเมล์leaderprogram@c-asean.org  โทรศัพท์: +66 (2) 785 9093  (จำนวนจำกัด)

ที่มา : http://www.thaigov.go.th/news/contents/details/1934
