รัฐบาลไทย-ข่าวทำเนียบรัฐบาล-รัฐบาลมุ่งหวังให้ละครโทรทัศน์เฉลิมพระเกียรติ ชุด “ค่าของแผ่นดิน” เป็นแบบอย่างที่ดีให้กับทุกคนในสังคมสืบไป

วันอังคารที่ 7 กุมภาพันธ์ 2560
รัฐบาลมุ่งหวังให้ละครโทรทัศน์เฉลิมพระเกียรติ ชุด “ค่าของแผ่นดิน” เป็นแบบอย่างที่ดีให้กับทุกคนในสังคมสืบไป
รัฐบาลมุ่งหวังให้ละครโทรทัศน์เฉลิมพระเกียรติ ชุด “ค่าของแผ่นดิน” เป็นแบบอย่างที่ดีให้กับทุกคนในสังคมสืบไป
วันนี้ (7 กุมภาพันธ์ 2560) เวลา 14.30 น. ณ ตึกสันติไมตรี (หลังนอก) ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการแถลงข่าวเปิดละครโทรทัศน์เฉลิมพระเกียรติ ชุด “ค่าของแผ่นดิน Pride and Dignity of Thais” เนื่องในโอกาสมหามงคลเสด็จเถลิงถวัลยราชสมบัติครบ 70 ปี 9 มิถุนายน 2559 โดยมีผู้ร่วมงานประกอบด้วย นายจิรชัย มูลทองโร่ย ปลัดสำนักนายกรัฐมนตรี นายสมพาศ นิลพันธ์ รองปลัดสำนักนายกรัฐมนตรี ศิลปินแห่งชาติ ดารานักแสดง และสื่อมวลชน
ทั้งนี้ ละครโทรทัศน์เฉลิมพระเกียรติ ชุด ค่าของแผ่นดิน เป็นละครที่สร้างมาจากเรื่องราวชีวิตจริง ของบุคคลต้นแบบจากหลากหลายอาชีพจำนวน 15 คน ที่ได้ดำเนินชีวิตและปฎิบัติตามรอยเบื้องพระยุคลบาท ของพระบาทสมเด็จพระปรมินทรมหาภูมิพลอดุลยเดช ซึ่งนำมาร้อยเรียงโดยศิลปินแห่งชาติ และศิลปินผู้มีชื่อเสียง ซึ่งนำมาถ่ายทอดเป็นละครโทรทัศน์ โดยผู้กำกับการแสดงและนักแสดงคุณภาพ พร้อมออกอากาศทางสถานีโทรทัศน์และทีวีดิจิทัล ภายในกลางเดือนกุมภาพันธ์นี้
โอกาสนี้ รองนายกรัฐมนตรี ได้แถลงข่าวว่า ละครโทรทัศน์เฉลิมพระเกียรติ ชุด “ค่าของแผ่นดิน” นี้ เป็นละครที่สืบสานปณิธานความดี ความมีคุณธรรม โดยนำเสนอผ่านชีวิตและเรื่องราวของบุคคลทั้ง 7 คน เพื่อสร้างแรงบันดาลใจให้ประชาชนตั้งมั่นในคุณงามความดี 7 ประการ ประกอบด้วย ความเมตตาการุณย์ ความเสียสละ กล้าหาญ ความเพียร ความอดทน ความรักสามัคคี ความมุ่งมั่น และความซื่อสัตย์สุจริต ตามรอยเบื้องพระยุคลบาท ที่สร้างขึ้นจากชีวิตจริงของบุคคลหลากหลายสาขาอาชีพ ที่น้อมนำและยึดมั่นในความดี อีกทั้งเพื่อเป็นการเทิดพระเกียรติแด่พระบาทสมเด็จพระปรมินทรมหาภูมิพลอดุลยเดช เพื่อน้อมนำพระบรมราโชวาทและแนวพระราชดำริไปเป็นแบบอย่างในการดำรงชีวิต โดยสะท้อนให้ผู้รับชมได้เห็นถึงความดีในจิตใจของคนไทยที่ยังปรากฏอยู่ทั่วไปในสังคมปัจจุบัน ในการอุทิศตนเพื่อสังคมและประเทศชาติ ทำให้เกิดกระแสความศรัทธา ยกย่องสรรเสริญ และขยายผลการปฎิบัติตามในการสรรค์สร้างความดีและความมีน้ำใจของคนไทยให้คงอยู่สืบต่อไป
ตอนท้ายของการแถลงข่าว รองนายกรัฐมนตรี ได้ฝากพี่น้องประชาชนว่า ถ้าหากพบเห็นบุคคลตัวอย่างที่ได้ดำเนินชีวิตด้วยคุณธรรม นอกเหนือจากที่ได้กล่าวมานี้ ให้ช่วยแจ้งทางสำนักงานปลัดสำนักนายกรัฐมนตรี เพื่อรวบรวมคุณงามความดีของบุคคลเหล่านี้ไว้เป็นแบบอย่างของคนไทยต่อไป
------------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1760
