รัฐบาลไทย-ข่าวทำเนียบรัฐบาล-ผู้ช่วยโฆษกฯ เผยรัฐบาลประกาศลดระดับการจัดการสาธารณภัยกรณีอุทกภัยภาคใต้และจังหวัดประจวบคีรีขันธ์ จากระดับ 3 เป็นระดับ 2

วันพุธที่ 15 กุมภาพันธ์ 2560
ผู้ช่วยโฆษกฯ เผยรัฐบาลประกาศลดระดับการจัดการสาธารณภัยกรณีอุทกภัยภาคใต้และจังหวัดประจวบคีรีขันธ์ จากระดับ 3 เป็นระดับ 2
ผู้ช่วยโฆษกฯ เผยรัฐบาลประกาศลดระดับการจัดการสาธารณภัยกรณีอุทกภัยภาคใต้และจังหวัดประจวบคีรีขันธ์ จากระดับ 3 เป็นระดับ 2 สั่งการหน่วยงานที่เกี่ยวข้องเร่งฟื้นฟูให้ประชาชนสามารถใช้ชีวิตตามปกติได้โดยเร็ว
วันนี้ (14 ก.พ. 60) เวลา 14.25 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องการออกประกาศของกองบัญชาการป้องกันและบรรเทาสาธารณภัยแห่งชาติ ฉบับที่ 2/2560 ในเรื่องการลดระดับการจัดการสาธารณภัยกรณีอุทกภัยภาคใต้และจังหวัดประจวบคีรีขันธ์ ทั้งนี้ เนื่องจากกรณีที่ได้เกิดสถานการณ์อุทกภัยขึ้นในช่วงเดือนธันวาคม 2559 และต้นเดือนมกราคม 2560 รัฐบาลได้มีการประกาศยกระดับสาธารณภัยขึ้นเป็นการจัดการสาธารณภัยขนาดใหญ่ (ระดับ 3 ) ตามแผนการป้องกันและบรรเทาสาธารณภัยแห่งชาติ พ.ศ. 2558 และจัดตั้งกองบัญชาการส่วนหน้า ขึ้นที่ศูนย์ป้องกันและบรรเทาสาธารณภัย เขต 11 สุราษฎร์ธานีและเขต 12 สงขลา  นั้น ขณะนี้สถานการณ์คลี่คลายแล้ว เพื่อให้ประชาชนในพื้นที่สามารถใช้ชีวิตได้ตามปกติ รัฐบาลจึงได้มีการประกาศลดระดับการจัดการสาธารณภัยจากการจัดการสาธารณภัยขนาดใหญ่ (ระดับ 3 ) เป็นการจัดการสาธารณภัยขนาดกลาง (ระดับ 2 ) ตามแผนการป้องกันและบรรเทาสาธารณภัยแห่งชาติ พ.ศ. 2558  โดยมอบหมายให้ผู้ว่าราชการจังหวัด ในฐานะผู้อำนวยการจัดการจังหวัด เป็นผู้สั่งการควบคุมและบัญชาการในพื้นที่จังหวัด รวมทั้งให้กองบัญชาการส่วนหน้า ขึ้นที่ศูนย์ป้องกันและบรรเทาสาธารณภัย เขต 11 สุราษฎร์ธานีและเขต 12 สงขลา ส่งมอบภารกิจการกำกับควบคุมพื้นที่ให้กับศูนย์บัญชาการเหตุการณ์จังหวัดและส่วนราชการที่รับผิดชอบในพื้นที่ หากพื้นที่ใดที่ผู้ว่าราชการจังหวัดในฐานะผู้อำนวยการจังหวัด พิจารณาแล้วว่ามีความจำเป็นต้องใช้ทรัพยากรหรือเครื่องจักรกลใด ๆ ในการแก้ไขปัญหาของประชาชน ให้หน่วยงานที่รับผิดชอบสนับสนุนการปฏิบัติงานตามที่ผู้อำนวยการจังหวัดร้องขอ
อย่างไรก็ตาม กองบัญชาการป้องกันและบรรเทาสาธารณภัยแห่งชาติ จะดำรงการกำกับติดตามและสนับสนุนการปฏิบัติงานของจังหวัดอย่างต่อเนื่อง เพื่อเร่งฟื้นฟูให้ประชาชนสามารถใช้ชีวิตตามปกติได้โดยเร็ว
--------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1861
