รัฐบาลไทย-ข่าวทำเนียบรัฐบาล-รมว.วท. เยี่ยม วว. ชูแนวคิดพัฒนาศักยภาพ ด้าน วทน.

วันอังคารที่ 14 กุมภาพันธ์ 2560
รมว.วท. เยี่ยม วว. ชูแนวคิดพัฒนาศักยภาพ ด้าน วทน.
รมว.วท. เยี่ยม วว. ชูแนวคิดพัฒนาศักยภาพ ด้าน วทน.
เมื่อวันที่ 10 กุมภาพันธ์ 2560 ณ ห้องประชุมชั้น 5 อาคารถ่ายทอดเทคโนโลยี สถาบันวิจัยวิทยาศาสตร์และเทคโนโลยีแห่งประเทศไทย / ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เข้าตรวจเยี่ยมและมอบนโยบายด้านวิทยาศาสตร์ เทคโนโลยีและนวัตกรรม โดยมี ดร.ลักษมี ปลั่งแสงมาศ ผู้ว่าการสถาบันวิจัยวิทยาศาสตร์และเทคโนโลยีแห่งประเทศไทย (วว.) พร้อมด้วยคณะผู้บริหาร ให้การต้อนรับ-
ดร.ลักษมี ได้นำเสนอผลงานวิจัยใหม่เพื่อสุขภาพได้แก่ ผลิตภัณฑ์เครื่องดื่มฟังก์ชั่นเสริมภูมิคุ้มกันและลดภาวะเสี่ยงมะเร็งจากสารสกัดเห็ดน้ำแป้ง ซึ่งมีฤทธิ์ต้านอนุมูลอิสระชนิดซุปเปอร์ออกไซด์สูง มีความเป็นพิษและไวต่อการยับยั้งเซลล์มะเร็งปากมดลูก สามารถชักนำให้เกิดการตายของเซลล์มะเร็ง โดยเฉพาะมะเร็งปากมดลูกและเซลล์มะเร็งตับ, ผลิตภัณฑ์อาหารเพื่อสุขภาพจากทุเรียนเทศและพืชในสกุลน้อยหน่า ซึ่งให้คุณค่าทางโภชนาการ บริโภคง่าย และอายุเก็บรักษาประมาณ 1 เดือน
ภายหลังเสร็จสิ้นการนำเสนอข้อมูลและงานวิจัยต่างๆ ดร.อรรชกา สีบุญเรือง ได้เดินเยี่ยมชมและติดตามการดำเนินงานของศูนย์ทดสอบมาตรฐานระบบขนส่งทางราง ซึ่ง วว. มีพร้อมทั้งด้านห้องปฎิบัติการทดสอบและผู้เชี่ยวชาญด้านระบบราง ในการวิเคราะห์และทดสอบด้านต่างๆ การสั่นสะเทือน ความล้า ความคงทนของรถไฟขนส่งผู้โดยสารและสินค้า รถไฟฟ้าและรถบรรทุกต่างๆ รวมทั้งยังให้บริการประเมินคุณภาพและรับรองความปลอดภัยในการใช้ชิ้นส่วน อุปกรณ์ ผลิตภัณฑ์ที่ใช้ในระบบราง เป็นต้น
ทั้งนี้ วว. เป็นหน่วยงานในสังกัดกระทรวงวิทยาศาสตร์และเทคโนโลยี มุ่งเน้นการวิจัยและพัฒนา บูรณาการในด้านต่างๆ อาทิ ด้านเทคโนโลยี ด้านอุตสาหกรรม ด้านอาหาร เกษตร ผลิตภัณฑ์สุขภาพ เครื่องมือแพทย์และอื่นๆ พร้อมทั้งผลักดันงานวิจัย นวัตกรรมและบริการที่ตอบสนองต่อกลุ่มเป้าหมาย ปัจจุบัน วว. ได้รับมอบหมายจาก วท. ให้เป็นหน่วยงานดำเนินการโครงการความร่วมมือ Thailand - China Joint Reserch Center on Railway System โดยรับผิดชอบการทดสอบคุณสมบัติทางกล ความแข็งแรง การสั่นสะเทือน ความล้าและความคงทนของชิ้นส่วน อุปกรณ์ ผลิตภัณฑ์ที่ใช้ในระบบราง เช่น หมอนรถไฟ ราวและรอยเชื่อมต่อราง เครื่องยึดเหนี่ยวราง โบกี้ รถไฟ ฯลฯ
ข่าว : นายปวีณ ควรแย้ม
ภาพและวีดีโอ : นายภูมินทร์ ปั้นเล็ก
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 - 3732  โทรสาร 02 333 3834
E-Mail : pr@most.go.th  Facebook : sciencethailand
ดร.ลักษมี ปลั่งแสงมาศ ผู้ว่าการ วว. กล่าวว่า วว. มีภารกิจและผลงานงานวิจัย การพัฒนาดัาน วทน. ในมิติต่างๆ อาทิ การส่งเสริมศักยภาพผู้ประกอบการ OTOP และ SMEs เพื่อมุ่งเน้นความเข็มแข็งให้ผู้ประกอบการโดยนำเอา วทน. เข้ามาใช้ในการเพิ่มมูลค่าเพิ่ม พัฒนาผลิตภาพ รวมทั้งการใช้ประโยชน์จากนักวิทยาศาสตร์ นักวิจัยภาครัฐในการทำงานสนับสนุนแก้ไขปัญหาของผู้ประกอบการ และเพิ่มประสิทธิภาพต่างๆ งานบริการภาคอุตสาหกรรม MSTQ ในด้านระบบมาตรวิทยา การทดสอบ และรับรองคุณภาพ นวัตกรรมหุ่นยนต์และเครื่องจักรกลอัตโนมัติ การสร้างสรรค์แขนกลสำหรับหยิบชิ้นงานออกจากเครื่องฉีดพลาสติก ช่วยทำให้การผลิตรวดเร็วขึ้น, นวัตกรรมเกษตรสร้างสรรค์ โชว์งานวิจัยพัฒนาและนวัตกรรมด้านการเกษตร เพื่อถ่ายทอดเทคโนโลยีสู่เชิงพาณิชย์และเชิงสังคม และมิติอื่นๆ เช่น นวัตกรรมสะอาดและสิ่งแวดล้อม นวัตกรรมอาหารเพื่อสุขภาพ นวัตกรรมผลิตภัณฑ์สมุนไพร เป็นต้น

ที่มา : http://www.thaigov.go.th/news/contents/details/1848
