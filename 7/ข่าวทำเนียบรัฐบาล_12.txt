รัฐบาลไทย-ข่าวทำเนียบรัฐบาล-นายกรัฐมนตรี นำเจ้าหน้าที่ทำเนียบรัฐบาลออกกำลังกาย เป็นตัวอย่างในการเสริมสร้างร่างกายที่สมบูรณ์แข็งแรงได้ในทุกวัย

วันพฤหัสบดีที่ 9 กุมภาพันธ์ 2560
นายกรัฐมนตรี นำเจ้าหน้าที่ทำเนียบรัฐบาลออกกำลังกาย เป็นตัวอย่างในการเสริมสร้างร่างกายที่สมบูรณ์แข็งแรงได้ในทุกวัย
นายกรัฐมนตรี นำเจ้าหน้าที่ทำเนียบรัฐบาลร่วมกันออกกำลังกายเพื่อเสริมสร้างร่างกายให้แข็งแรง ห่างไกลจากโรคภัยไข้เจ็บ
วันนี้ (8 กุมภาพันธ์ 2560) เวลา 15.30 น. ณ บริเวณด้านหน้าสนามหญ้าตึกไทยคู่ฟ้า ทำเนียบรัฐบาล  พลเอก ประยุทธ์ จันทร์โอชา นายกรัฐมนตรี นำเจ้าหน้าที่ทำเนียบรัฐบาลร่วมกันออกกำลังกายเพื่อเสริมสร้างร่างกายให้แข็งแรง ห่างไกลจากโรคภัยไข้เจ็บ รวมทั้งยังทำให้มีสุขภาพจิตใจที่ดี เกิดผลดีในการดำเนินชีวิตประจำวันอย่างสดชื่น อารมณ์ดี คนในครอบครัวและเพื่อนร่วมงานมีความสุขอีกด้วย โดยมี พลเอก วิลาศ อรุณศรี  เลขาธิการนายกรัฐมนตรี พร้อมด้วยคณะผู้บริหารสำนักเลขาธิการนายกรัฐมนตรี และผู้บริหารหน่วยงานภายในทำเนียบรัฐบาล ร่วมออกกำลังกายด้วย
เนื่องจากปฏิบัติภารกิจที่จะต้องทุ่มเททั้งกำลังกายและสติปัญญาตลอดสัปดาห์ที่ผ่านมา นายกรัฐมนตรี จึงเลือกเล่นกีฬาเตะตะกร้อวงในแบบผ่อนคลายคล้ายสัปดาห์ที่แล้ว ที่เน้นความสามัคคีและปฏิสัมพันธ์ระหว่างผู้เล่น แต่ในสัปดาห์นี้เป็นการออกกำลังกายในรูปแบบการแข่งขันกับตัวเอง โดยการนับจำนวนครั้ง ในการรับ-ส่งลูก สลับกับไปมาระหว่างผู้เล่นโดยไม่ให้ตกลงสู่พื้นดิน ซึ่งรูปแบบดังกล่าวจะต้องใช้ทักษะและพื้นฐานความชำนาญในกีฬาประเภทนี้ด้วย อาศัยความสามัคคีร่วมกันรับ-ส่งลูกให้ได้จำนวนครั้งมากที่สุดโดยไม่ทำให้ลูกตกลงสู่พื้นดิน แต่ก็จะมีการแทรกด้วยการพูดคลายเครียดกันอย่างเป็นกันเอง โดย นายกรัฐมนตรี ได้แสดงออกให้เห็นถึงความผ่อนคลายระหว่างการเล่นกีฬาดังกล่าวอย่างชัดเจน ด้วยท่าทางที่ร่าเริง สดชื่น ซึ่งแสดงให้เห็นถึงผลของการออกกำลังกายเป็นประจำทุกสัปดาห์ อีกทั้งเป็นแบบอย่างที่ดีในการเสริมสร้างร่างกายและจิตใจให้แข็งแรงสมบูรณ์ โดยไม่เป็นอุปสรรคต่อวัยอีกด้วย จากนั้น นายกรัฐมนตรีได้ขอบคุณเจ้าหน้าที่ที่ออกกำลังกายร่วมกันในวันนี้ ก่อนขอเปลี่ยนตัวเพื่อไปปฏิบัติภารกิจ ณ ตึกไทยคู่ฟ้า ต่อไป
---------------------------------------------------
กลุ่มประชาสัมพันธ์และเผยแพร่ สำนักโษฆก

ที่มา : http://www.thaigov.go.th/news/contents/details/1789
