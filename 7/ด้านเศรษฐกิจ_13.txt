รัฐบาลไทย-ข่าวทำเนียบรัฐบาล-กอช. ร่วมกับ จ.ขอนแก่น ขยายผลโครงการ “ผู้ว่าฯ ชวนออม” แห่งที่ 2

วันพฤหัสบดีที่ 9 กุมภาพันธ์ 2560
กอช. ร่วมกับ จ.ขอนแก่น ขยายผลโครงการ “ผู้ว่าฯ ชวนออม” แห่งที่ 2
กองทุนการออมแห่งชาติ หรือ กอช. จัดพิธีลงนาม MOU โครงการ“ผู้ว่าฯ ชวนออม” ขยายผลจังหวัดนำร่องแห่งที่ 2 สู่จังหวัดขอนแก่น บูรณาการส่วนงานราชการ มุ่งส่งเสริมการออมเพื่อเป็นหลักประกันยามชราแก่ประชาชน
กองทุนการออมแห่งชาติ (กอช.) ร่วมกับผู้ว่าราชการจังหวัดขอนแก่น ลงนามบันทึกข้อตกลง (MOU) ความร่วมมือโครงการกำกับดูแลติดตามผลโดยผู้ว่าราชการจังหวัด (10 จังหวัด) ภายใต้โครงการ “ผู้ว่าฯ ชวนออม” ในวันที่ 9 กุมภาพันธ์ 2560 ณ โรงแรมอวานี ขอนแก่น แอนด์ คอนเวนชั่น เซนเตอร์ จ.ขอนแก่น โดยมี นายสมชัย สัจจพงษ์ ปลัดกระทรวงการคลัง ให้เกียรติเป็นประธานในพิธี และร่วมลงนามโดย นายพงษ์ศักดิ์ ปรีชาวิทย์ ผู้ว่าราชการจังหวัดขอนแก่น และนายสมพร จิตเป็นธม เลขาธิการคณะกรรมการกองทุนการออมแห่งชาติ (กอช.) โดยมุ่งหวังให้เกิดการบูรณาการหน่วยงานต่างๆ ในส่วนราชการภายใต้การบริหารขับเคลื่อนของผู้ว่าราชการจังหวัด เพื่อสนองต่อนโยบายภาครัฐ ส่งเสริมให้ประชาชนโดยเฉพาะแรงงานนอกระบบได้มีการเก็บออมเพื่อเป็นหลักประกันยามชราภาพ ภายในงานยังจัดให้มีพิธีมอบเกียรติบัตรและของที่ระลึกแก่หน่วยงานภาคีเครือข่ายที่ให้การสนับสนุน ตลอดจนการบรรยายพิเศษในหัวข้อ “ศาสตร์พระราชา ศาสตร์แห่งการออม และความพอเพียง สร้างสุขชีวิตมั่นคง” โดยมีผู้สนใจเข้าร่วมกว่า 600 คน
นายสมชัย สัจจพงษ์ ปลัดกระทรวงการคลัง กล่าวว่า รัฐบาลมีการขับเคลื่อนนโยบายเศรษฐกิจฐานรากในทุกมิติ ซึ่งรวมถึงการส่งเสริมให้ประชาชนได้มีความเข้มแข็งทางการเงินส่วนบุคคลตลอดช่วงชีวิตโดยเฉพาะยามชราภาพ ซึ่งถือเป็นเรื่องสำคัญเป็นวาระแห่งชาติที่ทุกภาคส่วนต้องให้ความสำคัญ และเตรียมความพร้อมสู่การเปลี่ยนแปลงสภาพสังคมเข้าสู่สังคมสูงวัยโดยสมบูรณ์ในอีกไม่กี่ปีข้างหน้า ทั้งนี้ กลไกการบริหารงานในพื้นที่ปกครองของผู้ว่าราชการจังหวัดจึงมีบทบาทสำคัญในการช่วยเร่งรัดขับเคลื่อนภารกิจของ กอช. ซึ่งเป็นนโยบายรัฐให้สามารถบรรลุวัตถุประสงค์ของกฎหมายได้เป็นอย่างดี อันเป็นการเปิดโอกาส สร้างช่องทางให้แก่ประชาชนให้ได้รับการดูแลจากภาครัฐอย่างทั่วถึง พร้อมได้รับประโยชน์ตอบแทนในรูปบำนาญอย่างเท่าเทียมและเป็นธรรม
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า การลงนามบันทึกข้อตกลง (MOU) ความร่วมมือโครงการ “ผู้ว่าฯ ชวนออม” ร่วมกับ ผู้ว่าราชการจังหวัดขอนแก่น ถือเป็นจังหวัดนำร่องแห่งที่ 2 หลังจากที่ กอช. ได้ดำเนินการแล้วเสร็จในก้าวแรกที่จังหวัดเชียงใหม่ เมื่อเดือนมกราคมที่ผ่านมา สำหรับความร่วมมือกับจังหวัดขอนแก่นครั้งนี้ มีหน่วยงานที่เข้าร่วมกว่า 21 หน่วยงาน ประกอบด้วย สำนักงานศึกษาธิการจังหวัด, สำนักงานคลังจังหวัด, สำนักงานพัฒนาชุมชนจังหวัด, สำนักงานสหกรณ์จังหวัด, สำนักงานศุลกากรภาคที่ 2, สำนักงานคลังเขต 4, สำนักงานสรรพากรพื้นที่ขอนแก่น, เทศบาลเมืองศิลา, องค์การบริหารส่วนจังหวัดขอนแก่น, เทศบาลนครขอนแก่น, สำนักงานสรรพสามิตพื้นที่ขอนแก่น, คณะนิติศาสตร์ ม.พายัพ, สถาบันการเงินชุมชนบ้านโสกจาน,  สำนักงานสรรพากรภาค 10, ธนาคารแห่งประเทศไทย (ธปท.), ธนาคารกรุงไทย จำกัด (มหาชน), ธนาคารอาคารสงเคราะห์ (ธอส.), ธนาคารออมสิน, ธนาคารเพื่อการเกษตรและสหกรณ์ (ธกส.), ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Bank) และบรรษัทประกันสินเชื่ออุตสาหกรรมขนาดย่อม (บสย.)
อย่างไรก็ดี กอช. ยังคงเร่งผลักดันระบบการออมเพื่อการชราภาพให้สะดวกในการเข้าถึงและครอบคลุมในทุกพื้นที่ยิ่งขึ้น  สำหรับโครงการ “ผู้ว่าฯ ชวนออม” กอช. จะเป็นผู้ดำเนินการสนับสนุนในด้านเนื้อหา ข้อมูลข่าวสารต่างๆ ที่ใช้ในการประชาสัมพันธ์ ตลอดจนการสื่อสารแบรนด์ กอช. เพื่อสร้างอัตลักษณ์และความรู้ความเข้าใจที่ถูกต้องตรงกัน ซึ่งส่งผลต่อการขยายฐานจำนวนสมาชิก การเสริมสร้างให้สมาชิก กอช. มีวินัยการออมที่สม่ำเสมอต่อเนื่อง ตลอดจนส่งเสริมความรู้ทางการเงิน (Financial Literacy) และการออมเพื่อการชราภาพ (Retirement Saving) แก่ประชาชนอีกด้วย
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และภาพลักษณ์องค์กร :
โทร. 02-017-0789 ต่อ 213, 224
Email : info@nsf.or.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1799
