รัฐบาลไทย-ข่าวทำเนียบรัฐบาล-สรรพสามิตครบรอบ 85 ปี มุ่งสู่การเป็นผู้นำการจัดเก็บภาษีที่ทันสมัย โปร่งใส และเป็นธรรม เพื่ออำนวยความสะดวกให้แก่ประชาชน

วันอังคารที่ 21 กุมภาพันธ์ 2560
สรรพสามิตครบรอบ 85 ปี มุ่งสู่การเป็นผู้นำการจัดเก็บภาษีที่ทันสมัย โปร่งใส และเป็นธรรม เพื่ออำนวยความสะดวกให้แก่ประชาชน
วันนี้ (17 กุมภาพันธ์ 2560) นายสมชาย  พูลสวัสดิ์ อธิบดีกรมสรรพสามิต เป็นประธานในพิธีวันคล้ายวันสถาปนากรมสรรพสามิต ครบรอบปีที่ 85 ณ หอประชุมกรมสรรพสามิต โดยมีคณะผู้บริหาร เจ้าหน้าที่ของกรมสรรพสามิต และแขกผู้มีเกียรติเข้าร่วมในพิธี
นายสมชาย  พูลสวัสดิ์ อธิบดีกรมสรรพสามิต เปิดเผยว่า กรมสรรพสามิตได้รับการสถาปนาเมื่อวันที่ 17 กุมภาพันธ์ 2474 ซึ่งกว่า 85 ปีที่ผ่านมา กรมสรรพสามิตได้มีบทบาทสำคัญในการขับเคลื่อนเศรษฐกิจของประเทศตามนโยบายรัฐบาลและนโยบายทางการคลังที่สำคัญ โดยมุ่งเน้นการบริหารจัดเก็บภาษีที่มีมาตรฐานสากล โปร่งใส และเป็นธรรม อีกทั้งยังได้พัฒนาระบบการจัดเก็บภาษีให้ทันสมัย คำนึงถึงการสร้างมาตรฐานให้แก่ระบบภาษีและสนับสนุนการดำเนินกิจกรรมทางธุรกิจของผู้ประกอบการ เพื่อเสริมสร้างศักยภาพทางเศรษฐกิจและความสามารถในการแข่งขันของประเทศ   ด้วยการพัฒนาและปรับเปลี่ยนการบริหารงานให้สอดรับกับการปรับโครงสร้างเศรษฐกิจและสังคมที่กำลังจะเข้าสู่ยุคไทยแลนด์ 4.0 เพื่อรองรับกรอบยุทธศาสตร์ชาติ 20 ปี ตามเป้าหมายของรัฐบาล ซึ่งกรมสรรพสามิตได้เล็งเห็นถึงความสำคัญกับการให้บริการ และคำนึงถึงหลักความสะดวกในการประกอบธุรกิจ หรือ Ease of Doing Business จึงได้พัฒนาประสิทธิภาพการให้บริการ ทั้งในรูปแบบของการบริหารงานด้วยระบบเทคโนโลยีสารสนเทศที่ทันสมัย ลดขั้นตอนระยะเวลาการให้บริการพัฒนาระบบเทคโนโลยีสารสนเทศ ตลอดจนการแก้ไขกฎหมายให้เอื้อต่อความสะดวกของผู้ประกอบธุรกิจ  ด้านสังคม กรมสรรพสามิตได้มีการดำเนินการตามข้อสั่งการของนายกรัฐมนตรีในการจัดทำ Zoning สถานที่ขายสุราบริเวณใกล้เคียงสถานศึกษา ตรวจสอบควบคุมโรงงานสุรากลั่นชุมชนให้ถูกต้องตามกฎหมาย นอกจากนี้ กรมสรรพสามิตได้ปฏิรูปกฎหมายภาษีสรรพสามิต โดยรวบรวมกฎหมายเกี่ยวกับภาษีสรรพสามิต 7 ฉบับ เข้าด้วยกัน และจัดทำเป็นประมวลกฎหมายภาษีสรรพสามิต ซึ่งนับเป็นการเปลี่ยนแปลงโครงสร้างของระบบกฎหมายภาษีสรรพสามิตและแนวทางการจัดเก็บภาษีแบบใหม่จากเดิมที่คิดฐานคำนวณภาษี จากราคาขายส่งหน้าโรงงาน เป็นราคาขายปลีกแนะนำ ทั้งนี้ หากประมวลกฎหมายฉบับใหม่มีผลใช้บังคับ จะส่งผลให้กฎหมายภาษีสรรพสามิตมีความทันสมัยเป็นสากล และโปร่งใส นอกจากนี้ยังช่วยแก้ไขปัญหาที่เกิดขึ้นในการบริการจัดเก็บภาษีได้ทั้งระบบและทำให้การจัดเก็บภาษีเป็นไปอย่างมีประสิทธิภาพมากขึ้น
อธิบดีกรมสรรพสามิต กล่าวต่อว่าในปีงบประมาณ 2560 กรมสรรพสามิตจะมุ่งเน้นการเป็นผู้นำการจัดเก็บภาษีเพื่อสังคม สิ่งแวดล้อม และพลังงาน สอดคล้องกับยุทธศาสตร์ระดับประเทศและระดับกระทรวงในมิติด้านการพัฒนาเศรษฐกิจอย่างยั่งยืน และด้านความมั่นคงของพลังงานและสิ่งแวดล้อม โดยมุ่งพัฒนาระบบการจัดเก็บภาษีสรรพสามิตให้ชัดเจนและมีมาตรฐาน เพิ่มประสิทธิภาพในการจัดเก็บภาษี ลดภาระของผู้เสียภาษีในการติดต่อกรมสรรพสามิต และสร้างความเป็นธรรมในการบังคับใช้กฎหมาย ภายใต้ยุทธศาสตร์ทั้ง 4 ด้าน ประกอบด้วย
1. บูรณาการการจัดเก็บภาษีอย่างมีเสถียรภาพ
2. นำนโยบายภาษีเพื่อสร้างสมดุลทางเศรษฐกิจ สังคม สิ่งแวดล้อม และพลังงาน
3. บริหารองค์กรตามหลักธรรมาภิบาล
4. ขับเคลื่อนการใช้นวัตกรรมเพื่อไปสู่การปฏิบัติ
อธิบดีกรมสรรพสามิต กล่าวทิ้งท้ายว่า กรมสรรพสามิตจะมุ่งสร้างความโปร่งใสและมาตรฐานให้แก่ระบบภาษี ส่งเสริมความยั่งยืนทางเศรษฐกิจของประเทศ สนับสนุนการพัฒนาสังคมและสิ่งแวดล้อมให้มีคุณภาพ รวมถึงพัฒนาการดำเนินงานเพื่อก้าวสู่อนาคตพร้อมๆ กับการเจริญเติบโตของประเทศ อันนำไปสู่วิสัยทัศน์ “ผู้นำการจัดเก็บภาษีเพื่อสังคม สิ่งแวดล้อม และพลังงาน”
ฝ่ายประชาสัมพันธ์  สำนักงานเลขานุการกรม กรมสรรพสามิต
โทร. 02 241 4778
www.excise.go.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1950
