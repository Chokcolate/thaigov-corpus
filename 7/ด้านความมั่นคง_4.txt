รัฐบาลไทย-ข่าวทำเนียบรัฐบาล-รมช.มหาดไทย เป็นประธานมอบเครื่องอ่านบัตร Smart Card Reader ให้กับส่วนราชการและหน่วยงานของรัฐ สนองนโยบายรัฐบาลในการบูรณาการฐานข้อมูลภาครัฐเพื่ออำนวยความสะดวกให้ประชาชน

วันพฤหัสบดีที่ 9 กุมภาพันธ์ 2560
รมช.มหาดไทย เป็นประธานมอบเครื่องอ่านบัตร Smart Card Reader ให้กับส่วนราชการและหน่วยงานของรัฐ สนองนโยบายรัฐบาลในการบูรณาการฐานข้อมูลภาครัฐเพื่ออำนวยความสะดวกให้ประชาชน
รมช.มหาดไทย เป็นประธานมอบเครื่องอ่านบัตร Smart Card Reader ให้กับส่วนราชการและหน่วยงานของรัฐ สนองนโยบายรัฐบาลในการบูรณาการฐานข้อมูลภาครัฐเพื่ออำนวยความสะดวกให้ประชาชน
วันนี้ (9 ก.พ.60)  เวลา 13.30 น. ณ ห้องประชุม 1 ชั้น 2 ศาลาว่าการกระทรวงมหาดไทย นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในพิธีมอบเครื่องอ่านบัตรประจำตัวประชาชนแบบอเนกประสงค์ (Smart Card Reader) ให้กับส่วนราชการและหน่วยงานของรัฐ เพื่อให้ส่วนราชการและหน่วยงานของรัฐได้นำไปใช้ในการบริการประชาชนแทนการเรียกสำเนาเอกสาร โดยมี พลเอกสกล ชื่นตระกูล ที่ปรึกษานายกรัฐมนตรี ในฐานะรองประธานกรรมการบูรณาการฐานข้อมูลประชาชนและการบริการภาครัฐ ในเกียรติร่วมในพิธีฯ
การดำเนินงานดังกล่าวเป็นไปตามมติคณะรัฐมนตรีเมื่อวันที่ 15 มีนาคม 2559 ที่ได้มีมติให้ความเห็นชอบแนวทางการดำเนินการบูรณาการฐานข้อมูลประชาชนและการบริการภาครัฐ ตามที่กระทรวงมหาดไทยเสนอ โดยมีสาระสำคัญ คือ การจัดทำระบบเชื่อมโยงฐานข้อมูลประชาชนกลาง (Population Information Linkage Center)     โดยเชื่อมโยงฐานข้อมูลประชาชนของทุกส่วนราชการกับฐานข้อมูลทะเบียนราษฎรให้เป็นระบบเดียวกัน พร้อมทั้งปรับปรุงระบบการบริการประชาชนให้รองรับการใช้บัตรประจำตัวประชาชนแบบอเนกประสงค์ (Smart Card)  เพื่อตรวจสอบยืนยันตัวตนและคุณสมบัติของผู้ขอรับบริการแทนการเรียกสำเนาเอกสาร ซึ่งกระทรวงมหาดไทย โดยกรมการปกครอง ได้รับการจัดสรรงบประมาณตามแผนงานบูรณาการพัฒนาเศรษฐกิจดิจิทัล ประจำปีงบประมาณ พ.ศ. 2560 ให้ดำเนินการจัดหาเครื่องอ่านบัตรประจำตัวประชาชนแบบอเนกประสงค์ (Smart Card Reader) จำนวน 214,756 เครื่อง แจกจ่ายให้กับส่วนราชการและหน่วยงานของรัฐที่มีความพร้อมในการปรับปรุงระบบบริการประชาชนรองรับการใช้บัตร Smart Card แทนการใช้สำเนาเอกสารให้สามารถดำเนินการไปสู่เป้าหมายใช้บัตรประจำตัวประชาชนเพียงใบเดียวในการติดต่อขอรับบริการภาครัฐ อำนวยความสะดวกให้กับประชาชน และรองรับการให้บริการรูปแบบใหม่ โดยให้ประชาชนแสดงตนด้วยการเสียบบัตรเพื่อยืนยันว่าเป็นเจ้าของข้อมูลและมาขอรับบริการจริง ป้องกันการสวมสิทธิและป้องกันการทุจริตของเจ้าหน้าที่ของรัฐ
โดยในวันนี้เป็นการมอบเครื่องอ่านบัตรประจำตัวประชาชนแบบอเนกประสงค์ (Smart Card Reader) ให้กับส่วนราชการและหน่วยงานของรัฐ จำนวน 10 หน่วยงาน ที่ขอรับการสนับสนุนเครื่องอ่านบัตรฯ มากที่สุด จากจำนวนหน่วยงานที่ขอรับการสนับสนุนทั้งหมด 70 หน่วยงาน ประกอบด้วย
1. สำนักงานหลักประกันสุขภาพแห่งชาติ จำนวน 53,285 เครื่อง นำไปใช้ในการลงทะเบียนเลือกหรือเปลี่ยนหน่วยบริการสุขภาพ ณ จุดให้บริการเครือข่ายสำนักงานหลักประกันสุขภาพแห่งชาติทั่วประเทศ
2. สำนักงานคณะกรรมการการศึกษาขั้นพื้นฐาน จำนวน 50,195 เครื่อง นำไปใช้ในการให้บริการตรวจสอบวุฒิการศึกษา การรับสมัครนักเรียน และตรวจสอบการมาเรียนของนักเรียนในโรงเรียนสังกัด สพฐ. ทั่วประเทศ
3. สำนักงานปลัดกระทรวงสาธารณสุข จำนวน 21,570 เครื่อง นำไปใช้ในการจัดทำประวัติผู้ป่วยและเวชระเบียน ณ โรงพยาบาลสังกัดสำนักงานปลัดกระทรวงสาธารณสุขทั่วประเทศ
4. สำนักงานตำรวจแห่งชาติ จำนวน 12,131 เครื่อง นำไปใช้ในการรับแจ้งความเอกสารหายและการให้บริการผ่านระบบสารสนเทศสถานีตำรวจ (CRIMES) ทั่วประเทศ
5. สำนักงานคณะกรรมการส่งเสริมการศึกษาเอกชน จำนวน 8,463 เครื่อง นำไปใช้ในการให้บริการขออนุญาตตั้งโรงเรียนเอกชนและบริการด้านการศึกษา ณ หน่วยให้บริการในสังกัดทั่วประเทศ
6. กรมกิจการเด็กและเยาวชน จำนวน 8,018 เครื่อง นำไปใช้ในการตรวจสอบข้อมูลผู้ได้รับเงินอุดหนุนเพื่อการเลี้ยงดูเด็กแรกเกิด ณ หน่วยงานเครือข่ายทั่วประเทศ
7. กรมการขนส่งทางบก จำนวน 6,328 เครื่อง นำไปใช้ในการให้บริการด้านต่างๆ เกี่ยวกับรถ เช่น การออกใบอนุญาตขับรถ การรับชำระภาษี เป็นต้น ณ สำนักงานขนส่งจังหวัดและสาขาทั่วประเทศ
8. หน่วยบัญชาการรักษาดินแดน จำนวน 5,299 เครื่อง นำไปใช้ในการขึ้นทะเบียนทหารกองประจำการการลงบัญชีทหารกองเกิน และการรับสมัครนักศึกษาวิชาทหาร ณ หน่วยสัสดี และหน่วยฝึกศึกษาวิชาทหารทั่วประเทศ
9. กรมสรรพากร จำนวน 5,200 เครื่อง นำไปใช้ในการรับชำระภาษีอากรและบริการที่เกี่ยวเนื่องอื่นๆ ณ สำนักงานสรรพากรส่วนกลางและส่วนภูมิภาคทั่วประเทศ
10. สำนักงานประกันสังคม จำนวน 5,104 เครื่อง นำไปใช้ในการขึ้นทะเบียนกองทุนเงินทดแทนและกองทุนประกันสังคม ณ สำนักงานประกันสังคมทั่วประเทศ
ทั้งนี้ คาดว่าจะสามารถส่งมอบเครื่องอ่านบัตรประจำตัวประชาชนแบบอเนกประสงค์ (Smart Card Reader) ให้กับทุกหน่วยงานได้แล้วเสร็จภายในเดือนพฤษภาคม 2560สำหรับการติดตั้งเครื่องอ่านบัตรประจำตัวประชาชนแบบอเนกประสงค์ (Smart Card Reader) ณ จุดบริการประชาชนของหน่วยงานภาครัฐต่างๆ จะเป็นจุดเปลี่ยนสำคัญของการปรับปรุงระบบบริการประชาชนของประเทศไทยเป็นกิจกรรมสำคัญส่วนหนึ่งของการขับเคลื่อนตามแผนปฏิบัติการขับเคลื่อนการบูรณาการฐานข้อมูลประชาชน และการบริการภาครัฐ ระยะ 5 ปี (พ.ศ.2560-2564) ซึ่งได้รับความเห็นชอบจากคณะกรรมการบูรณาการฐานข้อมูลประชาชนและการบริการภาครัฐจะดำเนินการเป็น 2 มาตรการ คือ 1. การขับเคลื่อนการบูรณาการฐานข้อมูลประชาชน และ 2. การขับเคลื่อนการปรับปรุงการบริการภาครัฐ
ในระยะต่อไปกรมการปกครอง โดยสำนักบริหารการทะเบียนจะได้ร่วมกับสำนักงาน ก.พ.ร. สำนักงานรัฐบาลอิเล็กทรอนิกส์ กระทรวงดิจิทัลเพื่อเศรษฐกิจและสังคม และหน่วยงานภาครัฐต่างๆ จะเร่งขับเคลื่อนแผนปฏิบัติการขับเคลื่อนการบูรณาการฐานข้อมูลประชาชนและการบริการภาครัฐ ระยะ 5 ปี (พ.ศ.2560 - 2564) ให้บรรลุผลสำเร็จ เพื่อให้รัฐบาลมีฐานข้อมูลประชาชนที่ถูกต้อง ครบถ้วน เพียงพอ ต่อการตัดสินใจเชิงนโยบายได้อย่างมีประสิทธิภาพ ก่อให้เกิดการบูรณาการการทำงานของหน่วยงานภาครัฐอย่างเป็นระบบ สำหรับภาคประชาชน ก็จะได้รับบริการที่สะดวก รวดเร็ว มีคุณภาพ ตรงตามความต้องการรายบุคคลและตามสิทธิที่พึงได้รับอย่างครบถ้วน เพื่อสร้างเสถียรภาพให้ประเทศไทยก้าวไปข้างหน้าได้อย่างมั่นคง มั่งคั่ง และยั่งยืน ปฏิรูปประเทศไทย ไปสู่การเป็นดิจิทัลไทยแลนด์ และยกระดับประเทศไทยไปสู่ การเป็น Thailand 4.0 ตามนโยบายรัฐบาลต่อไป.
ครั้งที่ 22/2560

ที่มา : http://www.thaigov.go.th/news/contents/details/1802
