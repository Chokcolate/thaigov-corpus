รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เชื่อมั่นการทำงานของเจ้าหน้าที่ กรณียึดทรัพย์ผู้เกี่ยวข้อง 6 รายทุจริตขายข้าวจีทูจี ชี้ทุกอย่างเป็นไปตามขั้นตอน มั่นใจไม่ล่าช้าแต่ต้องรอบคอบ ยันรัฐเป็นธรรมโปร่งใส ขอสังคมสบายใจ

วันอาทิตย์ที่ 12 กุมภาพันธ์ 2560
โฆษกรัฐบาลเผย นายกฯ เชื่อมั่นการทำงานของเจ้าหน้าที่ กรณียึดทรัพย์ผู้เกี่ยวข้อง 6 รายทุจริตขายข้าวจีทูจี ชี้ทุกอย่างเป็นไปตามขั้นตอน มั่นใจไม่ล่าช้าแต่ต้องรอบคอบ ยันรัฐเป็นธรรมโปร่งใส ขอสังคมสบายใจ
วันนี้ (12 กุมภาพันธ์ 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่กรมการค้าต่างประเทศ
วันนี้ (12 กุมภาพันธ์ 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่กรมการค้าต่างประเทศเตรียมส่งเรื่องให้กรมบังคับคดีดำเนินการยึดทรัพย์เรียกค่าเสียหายคดีทุจริตการขายข้าวแบบรัฐต่อรัฐ (จีทูจี) กับผู้ที่เกี่ยวข้องจำนวน 6 รายว่า พลเอก ประยุทธ์ จันทร์โอชา นายกรัฐมนตรี ติดตามความคืบหน้าเรื่องนี้มาโดยตลอด ซึ่งที่ผ่านมาทั้ง 2 หน่วยงานได้ประสานงานกันอย่างใกล้ชิดและต่อเนื่อง แต่อาจใช้เวลาบ้างเพราะต้องดำเนินการให้รอบคอบ
“ท่านนายกฯ กล่าวว่า ทุกอย่างเป็นไปตามขั้นตอนของกฎหมาย แต่ละหน่วยงานรู้หน้าที่ของตนและทำงานอย่างเต็มที่อยู่แล้ว จึงต้องให้เป็นไปตามกระบวนการ โดยหลังจากวันที่ 14 ก.พ. เมื่อกรมการค้าต่างประเทศส่งเรื่องให้กรมบังคับคดีดำเนินการต่อไป ก็เชื่อมั่นว่าการทำงานจะไม่ล่าช้า ทั้งเรื่องการตรวจสอบทรัพย์สินและการยึดทรัพย์”
พลโท สรรเสริญ กล่าวต่อ นายกรัฐมนตรีในฐานะหัวหน้ารัฐบาล มีหน้าที่กำกับติดตามงานของทุกส่วนราชการอยู่แล้ว พร้อมกับได้ให้นโยบายแก่หน่วยงานที่เกี่ยวข้องเพื่อให้ชี้แจงความคืบหน้าแก่พี่น้องประชาชนอย่างต่อเนื่อง ขณะเดียวกันหน่วยงานที่รับผิดชอบก็มีวิธีการนำทรัพย์สินมาได้ ไม่ว่าจะถูกยักย้ายถ่ายเทไปที่ใด ภายใต้อายุความถึง 10 ปี ดังนั้น จึงขอให้สังคมหรือผู้ที่ออกมาแสดงความเป็นห่วงในเรื่องดังกล่าวเกิดความสบายใจว่า รัฐบาลจะดำเนินการทุกอย่างด้วยความถูกต้อง เป็นธรรม และโปร่งใส อย่างแน่นอน

ที่มา : http://www.thaigov.go.th/news/contents/details/1828
