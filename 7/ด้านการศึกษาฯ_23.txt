รัฐบาลไทย-ข่าวทำเนียบรัฐบาล-รมว.ศธ.เยือนราชอาณาจักรกัมพูชา

วันจันทร์ที่ 20 กุมภาพันธ์ 2560
รมว.ศธ.เยือนราชอาณาจักรกัมพูชา
นายแพทย์ ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการเดินทางเยือนราชอาณาจักรกัมพูชา
เพื่อปฏิบัติภารกิจในฐานะประธานสภารัฐมนตรีศึกษาแห่งเอเชียตะวันออกเฉียงใต้ (สภาซีเมค) และลงนามบันทึกความเข้าใจว่าด้วยความร่วมมือด้านการศึกษาไทย-กัมพูชา (Memorandum of Understanding: MOU)
รัฐมนตรีว่าการกระทรวงศึกษาธิการไทย ได้หารือข้อราชการกับ H.E. Dr. Hang Chuon Naron รัฐมนตรีว่าการกระทรวงศึกษาธิการ เยาวชน และกีฬาของกัมพูชา เมื่อเวลา ๑๐.๐๐ น. ณ ห้องประชุม ชั้น ๑ กระทรวงศึกษาธิการ เยาวชน และกีฬา ซึ่งรัฐมนตรีฯ กัมพูชาได้กล่าวว่ารู้สึกเป็นเกียรติที่รัฐมนตรีฯ ไทยได้เดินทางมาเยือนกัมพูชาในครั้งนี้
ทั้งนี้ รัฐมนตรีฯ ไทยได้ขอบคุณรัฐมนตรีฯ กัมพูชาที่ให้การต้อนรับอย่างสมเกียรติและยินดีที่ได้พบกันอีกครั้งหนึ่งหลังจากเมื่อคราวการประชุมอาเซียน-รัสเซียเมื่อปี ๒๕๕๙
ในโอกาสนี้ รัฐมนตรีทั้งสองฝ่ายได้แลกเปลี่ยนถึงการจัดการศึกษาในภาพรวม การสนับสนุนทางการศึกษา
และความก้าวหน้าการปฏิรูปการศึกษาของทั้งสองประเทศ โดยรัฐมนตรีฯ ไทยได้นำเสนอว่าในการพัฒนาการศึกษานั้น จำเป็นต้องปรับแนวคิดของผู้มีส่วนเกี่ยวข้องกับการศึกษา ทั้งนี้ ในฐานะของประธานสภาซีเมคยินดีจะใช้วาระนี้ขับเคลื่อนการดำเนินการเพื่อประโยชน์ในการพัฒนาภูมิภาค และได้เชิญชวนรัฐมนตรีฯ กัมพูชาเข้าร่วมการประชุมสมัชชาการศึกษานานาชาติแห่งศตวรรษที่ ๒๑ ซึ่งมีกำหนดจัดในช่วงเดือนพฤษภาคม ๒๕๖๐ ณ ประเทศไทยเพื่อแลกเปลี่ยนแนวปฏิบัติที่ดีทางการศึกษาระหว่างกันในเวทีนานาชาติ ตลอดจนกล่าวถึงข้อริเริ่มของไทยที่จะร่วมมือกับประเทศในภูมิภาคเอเชียตะวันออกเฉียงใต้ในการพัฒนามาตรฐานสมรรถนะครูในภูมิภาค สำหรับความร่วมมือในระดับทวิภาคีไทย-กัมพูชา รัฐมนตรีฯ ไทยกล่าวว่าประเทศไทยและกัมพูชาเป็นเพื่อนบ้านที่ดีต่อกัน และมีโครงการแลกเปลี่ยนระหว่างกันในหลายระดับ โดยโครงการที่สำคัญ ได้แก่ โครงการในพระราชดำริของสมเด็จพระเทพรัตนราชสุดาฯ สยามบรมราชกุมารีที่ทรงพระราชทานแก่ปวงชนชาวกัมพูชามาอย่างต่อเนื่องในจังหวัดกำปงธม (สถาบันเทคโนโลยีกำปงเฌอเตียล) และจังหวัดกำปงสปือ (สถาบันเทคโนโลยีกำปงสปือ)ฃ
รัฐมนตรีฯ กัมพูชาเห็นพ้องถึงการขับเคลื่อนการดำเนินงานของซีมีโอ โดยเห็นว่ากรอบความร่วมมือดังกล่าวมีบทบาทสำคัญในการขับเคลื่อนการพัฒนาการศึกษาของภูมิภาคอย่างเป็นรูปธรรม โดยปัจจุบันกัมพูชาให้ความสำคัญกับการพัฒนาครูและโรงเรียนต้นแบบเพื่อเป็นโรงเรียนตัวอย่างที่จะสามารถถ่ายทอดแนวปฏิบัติที่ดีในการจัดการเรียนการสอนไปยังโรงเรียนทั่วประเทศ นอกจากนี้ ยังได้กล่าวเพิ่มเติมว่าประชาชนกัมพูชารู้สึกซาบซึ้งที่สมเด็จพระเทพรัตนราชสุดาฯ สยามบรมราชกุมารีได้พระราชทานทุนการศึกษาในทุกระดับให้แก่กัมพูชาปีละ ๒๐๐ ทุน มาอย่างน้อย ๒๕ ปีแล้ว นับถึงปัจจุบันมีนักเรียน นักศึกษากัมพูชาได้รับพระราชทานทุนประมาณ ๕,๐๐๐ คน ทั้งนี้ เชื่อมั่นว่าการมาเยือนของรัฐมนตรีฯ ไทยในครั้งนี้จะเป็นประโยชน์ยิ่งต่อทั้งสองฝ่าย
จากนั้น ทั้งสองฝ่ายได้ลงนามร่วมกันในบันทึกความเข้าใจว่าด้วยความร่วมมือด้านการศึกษาไทย-กัมพูชา (Memorandum of Understanding: MOU) ระหว่างกัน ซึ่งมีสาระสำคัญครอบคลุมความร่วมมือทางการศึกษาในรูปแบบต่าง ๆ ในทุกระดับการศึกษาตั้งแต่การศึกษาขั้นพื้นฐาน ด้านเทคนิคและอาชีวศึกษา และอุดมศึกษา โดยบันทึกความร่วมมือฉบับนี้เป็นฉบับที่ ๒ ที่ได้เพิ่มเติมสาระการจัดตั้งคณะทำงานร่วมด้านการศึกษาไทย-กัมพูชาเพื่อใช้เป็นเวทีในการหารือกิจกรรม/โครงการความร่วมมือระหว่างกัน และกำหนดระยะเวลาในการบังคับใช้และสิ้นสุดของบันทึกความเข้าใจเป็นระยะเวลา ๕ ปี
จากนั้น รัฐมนตรีว่าการกระทรวงศึกษาธิการไทยได้เดินทางเยี่ยมชม Preah Sisowath High School ซึ่งเป็นโรงเรียนต้นแบบในการจัดการศึกษาสำหรับเด็กที่มีความสามารถพิเศษ โดยการจัดการเรียนการสอนแบ่งออกเป็น ๓ สาขาหลัก ได้แก่ ด้านฟิสิกส์ คณิตศาสตร์ และสังคมศาสตร์ และในช่วงบ่ายวันเดียวกัน ได้เยี่ยมชมพิพิธภัณฑ์แห่งชาติ พระราชวังหลวง และวัดที่สำคัญของกัมพูชา
อนึ่ง จากการเดินทางเยือนราชอาณาจักรกัมพูชาในครั้งนี้ รัฐมนตรีฯ ไทยได้เห็นถึงความตั้งใจจริงในการพัฒนาการศึกษาของกัมพูชา โดยเฉพาะการทุ่มเททรัพยากรให้กับครูเป็นอย่างมาก ตลอดจนความคิดสร้างสรรค์ในการประยุกต์ใช้ทรัพยากรที่มีอย่างจำกัดเพื่อประโยชน์ต่อการจัดการเรียนการสอนและพัฒนาสภาพแวดล้อมที่เอื้อต่อการเรียนรู้ ซึ่งนับเป็นประสบการณ์สำคัญที่ควรเผยแพร่ให้ได้ทราบโดยทั่วกันต่อไป

ที่มา : http://www.thaigov.go.th/news/contents/details/1926
