รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ (ศตส.) ครั้งที่ 4/2560

วันศุกร์ที่ 10 กุมภาพันธ์ 2560
รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ (ศตส.) ครั้งที่ 4/2560
ภายหลังเสร็จสิ้นการประชุมฯ เมื่อเวลาประมาณ 17.00 น. รัฐมนตรีประจำสำนักนายกรัฐมนตรีได้แถลงข่าวสรุปประเด็นสำคัญ ดังนี้
วันนี้ (10 กุมภาพันธ์ 2560) เวลา 14.00 น. ณ ตึกสันติไมตรี (หลังใน) ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมศูนย์ติดตามสถานการณ์ ครั้งที่ 4 /2560
ภายหลังเสร็จสิ้นการประชุมฯ เมื่อเวลาประมาณ 17.00 น. รัฐมนตรีประจำสำนักนายกรัฐมนตรีได้แถลงข่าวสรุปประเด็นสำคัญ ดังนี้
ประธานแจ้งให้ที่ประชุมทราบว่า การประเมินผลการปฏิบัติงานของ กอร.รส. ซึ่งได้อำนวยความสะดวกแก่ประชาชนที่มาร่วมถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช รัชกาลที่ 9 ณ พระที่นั่งดุสิตมหาปราสาท ภายในพระบรมมหาราชวัง สามารถบริหารจัดการเป็นไปด้วยความเรียบร้อยตามแผนที่กำหนดไว้
นอกจากนี้ ที่ประชุมได้หารือในเรื่องของการปรับเปลี่ยนกระบวนการในเรื่องของการจัดเสบียงอาหารที่ใช้รองรับพี่น้องประชาชนที่เดินทางเข้ามาถวายบังคมพระบรมศพฯ ซึ่งจำเป็นต้องมีการปรับเปลี่ยนให้เหมาะสมกับสถานการณ์ โดยในที่ประชุมได้มอบหมายให้กระทรวงต่าง ๆ ที่เกี่ยวข้องและมีศักยภาพในการจัดหาวัตถุดิบต่าง ๆ ในการประกอบอาหาร โดยจะมีการประชุมบริหารจัดการเรื่องดังกล่าวในช่วงบ่ายของวันอังคารที่ 14 กุมภาพันธ์ 2560 นี้ ที่สำนักงาน กอร.รส. ภายในบริเวณท้องสนามหลวง เนื่องด้วยจำเป็นต้องมีการเร่งดำเนินการจัดส่งวัตถุดิบต่าง ๆ ในการประกอบอาหารให้กับกลุ่มจิตอาสาต่าง ๆ ไปดำเนินการเพื่อจะได้จัดเตรียมประกอบอาหารแจกจ่ายให้กับพี่น้องประชาชนในวันอาทิตย์ที่ 19 กุมภาพันธ์ 2560 นี้
พร้อมกันนี้ รัฐมนตรีประจำสำนักนายกรัฐมนตรี ได้กล่าวเพิ่มเติมในส่วนของการจัดงานนิทรรศการ“เย็นศิระเพราะพระบริบาล” ณ อาคารนิทรรศการบริเวณท้องสนามหลวง โดยเป็นนิทรรศการที่รัฐบาลจัดขึ้น เพื่อน้อมสำนึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช รัชกาลที่ 9 ซึ่งเปิดให้พี่น้องประชาชนสามารถเข้าชมได้ทุกวันตั้งแต่บัดนี้เป็นต้นไป ตั้งแต่เวลา 08.00 น. - 20.00 น.
อนึ่ง อาคารนิทรรศการดังกล่าวจัดแสดงเป็น 4 ส่วน ได้แก่
ส่วนที่ 1 จัดแสดงนิทรรศการในหัวข้อบูรพมหากษัตริย์ผู้สร้างชาติไทย พระราชประวัติพระบาทสมเด็จพระปรมินทรมหาภูมิพลอดุลยเดช รัชกาลที่ 9 และทรงเสด็จขึ้นครองราชย์ โดยนำเสนอเป็นสื่อผสมและแกลเลอรี่ภาพ (Photo galleries)
ส่วนที่ 2 นำเสนอเรื่องพระราชกรณียกิจและโครงการพระราชดำริในด้านต่าง ๆ ของพระบาทสมเด็จพระปรมินทรมหาภูมิพลอดุลยเดช รัชกาลที่ 9 และพระบรมวงศานุวงศ์ ซึ่งรัฐบาลได้น้อมนำหลักพระบรมราโชวาทมาประยุกต์ใช้ โดยนำเสนอเป็นห้องฉายหนัง พร้อมเล่าเรื่องผ่านเครื่องมือทรงงานต่าง ๆ ของพระองค์
ส่วนที่ 3 จัดแสดงในหัวข้อสดุดีมหาราชา วิดีโอแสดงความอาลัยขององค์กรต่าง ๆ และประชาชนชาวไทยทั่วทุกมุมโลก พร้อมให้ประชาชนเขียนคำมั่นสัญญาจากหัวใจส่งถึงพ่อบนฟ้า โดยนำเสนอเป็นสื่ออินเตอร์แอคทีฟและวิดีโอ
ส่วนที่ 4 จัดแสดงพระบรมฉายาลักษณ์ของสมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10
ทั้งนี้ อาคารนิทรรศการดังกล่าวจะเปิดให้ประชาชนเข้าชมเป็นระยะเวลา 1 ปี
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1821
