รัฐบาลไทย-ข่าวทำเนียบรัฐบาล-​โฆษกรัฐบาลเผย คำสั่ง หน.คสช. 5/2560 ควบคุมพื้นที่วัดพระธรรมกาย ช่วยบูรณาการผู้บังคับใช้กฎหมายและปกป้องประชาชนผู้บริสุทธิ์ ชี้ดีเอสไอและตำรวจเป็นผู้รับผิดชอบหลักตาม กม.ปกติ วอนทุกฝ

วันพฤหัสบดีที่ 16 กุมภาพันธ์ 2560
​โฆษกรัฐบาลเผย คำสั่ง หน.คสช. 5/2560 ควบคุมพื้นที่วัดพระธรรมกาย ช่วยบูรณาการผู้บังคับใช้กฎหมายและปกป้องประชาชนผู้บริสุทธิ์ ชี้ดีเอสไอและตำรวจเป็นผู้รับผิดชอบหลักตาม กม.ปกติ วอนทุกฝ
​โฆษกรัฐบาลเผย คำสั่ง หน.คสช. 5/2560 ควบคุมพื้นที่วัดพระธรรมกาย ช่วยบูรณาการผู้บังคับใช้กฎหมายและปกป้องประชาชนผู้บริสุทธิ์ ชี้ดีเอสไอและตำรวจเป็นผู้รับผิดชอบหลักตาม กม.ปกติ วอนทุกฝ่ายร่วมมือ
พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่หัวหน้า คสช. มีคำสั่งที่ 5/2560 เรื่อง มาตรการให้อำนาจกำหนดพื้นที่ควบคุมเพื่อเพิ่มประสิทธิภาพในการบังคับใช้กฎหมาย บริเวณวัดพระธรรมกาย จ.ปทุมธานี และพื้นที่โดยรอบ ว่า คำสั่งดังกล่าวมีวัตถุประสงค์เพื่อบูรณาการหน่วยงานที่เกี่ยวข้องกับการบังคับใช้กฎหมายในการเข้าตรวจค้น จับกุมผู้กระทำผิด รวมทั้งปกป้องชีวิตและทรัพย์สินของประชาชนผู้บริสุทธิ์ที่อยู่ในพื้นที่ จากผู้ไม่หวังดีที่อาจก่อความรุนแรงได้
“คำสั่งนี้ผ่านการพิจารณาอย่างรอบคอบจากหน่วยงานที่เกี่ยวข้องแล้ว เนื่องจากที่ผ่านมาผู้กระทำผิดไม่ให้ความร่วมมือกับทางราชการ มีการขัดขวาง ปิดบัง ซ่อนเร้น และปิดกั้นไม่ให้เจ้าหน้าที่เข้าไปปฏิบัติงานได้ โดยในทางปฏิบัติเจ้าหน้าที่ดีเอสไอและตำรวจจะเป็นผู้รับผิดชอบหลักและใช้กฎหมายปกติเข้าดำเนินการ ส่วนทหารจะทำหน้าที่ผู้สนับสนุน โดยประจำการอยู่รอบนอก”
พลโท สรรเสริญ กล่าวต่อว่า ก่อนหน้านี้เจ้าหน้าที่ไม่สามารถฝ่าฟันโล่ห์มนุษย์เข้าไปในพื้นที่ได้ เพราะเกรงว่าประชาชนจะได้รับอันตราย รวมทั้งการปฏิบัติงานยังมีความซับซ้อนเพราะเกี่ยวข้องกับกฎหมายหลายฉบับทั้งกฎหมายอาญา แพ่ง การฟอกเงิน ดังนั้น คำสั่งดังกล่าวจะช่วยลดอุปสรรคในการทำงาน เช่น สามารถควบคุมการเข้าออกพื้นที่ ควบคุมระบบสาธารณูปโภค ระบบสื่อสาร การใช้อากาศยานไร้คนขับ ฯลฯ ทำให้เจ้าหน้าที่บังคับใช้กฎหมายได้ตามอำนาจหน้าที่และช่วยดูแลความปลอดภัยให้แก่ประชาชนได้อย่างเต็มประสิทธิภาพ
“รัฐบาลขอวิงวอนพระภิกษุและประชาชน ทั้งที่อยู่ในบริเวณวัดและใกล้เคียงให้ความร่วมมือกับเจ้าหน้าที่ และปฏิบัติตามกฎหมายโดยเคร่งครัด ทั้งนี้ ยืนยันว่าเจ้าหน้าที่จะปฏิบัติงานอย่างรอบคอบ รัดกุม ตามขั้นตอนของกฎหมายและหลักสากล เพื่อให้เกิดความสงบเรียบร้อยของบ้านเมือง”

ที่มา : http://www.thaigov.go.th/news/contents/details/1883
