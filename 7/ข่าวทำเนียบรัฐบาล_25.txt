รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลยืนยัน รัฐบาลไม่เพิกเฉยต่อปัญหาเรื่องร้องเรียนของประชาชน สั่งการหน่วยงานที่เกี่ยวข้องเร่งดำเนินการแก้ไขปัญหาโดยเร่งด่วน

วันอังคารที่ 14 กุมภาพันธ์ 2560
ผู้ช่วยโฆษกรัฐบาลยืนยัน รัฐบาลไม่เพิกเฉยต่อปัญหาเรื่องร้องเรียนของประชาชน สั่งการหน่วยงานที่เกี่ยวข้องเร่งดำเนินการแก้ไขปัญหาโดยเร่งด่วน
พันเอกหญิง ทักษดาฯ ผู้ช่วยโฆษกรัฐบาลยืนยัน รัฐบาลไม่เพิกเฉยต่อปัญหาเรื่องร้องเรียนของประชาชน สั่งการหน่วยงานที่เกี่ยวข้องเร่งดำเนินการแก้ไขปัญหาโดยเร่งด่วน
วันนี้ (14 ก.พ. 60) เวลา 14.25 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีปรารภต่อที่ประชุมครม. เกี่ยวกับเรื่องร้องเรียนของประชาชนผ่านศูนย์ดำรงธรรมว่า ในช่วงที่ผ่านมามีเรื่องร้องเรียนผ่านศูนย์ดำรงธรรมเป็นจำนวนมาก ส่วนใหญ่จะเป็นเรื่องเกี่ยวกับคดีต่าง ๆ ความไม่เป็นธรรม และการปล่อยปละละเลยของเจ้าหน้าที่ตำรวจ ซึ่งรัฐบาลไม่ได้เพิกเฉยต่อปัญหาเหล่านี้ โดยยืนยันว่าจะดูแลแก้ไขปัญหาต่าง ๆ ให้กับประชาชนทุกคน รวมถึงปัญหาเรื่องสาธารณูปโภคต่าง ๆ ไม่ว่าจะเป็นสาธารณูปโภคขั้นพื้นฐานที่อยู่ในท้องถิ่นที่ยังไม่ครอบคลุมและให้บริการไม่เพียงพอกับความต้องการของประชาชนในพื้นที่ เช่น เรื่องน้ำประปา ไฟฟ้า ฯลฯ ซึ่ง นายกรัฐมนตรี ได้สั่งการให้รัฐมนตรีที่เกี่ยวข้องไปดูแลและแก้ไขปัญหาให้กับประชาชนครอบคลุมทุกส่วน รวมทั้งให้องค์กรบริหารปกครองส่วนท้องถิ่นแก้ไขปัญหาตั้งแต่ต้นทางเพื่อป้องกันไม่ปัญหาลุกลามบานปลายขยายไปสู่ส่วนอื่นต่อไป
ขณะที่ปัญหาการจราจรที่เกิดขึ้นในปัจจุบันนั้น นายกรัฐมนตรี รับทราบและเข้าใจถึงปัญหาดังกล่าว โดยขณะนี้ประเทศไทยกำลังปรับปรุงสาธารณูปโภคขั้นพื้นฐานต่าง ๆ ทั้งเรื่องระบบคมนาคมขนส่งมวลชน ในระหว่างนี้จึงขอให้ประชาชนอดทนไปก่อน โดยพลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม ซึ่งดูแลรับผิดชอบเรื่องนี้กำลังเร่งแก้ไขปัญหา โดยสั่งการให้เจ้าหน้าที่ตำรวจจราจรและหน่วยงานที่เกี่ยวข้องดูแลแก้ไขปัญหาอย่างใกล้ชิด
อีกทั้ง นายกรัฐมนตรี ได้กล่าวถึงเกี่ยวกับเรื่องการจำหน่ายเครื่องดื่มแอลกอฮอล์และสุราใกล้บริเวณสถานศึกษาว่า โดยขอให้หน่วยงานที่เกี่ยวข้องสร้างการรับรู้เรื่องดังกล่าวให้ประชาชนรับทราบและเข้าใจในสิ่งต่าง ๆ ที่รัฐบาลกำลังเร่งแก้ไขปัญหา ซึ่งบางเรื่องต้องใช้ระยะเวลาในการดำเนินการและแก้ไขปัญหาที่เกิดขึ้น อย่างไรก็ตามปัญหาและเรื่องต่าง ๆ ที่รัฐบาลได้มีการแก้ไขไปแล้วขอให้ประชาชนทุกคนช่วยกันรักษาไว้ไม่ให้ปัญหากลับมาเกิดขึ้นอีกอย่างไม่จบสิ้น
พร้อมทั้ง นายกรัฐมนตรี ได้กล่าวเน้นย้ำเรื่องปัญหาการตรวจสอบการทุจริตคอร์รัปชั่นว่า ให้หน่วยงานต่าง ๆ ปฏิบัติหน้าที่ด้วยความซื่อสัตย์ รวมถึงสำนักงานคณะกรรมการป้องกันและปราบปรามการทุจริตในภาครัฐ (ป.ป.ท.)  และหน่วยงานที่เกี่ยวข้องกับการแก้ไขปัญหาทุจริตขอให้ร่วมกันทำงานและจับมือกับหน่วยงานองค์กรอิสระเพื่อแก้ไขปัญหาการทุจริตต่าง ๆ ของประเทศให้หมดสิ้นไป อันจะนำไปสู่การสร้างความเชื่อมั่นจากต่างประเทศที่มีต่อประเทศไทย
--------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1859
