รัฐบาลไทย-ข่าวทำเนียบรัฐบาล-นายกฯ พอใจเน็ตประชารัฐคืบ นำร่องขยายโครงข่ายอินเทอร์เน็ตความเร็วสูง 99 หมู่บ้าน 13 จังหวัด พร้อมผลักดันให้ครบ 24,700 หมู่บ้านทั่วประเทศ ธ.ค.นี้ แนะคนไทยใช้ประโยชน์จากเทคโนโลยีก้าวส

วันพุธที่ 22 กุมภาพันธ์ 2560
นายกฯ พอใจเน็ตประชารัฐคืบ นำร่องขยายโครงข่ายอินเทอร์เน็ตความเร็วสูง 99 หมู่บ้าน 13 จังหวัด พร้อมผลักดันให้ครบ 24,700 หมู่บ้านทั่วประเทศ ธ.ค.นี้ แนะคนไทยใช้ประโยชน์จากเทคโนโลยีก้าวส
นายกฯ พอใจเน็ตประชารัฐคืบ นำร่องขยายโครงข่ายอินเทอร์เน็ตความเร็วสูง 99 หมู่บ้าน 13 จังหวัด พร้อมผลักดันให้ครบ 24,700 หมู่บ้านทั่วประเทศ ธ.ค.นี้ แนะคนไทยใช้ประโยชน์จากเทคโนโลยีก้าวสู่ยุค 4.0
พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี พอใจความคืบหน้าโครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจประเทศ ภายหลังจากที่กระทรวงดิจิทัลเพื่อเศรษฐกิจและสังคมได้เปิดการใช้งานนำร่อง “เน็ตประชารัฐ” หรือโครงข่ายอินเทอร์เน็ตความเร็วสูงผ่านสื่อสัญญาณเคเบิลใยแก้วนำแสงอย่างเป็นทางการ ณ เทศบาลตำบลจุน อ.จุน จ.พะเยา เมื่อต้นเดือน ก.พ.ที่ผ่านมา
“รัฐบาลจะดำเนินโครงการเน็ตประชารัฐในพื้นที่ที่ไม่มีศักยภาพเชิงพาณิชย์และยังไม่มีบริการอินเทอร์เน็ตความเร็วสูง เพื่อลดความเหลื่อมล้ำและสร้างโอกาสในการเข้าถึงเทคโนโลยีดิจิทัล ซึ่งขณะนี้กระทรวงดิจิทัลฯ ได้ติดตั้งโครงข่ายอินเทอร์เน็ตความเร็วสูงจำนวน 99 หมู่บ้านแรก ใน 13 จังหวัด ประกอบด้วย ภาคเหนือ 33 หมู่บ้าน ภาคตะวันออกเฉียงเหนือ 27 หมู่บ้าน ภาคตะวันออก 12 หมู่บ้าน ภาคกลาง 12 หมู่บ้าน และภาคใต้ 15 หมู่บ้าน พร้อมทั้งจัดจุดบริการอินเทอร์เน็ตไร้สายความเร็วสูงอย่างหมู่บ้านละ 1 จุด โดยไม่คิดค่าใช้จ่าย เพื่อให้ชุมชนได้ใช้ประโยชน์ร่วมกัน”
พลโท สรรเสริญ กล่าวต่อว่า เมื่อวานนี้ (10 ก.พ.) กระทรวงดิจิทัลฯ ได้เปิดให้บริษัทเอกชนยื่นซองประกวดราคาอุปกรณ์เน็ตประชารัฐ และให้ทุกฝ่ายร่วมลงนามในข้อตกลงคุณธรรมตามนโยบายรัฐบาลที่ต้องการป้องกันการทุจริตคอร์รัปชันทุกรูปแบบ โดยเฉพาะโครงการลงทุนขนาดใหญ่ จากนั้นจะได้ลงนามสัญญาดำเนินการและทยอยติดตั้งโครงข่ายตั้งแต่เดือน พ.ค.60 จนครบ 24,700 หมู่บ้านตามเป้าหมายในเดือน ธ.ค.60
ทั้งนี้ เน็ตประชารัฐจะเชื่อมโยงกับศูนย์ดิจิทัลชุมชน ซึ่งมีอยู่ราว 2,000 แห่งทั่วประเทศ เพื่อให้คนในชุมชนสามารถใช้งานอินเทอร์เน็ตความเร็วสูงได้เป็นอย่างดี เช่น การเข้าถึงข้อมูลข่าวสาร การศึกษา สาธารณสุข การท่องเที่ยว การสร้างอาชีพและรายได้ รวมทั้งหลักสูตรอบรม e-learning ของกระทรวงดิจิทัลฯ ทางเว็บไซต์เน็ตประชารัฐที่เน้นเนื้อหาการเปิดร้านค้าออนไลน์ การใช้งาน YouTube และ Google App รวมทั้งการรู้ทันภัยไซเบอร์
“ท่านนายกฯ ย้ำว่า โครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจประเทศเป็นนโยบายหลักของรัฐบาล ที่ต้องการนำเทคโนโลยีเข้ามาสนับสนุนการพัฒนาเศรษฐกิจและสังคม โดยเฉพาะเศรษฐกิจระดับฐานราก จึงอยากให้คนไทยเรียนรู้และใช้ประโยชน์จากเทคโนโลยีดิจิทัล เพื่อก้าวไปสู่ยุค 4.0 พัฒนาชีวิตความเป็นอยู่ของตนเอง และช่วยเพิ่มขีดความสามารถของประเทศในเวทีโลก”

ที่มา : http://www.thaigov.go.th/news/contents/details/1824
