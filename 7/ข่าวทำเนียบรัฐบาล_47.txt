รัฐบาลไทย-ข่าวทำเนียบรัฐบาล-รอง นรม. พล.อ.อ ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล ครั้งที่ 2/2560

วันจันทร์ที่ 20 กุมภาพันธ์ 2560
รอง นรม. พล.อ.อ ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล ครั้งที่ 2/2560
พล.อ.อ ประจิน จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล ครั้งที่ 2/2560 ซึ่งสรุปสาระสำคัญ ดังนี้
วันนี้ (17 กุมภาพันธ์ 2560) เวลา13.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พล.อ.อ ประจิน จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล ครั้งที่ 2/2560 ซึ่งสรุปสาระสำคัญ ดังนี้
ประธานแจ้งให้ที่ประชุมทราบว่าขอขอบคุณคณะกรรมการทุกคนซึ่งเป็นผู้แทนทุกหน่วยงานที่เกี่ยวข้องมาประชุมให้ความเห็นที่เป็นประโยชน์ร่วมกัน ซึ่งมีความสอดคล้องไปในทิศทางเดียวกัน หากมีเรื่องประเด็นสำคัญ ๆ ก็จะได้ช่วยกันแสดงความคิดเห็นเพื่อเกิดการบูรณาการร่วมกันเพื่อนำไปสู่การขับเคลื่อนและพัฒนาประเทศอย่างเป็นรูปธรรมต่อไป
นอกจากนี้ ที่ประชุมได้รับทราบความคืบหน้าการฟื้นฟูเยียวยาและให้ความช่วยเหลือผู้ประสบอุทกภัยภาคใต้ โดยกระทรวงที่เกี่ยวข้องได้บูรณาการให้ความช่วยเหลืออย่างทันท่วงที ทั้งนี้ กระทรวงเกษตรและสหกรณ์ได้ให้ความช่วยเหลือด้านพืช เช่น ข้าว อัตราไร่ละ 1,113 บาท ต่อไร่ พืชไร่ อัตราไร่ละ 1,148 บาทต่อไร่ พืชสวน เช่น ปาล์มและยางพารา อัตราไร่ละ 1,690 บาท โดยไม่เกินรายละ 30 ไร่ ส่วนด้านปศุสัตว์ เช่น โค อัตราตัวละไม่เกิน 12,000 บาท ไม่เกินรายละ 2 ตัว และด้านประมง เช่น กุ้ง ปู หอย อัตราไร่ละ 10,920 บาท ไม่เกิน 5 ไร่ต่อราย พร้อมกันนี้มีการดำเนินโครงการต่าง ๆ เพื่อให้การฟื้นฟูมีประสิทธิผลมากขึ้นและเป็นประโยชน์อย่างสูงต่อเกษตรกรโดยรวม ได้แก่ ด้านพืช มีโครงการฟื้นฟูพื้นที่การเกษตรเพื่อบำรุงดิน โครงการฟื้นฟูอาชีพเกษตรด้วยการสนับสนุนสารชีวภัณฑ์ป้องกันโรคไม้ยืนต้น และโครงการฟื้นฟูเกษตรผู้ปลูกส้มโอพันธุ์ทับทิมสยาม ด้านปศุสัตว์จำนวน 2 โครงการ ได้แก่โครงการช่วยเหลือผู้ประสบภัยด้านปศุสัตว์ระยะเร่งด่วน และโครงการธนาคาร โค-กระบือ เพื่อเกษตรกรรมตามพระราชดำรัสฯ ด้านประมงจำนวน 1 โครงการ ได้แก่ โครงการช่วยเหลือเกษตรกรผู้ประสบภัยด้านประมงด้วยเงินทุนฟื้นฟูการเลี้ยงสัตว์น้ำ อีกทั้ง โครงการด้านการลดภาระหนี้สิน จำนวน 3 โครงการ ได้แก่ โครงการให้ความช่วยเหลือสมาชิกสหกรณ์และกลุ่มเกษตรกรที่ประสบภัยขยายระยะเวลาชำระหนี้ 6 เดือนโดยรัฐชดเชยดอกเบี้ย 3%  โครงการให้ความช่วยเหลือลูกหนี้ลงทุนหมุนเวียนเพื่อการกู้ยืมแก่เกษตรกรและผู้ยากจนที่ประสบภัย และโครงการช่วยเหลือด้านหนี้สินเกษตรกรที่เป็นลูกหนี้สินเชื่อเงินกองทุนการปฏิรูปที่ดินเพื่อเกษตรกรรม ด้วยการยกเว้นดอกเบี้ยสินเชื่อในปี 2560 และขยายเวลาการชำระหนี้ เพื่อบรรเทาภาระหนี้สินให้แก่เกษตรกร ตลอดจนเพิ่มวงเงินสินเชื่อเพื่อฟื้นฟูช่วยเหลือเยียวยาเกษตรกรในเขต สปก. ด้วย ตลอดจนด้านระบบชลประทานโครงสร้างพื้นฐานด้วยการซ่อมแซมโครงการชลประทานพัฒนา Flood way และผังเมืองรวมทั้งที่ประชุมรับทราบความคืบหน้าในการดำเนินการช่วยเหลือเยียวยาเกษตรกรผู้ประสบอุทกภัยปี 2559/60 โดยมีครัวเรือนที่ได้รับการช่วยเหลือเบื้องต้นจำนวน 35,676 ครัวเรือน วงเงินกว่า 107 ล้านบาท
พร้อมกันนี้ ที่ประชุมได้พิจารณาและมีมติเห็นชอบการแก้ไขปัญหาเกษตรกรไม่มีที่ดินทำกินที่ถูกต้องตามกฎหมายด้วยระบบประชารัฐ โดยเป็นไปตามข้อสั่งการของ พลเอก ประยุทธ์ จันทร์โอชา นายกรัฐมนตรี เมื่อคราวประชุมคณะรัฐมนตรีในวันที่ 10 มกราคม 2560 ซึ่งมอบหมายให้กระทรวงเกษตรและสหกรณ์เป็นหน่วยงานหลักร่วมกับหน่วยงานที่เกี่ยวข้อง ได้แก่กระทรวงมหาดไทย กระทรวงพาณิชย์ รวมทั้งกระทรวงทรัพยากรธรรมชาติและสิ่งแวดล้อม ในการเร่งรัดการปฏิรูปภาคการเกษตรให้เกิดผลเป็นรูปธรรมภายในปี 2560 โดยเน้นการทำการเกษตรแปลงใหญ่ การจัดสรรที่ดินทำกินให้แก่เกษตรกร พร้อมกำหนดมาตรการจูงใจให้มีการนำที่ดินว่างเปล่ามาใช้ประโยชน์ทางการเกษตร รวมทั้งเร่งรัดให้จัดทำ “เกษตรประชารัฐ” ซึ่งเป็นการทำการเกษตรที่มีสัญญาแบ่งปันผลประโยชน์ร่วมกันที่เป็นธรรมระหว่างเกษตรกรและภาคส่วนที่เกี่ยวข้องโดยตัวแทนกระทรวงเกษตรและสหกรณ์ชี้แจงว่า โครงการ “เกษตรประชารัฐ” อยู่ระหว่างดำเนินการ คาดว่าจะเห็นผลชัดเจนไปสู่การปฏิบัติจริงได้ภายในเดือนพฤษภาคม 2560
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1917
