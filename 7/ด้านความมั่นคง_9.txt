รัฐบาลไทย-ข่าวทำเนียบรัฐบาล-ทส. ร่วมส่งเสริมพระพุทธศาสนา เนื่องในวันมาฆบูชา

วันอาทิตย์ที่ 12 กุมภาพันธ์ 2560
ทส. ร่วมส่งเสริมพระพุทธศาสนา เนื่องในวันมาฆบูชา
กระทรวงทรัพยากรธรรมชาติและสิ่งแวดล้อม ร่วมทำบุญบำเพ็ญกุศล รักษาศีลฟังธรรมและเวียนเทียนพร้อมเจริญภาวนา ณ วัดแก้วฟ้าจุฬามณี เนื่องในวันมาฆบูชา
พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ประธานในพิธีนำ คณะผู้บริหาร ข้าราชการเจ้าหน้าที่ในสังกัดกระทรวงร่วมทำบุญบำเพ็ญกุศล รักษาศีลฟังธรรมและเวียนเทียนพร้อมเจริญภาวนา ณ วัดแก้วฟ้าจุฬามณี เนื่องในวันมาฆบูชา
วันมาฆบูชา ตรงกับวันเพ็ญเดือนมาฆะ (วันขึ้น 15 ค่ำ เดือน 3 ) เป็นวัน ที่เกิดเหตุการณ์สำคัญทางพระพุทธศาสนา คือ
1. เป็นวันเพ็ญเดือนมาฆมาส
2. เป็นวันที่พระสงฆ์จำนวน 1,250 รูป มาเฝ้าพระพุทธเจ้าพร้อมกัน โดยมิได้นัดหมาย
3. ภิกษุเหล่านั้นล้วนเป็นเอหิภิกขุ คือได้รับการอุปสมบทจากพระพุทธเจ้า
4. ภิกษุเหล่านั้นล้วนเป็นพระอรหันต์
การประจวบพร้อมกันด้วยเหตุการณ์ทั้ง 4 นี้ จึงเรียกว่า จาตุรงคสันนิบาต คือ การประชุม ซึ่งประกอบด้วยองค์ 4 ในวันดังกล่าว พระพุทธเจ้าทรงแสดงโอวาทปาติโมกข์ เป็นการวางหลักธรรมทางพระพุทธศาสนาไว้ 3 ประการคือ "ไม่ทำความชั่วทั้งปวง ทำแต่ความดี ทำจิตใจให้ผ่องใส"

ที่มา : http://www.thaigov.go.th/news/contents/details/1826
