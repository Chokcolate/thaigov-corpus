รัฐบาลไทย-ข่าวทำเนียบรัฐบาล-ธพว. ย้ายที่ทำการสาขาตาก จากอำเภอเมือง ไปยัง “อำเภอแม่สอด”  หนุน ผปก. SMEs รุกค้าขายในเขตเศรษฐกิจพิเศษ

วันพุธที่ 15 กุมภาพันธ์ 2560
ธพว. ย้ายที่ทำการสาขาตาก จากอำเภอเมือง ไปยัง “อำเภอแม่สอด”  หนุน ผปก. SMEs รุกค้าขายในเขตเศรษฐกิจพิเศษ
ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank) มีพิธีเปิดที่ทำการสาขาตากแห่งใหม่ ณ อาคารเลขที่ 17/26 ถนนเอเชีย ตำบลแม่สอด อำเภอแม่สอด จังหวัดตาก
วันนี้ (15 กุมภาพันธ์ 2560) ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank) มีพิธีเปิดที่ทำการสาขาตากแห่งใหม่ ณ อาคารเลขที่ 17/26 ถนนเอเชีย ตำบลแม่สอด อำเภอแม่สอด จังหวัดตาก โดยมีนายสุทธา สายวาณิชย์ รองผู้ว่าราชการจังหวัดตาก เป็นประธานเปิดงาน นายมงคล ลีลาธรรม กรรมการผู้จัดการ SME Development Bank ให้การต้อนรับ พร้อมร่วมเปิดที่ทำการอย่างเป็นทางการ พร้อมกับมอบป้ายสินเชื่อแก่ผู้ประกอบการที่ผ่านการอนุมัติสินเชื่อแฟคเตอริ่ง และ SMEs บัญชีเดียว
นายมงคล ลีลาธรรม กรรมการผู้จัดการ SME Development Bank เปิดเผยว่า การย้ายที่ทำการสาขาตาก จากอำเภอเมือง มาตั้งที่ทำการใหม่ ณ อำเภอแม่สอด มีวัตถุประสงค์เพื่อต้องการเพิ่มบริการด้านการเงิน การลงทุน และศักยภาพการค้าให้แก่ผู้ประกอบการ SMEs ที่จะเข้าไปค้าขายกับประเทศเพื่อนบ้าน ตามนโยบายรัฐบาลที่ต้องการให้อำเภอแม่สอดเป็นเขตเศรษฐกิจพิเศษ รองรับการเติบโตเศรษฐกิจในกลุ่ม AEC ซึ่งมีศักยภาพเติบโตต่อเนื่องเฉลี่ย 20% ต่อปี ถือว่าสูงมาก และอำเภอแม่สอดเป็นจุดเชื่อมต่อเมืองเมียววดีที่มีนิคมอุตสาหกรรม มีสินค้าอุปโภค-บริโภคกว่า 80% มาจากฝั่งไทยเป็นที่นิยมของชาวเมียนมาร์
“สาขาตากแห่งใหม่จะมีส่วนช่วยให้ผู้ประกอบการ  SMEs ในอำเภอแม่สอด และจังหวัดใกล้เคียง สามารถผลิตสินค้าที่มีคุณภาพส่งออกได้จำนวนมาก และมีการขยายการลงทุนมากขึ้นตามไปด้วย ซึ่งธนาคารมีผลิตภัณฑ์สินเชื่อที่สามารถตอบสนองความต้องการของผู้ประกอบการได้อย่างหลากหลายในอัตราดอกเบี้ยต่ำ อาทิ สินเชื่อแฟคเตอริ่ง ดอกเบี้ย 3.99% ต่อปี เบิกจ่ายรวดเร็วทันใจภายใน 1 วันทำการ ช่วยเสริมสภาพคล่องแก่ธุรกิจ สินเชื่อ SMEs บัญชีเดียว และสินเชื่อ SMART SMEs บัญชีเดียว วงเงินกู้สูงสุด 15 ล้านบาท อัตราดอกเบี้ย 5% ต่อปี ผลักดันให้ผู้ประกอบการที่เป็นบุคคลธรรมดาปรับเปลี่ยนเป็นนิติบุคคล หรือรูปแบบบริษัท เพื่อการเติบโตในระยะยาว”
นอกเหนือบริการด้านสินเชื่อแล้ว ธนาคารได้ปรับเปลี่ยนรูปแบบสาขาให้ทันสมัยมากขึ้น ตามนโยบาย 4.0 เน้นการนำเอาระบบเทคโนโลยีสารสนเทศ (IT) มาใช้ในการให้บริการ ทั้งด้านบริการสินเชื่อ การบริการข้อมูลข่าวสาร การพัฒนาผู้ประกอบการ ทั้งด้านองค์ความรู้และส่งเสริมการตลาดเพื่อผลักดันให้ผู้ประกอบการเตรียมตัวก้าวสู่การค้ากับประเทศเพื่อนบ้านได้อย่างต่อเนื่อง นำโดย นายพีรวัส กิ่งแก้ว ผู้จัดการสาขา มือถือ 085-980-8082 และทีมงานพร้อมให้คำปรึกษาด้านสินเชื่อและบริการอื่นๆ ของธนาคาร ได้ที่ สาขาตาก เลขที่ 17/26 ถนนเอเชีย ตำบลแม่สอด อำเภอแม่สอด จังหวัดตาก  โทรศัพท์ 055-506-971-2
ข้อมูลเพิ่มเติมติดต่อ :
นางอุบลรัตน์ ค่าแพง ผู้อำนวยการฝ่ายสื่อสารองค์กรและกิจกรรมเพื่อสังคม มือถือ 085-980-7861 โทร. 0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1870
