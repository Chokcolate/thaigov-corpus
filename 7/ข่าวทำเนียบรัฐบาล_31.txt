รัฐบาลไทย-ข่าวทำเนียบรัฐบาล-ที่ประชุม ดย. เห็นชอบการส่งเสริมวัยรุ่นและเยาวชนเพื่อการมีส่วนร่วมในการพัฒนาชุมชน สังคมให้เป็นระบบและมีประสิทธิภาพ

วันพุธที่ 15 กุมภาพันธ์ 2560
ที่ประชุม ดย. เห็นชอบการส่งเสริมวัยรุ่นและเยาวชนเพื่อการมีส่วนร่วมในการพัฒนาชุมชน สังคมให้เป็นระบบและมีประสิทธิภาพ
พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการส่งเสริมการพัฒนาเด็กและเยาวชนแห่งชาติ (ดย.) ครั้งที่ 1/2560
วันนี้ (15 กุมภาพันธ์ 2560) เวลา 09.30 น. ณ ห้องประชุมคณะรัฐมนตรี (เดิม) อาคารสำนักเลขาธิการคณะรัฐมนตรี ทำเนียบรัฐบาล พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการส่งเสริมการพัฒนาเด็กและเยาวชนแห่งชาติ (ดย.) ครั้งที่ 1/2560 ซึ่งผลการประชุมสรุปสาระสำคัญ ดังนี้
ที่ประชุมพิจารณาแนวทางการส่งเสริมวัยรุ่นและเยาวชนเพื่อการมีส่วนร่วมในการพัฒนาชุมชน สังคมให้เป็นระบบและมีประสิทธิภาพ โดยนำหลักของการพัฒนาสังคมที่กำหนดว่า การส่งเสริมการรวมกลุ่มเป็นสิ่งที่ช่วยให้มนุษย์ได้ใช้ความสามารถ และถ้าทำโดยกลุ่มจะทำให้ได้ผลดีกว่าบุคคลคนเดียวทำ กระบวนการกลุ่มนับเป็นเครื่องมือหนึ่งในการพัฒนาความรู้ ความคิด ทักษะ ทัศนคติแก่ประชาชนทุกกลุ่มวัย โดยเฉพาะหากมีการส่งเสริมสนับสนุนตั้งแต่เด็กและเยาวชนจะเป็นฐานประชากรที่มีคุณภาพในระยะยาวและยั่งยืน อีกทั้งอนุสัญญาว่าด้วยสิทธิเด็กขององค์การสหประชาชาติ ระบุสิทธิพื้นฐานของเด็กประการหนึ่ง คือ สิทธิในการมีส่วนร่วม และในระดับสากลให้ความสำคัญกับการพัฒนาทักษะเด็กและเยาวชนในศตวรรษที่ 21 โดยเฉพาะด้านความร่วมมือและการทำงานเป็นทีม และภาวะผู้นำ (Collaboration Teamwork and Leadership) แต่ที่ผ่านมาการมีส่วนร่วมของเด็กและเยาวชนปัจจุบันเป็นกระแสที่แพร่หลาย ทำให้เกิดกระบวนการส่งเสริมการมีส่วนร่วมที่หลากหลาย ซับซ้อน ไม่เป็นไปในทิศทางที่จะทำให้เกิดผลสัมฤทธิ์อย่างเป็นองค์รวม ดังนั้น จึงจำเป็นต้องมีการส่งเสริมศักยภาพและการสนับสนุนการรวมกลุ่มเด็กและเยาวชนในทางสร้างสรรค์และเป็นระบบ และควรพัฒนาไปให้ได้ถึงกลุ่มที่มีส่วนร่วมในการช่วยพัฒนาบุคคลอื่น ชุมชน และสังคมแวดล้อม
ดย. จึงได้ร่วมกับสภาองค์การพัฒนาเด็กและเยาวชนในพระราชูปถัมภ์สมเด็จพระเทพรัตนราชสุดาฯ สยามบรมราชกุมารี และภาคีเครือข่ายเด็กและเยาวชนโดยการสนับสนุนของสำนักงานกองทุนสนับสนุนการสร้างเสริมสุขภาพที่ตระหนักถึงความสำคัญของการส่งเสริมการมีส่วนร่วมของเด็กและเยาวชน จึงได้ทำการศึกษาเรื่อง “ ความต้องการของวัยรุ่นและเยาวชนด้านการพัฒนาศักยภาพเพื่อการมีส่วนร่วมในการพัฒนาชุมชน สังคม” โดยมีวัตถุประสงค์เพื่อให้ได้ข้อเสนอแนวทางการส่งเสริมเด็กและเยาวชนเพื่อการมีส่วนร่วมในการพัฒนาชุมชน สังคม โดยใช้วิธีการศึกษาใน 3 รูปแบบ คือ การศึกษาเอกสาร การศึกษาเชิงคุณภาพ และการศึกษาเชิงปริมาณ
ทั้งนี้ ที่ประชุมได้มีมติเห็นชอบตามที่ ดย. ได้เสนอแนวทางในการดำเนินงานดังกล่าวโดยเห็นควรให้มีการปรับคณะอนุกรรมการกิจการสภาเด็กและเยาวชนเป็น “คณะอนุกรรมการประสานและส่งเสริมการมีส่วนร่วมของกลุ่มเด็กและเยาวชน” โดยปรับปรุงเพิ่มเติมองค์ประกอบและอำนาจหน้าที่ให้ครอบคลุม และให้คณะอนุกรรมการประสานและส่งเสริมการมีส่วนร่วมของเด็กและเยาวชนจัดทำแผนแม่บทส่งเสริมการมีส่วนร่วมของเด็กและเยาวชน เพื่อเป็นกรอบสำหรับทุกภาคส่วนที่เกี่ยวข้องใช้เป็นแนวทางในการดำเนินงานต่อไป
..............................................................

ที่มา : http://www.thaigov.go.th/news/contents/details/1873
