รัฐบาลไทย-ข่าวทำเนียบรัฐบาล-รัฐมนตรีประสานงานด้านโครงสร้างพื้นฐาน และรัฐมนตรีช่วยว่าการกระทรวงคมนาคมสาธารณรัฐสิงคโปร์ เข้าเยี่ยมคารวะรองนายกรัฐมนตรี

วันศุกร์ที่ 17 กุมภาพันธ์ 2560
รัฐมนตรีประสานงานด้านโครงสร้างพื้นฐาน และรัฐมนตรีช่วยว่าการกระทรวงคมนาคมสาธารณรัฐสิงคโปร์ เข้าเยี่ยมคารวะรองนายกรัฐมนตรี
รัฐมนตรีประสานงานด้านโครงสร้างพื้นฐาน และรัฐมนตรีช่วยว่าการกระทรวงคมนาคมสาธารณรัฐสิงคโปร์ เข้าเยี่ยมคารวะรองนายกรัฐมนตรี
วันนี้ (14 กุมภาพันธ์ 2560) เวลา 15.00 น. นายคอ บุน วัน (Mr. Khaw Boon Wan) รัฐมนตรีประสานงานด้านโครงสร้างพื้นฐาน และรัฐมนตรีช่วยว่าการกระทรวงคมนาคมสาธารณรัฐสิงคโปร์ เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) ณ ห้องรับรอง 2 ตึกนารีสโมสร ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวยินดีต้อนรับรัฐมนตรีประสานงานด้านโครงสร้างพื้นฐานและรัฐมนตรีว่าการกระทรวงคมนาคมสิงคโปร์ ด้านรัฐมนตรีฯ แสดงความเสียใจต่อการสวรรคตของพระบาทสมเด็จพระปรมินทรมหาภูมิพลอดุลยเดช พร้อมกล่าวว่ายินดีที่0tพัฒนาความสัมพันธ์ระหว่างสองประเทศให้แน่นแฟ้นยิ่งขึ้นต่อไป
ทั้งสองฝ่ายหารือถึงโครงการรถไฟความเร็วสูง โดยรัฐมนตรีฯ กล่าวว่า สิงคโปร์กำลังเริ่มโครงการรถไฟความเร็วสูงเส้นทางกัวลาลัมเปอร์-สิงคโปร์ ขณะเดียวกัน รองนายกรัฐมนตรี กล่าวว่า ฝ่ายไทยกำลังเร่งพัฒนาโครงการรถไฟความเร็วสูงเพื่อสร้างความเชื่อโยงภายในประเทศ ซึ่งขณะนี้กำลังอยู่ระหว่างการพิจารณาเส้นทางโดยจะเชื่อมโยงตั้งแต่คุนหมิงมายังภาคใต้ของไทยและต่อไปยังสิงคโปร์ ทั้งนี้ หวังว่าในอนาคตจะช่วยต่อยอดความเชื่อมโยงระหว่างประเทศในอาเซียน
โอกาสนี้ ทั้งสองฝ่ายยังหารือถึงความร่วมมือด้านการค้าและการลงทุน โดยรองนายกรัฐมนตรีกล่าวว่า ขณะนี้ประเทศไทยอยู่ระหว่างการปฏิรูปโครงสร้างพื้นฐาน ซึ่งปัจจุบันกำลังเร่งพัฒนาในหลายโครงการ รวมถึงเขตเศรษฐกิจพิเศษภาคตะวันออก (Eastern Economic Corridor Development : EEC) จึงอยากเชิญชวนให้สิงคโปร์เข้ามาร่วมลงทุนในโครงการดังกล่าว ด้านสิงคโปร์แสดงความสนใจและพร้อมที่จะพิจาณาเพื่อร่วมลงทุน นอกจากนี้ รองนายกรัฐมนตรียังได้กล่าวเชิญให้เข้าร่วมงานประชุมสัมมนา “Opportunity Thailand” ที่จัดขึ้นโดยสำนักงานคณะกรรมการส่งเสริมการลงทุน (BOI) ในวันที่ 15 กุมภาพันธ์ 2560 โดยภายในงานจะมีการนำเสนอโครงการโครงสร้างพื้นฐานเหล่านี้ ด้านรัฐมนตรี แสดงความสนใจ พร้อมกล่าวว่า การลงทุนด้านโครงการโครงสร้างพื้นฐานและโลจิสติกส์เป็นสิ่งสำคัญที่จะช่วยส่งเสริมความเชื่อมโยงระหว่างไทย สิงคโปร์และอาเซียน อีกทั้ง ยังเป็นประโยชน์ต่อการขยายการค้าและการลงทุนระหว่างกันในระยะยาว

ที่มา : http://www.thaigov.go.th/news/contents/details/1897
