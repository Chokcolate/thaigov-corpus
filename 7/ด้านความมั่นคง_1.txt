รัฐบาลไทย-ข่าวทำเนียบรัฐบาล-กระทรวงมหาดไทยสั่งการทุกจังหวัดคุมเข้มสถานบริการและสถานที่ประกอบธุรกิจโรงแรมในช่วงเทศกาลวันวาเลนไทน์

วันพุธที่ 8 กุมภาพันธ์ 2560
กระทรวงมหาดไทยสั่งการทุกจังหวัดคุมเข้มสถานบริการและสถานที่ประกอบธุรกิจโรงแรมในช่วงเทศกาลวันวาเลนไทน์
กระทรวงมหาดไทยสั่งการทุกจังหวัดคุมเข้มสถานบริการและสถานที่ประกอบธุรกิจโรงแรมในช่วงเทศกาลวันวาเลนไทน์
วันนี้ (7 ก.พ.60) นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า เนื่องด้วยในขณะนี้ ใกล้ถึงช่วงเทศกาลวันวาเลนไทน์ วันที่ 14 กุมภาพันธ์ 2560 ซึ่งสถานบริการ สถานประกอบการที่มีลักษณะคล้ายกับสถานบริการ และสถานที่ประกอบธุรกิจโรงแรมในพื้นที่ต่าง ๆ มักนิยมจัดกิจกรรมเพื่อดึงดูดให้นักท่องเที่ยวเข้าไปใช้บริการและร่วมกิจกรรมในช่วงเวลาดังกล่าว จึงมีความเสี่ยงต่อการเกิดปัญหาอาชญากรรมความไม่ปลอดภัย หรือการกระทำที่ฝ่าฝืนกฎหมายในสถานที่ดังกล่าว เช่น ปัญหายาเสพติด การค้ามนุษย์ การทะเลาะวิวาท และการมั่วสุมของเด็กและเยาวชน ดังนั้น เพื่อเป็นการรักษาความสงบเรียบร้อย ป้องกันภัยสังคม และควบคุมดูแลสถานบริการและสถานประกอบการที่มีลักษณะคล้ายกับสถานบริการและโรงแรม ให้ปฏิบัติตามกฎหมายที่เกี่ยวข้อง และป้องกันมิให้มีการกระทำผิดกฎหมาย กระทรวงมหาดไทยจึงได้สั่งการให้ทุกจังหวัดดำเนินการ ดังนี้
1. บูรณาการร่วมกับหน่วยงานที่เกี่ยวข้อง ลงพื้นที่ตรวจสอบสถานบริการให้ปฏิบัติตามกฎหมายอย่างเข้มงวด ตั้งแต่เรื่องของใบอนุญาตตั้งสถานบริการ เข้มงวดในเรื่องของวันเวลาเปิดปิด โดยเฉพาะอย่างยิ่งการกวดขันมิให้ผู้มีอายุต่ำกว่า 20 ปีบริบูรณ์ ซึ่งมิได้ทำงานในสถานบริการนั้นเข้าไปใช้บริการ ควบคุมมิให้มีการนำอาวุธเข้าไปในสถานบริการ ตลอดจนการป้องกันมิให้มีการกระทำผิดเกี่ยวกับการค้ามนุษย์ การลักลอบเล่นการพนัน และยาเสพติดในทุกรูปแบบ โดยให้ปฏิบัติตามกฎหมายสถานบริการและคำสั่งหัวหน้าคณะรักษาความสงบแห่งชาติ ที่ 22/2558 และที่แก้ไขเพิ่มเติม และกฎหมายอื่นที่เกี่ยวข้อง หากพบมีการกระทำความผิดให้ดำเนินการตามกฎหมายโดยเคร่งครัด
2. ให้ผู้ว่าราชการจังหวัด ในฐานะนายทะเบียนโรงแรมในพื้นที่จังหวัด กำชับไปยังผู้ประกอบธุรกิจโรงแรมในพื้นที่ให้ปฏิบัติตามกฎหมายโรงแรมอย่างเคร่งครัด โดยเฉพาะการลงรายการทะเบียนผู้พักให้ตรงตามจริง เพื่อป้องกันการก่ออาชญากรรมและมั่วสุมในโรงแรม และเฝ้าระวังเป็นกรณีพิเศษในการเข้าพักของสตรี เด็กและเยาวชนที่มีลักษณะหรือพฤติกรรมถูกล่อลวง ขู่เข็ญ หรือถูกมอมยา หากพบว่ามีเหตุอันควรสงสัยหรือมีพฤติกรรมดังกล่าว ให้รีบแจ้งเจ้าพนักงานฝ่ายปกครอง และเจ้าหน้าที่ตำรวจในท้องที่ทราบโดยด่วน
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยมีความห่วงใยในความปลอดภัยในชีวิตและทรัพย์สินของพี่น้องประชาชนเป็นอย่างยิ่ง โดยเฉพาะในกลุ่มเยาวชน วัยรุ่น ที่มักนิยมไปท่องเที่ยวในสถานที่ต่างๆ ในช่วงเวลาดังกล่าวจนอาจตกเป็นเหยื่อของกลุ่มมิจฉาชีพ กระทรวงมหาดไทยจึงได้กำชับให้ทุกจังหวัด และทุกอำเภอ สอดส่องดูแลสถานบริการ โรงแรม และสถานที่ท่องเที่ยวต่างๆ ในพื้นที่ให้ปฏิบัติตามมาตรการจัดระเบียบสังคมอย่างเคร่งครัด รวมทั้งต้องขอความร่วมมือให้พ่อแม่ผู้ปกครองได้ดูแลและแนะนำบุตรหลานให้ระมัดระวังภัยที่อาจจะเกิดขึ้นในการออกไปเที่ยวในช่วงวันวาเลนไทน์ และรู้จักวิธีการป้องกันตนเองในเบื้องต้น ทั้งนี้ หากประชาชนพบเห็นการกระทำผิด หรือเหตุต้องสงสัย สามารถแจ้งเบาะแสได้ที่สายด่วนศูนย์ดำรงธรรม 1567 ตลอด 24 ชั่วโมง.
ครั้งที่ 19 /2560

ที่มา : http://www.thaigov.go.th/news/contents/details/1763
