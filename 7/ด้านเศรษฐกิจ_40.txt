รัฐบาลไทย-ข่าวทำเนียบรัฐบาล-พาณิชย์ลงพื้นที่ตรวจสอบและเยี่ยมชมตลาดต้องชม พบเป็นแหล่งค้าขายและเป็นแหล่งท่องเที่ยวสำคัญ  Mini Moc ภาค 1

วันจันทร์ที่ 20 กุมภาพันธ์ 2560
พาณิชย์ลงพื้นที่ตรวจสอบและเยี่ยมชมตลาดต้องชม พบเป็นแหล่งค้าขายและเป็นแหล่งท่องเที่ยวสำคัญ  Mini Moc ภาค 1
หัวหน้าผู้ตรวจราชการกระทรวงพาณิชย์ลงพื้นที่ตรวจสอบและเยี่ยมชมตลาดต้องชม “ตลาดท่าเสด็จ”  จังหวัดหนองคาย พบเป็นแหล่งค้าขายและเป็นแหล่งท่องเที่ยวสำคัญ ช่วยสร้างรายได้ให้กับชุมชนได้เป็นอย่างดี
เผยทุกเย็นวันเสาร์ของเดือน พาณิชย์ได้จัดสินค้าธงฟ้าราคาถูกไปจำหน่าย เพื่อช่วยลดค่าครองชีพให้ประชาชนด้วย  ส่วนการตรวจสอบภาวะราคาสินค้า พบส่วนใหญ่ราคาทรงตัว ทั้งหมู ไก่ ไข่
นางกุลณี  อิศดิศัย หัวหน้าผู้ตรวจราชการกระทรวงพาณิชย์ เปิดเผยว่า ได้ลงพื้นที่ตรวจสอบและเยี่ยมชม     ตลาดท่าเสด็จ จังหวัดหนองคาย ซึ่งเป็นหนึ่งในตลาดต้องชมที่ได้รับการส่งเสริมจากกระทรวงพาณิชย์ โดยตั้งอยู่ฝั่ง  ตรงข้ามร้านอาหารแดงแหนมเนือง โดยพบว่าเป็นตลาดที่มีศักยภาพในการจับจ่ายใช้สอยของประชาชนและนักท่องเที่ยวทั้งในและต่างประเทศ โดยมีสินค้าที่เป็นอัตลักษณ์ของจังหวัดที่นำมาจำหน่าย เช่น กล้วยตาก มะเขือเทศแช่อิ่ม ปลากรอบแก้ว เห็ดแปรรูป และผลิตภัณฑ์หัตถกรรมต่างๆ จำหน่ายทุกเย็นวันเสาร์ ตั้งแต่เวลา 16.00-22.00 น.
“ตลาดท่าเสด็จ ได้รับความนิยมจากผู้ซื้อ ทั้งประชาชนในพื้นที่และจังหวัดใกล้เคียง รวมถึงนักท่องเที่ยวในและต่างประเทศ โดยเฉพาะจากประเทศเพื่อนบ้านที่เดินทางมาเที่ยวและจับจ่ายใช้สอย ซึ่งตลาดดังกล่าวได้ช่วยยกระดับรายได้ให้กับชุมชนในท้องถิ่นตามนโยบายกระตุ้นเศรษฐกิจชุมชนของรัฐบาล โดยเห็นได้จากยอดขายในปี 2559 ที่ผ่านมา มีจำนวนรวมกว่า 1 ล้านบาท สินค้าขายได้ เช่น น้ำมะนาว ผลมะนาวสด ผลิตภัณฑ์แปรรูปจากไม้ ผ้าขาวม้า และผลิตภัณฑ์แปรรูปจากผ้าขาวม้า เป็นต้น”
ทั้งนี้ กระทรวงพาณิชย์โดยสำนักงานพาณิชย์จังหวัดหนองคาย ได้ใช้ตลาดดังกล่าวเข้ามาเป็นกลไกในการช่วย  ลดค่าครองชีพให้กับประชาชน โดยได้นำสินค้าอุปโภคบริโภคราคาประหยัด อาทิเช่น ข้าวสาร น้ำมัน น้ำตาล ไข่ไก่ ไปจำหน่ายบริเวณตลาดต้องชมทุกเย็นวันเสาร์สุดท้ายของเดือน ตามโครงการธงฟ้าราคาประหยัดลดค่าครองชีพประชาชน ประจำปี 2560 ด้วย
นางกุลณีกล่าวว่า สำหรับการดูแลสถานการณ์ราคาสินค้าอุปโภคบริโภค รมว.พาณิชย์ได้มอบหมายให้พาณิชย์จังหวัดทั่วประเทศ ลงพื้นที่ตรวจสอบสถานการณ์ราคาสินค้าอย่างใกล้ชิด และทำเป็นประจำอย่างต่อเนื่อง เพื่อดูแล  ความเคลื่อนไหวของราคาสินค้า และป้องกันไม่ให้เกิดการฉกฉวยโอกาสเอาเปรียบประชาชน ซึ่งหากพบความผิดปกติ ก็ให้ดำเนินการตามกฎหมายทันที และจากการที่ได้มาตรวจสอบการทำงานของพาณิชย์จังหวัดหนองคาย ก็พบว่า มีการดำเนินการตามนโยบายอย่างถูกต้องและต่อเนื่อง
โดยในการเดินทางมาครั้งนี้ ยังได้ลงพื้นที่ตรวจสอบตลาดร่วมกับพาณิชย์จังหวัดหนองคาย ที่ตลาดสดโพธิ์ชัย เทศบาลเมืองหนองคาย อำเภอเมืองหนองคาย พบว่า ตลาดโพธิ์ชัยเป็นตลาดใหญ่ที่สุดในจังหวัดหนองคาย มีสินค้าอุปโภคบริโภค ผักสดและผลไม้ และอื่นๆ หลากหลาย เปิดจำหน่ายทุกวันเวลา 04.00-18.00 น. โดยจากการตรวจสอบสินค้าส่วนใหญ่อยู่ในภาวะปกติ เช่น หมูเนื้อแดง ราคา 120-140 บาท/กก. เนื้อไก่ทั้งตัว ราคา 60-70 บาท/กก. ไข่ไก่ เบอร์ 1 ราคาขายปลีกฟองละ 3.00-3.30 บาท ปลานิลสด ราคา 70-80 บาท/กก. ผักคะน้า ราคา 30-40 บาท/กก. เป็นต้น

ที่มา : http://www.thaigov.go.th/news/contents/details/1933
