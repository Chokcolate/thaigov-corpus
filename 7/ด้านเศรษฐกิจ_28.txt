รัฐบาลไทย-ข่าวทำเนียบรัฐบาล-สำนักงานสลากฯ เป็นห่วงประชาชนสลากปลอมระบาด ย้ำการดูสลากจริง-สลากปลอม รู้เท่าทันมิจฉาชีพ

วันพุธที่ 15 กุมภาพันธ์ 2560
สำนักงานสลากฯ เป็นห่วงประชาชนสลากปลอมระบาด ย้ำการดูสลากจริง-สลากปลอม รู้เท่าทันมิจฉาชีพ
ผู้อำนวยการสำนักงานสลากกินแบ่งรัฐบาล แถลงข่าวกรณีที่ปรากฏเป็นข่าวในสังคมประเด็นมีผู้จำหน่ายสลากปลอม งวดประจำวันที่ 16 กุมภาพันธ์ 2560
พลตรีฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล แถลงข่าวกรณีที่ปรากฏเป็นข่าวในสังคมประเด็นมีผู้จำหน่ายสลากปลอม งวดประจำวันที่ 16 กุมภาพันธ์ 2560 จำนวนสลาก 693 ฉบับคู่ มีการจัดเป็นชุด 7 ฉบับคู่ เลขเหมือนกัน ใส่ซองพลาสติกเรียงจำหน่ายบนแผง ในเขตพื้นที่จังหวัดนครปฐม ซึ่งสำนักงานฯ มีความเป็นห่วงทั้งผู้แทนจำหน่ายและประชาชนผู้ซื้อ ย้ำการดูสลากจริง-สลากปลอม เพื่อรู้เท่าทันมิจฉาชีพ ป้องกันความเสียหาย
ผู้อำนวยการสำนักงานสลากกินแบ่งรัฐบาล เปิดเผยว่า ตามที่ปรากฏเป็นข่าวการจำหน่ายสลากปลอมจำนวนมากในพื้นที่จังหวัดนครปฐม สำนักงานฯไม่ได้นิ่งนอนใจได้สั่งการให้เจ้าหน้าที่เข้าตรวจสอบทันที พบว่าสลากดังกล่าวเป็นสลากปลอมจริง โดยจากการตรวจสอบด้วยตาเปล่าไม่ปรากฏรูปนกวายุภักษ์ในเนื้อกระดาษ และเมื่อนำน้ำมาลูบที่สลากพบว่าหมึกจางต่างจากสลากจริงอย่างชัดเจน และเมื่อตรวจสอบด้วยแสงแบล็คไลท์พบความแตกต่างหลายจุด ประกอบด้วยตัวสลากไม่มีเส้นไหมเรืองแสง ซึ่งสลากจริงต้องมีเส้นไหมเรืองแสงทั้งด้านหน้าและด้านหลังของสลาก เส้นที่พาดผ่านตัวเลขสลาก 6 หลักไม่เรืองแสง  และหมึกที่ใช้พิมพ์ตัวเลขสีส้มเพื่อป้องกันการปลอมแปลงสีหม่นไม่ชัดเจน นอกจากนี้ขอให้สังเกตที่หมายเลขบาร์โค๊ดบนสลากหากเป็นสลากจริงหมายเลขแต่ละฉบับจะไม่ซ้ำกัน โดยในขณะนี้ได้สั่งการให้ผู้ตรวจการทุกเขตลงพื้นที่สุ่มตรวจสลากอีกทางหนึ่งด้วย
ท้ายนี้ ผู้อำนวยการ กล่าวว่า สำนักงานฯ รู้สึกเป็นห่วงผู้แทนจำหน่ายและประชาชนผู้ซื้อเป็นอย่างยิ่ง ขอย้ำเตือนให้ตรวจสอบสลากด้วยความรอบคอบ ซึ่งสามารถเข้าไปดูรายละเอียดการตรวจสอบสลากปลอมทั้งฉบับได้ทางเว็บไซต์สำนักงานฯ ผ่าน www.glo.or.th หรือ ประสานมายังกลุ่มงานตรวจพิสูจน์ หมายเลขโทรศัพท์ 0 2528 9641-44  โดยเจ้าหน้าที่ของสำนักงานฯ ยินดีให้บริการปรึกษาเกี่ยวกับการตรวจสอบสลากและ  หากพบเบาะแสการจำหน่ายสลากปลอม สามารถแจ้งผ่านศูนย์รับเรื่องราวร้องทุกข์ ได้ที่ call center  0 2528 9999 และ 0 2345 1466  เพื่อจะได้เร่งดำเนินการตรวจสอบ จับกุมและสำนักงานฯจะแถลงความคืบหน้าต่อไป
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1868
