รัฐบาลไทย-ข่าวทำเนียบรัฐบาล-กรุงไทยสนับสนุนธุรกิจข้าว ให้กู้เพิ่ม 5 พันล้านบาทกับผู้ส่งออกข้าว

วันพฤหัสบดีที่ 9 กุมภาพันธ์ 2560
กรุงไทยสนับสนุนธุรกิจข้าว ให้กู้เพิ่ม 5 พันล้านบาทกับผู้ส่งออกข้าว
ธนาคารกรุงไทยระบุให้ความสำคัญกับลูกค้ากลุ่มธุรกิจโรงสีข้าว เผยปล่อยกู้มากที่สุดในระบบธนาคารพาณิชย์ และแม้ตลาดข้าวผันผวนหนัก ธนาคารยังคงให้การดูแลอย่างต่อเนื่อง
ธนาคารกรุงไทยระบุให้ความสำคัญกับลูกค้ากลุ่มธุรกิจโรงสีข้าว เผยปล่อยกู้มากที่สุดในระบบธนาคารพาณิชย์ และแม้ตลาดข้าวผันผวนหนัก ธนาคารยังคงให้การดูแลอย่างต่อเนื่อง โดยโรงสีที่ประสบปัญหาในการดำเนินธุรกิจ ธนาคารได้ผ่อนปรนการชำระหนี้ พร้อมช่วยหาพันธมิตรทางการค้า เพื่อระบายสต๊อกข้าวสู่ตลาด  ล่าสุดคณะกรรมการธนาคารได้อนุมัติวงเงินกู้เพิ่มอีก 5 พันล้านบาท สำหรับผู้ส่งออกข้าว เพื่อให้มีเงินเข้าสู่ระบบเศรษฐกิจ ลดผลกระทบต่อการรับซื้อข้าวจากชาวนาในปีนี้
จากที่สมาคมโรงสีข้าวได้ทำหนังสือถึงปลัดกระทรวงพาณิชย์ ขอให้ช่วยแก้ปัญหาธนาคารกรุงไทยปรับนโยบายการให้วงเงินตั๋วระยะสั้นและแพ็กกิ้งสต๊อกที่เคยให้กับผู้ประกอบการโรงสีข้าวนั้น นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ที่ผ่านมาธนาคารให้ความสำคัญในการดูแลลูกค้ากลุ่มธุรกิจโรงสีข้าวมาอย่างต่อเนื่อง โดยในปัจจุบัน ธนาคารมียอดการปล่อยสินเชื่อให้กับลูกค้ากลุ่มนี้มากที่สุดในระบบธนาคารพาณิชย์สูงถึง 70,000 ล้านบาท หรือคิดเป็นร้อยละ 57 ของอุตสาหกรรมนี้ ซึ่งเป็นสัดส่วนที่สูงมาก และแม้ว่าตลาดข้าวในปี 2558-2559 มีความผันผวนอย่างหนัก ทำให้โรงสีข้าวหลายรายประสบปัญหาในการดำเนินธุรกิจ ส่งผลถึงการชำระหนี้ แต่ธนาคารก็ได้พิจารณาผ่อนปรนการชำระหนี้ให้ตามสภาพปัญหาของลูกค้าแต่ละราย  รวมทั้งช่วยหาพันธมิตรทางการค้า เพื่อระบายสต๊อกข้าวสู่ตลาด
“สำหรับกลุ่มลูกค้าธุรกิจโรงสีข้าวที่ดำเนินธุรกิจตามปกติ ธนาคารไม่ได้เปลี่ยนแปลงเงื่อนไขการใช้วงเงินของลูกค้า แต่เนื่องจากภาพรวมภาระหนี้ของธุรกิจโรงสีของธนาคารมีจำนวนสูงถึงระดับที่จำเป็นต้องพิจารณาภาระหนี้โดยรวมให้อยู่ในระดับที่ไม่สูงเกินไป ดังนั้น ธนาคารจึงเน้นให้กู้เฉพาะโรงสีข้าวที่นำเงินไปซื้อข้าวจากชาวนาเพิ่ม เพราะต้องการให้เงินเข้าสู่ระบบเศรษฐกิจ นอกจากนี้ คณะกรรมการธนาคารยังได้อนุมัติให้ปล่อยกู้เพิ่มกับผู้ส่งออกข้าวอีก 5,000 ล้านบาท เพื่อช่วยเพิ่มสภาพคล่องให้กับอุตสาหกรรมข้าวทั้งระบบ”
นายผยง ศรีวณิช กล่าวต่อไปว่า วงเงินใหม่ 5,000 ล้านบาทนี้ จะช่วยให้สถานการณ์ข้าวในปัจจุบันดีขึ้น ช่วยระบายข้าวจากชาวนาในฤดูการผลิตใหม่ อย่างไรก็ตาม สำหรับเรื่องที่มีลูกค้าโรงสีข้าวหลายรายที่ไม่ยอมระบายสต๊อกหรือมีความกังวลเกี่ยวกับการเบิกเงินกู้ จึงชะลอการชำระหนี้คืนนั้น เป็นเรื่องที่ไม่เป็นผลดีต่อทั้งตนเองและภาพรวมอุตสาหกรรม นอกจากนี้ มีความจำเป็นที่สถาบันการเงินต่างๆ ควรพิจารณาร่วมให้การสนับสนุนสินเชื่อแก่ธุรกิจโรงสีข้าว ซึ่งเป็นตัวจักรสำคัญในอุตสาหกรรมข้าวด้วยเช่นกัน
ฝ่ายสื่อสารองค์กรและภาพลักษณ์
โทร.0-2208-4188
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1801
