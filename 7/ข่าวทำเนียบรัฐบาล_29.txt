รัฐบาลไทย-ข่าวทำเนียบรัฐบาล-นายกรัฐมนตรีเผยขออย่ากังวลกับการทำงานของคณะกรรมการ ป.ย.ป ขอให้เวลาให้คณะกรรมการทำงาน และให้รับฟังข้อสรุปของคณะกรรมการแต่ละคณะ

วันพุธที่ 15 กุมภาพันธ์ 2560
นายกรัฐมนตรีเผยขออย่ากังวลกับการทำงานของคณะกรรมการ ป.ย.ป ขอให้เวลาให้คณะกรรมการทำงาน และให้รับฟังข้อสรุปของคณะกรรมการแต่ละคณะ
นายกรัฐมนตรีเผยขออย่ากังวลกับการทำงานของคณะกรรมการ ป.ย.ป ขอให้เวลาให้คณะกรรมการทำงาน และให้รับฟังข้อสรุปของคณะกรรมการแต่ละคณะ
วันนี้ (14 กุมภาพันธ์ 2560) เวลา 13.30 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงการทำงานคณะกรรมการบริหารราชการแผ่นดินตามกรอบการปฏิรูปประเทศยุทธศาสตร์ชาติ และการสร้างความสามัคคีปรองดอง (ป.ย.ป) ว่า อย่าไปกังวลกันมาก ผลงานทั้งหมดต้องออกมาสู่รัฐบาล คณะรัฐมนตรี และคณะรักษาความสงบแห่งชาติ เพราะ ป.ย.ป. ก็คือ คณะรัฐมนตรีเพียงแต่มีการรับฟังความคิดเห็นจากข้างนอกมาด้วย ซึ่งมีประเด็นจากหลายกลุ่มหลายฝ่ายที่จะต้องมาเพิ่มเติมในคณะกรรมการทั้ง 4 คณะ จึงมีข้อสรุปมาก ทั้งนี้ คงต้องลงในรายละเอียด สิ่งที่พูดมาทั้งหมดจะทำอย่างไร ในส่วนของรัฐบาลได้ทำอยู่แล้วหลายประเด็น ซึ่งก็มีหลายปัญหาที่ซ้ำซ้อน ทั้งความขัดแย้ง กฎหมายที่ไม่ทันสมัย ต้องแก้ทั้งหมด เช่น ปัญหาการทำประมงผิดกฎหมาย แค่เรื่องเดียวก็ต้องออกกฎหมาย 90 ฉบับ นอกจากนี้ยังมีเรื่องที่ดิน เศรษฐกิจ การยกระดับอาชีพ และรายได้ เพื่อลดความเหลื่อมล้ำ ดูแลทุกภาคส่วน
นายกรัฐมนตรีกล่าวว่า อย่าไปรู้ลอย ๆ ไม่เช่นนั้นก็จะถามลอย ๆ กันทั้งวัน ตนก็ตอบได้ทั้งวัน ท่านต้องรู้ให้ลึก และดูปัญหาอยู่ตรงไหน ถ้าคิดแบบนี้ก็จะตอบได้มาก แต่ถ้าถามลอย ๆ ตนก็ตอบลอย ๆ เพราะไม่ลงรายละเอียดมาก ซึ่งมันไม่ได้ มันต้องไปด้วยกัน ช่วยตนในการปฏิรูปเดินยุทธศาสตร์ชาติ เพราะสิ่งเหล่านี้มีกระทบต่อทุกคน วันข้างหน้ารัฐบาลไหนจะเข้ามาบริหารประเทศก็ยังไม่รู้ ใครจะเป็นรัฐบาล นักการเมืองคนไหน จะเข้ามาไม่มีใครรู้ จึงอยากให้ใช้โอกาสนี้ในการรับฟังว่าข้อสรุปของแต่ละคณะว่าอย่างไร โดยเฉพาะคณะปรองดอง
นายกรัฐมนตรีกล่าวต่อไปว่า ปัญหาบ้านเราคือการปรองดอง มันยากสำหรับประเทศเรา เพราะปรองดองในขณะที่เรามีการบังคับใช้กฎหมายอย่างเต็มรูปแบบเขาบอกว่ามันค่อนข้างยาก แต่ผมจะทำให้ได้ ซึ่งผมก็ละเว้นกฎหมายไม่ได้ หรือทุกคนอยากให้ปรองดองโดยการละเว้นกฎหมาย ถ้าทำอย่างนั้นกฎหมายจะเสียหายหลายฉบับ คนอื่นก็จะรู้สึกไม่ได้รับความเป็นธรรม ผมได้อ่านหนังสือหนังสือหลักคิดในการปฏิรูปประเทศไทย เขียนเหตุการณ์ตั้งแต่ปี 2553 หนังสือของหมอประเวศ วะสี ราษฎรอาวุโส และหนังสือของนายคณิต ณ นคร รวมถึงหนังสือนายเอนก เหล่าธรรมทัศน์ และอีกหลายคณะ อ่านแล้วเรียบเรียงออกมา ใกล้เคียงกับสิ่งที่ผมคิด และผมก็เติมไปนิดหน่อย เพื่อให้เกิดความเข้าใจมากยิ่งขึ้น สรุปได้มา 13 ข้อ ถือเป็นการที่คณะทำงานทั้ง 4 คณะ จะนำไปใช้เป็นแนวคิด จะถูกหรือผิดไปคิดเอาเอง และสร้างความรับรู้กับประชาชนด้วย
---------------------------------------------

ที่มา : http://www.thaigov.go.th/news/contents/details/1863
