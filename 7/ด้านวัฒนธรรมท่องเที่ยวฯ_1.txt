รัฐบาลไทย-ข่าวทำเนียบรัฐบาล-มท.ร่วมกับวัดราชบพิธฯ จัดงานมาฆบูชาเชิญชวนร่วมบำเพ็ญกุศลฟังเทศน์ฟังธรรม สืบสานประเพณีโบราณ เปิดให้เดินเทียนตั้งแต่ค่ำ 11 ก.พ.ยันรุ่งเช้า

วันพุธที่ 8 กุมภาพันธ์ 2560
มท.ร่วมกับวัดราชบพิธฯ จัดงานมาฆบูชาเชิญชวนร่วมบำเพ็ญกุศลฟังเทศน์ฟังธรรม สืบสานประเพณีโบราณ เปิดให้เดินเทียนตั้งแต่ค่ำ 11 ก.พ.ยันรุ่งเช้า
มท.ร่วมกับ วัดราชบพิธฯ จัดงานวันมาฆบูชา เชิญชวนพุทธศาสนิกชนร่วมบำเพ็ญกุศล ฟังเทศน์ฟังธรรม และสืบสานประเพณีโบราณการเทศน์ยังรุ่ง เปิดให้เดินเทียนตั้งแต่ค่ำ 11 ก.พ.ยังรุ่งเช้า พร้อมจัดสถานที่รองรับคณะสงฆ์ร่วมแสดงมุทิตาจิตแด่สมเด็จพระสังฆราช องค์ที่ 20
วันนี้ (8 ก.พ.60) เวลา 08.30 น. ที่ห้องประชุม 2 ศาลาว่าการกระทรวงมหาดไทย นายสุทธิพงษ์ จุลเจริญ รองปลัดกระทรวงมหาดไทย เป็นประธานประชุมเตรียมการจัดกิจกรรมส่งเสริมพระพุทธศาสนา เนื่องในวันมาฆบูชา พุทธศักราช 2560 (ซึ่งตรงกับวันเสาร์ที่11 กุมภาพันธ์ 2560) ตามที่กระทรวงวัฒนธรรมได้ขอความร่วมมือหน่วยงานภาครัฐและเอกชน ทั้งในส่วนกลาง และส่วนภูมิภาค ร่วมจัดกิจกรรมส่งเสริมพระพุทธศาสนา เนื่องในวันสำคัญดังกล่าว พร้อมเชิญชวนให้ทุกภาคส่วนร่วมกันกับวัดที่อยู่ในพื้นที่ ร่วมจัดงานวันมาฆบูชา เพื่อเปิดโอกาสให้พุทธศาสนิกชนได้เข้าร่วมบำเพ็ญกุศล ฟังเทศน์ฟังธรรมได้โดยสะดวก อันเป็นการเสริมสร้างความรักสามัคคีและความสงบสุขให้เกิดขึ้นในสังคม
นายสุทธิพงษ์ จุลเจริญ รองปลัดกระทรวงมหาดไทย เปิดเผยว่า ในส่วนของกระทรวงมหาดไทย ซึ่งอยู่ติดกับวัดราชบพิธสถิตมหาสีมาราม จึงได้รับโอกาสดีให้ร่วมกับทางคณะสงฆ์จัดเตรียมงานบำเพ็ญกุศลวันมาฆบูชา โดยกระทรวงมหาดไทย ได้จัดกิจกรรมส่งเสริมพระพุทธศาสนา “พิธีเดินเทียน และฟังพระธรรมเทศนา เนื่องในเทศกาลมาฆบูชา พุทธศักราช 2560” ณ วัดราชบพิธสถิตมหาสีมาราม ซึ่งเป็นวัดหลวงสำคัญ และเป็นวัดที่พระมหากษัตริย์ทรงสร้างไว้เป็นวัดประจำรัชกาลที่ 5 และรัชกาลที่ 7 แล้วยังเป็นวัดที่ยังรักษาประเพณีการเทศน์ยังรุ่ง ควบคู่กับการจุดเทียนพระราชทานยังรุ่ง หรือตลอดทั้งคืน อันเป็นประเพณีที่สืบทอดมาแต่โบราณกาล เพื่อให้บังเกิดเป็นผลานิสงส์แด่สมเด็จพระเจ้าอยู่หัวที่ทรงพระราชทานเทียนยังรุ่งให้แก่วัด รวมทั้งเปิดโอกาสให้พุทธศาสนิกชนที่มีเวลาว่างไม่ตรงกันสามารถมาเดินเวียนเทียนรอบพระอุโบสถได้ตลอดเวลา เริ่มตั้งแต่เวลา 18.30 น.ของวันที่ 11 กุมภาพันธ์ จนถึงเวลา 06.00 น.ของวันที่ 12 กุมภาพันธ์ โดยทางกระทรวงมหาดไทย และคณะกรรมการจัดงานจะอำนวยความสะดวก ความปลอดภัย และจัดเทียนสำหรับเวียนเทียนไว้ให้พี่น้องประชาชนอย่างพอเพียง
รองปลัดกระทรวงมหาดไทย กล่าวเพิ่มเติมว่า นอกจากนี้ทางคณะกรรมการจัดงานวันมาฆบูชา ยังได้ถือโอกาสหารือเพื่อเตรียมการ สำหรับการจัดสถานที่เพื่อรองรับคณะสงฆ์ และพุทธศาสนิกชนที่ประสงค์จะมาแสดงมุทิตาจิต และถวายมุทิตาสักการะแด่สมเด็จพระสังฆราช องค์ที่ 20 ที่มีพระบรมราชโองการแต่งตั้งสมเด็จพระมหามุนีวงศ์ เจ้าอาวาสวัดราชบพิธ เป็นสมเด็จพระสังฆราชด้วย รวมทั้งได้ประสานกรุงเทพมหานคร เพื่ออำนวยความสะดวกในการจอดรถของพุทธศาสนิกชนที่จะมาเข้าร่วมกิจกรรม ณ วัดราชบพิธสถิตมหาสีมาราม โดยสามารถนำรถยนต์ไปจอดได้ที่ลานคนเมือง ศาลาว่าการกรุงเทพมหานคร ได้ทั้งในวันที่ 11 และ 12 ก.พ. ระหว่างเวลา 06.00 – 19.00 น. และโอกาสนี้ กระทรวงมหาดไทยจึงขอเชิญชวนพี่น้องพุทธศาสนิกชน เข้าร่วมกิจกรรม “พิธีเดินเทียน และฟังพระธรรมเทศนา เนื่องในเทศกาลมาฆบูชา พุทธศักราช 2560” และกิจกรรมวันมาฆบูชา ที่จัดขึ้นในทุกภูมิภาคทั่วประเทศ เพื่อความเป็นสิริมงคล เสริมบารมีให้แก่ตนเองและครอบครัวตลอดไป.
ครั้งที่ 21/2560

ที่มา : http://www.thaigov.go.th/news/contents/details/1785
