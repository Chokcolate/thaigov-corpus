รัฐบาลไทย-ข่าวทำเนียบรัฐบาล-รมว. สาธารณสุข เป็นประธานเปิดงานตลาดคลองผดุงกรุงเกษม ภายใต้แนวคิด “เมืองสุขภาพดี วิถีไทย” ณ บริเวณริมคลองผดุงกรุงเกษม ข้างทำเนียบรัฐบาล 6 - 26 ก.พ. นี้ เวลา 10.00 -19.00 น. ทุกวัน

วันอังคารที่ 7 กุมภาพันธ์ 2560
รมว. สาธารณสุข เป็นประธานเปิดงานตลาดคลองผดุงกรุงเกษม ภายใต้แนวคิด “เมืองสุขภาพดี วิถีไทย” ณ บริเวณริมคลองผดุงกรุงเกษม ข้างทำเนียบรัฐบาล 6 - 26 ก.พ. นี้ เวลา 10.00 -19.00 น. ทุกวัน
นายปิยะสกล สกลสัตยาทร รัฐมนตรีว่าการกระทรวงสาธารณสุข เป็นประธานในพิธีเปิดงานตลาดคลองผดุงกรุงเกษม จัดขึ้นภายใต้แนวคิด “เมืองสุขภาพดี วิถีไทย” ณ ตลาดคลองผดุงกรุงเกษม ข้างทำเนียบรัฐบาล ระหว่างวันที่ 6 - 26 กุมภาพันธ์ 2560 เวลา 10.00 น. - 19.00 น. ทุกวัน
วันนี้ (7 กุมภาพันธ์ 2560) เวลา 14.00 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล นายปิยะสกล สกลสัตยาทร รัฐมนตรีว่าการกระทรวงสาธารณสุข เป็นประธานในพิธีเปิดงานตลาดคลองผดุงกรุงเกษม พร้อมด้วย นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง และนายโสภณ เมฆธน ปลัดกระทรวงสาธารณสุข ด้วยความร่วมมือของสำนักเลขาธิการนายกรัฐมนตรี โดยมีคณะผู้บริหารและตัวแทนหัวหน้าส่วนราชการที่เกี่ยวข้องเข้าร่วมงาน ซึ่งการจัดงานในครั้งนี้ จัดขึ้นภายใต้แนวคิด “เมืองสุขภาพดี วิถีไทย” ณ ตลาดคลองผดุงกรุงเกษม ข้างทำเนียบรัฐบาล ระหว่างวันที่ 6 - 26 กุมภาพันธ์ 2560 เวลา 10.00 น. - 19.00 น. ทุกวันไม่เว้นวันหยุดราชการและวันนักขัตฤกษ์
โอกาสนี้ นายโสภณ เมฆธน ปลัดกระทรวงสาธารณสุข กล่าวรายงานว่า กระทรวงสาธารณสุขได้รับมอบหมายจากรัฐบาลให้จัดงานตลาดคลองผดุงกรุงเกษม ข้างทำเนียบรัฐบาล ทั้งนี้ กระทรวงสาธารณสุขจะเน้นการจำหน่ายสินค้าเพื่อสุขภาพที่รัฐบาลได้ส่งเสริมเพื่อให้เป็นผลิตภัณฑ์เด่นประจำชาติ เพื่อสร้างแบรนด์ผลิตภัณฑ์และความรู้สมุนไพรให้เป็นที่จดจำและมีการนำไปใช้ประโยชน์ได้จริง ได้แก่ กลุ่มเวชสำอาง อาหารเสริม พร้อมเปิดตัว 4 สุดยอดผลิตภัณฑ์ (Product Champion) คือ ขมิ้นชัน แก้ท้องอืดจุกเสียดแน่นท้อง ปวดเข่า ไพล แก้ปวดกล้ามเนื้อ แก้ปวดเมื่อย ลดการอักเสบ กระชายดำ บำรุงกำลัง บัวบก แก้ฟกช้ำ ช่วยบำรุงสมองเพิ่มความจำ เสริมเนื้อเยื่อในแผลเบาหวาน นอกจากนี้ยังมีบริการฉีดวัคซีนไข้หวัดใหญ่ และวัคซีนคอตีบบาดทะยัก ให้กับประชาชนฟรีทุกวันตลอดการจัดงานในวันและเวลาดังกล่าว
นอกจากนี้ ภายในงาน มีการแบ่งออกเป็น 7 โซน คือ 1.ผลิตภัณฑ์เพื่อสุขภาพสาธิตหลากหลายรูปแบบระดับพรีเมี่ยมมาตรฐานส่งออกต่างประเทศในราคาพิเศษ 2.เวทีวิชาการ และนาทีทองสำหรับผู้มาเยี่ยมชม 3.บริการตรวจสุขภาพดวงตา และฉีดวัคซีนฟรี 4.เสน่ห์จากภูมิปัญญาไทย บริการจากหมอพื้นบ้านเครือข่ายทั่วประเทศ 5.จำหน่ายพืชพันธุ์ไม้สมุนไพร ไม้ดอก ไม้ประดับ 6.อาหารสะอาด รสชาติอร่อย เพื่อสุขภาพที่ดี 7.ตลาดริมคลองยามเย็นนั่งเล่นริมคลองส่งเสริมสัมพันธภาพในครอบครัว อีกทั้งยังมีผลิตภัณฑ์สมุนไพรจากโรงพยาบาลเจ้าพระยาอภัยภูเบศร แพ็กเกจสปาน้ำพุร้อนจากภาคใต้ สาธิตผลิตภัณฑ์จากน้ำพุร้อน เลือกชื้อสินค้าภูมิปัญญาชาวบ้าน รับฟังเรื่องเล่าและทอผ้าจากคุณยายบุญมา ศรีจันทร์ จากจังหวัดบุรีรัมย์ ผู้ได้รับพระราชานุญาติให้ทอผ้าไหมลายอิริยาบถต่าง ๆ ของคุณทองแดง สุนัขทรงเลี้ยงในพระบาทสมเด็จพระปรมินทรมหาภูมิพลอดุลยเดช รัชกาลที่ 9 และการประกวดอาหารประเภทขนมแป้งดัดแปลงจากข้าวอีกด้วย
จากนั้น รัฐมนตรีว่าการกระทรวงสาธารณสุข กล่าวเปิดงานว่า การจัดงานตลาดคลองผดุงกรุงเกษมได้จัดต่อเนื่องมาตั้งแต่ปี 2558 เพื่อตอบสนองนโยบาย พลเอกประยุทธ์ จันทร์โอชา นายกรัฐมนตรี ที่ได้มีดำริให้สำนักเลขาธิการนายกรัฐมนตรี ดำเนินการบูรณาการกับกระทรวงต่าง ๆ ทั้งภาครัฐและเอกชนส่งเสริมให้มีตลาดนัดชุมชน ซึ่งถือเป็นการสร้างแหล่งท่องเที่ยวแห่งใหม่ให้กับคนเมือง และในอนาคตก็จะกลายเป็นสถานท่องเที่ยวหลักของคนกรุงเทพมหานคร ทั้งนี้ ยังเป็นการอนุรักษ์ความเป็นไทย และยังมีส่วนช่วยส่งเสริมการต่อยอดด้านธุรกิจในการนำเสนอสินค้าและบริการผ่านองค์กรในหน่วยงานของรัฐ รวมทั้งยังเป็นเวทีถ่ายทอดองค์ความรู้สู่การใช้ประโยชน์แก่ประชาชน เพื่อเปิดโอกาสในการสร้างอาชีพ สร้างรายได้ และความมั่นคงให้แก่พี่น้องประชาชนอย่างยั่งยืนต่อไป
พร้อมกันนี้ ทางรัฐบาลได้ให้ความสำคัญกับการยกระดับคุณภาพการให้บริการด้านสาธารณสุขและสุขภาพ เพื่อให้พี่น้องประชาชนสามารถเข้าถึงการให้บริการได้ทุกคน ทุกกลุ่ม และทุกวัย ซึ่งรวมถึงการพัฒนาบุคลากรให้เกิดความเชี่ยวชาญในด้านผลิตภัณฑ์และบริการด้านสุขภาพเป็นเลิศภายใต้แผนยุทธศาสตร์ชาติ 20 ปี เพื่อเปิดโอกาสให้พี่น้องประชาชนเข้าถึงวิธีการดูแลสุขภาพด้วยการแพทย์แผนไทยที่มีมาตรฐานพึ่งพาแพทย์สมุนไพรและแพทย์ทางเลือก ก่อให้เกิดวัฒนธรรมสุขภาพเปิดประตูสู่ตลาดการค้าระดับสากล สร้างความมั่นคงด้านเศรษฐกิจและสังคมแก่ประเทศชาติอีกด้วย
โอกาสนี้ รัฐมนตรีว่าการกระทรวงสาธารณสุข พร้อมด้วยตัวแทนผู้บริหารจากหน่วยงานที่เกี่ยวข้องได้ร่วมกันประกอบพิธีเปิดงานนี้อย่างเป็นทางการ หลังจากนั้นได้ร่วมกันเดินเยี่ยมชมนิทรรศการและชมบู้ธแสดงสินค้าต่าง ๆ ภายในงานด้วยความสนใจและทักทายผู้มาร่วมงานด้วยอัธยาศัยอันดี
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1757
