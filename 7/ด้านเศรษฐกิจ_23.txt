รัฐบาลไทย-ข่าวทำเนียบรัฐบาล-ธ.ก.ส.ดีเดย์เปิดจำหน่าย “สลากออมทรัพย์ ธ.ก.ส.ชุดที่ 4” 17 กุมภาพันธ์  นี้

วันอังคารที่ 14 กุมภาพันธ์ 2560
ธ.ก.ส.ดีเดย์เปิดจำหน่าย “สลากออมทรัพย์ ธ.ก.ส.ชุดที่ 4” 17 กุมภาพันธ์  นี้
ธ.ก.ส.เปิดระดมเงินฝาก 60,000 ล้านบาทผ่านการจำหน่ายสลากออมทรัพย์ ธ.ก.ส. ชุดที่ 4  จำนวน 600 ล้านหน่วย หน่วยละ 100 บาท โดยรางวัลที่ 1 มูลค่า 10 ล้านบาท  เริ่มเปิดจำหน่ายที่ ธ.ก.ส.ทุกสาขาทั่วประเทศ วันที่ 17 กุมภาพันธ์ 2560 นี้
นายสมศักดิ์  กังธีระวัฒน์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า ธ.ก.ส. เปิดรับฝากสลากออมทรัพย์ ธ.ก.ส. ชุดที่ 4 พร้อมกันทั่วประเทศ ในวันที่ 17 กุมภาพันธ์  2560  โดยเปิดรับฝาก 60 หมวดๆ ละ 10 ล้านหน่วย  รวม 600 ล้านหน่วย  ราคาหน่วยละ 100 บาท อายุสลาก 3 ปี  โดยหมวดสลากใช้เป็นตัวอักษรภาษาอังกฤษ 1 หลัก ตามด้วยตัวเลข 1 หลัก  (หมวด P Q R S T U ตามด้วยหมายเลข 0-9 ) และ ตามด้วยหมายเลขสลาก 7 หลัก เริ่มตั้งแต่ 0000000  ถึง 9999999  ออกรางวัลทุก ๆ วันที่ 16 ของเดือน ยกเว้นเดือนมกราคม ออกวันที่ 17  รวม 36 ครั้ง  ออกรางวัลครั้งแรกวันที่ 16 มีนาคม 2560   ลุ้นรางวัลที่ 1 มูลค่าถึง 10 ล้านบาท
สลากออมทรัพย์ ธ.ก.ส.ชุดที่ 4  มีรางวัลต่อเดือนรวมทั้งสิ้น  1,268,040 รางวัล  คิดเป็นเงิน  90,380,000 บาท  รางวัลที่ 1 มี  1 รางวัล  มูลค่า 10,000,000 บาท รางวัลที่ 1  ต่างหมวดมี 59 รางวัล ๆ ละ  20,000 บาท รางวัลที่  2  มี  180 รางวัล ๆ ละ 10,000 บาท รางวัลที่ 3  มี 600 รางวัล ๆ ละ  5,000  บาท รางวัลที่  4  มี  1,200 รางวัล ๆ ละ 2,000  บาท รางวัลที่ 5  มี  6,000 รางวัล ๆ ละ 1,000  บาท  รางวัลเลขท้าย 4 ตัว มี  60,000 รางวัล ๆ ละ  100  บาท  รางวัลเลขท้าย 3 ตัว  มี 1,200,000 รางวัล ๆ ละ  50  บาท  การออกรางวัลดำเนินการโดยสำนักงานสลากกินแบ่งรัฐบาล  ครบกำหนด 3  ปี ผู้ฝากที่ฝากถึงวันครบกำหนด จะได้รับดอกเบี้ยหน่วยละ 1.25 บาท  คิดเป็นอัตราดอกเบี้ยร้อยละ 0.42  ต่อปี
หากท่านที่สนใจสามารถติดต่อสอบถามรายละเอียดเพิ่มเติมเกี่ยวกับการฝากสลากออมทรัพย์ ธ.ก.ส.ชุดที่ 4 ได้ที่ http://www.baac.or.th หรือ ที่ ธ.ก.ส. ทุกสาขาทั่วประเทศใกล้ๆท่าน
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1836
