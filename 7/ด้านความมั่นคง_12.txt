รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทยเป็นประธานเปิดงานวันครบรอบ 116 ปีกรมที่ดิน เน้นย้ำให้กรมที่ดินเร่งพัฒนางานทุกมิติตอบสนองการพัฒนาประเทศสู่ความมั่นคง มั่งคั่ง และยั่งยืน

วันศุกร์ที่ 17 กุมภาพันธ์ 2560
รัฐมนตรีช่วยว่าการกระทรวงมหาดไทยเป็นประธานเปิดงานวันครบรอบ 116 ปีกรมที่ดิน เน้นย้ำให้กรมที่ดินเร่งพัฒนางานทุกมิติตอบสนองการพัฒนาประเทศสู่ความมั่นคง มั่งคั่ง และยั่งยืน
รมช.มหาดไทย เป็นประธานเปิดงานวันครบรอบ 116 ปีกรมที่ดิน เน้นย้ำให้กรมที่ดินเร่งพัฒนางานทุกมิติตอบสนองการพัฒนาประเทศสู่ความมั่นคง มั่งคั่ง และยั่งยืน
วันนี้ (17ก.พ.60) เวลา 09.30 น ณ ลานเอนกประสงค์ชั้น 2 ศูนย์ราชการเฉลิมพระเกียรติ 80 พรรษาฯ อาคารรัฐประศาสนภักดี ถนนแจ้งวัฒนะ นายสุธี มากบุญ รัฐมนตรีช่วยว่าการกระทรวงมหาดไทย เป็นประธานเปิดงานวันครบรอบ 116 ปีกรมที่ดิน “ชม ช้อป ชิม” และร่วมชมนิทรรศการความก้าวหน้าทางเทคโนโลยี และผลการดำเนินงานสำคัญของกรมที่ดินที่ผ่านมาที่ได้ตอบสนองต่อนโยบายของรัฐบาลและกระทรวงมหาดไทย โดยมี นายประทีป กีรติเรขา อธิบดีกรมที่ดิน กล่าวรายงานวัตถุประสงค์ของการจัดงาน จากนั้นรัฐมนตรีช่วยว่าการกระทรวงมหาดไทย ได้เป็นประธานมอบโล่รางวัลให้แก่สำนักงานที่ดินที่ได้รับคัดเลือกให้เป็นสำนักทะเบียนบริหารจัดการดีเด่น8 สำนักงาน ได้แก่ ประเภทสำนักงานที่ดินจังหวัด ได้แก่ สำนักงานที่ดินจังหวัดชัยนาท ปัตตานี และลำพูน ประเภทสำนักงานที่ดินจังหวัดสาขา ได้แก่ สำนักงานที่ดินจังหวัดนนทบุรี สาขาบางบัวทอง  สำนักงานที่ดินจังหวัดพิจิตร สาขาตะพานหิน สำนักงานที่ดินจังหวัดสระแก้ว สาขาอรัญประเทศ  ประเภทสำนักงานที่ดินอำเภอ ได้แก่ อำเภอยะรัง ปัตตานี และอำเภอศรีสมเด็จ จังหวัดร้อยเอ็ด และมอบเกียรติบัตรให้แก่ข้าราชการ ลูกจ้าง พนักงานราชการของกรมที่ดินที่ได้รับคัดเลือกให้เป็นผู้มีคุณธรรมและจริยธรรมดีเด่นประจำปี 2559 จำนวน 71 คน  ซึ่งเป็นรางวัลที่จัดขึ้นเพื่อส่งเสริมให้หน่วยงานกรมที่ดินมีการพัฒนาปรับปรุงการให้บริการที่รวดเร็ว โปร่งใส สะดวก ถูกต้อง ปราศจากการทุจริตคอรัปชั่น
โอกาสนี้ รัฐมนตรีช่วยว่าการกระทรวงมหาดไทย กล่าวว่า จากการปฏิบัติภารกิจและผลการปฏิบัติงานของกรมที่ดินกว่า 1 ศตวรรษที่ผ่านมาได้สะท้อนให้เห็นว่ากรมที่ดินถือเป็นหน่วยงานที่มีการบริหารจัดการภาครัฐแนวใหม่ สามารถดำเนินงานตอบสนองต่อนโยบายของรัฐบาลและกระทรวงมหาดไทยอย่างเป็นรูปธรรม และมีการพัฒนาองค์กรให้มีความเจริญก้าวหน้าในทุกๆ ด้านทั้งด้านเทคโนโลยี การบริการที่มีคุณภาพรองรับความเจริญของประเทศ และเป็นหน่วยงานหลักที่มีความสำคัญอย่างยิ่งในการบำบัดทุกข์บำรุงสุขให้แก่พี่น้องประชาชนมายาวนานกว่า 116 ปี โดยเฉพาะอย่างยิ่งด้านการให้บริการเกี่ยวกับที่ดิน การคุ้มครองสิทธิด้านที่ดินให้แก่ประชาชน ในโอกาสครบรอบ 116ปีกรมที่ดินจึงขอให้กรมที่ดินได้มุ่งมั่นพัฒนางานบริการในทุกมิติอย่างต่อเนื่องและขอให้ข้าราชการกรมที่ดินได้ปฏิบัติหน้าที่ด้วยความเข้มแข็ง เสียสละ และได้นำความรู้ทางวิชาการเทคโนโลยีสารสนเทศมาประยุกต์ใช้ในการปฏิบัติงานเพื่อนำไปสู่ความมั่นคง มั่งคั่ง และยั่งยืน ตามวิสัยทัศน์ของประเทศไทยต่อไป
ทั้งนี้ สำหรับการดำเนินงานในปี 2560 กรมที่ดินได้กำหนดโครงการของขวัญปีใหม่ให้แก่ประชาชน โดยจัดโครงการเร่งรัดการรังวัดที่ดินเพื่อเพิ่มศักยภาพของเศรษฐกิจของประเทศเริ่มดำเนินโครงการตั้งแต่ 1 พฤศจิกายน 2559 กำหนดแล้วเสร็จในเดือนสิงหาคม 2560 ประมาณ 1.4 แสนกว่าราย รวมถึงการปรับรูปแบบของศูนย์ดำรงธรรมกรมที่ดินเป็นศูนย์กลางในการรับเรื่องร้องเรียนร้องทุกข์แก้ไขปัญหาความเดือดร้อนของประชาชนให้เป็นไปอย่างรวดเร็วและมีประสิทธิภาพ.
ครั้งที่ 27/2560
กลุ่มงานเผยแพร่การประชาสัมพันธ์
กองสารนิเทศ สำนักงานปลัดกระทรวงมหาดไทย
MOINews
Publication Sub-Division
Information Division
Office of the Permanent Secretary for Interior,
Ministry of Interior, THAILAND
Tel/Fax +662-222-1871

ที่มา : http://www.thaigov.go.th/news/contents/details/1910
