รัฐบาลไทย-ข่าวทำเนียบรัฐบาล-รอง ลธน.ม.เรณูฯ ให้สัมภาษณ์ในรายการ “นารีกระจ่าง” ออกอากาศสดทางสถานีโทรทัศน์ไทยพีบีเอส เพื่อประชาสัมพันธ์งานตลาดคลองผดุงกรุงเกษม ข้างทำเนียบรัฐบาล

วันพุธที่ 15 กุมภาพันธ์ 2560
รอง ลธน.ม.เรณูฯ ให้สัมภาษณ์ในรายการ “นารีกระจ่าง” ออกอากาศสดทางสถานีโทรทัศน์ไทยพีบีเอส เพื่อประชาสัมพันธ์งานตลาดคลองผดุงกรุงเกษม ข้างทำเนียบรัฐบาล
นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษมได้ให้สัมภาษณ์ในรายการ “นารีกระจ่าง” ซึ่งเป็นรายการสดออกอากาศทางสถานีโทรทัศน์ไทยพีบีเอส ในวันนี้ระหว่างเวลา 09.00 น. - 10.00 น.
วันนี้ (15 กุมภาพันธ์ 2560) เวลา 9.30 น.  ณ บริเวณสนามหญ้า หน้าตึกบัญชาการ 1 ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษมได้ให้สัมภาษณ์ในรายการ “นารีกระจ่าง” ซึ่งเป็นรายการสดออกอากาศทางสถานีโทรทัศน์ไทยพีบีเอส ในวันนี้ระหว่างเวลา 09.00 น. - 10.00 น. โดยให้สัมภาษณ์ประเด็นการจัดงาน “เมืองสุขภาพดีวิถีไทย” ณ ตลาดคลองผดุงกรุงเกษม ข้างทำเนียบรัฐบาล ซึ่งมีสาระสำคัญ ดังนี้
กระทรวงสาธารณสุขด้วยความร่วมมือของสำนักเลขาธิการนายกรัฐมนตรีรับมอบหมายจากรัฐบาลให้จัดงานตลาดคลองผดุงกรุงเกษม ข้างทำเนียบรัฐบาล ทั้งนี้ กระทรวงสาธารณสุขจะเน้นการจำหน่ายสินค้าเพื่อสุขภาพที่รัฐบาลได้ส่งเสริมเพื่อให้เป็นผลิตภัณฑ์เด่นประจำชาติ เพื่อสร้างแบรนด์ผลิตภัณฑ์และความรู้สมุนไพรให้เป็นที่จดจำและมีการนำไปใช้ประโยชน์ได้จริง ได้แก่ กลุ่มเวชสำอาง อาหารเสริม พร้อมเปิดตัว 4 สุดยอดผลิตภัณฑ์ (Product Champion) คือ ขมิ้นชัน แก้ท้องอืดจุกเสียดแน่นท้อง ปวดเข่า ไพล แก้ปวดกล้ามเนื้อ แก้ปวดเมื่อย ลดการอักเสบ กระชายดำ บำรุงกำลัง บัวบก แก้ฟกช้ำ ช่วยบำรุงสมองเพิ่มความจำ เสริมเนื้อเยื่อในแผลเบาหวาน นอกจากนี้ยังมีบริการฉีดวัคซีนไข้หวัดใหญ่ และวัคซีนคอตีบบาดทะยัก ให้กับประชาชนฟรีทุกวันตลอดการจัดงานในวันและเวลาดังกล่าว
ทั้งนี้ ภายในงานยังมีการแบ่งออกเป็น 7 โซน คือ 1.ผลิตภัณฑ์เพื่อสุขภาพสาธิตหลากหลายรูปแบบระดับพรีเมี่ยมมาตรฐานส่งออกต่างประเทศในราคาพิเศษ 2.เวทีวิชาการ และนาทีทองสำหรับผู้มาเยี่ยมชม 3.บริการตรวจสุขภาพดวงตา และฉีดวัคซีนฟรี 4.เสน่ห์จากภูมิปัญญาไทย บริการจากหมอพื้นบ้านเครือข่ายทั่วประเทศ 5.จำหน่ายพืชพันธุ์ไม้สมุนไพร ไม้ดอก ไม้ประดับ 6.อาหารสะอาด รสชาติอร่อย เพื่อสุขภาพที่ดี 7.ตลาดริมคลองยามเย็นนั่งเล่นริมคลองส่งเสริมสัมพันธภาพในครอบครัว อีกทั้งยังมีผลิตภัณฑ์สมุนไพรจากโรงพยาบาลเจ้าพระยาอภัยภูเบศร แพ็กเกจสปาน้ำพุร้อนจากภาคใต้ สาธิตผลิตภัณฑ์จากน้ำพุร้อน เลือกชื้อสินค้าภูมิปัญญาชาวบ้าน รับฟังเรื่องเล่าและทอผ้าจากคุณยายบุญมา ศรีจันทร์ จากจังหวัดบุรีรัมย์ ผู้ได้รับพระราชานุญาตให้ทอผ้าไหมลายอิริยาบถต่าง ๆ ของคุณทองแดง สุนัขทรงเลี้ยงในพระบาทสมเด็จพระปรมินทรมหาภูมิพลอดุลยเดช รัชกาลที่ 9 และการประกวดอาหารประเภทขนมแป้งดัดแปลงจากข้าวอีกด้วย
สำหรับสัปดาห์นี้ มีผลิตภัณฑ์ทั้งเวชสำอางอาหารเพื่อสุขภาพที่น่าสนใจ ได้แก่ผลิตภัณฑ์ยาและผลิตภัณฑ์เพื่อสุขภาพจากโรงพยาบาลอภัยภูเบศร จังหวัดปราจีนบุรี เช่น ลิปมัน ยาสีฟัน ยาดม อาหารเสริม ยาสระผม และสบู่สมุนไพรเป็นต้น ตลอดจนผลิตภัณฑ์ประทินผิวหน้าและผิวกายซึ่งทำจากข้าว อาหารเพื่อสุขภาพ ได้แก่ เบอร์เกอร์ ทอดมัน ไส้อั่วทอด ที่มีส่วนประกอบของปลาทูและปลาทูสามรส จากจังหวัดสมุทรสงคราม
พร้อมกันนี้ ยังมีผลิตภัณฑ์นวัตกรรมใหม่ของสเต็มเซลล์ ซึ่งสกัดจากแอปเปิ้ลเขียว และผลไม้ตระกูลเบอร์รี่ เครื่องดื่มน้ำข้าวกล้องเพาะงอก และน้ำสมุนไพรพร้อมผลิตภัณฑ์กาแฟผสมสารสกัดแอปเปิ้ลเขียวและทับทิมช่วยลดความเสี่ยงการเป็นโรคหัวใจและมีสารต้านอนุมูลอิสระ มะขามป้อมสมุนไพรซึ่งเป็นที่นิยมของชาวญี่ปุ่น มีสรรพคุณช่วยระบายขจัดเสมหะ ชุ่มคอ ตลอดจน สมอหมักสมุนไพรผสมน้ำผึ้งและชะเอม มีสรรพคุณช่วยลดอาการหิว ขับเสมหะ และลดอาการวิงเวียนศีรษะ
นอกจากนี้ ภายในงานยังมีบริการนวดเพื่อสุขภาพตามแบบแพทย์แผนไทย เพื่อลดอาการปวดเมื่อยตามร่างกายช่วยให้เกิดความผ่อนคลายจากความตึงเครียดในชีวิตประจำวันได้เป็นอย่างดี จึงขอเชิญชวนพี่น้องประชาชนมาชม ชิม ช้อป ผลิตภัณฑ์ต่าง ๆ เพื่อสุขภาพที่ดีห่างไกลโรครับรองคุณภาพโดยกรมการแพทย์แผนไทยฯ กระทรวงสาธารณสุขตั้งแต่บัดนี้จนกระทั่งถึงวันที่ 26 กุมภาพันธ์ 2560 เปิดทุกวันระหว่างเวลา 10.00 – 19.00 น. ณ ตลาดคลองผดุงกรุงเกษม ข้างทำเนียบรัฐบาล
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1867
