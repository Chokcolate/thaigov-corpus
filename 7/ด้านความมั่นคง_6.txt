รัฐบาลไทย-ข่าวทำเนียบรัฐบาล-รมว.มท. เป็นประธานพิธีสดุดีกองอาสารักษาดินแดน (อส.) เนื่องในวันคล้ายวันสถาปนาฯ ประจำปี 2560 พร้อมให้โอวาทและมอบรางวัลเพื่อเป็นขวัญกำลังใจแก่สมาชิก อส. ที่มีผลงานดีเด่น

วันศุกร์ที่ 10 กุมภาพันธ์ 2560
รมว.มท. เป็นประธานพิธีสดุดีกองอาสารักษาดินแดน (อส.) เนื่องในวันคล้ายวันสถาปนาฯ ประจำปี 2560 พร้อมให้โอวาทและมอบรางวัลเพื่อเป็นขวัญกำลังใจแก่สมาชิก อส. ที่มีผลงานดีเด่น
รมว.มท. เป็นประธานพิธีสดุดีกองอาสารักษาดินแดน (อส.) เนื่องในวันคล้ายวันสถาปนาฯ ประจำปี 2560 พร้อมให้โอวาทและมอบรางวัลเพื่อเป็นขวัญกำลังใจแก่สมาชิก อส. ที่มีผลงานดีเด่น
วันนี้ (10 ก.พ. 60) เวลา 13.30 น. ณ ห้องมัฆวานรังสรรค์ สโมสรทหารบก (ถนนวิภาวดี) กรุงเทพมหานคร  พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะผู้บัญชาการกองอาสารักษาดินแดน เป็นประธานในพิธีสดุดีกองอาสารักษาดินแดน (อส.) ประจำปี 2560 พร้อมกล่าวให้โอวาท และมอบรางวัลให้แก่สมาชิกกองอาสารักษาดินแดน และกองร้อยอาสารักษาดินแดน ที่มีผลงานเป็นที่ประจักษ์ เพื่อเป็นขวัญกำลังใจในการปฏิบัติงาน
โดย นายกองเอก อาทิตย์ บุญญะโสภัต หัวหน้าฝ่ายอำนวยการ กองบัญชาการกองอาสารักษาดินแดน ได้กล่าวรายงานความเป็นมาและความสำคัญของวันสถาปนากองอาสารักษาดินแดน และการจัดพิธีสดุดีกองอาสารักษาดินแดน ซึ่งกองอาสารักษาดินแดน หรือ อส. จัดตั้งขึ้นตามพระราชบัญญัติกองอาสารักษาดินแดน พ.ศ.2497 เมื่อวันที่ 10 กุมภาพันธ์ 2497 กองบัญชาการกองอาสารักษาดินแดน จึงได้กำหนดให้วันที่ 10 กุมภาพันธ์ ของทุกปี เป็นวันคล้ายวันสถาปนากองอาสารักษาดินแดน และจัดพิธีสดุดีกองอาสารักษาดินแดนขึ้นเป็นประจำทุกปี ทั้งในส่วนกลางและส่วนภูมิภาค เพื่อระลึกถึงวีรกรรม และคุณงามความดีของผู้บังคับบัญชา เจ้าหน้าที่ และสมาชิกกองอาสารักษาดินแดนที่ปฏิบัติหน้าที่ด้วยความกล้าหาญ และเสียสละ อุทิศเลือดเนื้อและชีวิต เพื่อรักษาไว้ซึ่งความสงบเรียบร้อย และความมั่นคงของประเทศ สำหรับกิจกรรมในพิธีสดุดีกองอาสารักษาดินแดน ประจำปี 2560 ประกอบด้วย การมอบเครื่องหมายรักษาดินแดนยิ่งชีพ เข็มอาสารักษาดินแดนสดุดี รางวัลกองร้อยอาสารักษาดินแดนที่มีผลงานดีเด่น กองร้อยมาตรฐาน และสมาชิกกองอาสารักษาดินแดนผู้ปฏิบัติงานดีเด่น ในรอบปี 2559 ที่ผ่านมา
จากนั้น รัฐมนตรีว่าการกระทรวงมหาดไทย ในฐานะ ผู้บัญชาการกองอาสารักษาดินแดน  (นายกองใหญ่ อนุพงษ์ เผ่าจินดา) ได้มอบรางวัลแก่สมาชิกกองอาสารักษาดินแดน และกองร้อยอาสารักษาดินแดนที่มีผลงานดีเด่นเป็นที่ประจักษ์ พร้อมทั้งให้โอวาท โดยกล่าวแสดงความยินดีกับสมาชิก อส.ทุกท่านที่ได้รับเครื่องหมายรักษาดินแดนยิ่งชีพ เข็มอาสารักษาดินแดนสดุดี รางวัลกองร้อยอาสารักษาดินแดนที่มีผลงานดีเด่น กองร้อยมาตรฐาน และสมาชิกกองอาสารักษาดินแดนผู้ปฏิบัติงานดีเด่น ด้วยความจริงใจ และขอขอบคุณทุกท่านที่สนับสนุนและพัฒนากิจการกองอาสารักษาดินแดนให้มีความก้าวหน้ามาโดยตลอด ประเทศไทยสามารถดำรงความเป็นชาติ เอกราชและอธิปไตย มาได้ตราบเท่าทุกวันนี้ เพราะบรรพบุรุษของเราได้เสียสละเลือดเนื้อและชีวิตเข้าปกป้องรักษาแผ่นดินไว้ ซึ่งกองอาสารักษาดินแดน ก่อตั้งขึ้นด้วยความมุ่งหมายให้การปกป้องประเทศชาติ เป็นหน้าที่ของพลเมืองทุกคน ตลอดระยะเวลา 63 ปีที่ผ่านมา ผู้บังคับบัญชา เจ้าหน้าที่ และสมาชิกกองอาสารักษาดินแดนทุกคน ได้อุทิศตนปฏิบัติหน้าที่ด้วยความวิริยะ อุตสาหะ และเสียสละเพื่อประเทศชาติ จนเป็นที่ประจักษ์แก่สังคมโดยรวม ซึ่งรัฐบาลและกระทรวงมหาดไทย มีความตั้งใจที่จะพัฒนาขีดความสามารถของกำลังพล ปรับปรุงสวัสดิการ รวมทั้งสิทธิกำลังพลให้มีความเหมาะสมกับสภาวการณ์ เพื่อให้สมาชิกกองอาสารักษาดินแดนสามารถปฏิบัติหน้าที่ได้โดยเต็มกำลัง จึงขอให้ทุกท่านได้ทุ่มเทกำลังกาย กำลังใจให้กับการทำงาน สร้างความอบอุ่น ความเชื่อถือศรัทธาและความไว้วางใจจากพี่น้องประชาชน ดำรงไว้ซึ่งเกียรติและศักดิ์ศรีของกองอาสารักษาดินแดน
นายกองใหญ่ อนุพงษ์ เผ่าจินดา กล่าวเพิ่มเติมว่า สำหรับการปฏิบัติภารกิจในปี 2560 นี้ ได้ขอให้สมาชิกกองอาสารักษาดินแดน (อส.) น้อมนำพระบรมราโชวาทของพระบาทสมเด็จพระปรมินทรมหาภูมิพลอดุลยเดช รัชกาลที่ 9 ในคราวพระราชทานธงประจำกองอาสารักษาดินแดน มาเป็นหลักในการปฏิบัติหน้าที่ของตน ทั้งให้ร่วมกันกับฝ่ายปกครอง ทหาร ตำรวจ ในการขับเคลื่อนนโยบายของรัฐบาล และกระทรวงมหาดไทย อย่างเข้มแข็งและจริงจัง เพื่อผลสัมฤทธิ์ในการรักษาความสงบเรียบร้อย การป้องกันและบรรเทาสาธารณภัย การสร้างความปรองดองสมานฉันท์ การป้องกัน ปราบปรามและการบำบัดรักษาผู้เสพยาเสพติด การป้องกันและปราบปรามการตัดไม้ และทำลายทรัพยากรธรรมชาติ การปฏิบัติงานตามโครงการพระราชดำริ เพื่อประโยชน์สุขของประชาชนและประเทศชาติสืบไป.
ครั้งที่  23/2560  วันที่ 10 ก.พ. 60

ที่มา : http://www.thaigov.go.th/news/contents/details/1818
