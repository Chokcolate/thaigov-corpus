รัฐบาลไทย-ข่าวทำเนียบรัฐบาล-รอง นรม. พลเรือเอก ณรงค์ฯ เป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดินคณะที่ 4 คณะกรรมการขับเคลื่อนและปฏิรูปด้านสาธารณสุข ครั้งที่ 1/2560

วันพฤหัสบดีที่ 16 กุมภาพันธ์ 2560
รอง นรม. พลเรือเอก ณรงค์ฯ เป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดินคณะที่ 4 คณะกรรมการขับเคลื่อนและปฏิรูปด้านสาธารณสุข ครั้งที่ 1/2560
พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการขับเคลื่อนฯ คณะที่ 4 คณะกรรมการขับเคลื่อนและปฏิรูปด้านสาธารณสุข ครั้งที่ 1/2560 ซึ่งสรุปสาระสำคัญดังนี้
วันนี้ (16 กุมภาพันธ์ 2560) เวลา 13:30 น. ณ ห้องประชุม 301 ตึกบัญชาการ 1 ทำเนียบรัฐบาล พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการขับเคลื่อนฯ คณะที่ 4 คณะกรรมการขับเคลื่อนและปฏิรูปด้านสาธารณสุข ครั้งที่ 1/2560 ซึ่งสรุปสาระสำคัญดังนี้
ที่ประชุมฯ ได้รับทราบรายงานความก้าวหน้าของการดำเนินงาน ของคณะอนุกรรมการขับเคลื่อนและปฏิรูประบบสาธารณสุขด้านบริการสุขภาพและส่งเสริมสุขภาพป้องกันโรค ซึ่งมีความก้าวหน้าในเรื่องของการบูรณาการ ทั้ง 4 กระทรวง ประกอบด้วย กระทรวงสาธารณสุข (สธ.) กระทรวงศึกษาธิการ (ศธ.) กระทรวงมหาดไทย (มท.) และกระทรวงการพัฒนาสังคมและความมั่นคงของมนุษย์ (พม.) โดยมีเจตนารมณ์ที่จะส่งเสริมความร่วมมือระหว่างกันในการขับเคลื่อนการดำเนินงานเพื่อการพัฒนาคนตลอดช่วงชีวิต (กลุ่มเด็กปฐมวัย และผู้สูงอายุ) โดยร่วมกันผลักดันในระดับนโยบายจนถึงระดับปฏิบัติการอย่างเป็นรูปธรรม เพื่อให้เกิดการดำเนินงานในแบบการบูรณาการที่จะส่งผลให้เกิดประสิทธิภาพบรรลุเป้าหมายตามที่ได้กำหนดไว้ ซึ่งจะมีการจัดพิธีลงนามบันทึกข้อตกลงร่วมมือกันทั้ง 4 กระทรวง ในวันที่ 7 มีนาคม 2560 ณ ทำเนียบรัฐบาล เพื่อแสดงให้เห็นถึงความมุ่งมั่นของรัฐบาลที่จะดำเนินการขับเคลื่อนและปฏิรูปด้านสาธารณสุขอย่างเต็มกำลัง
พร้อมกันนี้ ที่ประชุมฯ ได้รับทราบความก้าวหน้าในการปฏิรูประบบการแพทย์แผนไทย และระบบยาสมุนไพรแห่งชาติ เพื่อขับเคลื่อนสมุนไพรในเชิงเศรษฐกิจ ด้วยการพัฒนาคุณภาพบริการแพทย์แผนไทยให้มีประสิทธิภาพ ที่มีมาตรฐานและความปลอดภัย รวมไปถึงมีการพัฒนารูปแบบการบริการแพทย์แผนไทยให้เป็นส่วนหนึ่งในระบบบริการสุขภาพแห่งชาติควบคู่กันไปกับการบริการแพทย์แผนปัจจุบันด้วย อีกทั้งได้มีการส่งเสริมการใช้สมุนไพรไทยภายในประเทศ และส่งเสริมการตลาดเพื่อนนำสมุนไพรไทยไปสู่ตลาดสากลได้ โดยเฉพาะอย่างยิ่ง ได้สร้างกลไกการขับเคลื่อนการแพทย์แผนไทยและสมุนไพรไทยแบบครบวงจร พร้อมพัฒนาคลังข้อมูลการแพทย์แผนไทยและสมุนไพรไทยตั้งแต่ต้นทางจนถึงปลายทาง เพื่อให้ประชาชนได้รับความรู้ในเรื่องดังกล่าว ซึ่งเป็นความรู้ที่มีต้นกำเนิดมาจากวิถีชีวิตของบรรพบุรุษไทยที่ทำกันมาอย่างช้านาน เพื่อนนำมาประยุกต์ใช้เป็นยาสามัญประจำบ้านที่จะส่งผลดีต่อการพัฒนาสุขภาพโดยรวมของประชาชนให้มีคุณภาพชีวิตและสุขภาพที่ดียิ่งขึ้นต่อไป
นอกจากนี้ ที่ประชุมฯ ได้มีมติเห็นชอบการจัดทำร่างยุทธศาสตร์การพัฒนาเครือข่ายบริการปฐมภูมิ     (พ.ศ. 2560 - พ.ศ. 2569) โดย นพ.โสภณ เมฆธน ปลัดกระทรวงสาธารณสุข ในฐานะเลขานุการคณะกรรมการขับเคลื่อนฯ คณะที่ 4 คณะกรรมการขับเคลื่อนและปฏิรูปด้านสาธารณสุขเพื่อรองรับกับ (ร่าง) รัฐธรรมนูญแห่งราชอาณาจักรไทย โดยมีวิสัยทัศน์มุ่งเน้นให้ ประชาชนทุกกลุ่มวัยมีสุขภาพดี ภายใต้การดูแลสุขภาพแบบองค์รวมอย่างทั่วถึง เท่าเทียม โดยทีมหมอครอบครัวและมีแพทย์เวชศาสตร์ครอบครัวดูแลประจำครัวเรือน ภายในปี 2569 และมีเป้าประสงค์ เพื่อให้ประชาชนไทยทุกคนได้รับบริการได้ทุกที่ในหน่วยบริการและในชุมชน อีกทั้งให้ประชาชนสามารถดูแลตนเองและครอบครัวในเบื้องต้นได้อย่างเหมาะสม ที่สำคัญประชาชนจะต้องได้รับความพึงพอใจต่อการบริการปฐมภูมิในทุกระดับได้อย่างเหมาะสมและสามารถลดค่าใช้จ่ายด้านสุขภาพได้เป็นอย่างดี
ตอนท้ายของการประชุมได้มีมติเห็นชอบ ในการทบทวนคำสั่งคณะอนุกรรมการที่เกี่ยวข้องที่มีอำนาจหน้าที่ จัดทำแผนและแนวทางการปฏิรูประบบการสาธารณสุขด้านระบบบริการสุขภาพแบบบูรณาการและยั่งยืน และแนวทางการขับเคลื่อนเพื่อให้การบริการด้านสุขภาพและส่งเสริมสุขภาพทุกช่วงอายุได้อย่างทั่วถึงและครอบคลุม พร้อมทั้งส่งเสริมการพัฒนาระบบการแพทย์แผนไทยและใช้สมุนไพรไทยในหน่วยบริการในชุมชน และมีระบบรองรับการเป็นศูนย์กลางด้านการแพทย์ (Medical Hub) รวมถึงการขับเคลื่อนการปฏิรูประบบการสาธารณสุขด้าน ระบบบริการสุขภาพ การส่งเสริมสุขภาพป้องกันโรค การแพทย์แผนไทย และเป็นศูนย์กลางด้านการแพทย์ อย่างมีประสิทธิภาพ โดยที่ประชุมฯ ได้มอบหมายให้จัดตั้งคณะทำงานเพื่อทบทวนอำนาจหน้าที่ของอนุกรรมการฯ และนำมาเสนอในที่ประชุมฯ เพื่อพิจารณาดำเนินการในการประชุมครั้งต่อไป
------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1889
