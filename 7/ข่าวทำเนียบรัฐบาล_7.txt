รัฐบาลไทย-ข่าวทำเนียบรัฐบาล-เอกอัครราชทูตจีนเข้าเยี่ยมคารวะรองนายกรัฐมนตรี

วันพุธที่ 8 กุมภาพันธ์ 2560
เอกอัครราชทูตจีนเข้าเยี่ยมคารวะรองนายกรัฐมนตรี
เอกอัครราชทูตจีนเข้าเยี่ยมคารวะรองนายกรัฐมนตรี
วันนี้ (7 ก.พ. 60) เวลา 14.30 น. นายหนิง ฟู่ ขุย เอกอัครราชทูตจีนประจำประเทศไทย เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี เพื่อหารือถึงการส่งเสริมความร่วมมือด้านการค้าไทย-จีน ณ ห้องทำงานรองนายกรัฐมนตรี ตึกบัญชาการ 1 ทำเนียบรัฐบาล สรุปสาระสำคัญการหารือดังนี้
ออท. จีนแสดงความขอบคุณรองนายกรัฐมนตรีที่สละเวลาให้เข้าพบ ทราบดีว่ารองนายกรัฐมนตรีมีภารกิจมาก การพบปะในวันนี้เพื่อรับฟังความคิดเห็นจากรองนายกรัฐมนตรีเกี่ยวกับการส่งเสริมความร่วมมือด้านการค้า การลงทุนระหว่างไทยและจีน พร้อมแสดงความยินดีที่การเดินทางเยือนจีนของรองนายกรัฐมนตรีเมื่อเดือนธันวาคมที่ผ่านมาประสบความสำเร็จอย่างเป็นรูปธรรม มีการลงนามความร่วมมือเพื่อกำหนดทิศทางการส่งเสริมการค้า การลงทุนระหว่างกัน
รองนายกรัฐมนตรียืนยันความสัมพันธ์อันดีระหว่างไทยและจีน ไทยยังมียุทธศาสตร์ความเชื่อมโยงที่สอดรับกับนโยบาย One Belt One Road ของจีน กล่าวคือยุทธศาสตร์ระบบราง EEC ควบคู่กับยุทธศาสตร์เศรษฐกิจดิจิทัล ทั้งนี้รัฐบาลไทยกำลังเร่งรัดผลักดันโครงการรถไฟไทย-จีน เส้นทางกรุงเทพฯ-นครราชสีมา โดยจะดำเนินการตอกเสาเข็มเริ่มโครงการภายในเดือนมีนาคมนี้ อย่างไรก็ตามรองนายกรัฐมนตรีฝากให้จีนพิจารณาการให้เงินกู้ในอัตราดอกเบี้ยต่ำด้วย
โอกาสนี้ ออท. จีนได้สอบถามความคิดเห็นของรองนายกรัฐมนตรีเกี่ยวกับทิศทางเศรษฐกิจโลก หลังจากที่สหรัฐอเมริกามีประธานาธิบดีคนใหม่ ซึ่งรองนายกรัฐมนตรีเห็นว่าเป็นโอกาสอันดีที่ประเทศต่างๆ ในเอเชียจะหันมาร่วมมือกันผนึกกำลังเพื่อพัฒนาภูมิภาคเอเชียไปด้วยกัน นอกจากนี้รองนายกรัฐมนตรียังหวังให้จีนสนับสนุนบทบาทการเจรจาความตกลงหุ้นส่วนยุทธศาสตร์เศรษฐกิจในภูมิภาค (RCEP) ซึ่งจะทวีความสำคัญ และเชื่อว่าประเทศในกลุ่มเอเชียจะหันมาสนับสนุนในกลุ่ม RCEP มากขึ้น
ก่อนจบการสนทนา ออท. จีน กล่าวว่าจีนจะเป็นเจ้าภาพจัดการประชุมระดับสูงเรื่อง One Belt One Road ในช่วงเดือนพฤษภาคม จึงหวังเชิญรัฐมนตรีกระทรวงต่างๆ ที่อยู่ภายใต้การกำกับดูแลของรองนายกรัฐมนตรี อาทิ กระทรวงการคลัง กระทรวงพาณิชย์ กระทรวงการต่างประเทศ เข้าร่วมการประชุมดังกล่าวด้วย

ที่มา : http://www.thaigov.go.th/news/contents/details/1759
