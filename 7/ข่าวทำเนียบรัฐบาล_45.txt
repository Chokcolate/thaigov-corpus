รัฐบาลไทย-ข่าวทำเนียบรัฐบาล-รอง นรม. พลเรือเอก ณรงค์ เน้นแนวทางการป้องกันและติดตามผลกระทบจากสารเคมี เพื่อความปลอดภัยทางด้านอาหาร

วันศุกร์ที่ 17 กุมภาพันธ์ 2560
รอง นรม. พลเรือเอก ณรงค์ เน้นแนวทางการป้องกันและติดตามผลกระทบจากสารเคมี เพื่อความปลอดภัยทางด้านอาหาร
รอง นรม. พลเรือเอก ณรงค์ เน้นแนวทางการป้องกันและติดตามผลกระทบจากสารเคมี เพื่อความปลอดภัยทางด้านอาหาร
วันนี้ (17 กุมภาพันธ์ 2560) พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการแห่งชาติว่าด้วยการพัฒนายุทธศาสตร์การจัดการสารเคมี ครั้งที่ 1 / 2560 ซึ่งมีผลของการประชุมสรุปสาระสำคัญดังนี้
ที่ประชุมฯ รับทราบความคืบหน้าการเตรียมความพร้อมต่อการให้ภาคยานุวัติอนุสัญญามินามาตะว่าด้วยปรอท สืบเนื่องมาจากกรมควบคุมมลพิษ ได้มีการนำเสนอแผนการเตรียมความพร้อมในการเข้าร่วมเป็นภาคีในอนุสัญญามินามาตะว่าด้วยปรอท ซึ่งปัจจุบันกรมควบคุมมลพิษอยู่ระหว่างการเตรียมความพร้อมด้านกฎหมายเพื่อรองรับพันธกิจของอนุสัญญามินามาตะฯ เพื่อเข้าร่วมเป็นภาคีอนุสัญญามินามาตะ โดยได้เล็งเห็นถึงข้อดีมากกว่าข้อเสีย ที่จะเป็นประโยชน์ให้กับประชาชนคนไทยในอนาคต
สำหรับโรคมินามาตะ เป็นโรคที่เกิดจากพิษจากสารปรอท โดยมีอาการของเด็กขาดสารอาหาร มีอาการวิกลจริตอย่างอ่อน ๆ กรีดร้อง นัยน์ตาดำขยายกว้างเล็กน้อย ลิ้นแห้ง แต่ไม่พบสาเหตุของการผิดปกติ แขนขาเคลื่อนไหวลำบาก มีการกระตุกตัวแข็ง แขนขาบิดงออย่างรุนแรง เพราะโรคนี้แสดงผลต่อระบบประสาทส่วนกลาง ซึ่งโรคดังกล่าวได้ถูกค้นพบครั้งแรกที่เมืองมินามาตะ ประเทศญี่ปุ่น เมื่อ 1 พฤษภาคม พ.ศ. 2499 โดยเกิดจากการทิ้งน้ำเสียที่มีสารปรอทเจือปนออกมา ทางคณะกรรมการฯ จึงเล็งเห็นถึงความสำคัญ เกี่ยวกับสุขภาพของประชาชน จึงได้รับทราบและเห็นชอบในการเข้าร่วมภาคีอนุสัญญาฯ เพื่อนำแนวทางการป้องกันโรคดังกล่าว มาเป็นแนวทางในการออกกฏหมายพระราชบัญญัติในการห้ามการผลิตและห้ามการนำเข้าสารปรอท โดยมีเป้าหมายในการยกเลิกการผลิตตลอดทั่วทั้งประเทศให้ได้ภายในปี พ.ศ. 2568 เพื่อนำเสนอในที่ประชุมคณะรัฐมนตรีพิจารณาต่อไป
นอกจากนี้ ที่ประชุมฯ ได้เห็นชอบในการเสนอการจัดทำร่างพระราชบัญญัติความปลอดภัยจากการใช้สารป้องกันกำจัดศัตรูพืช ตามยุทธศาสตร์ที่ 3 ของแผน 12 กำหนดให้ปรับปรุงกฎหมายสารเคมีการเกษตรให้ทันสมัย และควบคุมการใช้สารเคมีการเกษตรที่เป็นอันตรายต่อสุขภาพอย่างเคร่งครัด เนื่องมาจากปัญหาสารพิษตกค้างในผักและผลไม้ในอัตราที่สูง ระดับความเสี่ยงของสารเคมีตกค้างในหมู่เกษตรกรและผู้บริโภค และสาเหตุสำคัญ จากข้อจำกัดที่กฎหมายรวมศูนย์การจัดการสารเคมีทุกประเภท จึงจำเป็นจะต้องมีการจัดการสารเคมีที่ต้นทาง ระบบข้อมูลที่เชื่อมอยู่ตลอดห่วงโซ่ และมีส่วนร่วมกันของทุกภาคส่วน ตั้งเจตนารมย์ในการคุ้มครองสุขภาพประชาชนให้ได้บริโภคอาหารและอาศัยอยู่ในสิ่งแวดล้อมที่ปลอดภัย โดยเน้นในหลักการการป้องกันและสร้างการรับรู้ให้เข้าใจอย่างถูกต้องกับทุกภาคส่วน สอดคล้องตามนโยบายของนายกรัฐมนตรี ว่าด้วยความมั่นคงทางด้านอาหาร ที่ประชุมฯ จึงมีมติ มอบหมายให้เลขาฯ ที่รับผิดชอบในเรื่องดังกล่าว ศึกษารายละเอียด และแนวทางการดำเนินงานควบคุมการใช้สารป้องกันกำจัดศัตรูพืช เพื่อนำมาเสนอในที่ประชุมฯ พิจารณาให้ได้ภายในปี พ.ศ. 2560 นี้ ทั้งหมดนี้ จะเป็นการดำเนินงานเพื่อการการขับเคลื่อนการคุ้มครองและปกป้องสุขภาพ และสิ่งแวดล้อมของคนในประเทศไทย ตามยุทธศาสตร์แห่งชาติ 20 ปี ที่จะพัฒนาประเทศไทยให้ก้าวไปสู่ความมั่นคง มั่งคั่ง และยังยืน ต่อไป
-------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1907
