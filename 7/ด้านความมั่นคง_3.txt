รัฐบาลไทย-ข่าวทำเนียบรัฐบาล-มหาดไทยสั่งการทุกจังหวัด เดินหน้าแผนปฏิบัติการ “ประเทศไทยไร้ขยะ” ตามแนวทาง “ประชารัฐ” ระยะ 1 ปี เร่งลดปริมาณขยะให้ได้ร้อยละ 5 ในปี 2560

วันพุธที่ 8 กุมภาพันธ์ 2560
มหาดไทยสั่งการทุกจังหวัด เดินหน้าแผนปฏิบัติการ “ประเทศไทยไร้ขยะ” ตามแนวทาง “ประชารัฐ” ระยะ 1 ปี เร่งลดปริมาณขยะให้ได้ร้อยละ 5 ในปี 2560
มหาดไทยสั่งการทุกจังหวัด เดินหน้าแผนปฏิบัติการ “ประเทศไทยไร้ขยะ” ตามแนวทาง “ประชารัฐ” ระยะ 1 ปี เร่งลดปริมาณขยะให้ได้ร้อยละ 5 ในปี 2560
วันนี้ (8ก.พ.60) นายกฤษฎา บุญราช ปลัดกระทรวงมหาดไทย เปิดเผยว่า ตามที่กระทรวงมหาดไทย  โดย กรมส่งเสริมการปกครองท้องถิ่นได้แจ้งให้ทุกจังหวัดดำเนินการแก้ไขปัญหาขยะมูลฝอย ภายใต้โครงการ “จังหวัดสะอาด” โดยอาศัยกลไก “ประชารัฐ” สร้างการมีส่วนร่วมของทุกภาคส่วนในการจัดการขยะมูลฝอยตั้งแต่ต้นทาง คือ บ้านเรือนของประชาชนมีเป้าลดปริมาณขยะที่เข้าสู่ระบบกำจัดที่ปลายทางให้ลดลงร้อยละ 5 และกำหนดให้มีการจัดทำระบบฐานข้อมูลขยะมูลฝอยของประเทศ เพื่อให้การบริหารจัดการขยะมูลฝอยเป็นไปอย่างมีประสิทธิภาพ
เพื่อให้การขับเคลื่อนแผนปฏิบัติการ “ประเทศไทยไร้ขยะ” ตามแนวทาง “ประชารัฐ” ระยะ 1 ปี (2559 – 2560) เป็นไปด้วยความเรียบร้อย กระทรวงมหาดไทยจึงได้จัดตั้ง “ศูนย์ปฏิบัติการประเทศไทยไร้ขยะ” และแต่งตั้ง “คณะกรรมการศูนย์ปฏิบัติการประเทศไทยไร้ขยะ” ขึ้น เพื่อเป็นกลไกในการขับเคลื่อนนโยบายของรัฐบาลและแผนปฏิบัติการฯ ประสานและบูรณาการการทำงานร่วมกันทุกส่วนที่เกี่ยวข้องกับการบริหารจัดการขยะมูลฝอยของประเทศ โดยมีปลัดกระทรวงมหาดไทย เป็นประธาน
สำหรับการขับเคลื่อนแผนปฏิบัติการฯ ในระดับพื้นที่ ล่าสุดกระทรวงมหาดไทยได้สั่งการให้ทุกจังหวัด แจ้งไปยังองค์กรภาครัฐ ภาคเอกชน ภาคประชาชน กำนัน ผู้ใหญ่บ้าน และองค์กรปกครองส่วนท้องถิ่นให้เร่งดำเนินการตามกิจกรรมภายใต้แผนปฏิบัติการประเทศไทยไร้ขยะระยะ 1 ปี อย่างต่อเนื่อง เริ่มตั้งแต่การรณรงค์ประชาสัมพันธ์สร้างการรับรู้และสร้างวินัยให้แก่ประชาชน ในการมีส่วนร่วมลดและคัดแยกขยะมูลฝอยที่ต้นทาง ตามหลักการ 3 ช : คือ ใช้น้อยลง ใช้ซ้ำ และนำกลับมาใช้ใหม่ (3Rs : Reduce Reuse Recycle) ตลอดจนการพิจารณานำหมู่บ้าน/ชุมชน ที่ประสบความสำเร็จมาเป็นแนวทางในการขยายผลสู่หมู่บ้าน/ชุมชนอื่นต่อไป และให้ครัวเรือน สถานที่ราชการ สถานศึกษา สถานประกอบการภาคเอกชน และศาสนสถาน ดำเนินการคัดแยกขยะมูลฝอย ตามหลัก 3ช อย่างต่อเนื่อง แต่งตั้งแกนนำหรือผู้นำหมู่บ้าน/ชุมชน ตลอดจนกลุ่มต่างๆ ในหมู่บ้าน/ชุมชน เช่น กลุ่มผู้สูงอายุ กลุ่มสตรี กลุ่มแม่บ้าน กลุ่มเยาวชนในการขับเคลื่อนและติดตามความสะอาดและความเป็นระเบียบเรียบร้อยของหมู่บ้าน/ชุมชนในพื้นที่ กำหนดให้มีกฎกติกาหรือมาตรการทางสังคมเป็นข้อปฏิบัติร่วมกันของหมู่บ้าน/ชุมชน
ในส่วนของการดูแลความสะอาดในพื้นที่สาธารณะได้เน้นในเรื่องของการปรับปรุงถนน ทางเดินที่สาธารณะ หรือสถานที่สาธารณะในเขตหมู่บ้าน/ชุมชน ให้มีความสะอาดเป็นระเบียบเรียบร้อย รวมทั้งการส่งเสริมและสนับสนุนให้ตลาดทั้งของภาครัฐและเอกชนดำเนินการลดและคัดแยกขยะมูลฝอยตามหลัก 3 ช และมีการรักษาความสะอาดตามหลักสุขาภิบาล
ปลัดกระทรวงมหาดไทย กล่าวเพิ่มเติมว่า นอกจากนี้ ทุกจังหวัดจะได้มีการจัดประกวด “หมู่บ้าน/ชุมชนสะอาด” ตำบลละ 3 หมู่บ้าน และ “อำเภอสะอาด” จังหวัดละ 3 อำเภอ ตามหลักเกณฑ์การพิจารณาและตัวชี้วัดที่กระทรวงมหาดไทยได้กำหนดซึ่งจะดำเนินการในช่วงเดือนมิถุนายน – กรกฎาคม 2560 และในอนาคตจะมีการประกวดจังหวัดสะอาดในระดับกลุ่มจังหวัดและระดับประเทศในช่วงสิงหาคม – กันยายน 2560 ในส่วนของการติดตามประเมินผลการปฏิบัติงานจังหวัดจะมีการติดตามและรายงานผลการปฏิบัติงานมายังศูนย์ปฏิบัติการประเทศไทยไร้ขยะเป็นประจำทุกเดือนเพื่อสรุปผลการดำเนินงานเสนอคณะรัฐมนตรีทราบต่อไป.
ครั้งที่ 20/2560

ที่มา : http://www.thaigov.go.th/news/contents/details/1779
