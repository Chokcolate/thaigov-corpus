รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานแถลงข่าวผลการดำเนินงานโครงการเสริมสร้างคุณภาพชีวิตของนักเรียนในโรงเรียนที่ด้อยโอกาส พร้อมมอบโล่ และเกียรติบัตรแก่ตัวแทนหน่วยงานต่าง ๆ

วันพฤหัสบดีที่ 9 กุมภาพันธ์ 2560
รอง นรม. พล.อ.อ.ประจินฯ เป็นประธานแถลงข่าวผลการดำเนินงานโครงการเสริมสร้างคุณภาพชีวิตของนักเรียนในโรงเรียนที่ด้อยโอกาส พร้อมมอบโล่ และเกียรติบัตรแก่ตัวแทนหน่วยงานต่าง ๆ
ภายหลังเลิกการประชุมเวลาประมาณ 11.00 น. รองนายกรัฐมนตรีได้เป็นประธานแถลงข่าวสรุปผลการดำเนินงาน โครงการเสริมสร้างคุณภาพชีวิตของนักเรียนในโรงเรียนที่ด้อยโอกาส
วันนี้ (9 กุมภาพันธ์ 2560) เวลา 9.00 น. ณ ตึกสันติไมตรี (หลังใน) ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการบริหารโครงการเสริมสร้างคุณภาพชีวิตของนักเรียนในโรงเรียนที่ด้อยโอกาส ครั้งที่ 1/2560
ภายหลังเลิกการประชุมเวลาประมาณ 11.00 น. รองนายกรัฐมนตรีได้เป็นประธานแถลงข่าวสรุปผลการดำเนินงาน โครงการเสริมสร้างคุณภาพชีวิตของนักเรียนในโรงเรียนที่ด้อยโอกาสว่า ขอขอบคุณทุกหน่วยงานของภาครัฐ รัฐวิสาหกิจ องค์การมหาชน และบริษัทเอกชนต่าง ๆ ที่ได้ร่วมมือร่วมใจกันทำให้โครงการนี้ประสบผลสำเร็จ ทั้งนี้ โครงการเสริมสร้างคุณภาพชีวิตของนักเรียนในโรงเรียนที่ด้อยโอกาสนั้น มีจุดมุ่งหมายเพื่อต้องการพัฒนาโรงเรียนที่ด้อยโอกาสให้มีโครงสร้างพื้นฐานที่เหมาะสมกับการศึกษา มีหลักโภชนาการที่ดี มีการเสริมสร้างสุขภาพอนามัย และพัฒนาระบบอิเล็กทรอนิกส์เพื่อการศึกษา รวมทั้งมุ่งเน้นให้เกิดสภาพแวดล้อมและบรรยากาศที่ดีต่อการใช้ชีวิตของนักเรียนในโรงเรียน ซึ่งนักเรียนจะได้มีคุณภาพชีวิตอีกทั้งมีสุขภาพกายและใจที่ดีขึ้น ตลอดจนมีจิตสาธารณะในการช่วยเหลือสังคม ในปี 2559 ได้ดำเนินการไปแล้วจำนวน 14 โรงเรียน ใน 11 จังหวัด ได้แก่ จังหวัดชุมพร อ่างทอง น่าน เชียงราย ปราจีนบุรี ตาก สุรินทร์ พะเยา พังงา กาฬสินธุ์ และอำนาจเจริญ
ในตอนท้ายของการแถลงข่าว รองนายกรัฐมนตรีได้กล่าวเชิญชวนหน่วยงานทุกแห่งที่ได้ให้การสนับสนุนในปี 2559 มาเข้าร่วมโครงการฯ ในปี 2560 ต่อไป  โดยครั้งนี้ได้กำหนดพื้นที่ใน 11 จังหวัด ได้แก่ จังหวัดหนองคาย เลย อุดรธานี หนองบัวลำภู บึงกาฬ นครพนม มุกดาหาร สกลนคร พิจิตร อุตรดิตถ์ และพิษณุโลก เพื่อสร้างความร่วมมือเพื่อสืบสานแนวทางประชารัฐ ซึ่งจะเป็นการเสริมสร้างคุณภาพชีวิตของนักเรียนในโรงเรียนที่ด้อยโอกาส เพื่อเด็กและเยาวชนในวันนี้จะเป็นกำลังสำคัญในการพัฒนาประเทศชาติให้เจริญก้าวหน้าในอนาคตสืบต่อไป
จากนั้น รองนายกรัฐมนตรี ได้เป็นประธานมอบโล่และเกียรติบัตรแก่ตัวแทนหน่วยงานต่าง ๆ ทั้งภาครัฐและเอกชน จำนวน 14 หน่วยงาน ที่ให้การสนับสนุนในโครงการเสริมสร้างคุณภาพชีวิตของนักเรียนในโรงเรียนที่ด้อยโอกาสในปี 2559 พร้อมได้ถ่ายภาพเป็นที่ระลึกร่วมกัน
อนึ่ง โรงเรียนที่ได้ดำเนินการเข้าไปช่วยเหลือจำนวน 14 โรงเรียนใน 11 จังหวัดของปี 2559 มี ดังนี้
(1) โรงเรียนบ้านทรายแก้ว จังหวัดชุมพร (2) โรงเรียนวัดแปดแก้ว (สพันธ์พุ่มระชัฏกุล) จังหวัดอ่างทอง (3) โรงเรียนบ้านร่มเกล้า จังหวัดน่าน (4) โรงเรียนราษฎร์รัฐพัฒนา จังหวัดน่าน (5) โรงเรียนบ้านสันเจริญ จังหวัดน่าน (6) โรงเรียนบ้านห้วยขม จังหวัดเชียงราย (7) โรงเรียนบ้านหนองงูเหลือม จังหวัดปราจีนบุรี (8) โรงเรียนยางโองน้ำวิทยาคม จังหวัดตาก (9) โรงเรียนบ้านสำโรง จังหวัดสุรินทร์            (10) โรงเรียนชุมชนบ้านแม่ตาวกลาง มิตรภาพที่ 26 จังหวัดตาก (11) โรงเรียนบ้านโจ้โก้ จังหวัดพะเยา (12) โรงเรียนเกาะหมากน้อย จังหวัดพังงา (13) โรงเรียนหนองแวงประชาสรรพ์ จังหวัดกาฬสินธุ์ และ        (14) โรงเรียนบ้านโพนทอง จังหวัดอำนาจเจริญ
*************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1803
