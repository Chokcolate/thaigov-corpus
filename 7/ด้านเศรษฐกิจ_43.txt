รัฐบาลไทย-ข่าวทำเนียบรัฐบาล-ธพว. จัดทัพลุย “Money Expo Pattaya” สินเชื่อแฟคตอริ่ง 3.99% SMART SMEs 5% เพื่อกระตุ้นเศรษฐกิจ

วันอังคารที่ 21 กุมภาพันธ์ 2560
ธพว. จัดทัพลุย “Money Expo Pattaya” สินเชื่อแฟคตอริ่ง 3.99% SMART SMEs 5% เพื่อกระตุ้นเศรษฐกิจ
ธพว. หนุนกระตุ้นเศรษฐกิจ ภาคตะวันออกฟื้นตัว ในงานมหกรรมการเงินพัทยา ครั้งที่ 7 จัดแคมเปญสินเชื่อแฟคตอริ่ง ดอกเบี้ย 3.99 ต่อปี พร้อมปั้น SMART SMEs บัญชีเดียว เพิ่มแรงจูงใจปล่อยกู้ 5% ต่อปี ไม่เกิน 15 ล้านบาท เพื่อเพิ่มศักยภาพธุรกิจท่องเที่ยวพัทยา
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย SME Development Bank เปิดเผยว่า งานมหกรรมการเงินพัทยา ครั้งที่ 7 หรือ Money Expo Pattaya 2017 ระหว่างวันที่ 17 - 19 กุมภาพันธ์ 2560 ณ ศูนย์ประชุมพีช รอยัล คลิฟ โฮเต๊ล กรุ๊ป นี้ นับเป็นงานใหญ่งานแรกของปีนี้ ซึ่งแต่ละสถานบันการเงินเตรียมโปรโมชั่นแรงจูงใจให้บริการอย่างเต็มที่ โดยในส่วนของธนาคารในปีนี้ เน้นการกระตุ้นเศรษกิจตามนโยบายรัฐบาล ธนาคารจึงนำสินเชื่อแฟคตอริ่ง อัตราดอกเบี้ย 3.99% ต่อปี เบิกจ่ายรวดเร็วทันใจให้บริการแก่ผู้ประกอบการธุรกิจ เพื่อเป็นการกระตุ้นการหมุนเวียนของเม็ดเงินในภาคตะวันออกโดยเฉพาะเมืองพัทยา และจังหวัดใกล้เคียง ซึ่งมีธุรกิจและการหมุนเวียนของเม็ดเงินจำนวนมาก ทั้งนี้สินเชื่อแฟคตอริ่งจะช่วยเหลือผู้ประกอบการให้สามารถต่อยอดธุรกิจและช่วยให้ผู้ประกอบการมีสภาพคล่องมากยิ่งขึ้น สำหรับกรณีที่เป็นคู่ค้าเอกชน ธนาคารพร้อมเปิดให้บริการสินเชื่อแฟคตอริ่งเช่นเดียวกัน
“เมืองพัทยา และจังหวัดใกล้เคียง อาทิ ชลบุรี ระยอง จันทบุรี ฉะเชิงเทรา  นับเป็นพื้นที่ที่มีศักยภาพมาก มีการลงทุน  การก่อสร้าง  มีธุรกิจท่องเที่ยวและเกี่ยวเนื่องจำนวนมาก สินเชื่อแฟคตอริ่งธนาคาร ซึ่งมีอัตราดอกเบี้ยที่ถูกจะช่วยทำให้ธุรกิจไม่สะดุด สามารถดำเนินกิจการได้อย่างต่อเนื่อง”
นายมงคล กล่าวอีกว่า นอกจากสินเชื่อแฟคตอริ่งแล้ว ธนาคารยังได้นำสินเชื่อ SMART SMEs บัญชีเดียวสามารถกู้ได้สูงสุด 15 ล้านบาท อัตราดอกเบี้ย 5% ต่อปี ซึ่งเป็นแรงจูงใจและส่งเสริมให้บุคคลธรรมดาที่ประกอบการธุรกิจ เปลี่ยนมาเป็นการประกอบการธุรกิจในรูปแบบของนิติบุคคลตามนโยบายรัฐบาล การปรับเปลี่ยนการประกอบธุรกิจเป็นนิติบุคคล หรือ รูปแบบบริษัท จะทำให้ธุรกิจเป็นระบบมากขึ้น การจัดทำบัญชีเดียวจะได้รับการสนับสนุนการช่วยเหลือจากหน่วยงานภาครัฐ ในส่วนของธนาคารเมื่อผู้ประกอบการเป็นนิติบุคลแล้ว ธนาคารพร้อมให้การสนับสนุนสินเชื่อเพื่อต่อยอดธุรกิจเป็นการส่งเสริมให้ผู้ประกอบการเติบโตอย่างเข้มแข็ง โดยเป้าหมายสินเชื่อ SMART SMEs บัญชีเดียวขณะนี้ มี 4 กลุ่ม ได้แก่ธุรกิจท่องเที่ยว ธุรกิจร้านขายยา ธุรกิจแว่นตา และธุรกิจร้านทอง โดยเฉพาะกลุ่มผู้ประกอบการธุรกิจท่องเที่ยว เมืองพัทยาถือว่า เป็นกลุ่มธุรกิจหลัก คาดว่าจะให้ความสนใจจำนวนมาก
ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1945
