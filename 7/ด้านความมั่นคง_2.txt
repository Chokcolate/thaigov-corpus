รัฐบาลไทย-ข่าวทำเนียบรัฐบาล-ทส. เปิดเวทีเชิงรุกขับเคลื่อนกลไกประชารัฐ พัฒนาเมืองน่าอยู่สู่เมืองสิ่งแวดล้อมยั่งยืน

วันพุธที่ 8 กุมภาพันธ์ 2560
ทส. เปิดเวทีเชิงรุกขับเคลื่อนกลไกประชารัฐ พัฒนาเมืองน่าอยู่สู่เมืองสิ่งแวดล้อมยั่งยืน
กระทรวงทรัพยากรธรรมชาติและสิ่งแวดล้อม โดยกรมส่งเสริมคุณภาพสิ่งแวดล้อม เปิดการสัมมนาระดับสูงเอเชียตะวันออก เรื่อง เมืองที่ยั่งยืน ครั้งที่ 8 เพื่อดำเนินการตามนโยบายรัฐบาลให้บรรลุเป้าหมายการพัฒนาที่ยั่งยืน (Sustainable Goals - SDGs)
วันที่ 8 กุมภาพันธ์ 2560 กระทรวงทรัพยากรธรรมชาติและสิ่งแวดล้อม โดยกรมส่งเสริมคุณภาพสิ่งแวดล้อม เปิดการสัมมนาระดับสูงเอเชียตะวันออก เรื่อง เมืองที่ยั่งยืน ครั้งที่ 8 เพื่อดำเนินการตามนโยบายรัฐบาลให้บรรลุเป้าหมายการพัฒนาที่ยั่งยืน (Sustainable Goals - SDGs) ด้วยการดำเนินโครงการเมืองต้นแบบสิ่งแวดล้อมที่ยั่งยืนในภูมิภาคอาเซียน ร่วมกับ ASEAN Secretariat, Institute Global Environmental Strategies (IGES) และ Japan-ASEAN Integrated Found (JAIF) และได้รับมอบหมายให้เป็นหน่วยงานหลักในนามรัฐบาลไทยดำเนินการจัดสัมมนาระดับสูงเอเชียตะวันออก เรื่อง เมืองที่ยั่งยืน ครั้งที่ 8 (The 8th East Asia Summit High Level Seminar on Sustainable Cities) ระหว่างวันที่ 8 - 10 กุมภาพันธ์ 2560 โดยมี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดงาน ณ โรงแรมเลอ เมอริเดียน เชียงราย รีสอร์ท จังหวัดเชียงราย
ตามที่รัฐบาลได้ให้ความสำคัญการพัฒนาเมืองที่มุ่งสู่การเป็นมิตรกับสิ่งแวดล้อม โดยกำหนดทิศทางการพัฒนาให้สอดคล้องและบรรลุเป้าหมายการพัฒนาในระดับสากล บรรจุไว้ในแผนยุทธศาสตร์ชาติ 20 ปี โดยเฉพาะแผนพัฒนาเศรษฐกิจและสังคมแห่งชาติฉบับที่ 12 ได้กำหนดเป้าหมายให้มีเมืองศูนย์กลางของจังหวัด (1 จังหวัด 1 เมืองน่าอยู่) ให้เป็นเมืองน่าอยู่สำหรับคนทุกกลุ่มในสังคม และในส่วนของกระทรวงทรัพยากรธรรมชาติและสิ่งแวดล้อม ได้ผลักดันให้เกิดการขับเคลื่อนโครงการเมืองสิ่งแวดล้อมยั่งยืน (Green City) สู่การปฏิบัติที่เป็นรูปธรรมในระดับพื้นที่ และเป็นผลสืบเนื่องจากมติที่ประชุมคณะรัฐมนตรีสิ่งแวดล้อมอาเซียน ในปี 2551 เห็นชอบร่วมกันขับเคลื่อนประเด็นเรื่องสิ่งแวดล้อมเมืองยั่งยืนภายใต้ความร่วมมือด้านสิ่งแวดล้อมในภูมิภาคเอเชียตะวันออก และมีการดำเนินกิจกรรมอย่างต่อเนื่อง อาทิ การจัดตั้งศูนย์ข้อมูลข่าวสารด้านสิ่งแวดล้อม การสร้างเสริมศักยภาพด้านสิ่งแวดล้อมเมืองยั่งยืน การจัดรางวัลสิ่งแวดล้อมเมืองอย่างยั่งยืน โดยการสัมมนาครั้งนี้มีสาระสำคัญ ประกอบด้วย
- การนำเป้าหมายการพัฒนาที่ยั่งยืนไปสู่การปฏิบัติจริงในระดับประเทศและองค์กรปกครองส่วนท้องถิ่นอย่างเป็นรูปธรรม ภายใต้กระบวนการมีส่วนร่วมของประชาชนและภาคีทุกภาคส่วน โดยมุ่งสร้างกระบวนการแลกเปลี่ยนประสบการณ์ที่เกิดจากการปฏิบัติงานจริงในระดับองค์กรปกครองส่วนท้องถิ่น เพื่อผลักดันให้เกิดการขับเคลื่อนงานด้านการพัฒนาเมืองในทิศทางที่สอดคล้องกันภายใต้เป้าหมายการพัฒนาที่ยั่งยืน
- เผยแพร่แบบอย่างการดำเนินงานสร้างแรงจูงใจให้กับองค์กรปกครองส่วนท้องถิ่นนั้นๆ
- สร้างเครือข่ายความร่วมมือระหว่างองค์กรปกครองส่วนท้องถิ่นและภาคีร่วมมือต่างๆ
- จัดเวทีแลกเปลี่ยนเรียนรู้ระดมผู้เชี่ยวชาญด้านการพัฒนาเมืองและผู้แทนหน่วยงานด้านสิ่งแวดล้อมทั่วภูมิภาคอาเซียน+8 ร่วมแลกเปลี่ยนประสบการณ์ ผลักดันความร่วมมือด้านสิ่งแวดล้อมและการพัฒนาที่ยั่งยืน ตอบสนองวิสัยทัศน์ "อาเซียน 2030” อย่างเป็นรูปธรรมเพื่อการพัฒนาเมืองที่ยั่งยืน และเป็นการเสริมสร้างความแข็งแกร่งของประเทศสมาชิกภูมิภาคอาเซียน ให้แก่ผู้เข้าร่วมการสัมมนาซึ่งเป็นผู้แทนหน่วยงานภาครัฐจากกระทรวงสิ่งแวดล้อมในภูมิภาคอาเซียน ผู้แทนจากประเทศสมาชิกอาเซียน+8 ผู้แทนจากชุมชนและองค์กรปกครองส่วนท้องถิ่น ผู้แทนจากองค์กรความร่วมมือระหว่างประเทศ ผู้แทนจากองค์กรพัฒนาเอกชนที่เกี่ยวข้องกับการพัฒนาเมือง และสถาบันการศึกษา จำนวน 200 คน
- จัดการศึกษาดูงานนอกสถานที่ ประกอบด้วย ทัศนศึกษาพื้นที่เทศบาลนครเชียงราย, การศึกษาดูงานแหล่งเรียนรู้วัฒนธรรม อาคารเทิดพระเกียรติเทศบาลนครเชียงราย-วัดร่องขุ่น, การศึกษาดูงานแหล่งเรียนรู้ระบบนิเวศพื้นที่ชุ่มน้ำ การอนุรักษ์ความหลากหลายทางชีวภาพ และแหล่งเรียนรู้ความมั่นคงทางอาหารรองรับการเปลี่ยนแปลงสภาพภูมิอากาศและภัยพิบัติ (รูปแบบชุมชนจำลอง) และการศึกษาดูงานชุมชนปลอดขยะ หมู่ 11 บ้านศรีนคร เทศบาลตำบลโรงช้าง อ.ป่าแดด จ.เชียงราย

ที่มา : http://www.thaigov.go.th/news/contents/details/1772
