รัฐบาลไทย-ข่าวทำเนียบรัฐบาล-รองปลัดกระทรวงมหาดไทย พร้อมด้วย ข้าราชการในสังกัด และพุทธศาสนิกชนร่วมพิธีเดินเทียนในวันมาฆบูชา ณ วัดราชบพิธฯ สืบสานประเพณีโบราณการจุดเทียนรุ่งพระราชทานและฟังเทศน์ตลอดคืนยังรุ่ง

วันอาทิตย์ที่ 12 กุมภาพันธ์ 2560
รองปลัดกระทรวงมหาดไทย พร้อมด้วย ข้าราชการในสังกัด และพุทธศาสนิกชนร่วมพิธีเดินเทียนในวันมาฆบูชา ณ วัดราชบพิธฯ สืบสานประเพณีโบราณการจุดเทียนรุ่งพระราชทานและฟังเทศน์ตลอดคืนยังรุ่ง
รองปลัดกระทรวงมหาดไทย พร้อมด้วย ข้าราชการในสังกัด และพุทธศาสนิกชนร่วมพิธีเดินเทียนในวันมาฆบูชา ณ วัดราชบพิธฯ สืบสานประเพณีโบราณการจุดเทียนรุ่งพระราชทานและฟังเทศน์ตลอดคืนยังรุ่ง
เมื่อวันที่ 11 ก.พ. 60 เวลา 18:30 น. นายสุทธิพงษ์ จุลเจริญ รองปลัดกระทรวงมหาดไทย พร้อมด้วยคณะผู้บริหาร ข้าราชการ เจ้าหน้าที่กระทรวงมหาดไทย เข้าร่วมพิธีเดินเทียนและฟังพระธรรมเทศนาตลอดคืนยังรุ่งเนื่องในวันมาฆบูชา ประจำปี 2560 โดยมี สมเด็จพระมหามุนีวงศ์ เจ้าอาวาสวัดราชบพิตรสถิตมหาสีมาราม เป็นประธานฝ่ายสงฆ์ และมีพุทธศาสนิกชนเข้าร่วมบำเพ็ญกุศล ฟังเทศน์ฟังธรรมอย่างพร้อมเพรียง
นายสุทธิพงษ์ จุลเจริญ รองปลัดกระทรวงมหาดไทย กล่าวว่า  การจัดกิจกรรมบำเพ็ญกุศลในวันมาฆบูชา กระทรวงมหาดไทยได้ปฎิบัติต่อเนื่องกันมาทุกปี และในปีนี้กระทรวงมหาดไทย ได้รับโอกาสดีที่ได้ร่วมกับทางคณะสงฆ์วัดราชบพิธสถิตมหาสีมาราม จัดงานบำเพ็ญกุศลวันมาฆบูชา โดยจัดกิจกรรม "พิธีเดินเทียน และฟังพระธรรมเทศนาตลอดคืนยังรุ่ง"  โดยมี พระพรหมมุนี แสดงพระธรรมเทศนาในกัณฑ์ที่ 1 ซึ่งมีพุทธศาสนิกชน เข้าร่วมฟังพระธรรมเทศนาอย่างเนื่องแน่น
ทั้งนี้ ด้วยวัดราชบพิธสถิตมหาสีมาราม  เป็นพระอารามหลวงสำคัญ เป็นวัดประจำรัชกาลที่ 5 และรัชกาลที่ 7 อีกทั้งยังเป็นวัดที่ยังรักษาประเพณีการเทศนาควบคู่กับการจุดเทียนรุ่งพระราชทานตลอดทั้งคืน เพื่อให้บังเกิดเป็นผลานิสงส์แด่สมเด็จพระเจ้าอยู่หัว ที่ทรงพระราชทานเทียนรุ่งให้วัดจุดเพื่อเป็นพุทธบูชาเนื่องในวันมาฆบูชา และยังเปิดโอกาสให้พุทธศาสนิกชนที่มีเวลาว่างไม่ตรงกัน สามารถมาเดินเทียนรอบพระอุโบสถได้ตลอดเวลาตั้งแต่ 18.30 น.ของวันนี้ จนถึงเช้าของวันที่ 12 ก.พ. ซึ่งกระทรวงมหาดไทย และคณะกรรมการจัดงานได้มีการอำนวยความสะดวก ดูแลความปลอดภัย และจัดเทียนสำหรับเดินเทียนไว้ให้พี่น้องพุทธศาสนิกชนที่มาเข้าร่วมกิจกรรมอย่างพอเพียง
รองปลัดกระทรวงมหาดไทย กล่าวเพิ่มเติมว่า สำหรับกิจกรรมในวันที่ 12 ก.พ.นี้ กระทรวงมหาดไทย และคณะกรรมการจัดงานวันมาฆบูชา ได้ร่วมกับคณะสงฆ์ของวัดราชบพิธสถิตมหาสีมาราม โดยมีการเตรียมความพร้อมทั้งในด้านสถานที่ และด้านการเตรียมงาน เพื่อรองรับคณะสงฆ์ และพุทธศาสนิกชน ที่ประสงค์จะมาร่วมแสดงมุทิตาจิตแด่สมเด็จพระมหามุนีวงศ์ เจ้าอาวาสวัดราชบพิธสถิตมหาสีมาราม ที่ได้รับโปรดเกล้าฯ สถาปนาเป็นสมเด็จพระสังฆราช สกลมหาสังฆปริณายก องค์ที่ 20 ด้วย ทั้งนี้ ขอประชาสัมพันธ์ให้พุทธศาสนนิกชนทั้งหลายที่จะมาร่วมงาน สามารถนำรถยนต์ไปจอดที่ลานคนเมือง ศาลาว่ากรุงเทพมหานครได้ในระหว่างเวลา 06.00-19.00 น.ของวันที่ 12 ก.พ.นี้.
ครั้งที่ 24/2560

ที่มา : http://www.thaigov.go.th/news/contents/details/1827
