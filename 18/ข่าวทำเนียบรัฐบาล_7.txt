รัฐบาลไทย-ข่าวทำเนียบรัฐบาล-กระทรวงดิจิทัลฯ จัดนิทรรศการแสดงผลการดำเนินงาน “การขับเคลื่อนการใช้ประโยชน์ข้อมูลขนาดใหญ่ (Big Data)” ณ ทำเนียบรัฐบาล

วันอังคารที่ 15 พฤษภาคม 2561
กระทรวงดิจิทัลฯ จัดนิทรรศการแสดงผลการดำเนินงาน “การขับเคลื่อนการใช้ประโยชน์ข้อมูลขนาดใหญ่ (Big Data)” ณ ทำเนียบรัฐบาล
รัฐบาล หนุนกระทรวงดิจิทัลฯ จัดนิทรรศการแสดงผลการดำเนินงาน “การขับเคลื่อนการใช้ประโยชน์ข้อมูลขนาดใหญ่ (Big Data)” เพื่อเป็นแนวทางแก่ทุกหน่วยงาน ทั้งภาครัฐและเอกชนในการใช้ข้อมูลอย่างเป็นเอกภาพ
วันนี้ (15 พฤษภาคม 2561) เวลา 08.30 น. ก่อนการประชุมคณะรัฐมนตรี ณ บริเวณโถงกลางตึกบัญชาการ 1 ทำเนียบรัฐบาล นายพิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม นำคณะเข้าพบ พลเอก ประยุทธ์ จันทร์โอชา นายกรัฐมนตรีและคณะรัฐมนตรีในโอกาสชมบูธการแสดงนิทรรศการผลการดำเนินงาน “การขับเคลื่อนการใช้ประโยชน์ข้อมูลขนาดใหญ่ (Big Data)”
ทั้งนี้ เป็นไปตามข้อสั่งการของนายกรัฐมนตรี เมื่อวันที่ 23 มกราคม 2561 มอบหมายให้กระทรวงดิจิทัลเพื่อเศรษฐกิจและสังคม เป็นเจ้าภาพในการรวบรวมข้อมูลจากส่วนราชการและหน่วยงานต่างๆ เกี่ยวกับแนวทางการใช้ประโยชน์จากข้อมูลขนาดใหญ่ (Big Data) ของทุกหน่วยงาน เพื่อจัดทำเป็นภาพรวม และแผนการขับเคลื่อนการใช้ประโยชน์เสนอคณะกรรมการบูรณาการฐานข้อมูลภาครัฐ โดยในบูธมีการนำเสนอผลงานจากการขับเคลื่อนการใช้ประโยชน์ข้อมูลขนาดใหญ่ (Big Data) ของภาครัฐจำนวน 4 เรื่อง ดังนี้
1) Big data analytics การพัฒนาโมเดลเพื่อคาดการณ์ความสามารถของบิดามารดาในการเลี้ยงดูบุตรวัย0-3 ปี ซึ่งเป็นการบูรณาการข้อมูลภาครัฐจาก5กระทรวง (กระทรวงสาธารณสุข กระทรวงการพัฒนาสังคมและความมั่นคงของมนุษย์ กระทรวงศึกษาธิการ กระทรวงการคลัง และกระทรวงดิจิทัลเพื่อเศรษฐกิจและสังคม) โดยใช้เทคโนโลยีปัญญาประดิษฐ์ (Artificial Intelligence: AI) สร้างสูตรสำหรับคัดกรองพ่อและแม่ที่มีโอกาสเสี่ยงที่จะไม่สามารถเลี้ยงดูบุตรให้มีคุณภาพที่ดีได้ โดยผลที่ได้จากการวิเคราะห์สามารถทำนายปัญหาการเลี้ยงดูของพ่อและแม่รายใหม่ได้ตั้งแต่วันคลอด เพื่อให้หน่วยงานภาครัฐที่เกี่ยวข้องสามารถวางแผนเตรียมความพร้อมให้ความช่วยเหลือกับพ่อและแม่ ให้สามารถเลี้ยงดูเด็กอย่างมีคุณภาพ พร้อมสำหรับก้าวเข้าสู่เยาวชนที่ดีในอนาคตได้
2) การลดปัญหาการตัดไฟฟ้าจากการชำระเงินล่าช้า เป็นการใช้ AI จัดกลุ่มประชากรกว่า 3.3 ล้านครัวเรือน ตามพฤติกรรมการจ่ายค่าไฟและการใช้ไฟของผู้ใช้ไฟจากการไฟฟ้านครหลวง เพื่อหารูปแบบที่เหมาะสมในการให้คำแนะนำช่องทางการจ่ายค่าไฟฟ้าก่อนที่จะโดนตัดไฟ ซึ่งผลที่ได้สามารถทำให้การไฟฟ้านครหลวงประหยัดค่าใช้จ่ายในการต่อมิเตอร์ไฟหลังจากผู้ใช้ไฟถูกตัดได้
3) การใช้ข้อมูล Social media เพื่อส่งเสริมการท่องเที่ยว เป็นการใช้ AI ศึกษาความเห็นของของนักท่องเที่ยวจาก Trip advisor เพื่อสกัดข้อความสำคัญจากความคิดเห็น และสร้างการแสดงผล (Visualization) เพื่อใช้ในการวางแผนจัดการการท่องเที่ยว การบริหารจัดการสถานที่ท่องเที่ยวได้อย่างเหมาะสม ทั้งสถานที่ท่องเที่ยวใหม่ที่กำลังได้รับความนิยม หรือสถานที่ท่องเที่ยวเดิมที่มีปริมาณนักท่องเที่ยวหนาแน่น
4) การทำนายลักษณะภูมิอากาศกับการเตรียมความพร้อมของท่าอากาศยาน เป็นการนำข้อมูลอุตุนิยมวิทยาที่มีอยู่มาทำการวิเคราะห์ด้วย AI เพื่อจัดกลุ่มลักษณะภูมิอากาศ และวิเคราะห์ข้อมูลอนุกรมเวลา (Time series)ศึกษาการเปลี่ยนแปลงของลักษณะภูมิอากาศในปัจจุบัน โดยผลที่ได้สามารถช่วยให้ท่าอากาศยานมีข้อมูลลักษณะภูมิอากาศที่เป็นปัจจุบัน ทำให้เพิ่มศักยภาพในการบริหารจัดการการขึ้นและลงของเครื่องบินได้ดียิ่งขึ้น
โอกาสนี้ นายกรัฐมนตรีและคณะรัฐมนตรี ได้เยี่ยมชมบูธการจัดแสดงเทคโนโลยี Sandbox ของของบริษัท กสท โทรคมนาคมจำกัด (มหาชน) สำหรับใช้จัดทำ Big data analytics ซึ่งเทคโนโลยีดังกล่าวแสดงให้เห็นถึงความปลอดภัยของการแลกเปลี่ยนข้อมูลภาครัฐ และสามารถลดค่าใช้จ่ายในการลงทุนระบบประมวลผลขนาดใหญ่ของหน่วยงาน โดยไม่จำเป็นต้องให้ทุกกระทรวงต้องลงทุนโครงสร้างพื้นฐานเอง
ทั้งนี้ ในการวิเคราะห์ข้อมูล Big data analytics ได้รับความร่วมมือจากคณะอาจารย์ที่มีความเชี่ยวชาญจากหลายสถาบันการศึกษา เช่น รศ.ดร.ธีรณี อจลากุล ผู้อำนวยการศูนย์ Big data Experience Center มหาวิทยาลัยเทคโนโลยีพระจอมเกล้าธนบุรี ผศ.ดร.ณัฐวุฒิ หนูไพโรจน์ จากจุฬาลงกรณ์มหาวิทยาลัย ผศ.ดร.สันติธรรม พรหมอ่อน และ ดร.พร พันธุ์จงหาญ จากมหาวิทยาลัยเทคโนโลยีพระจอมเกล้าธนบุรี เป็นต้น
หลังจากนั้น นายกรัฐมนตรีได้กล่าวว่า รัฐบาลให้ความสำคัญในการนำ Big data มาใช้พัฒนาการบริหารราชการ โดยการนำมาบูรณาการของกระทรวงต่าง ๆ เพื่อกระจายลงไปสู่ท้องถิ่นอย่างเป็นรูปธรรม ให้ประชาชนใกล้ชิดรัฐบาลสามารถเข้าถึงข้อมูลต่าง ๆ ของหน่วยงานภาครัฐได้สะดวกรวดเร็วและเป็นประโยชน์ต่อการพัฒนาคุณภาพชีวิต พร้อมตอบสนองความต้องการของประชาชนได้อย่างมีประสิทธิภาพ
.........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12231
