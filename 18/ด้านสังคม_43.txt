รัฐบาลไทย-ข่าวทำเนียบรัฐบาล-สธ.พบกระทรวงการคลัง หารือระเบียบการจ้างพนักงานหรือลูกจ้าง จากเงินนอกงบประมาณ

วันพุธที่ 30 พฤษภาคม 2561
สธ.พบกระทรวงการคลัง หารือระเบียบการจ้างพนักงานหรือลูกจ้าง จากเงินนอกงบประมาณ
รัฐมนตรีว่าการกระทรวงสาธารณสุข นัดหารือร่วมกับรัฐมนตรีว่าการกระทรวงการคลัง เรื่องระเบียบกระทรวงการคลังว่าด้วยการจ้างพนักงานหรือลูกจ้าง โดยใช้จ่ายจากเงินนอกงบประมาณ พ.ศ. 2561 วันพรุ่งนี้
สธ.  พบกระทรวงการคลัง หารือระเบียบการจ้างพนักงานหรือลูกจ้าง จากเงินนอกงบประมาณ
รัฐมนตรีว่าการกระทรวงสาธารณสุข นัดหารือร่วมกับรัฐมนตรีว่าการกระทรวงการคลัง เรื่องระเบียบกระทรวงการคลังว่าด้วยการจ้างพนักงานหรือลูกจ้าง โดยใช้จ่ายจากเงินนอกงบประมาณ พ.ศ. 2561 วันพรุ่งนี้
วันนี้ (30 พฤษภาคม 2561) ที่กระทรวงสาธารณสุข จ.นนทบุรี ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุขให้สัมภาษณ์ ว่า ในวันพรุ่งนี้ (31พฤษภาคม 2561) เวลา 09.30 น. จะเดินทางไปพบท่านรัฐมนตรีว่าการกระทรวงการคลังและท่านปลัดกระทรวงการคลังที่กระทรวงการคลัง โดยมีปลัดกระทรวงสาธารณสุข และผู้แทนกระทรวงสาธารณสุขในทุกระดับ  ทั้งผู้แทนจากสาธารณสุขจังหวัด สาธารณสุขอำเภอ โรงพยาบาลศูนย์/โรงพยาบาลทั่วไป/โรงพยาบาลชุมชนและแพทย์ชนบทเดินทางไปด้วย เพื่อหารือเรื่องระเบียบกระทรวงการคลังเกี่ยวกับการใช้เงินบำรุงการจ้างบุคลากร
“เรื่องที่จะคุยกันทั้งหมดในวันพรุ่งนี้ไม่ได้ทำเพื่อกระทรวงการคลังหรือกระทรวงสาธารณสุข  ทั้งหมดทำเพื่อประโยชน์ของประชาชนโดยแท้  ให้ได้รับการบริการการดูแลที่ดีต่อไปข้างหน้า ซึ่งท่านนายกรัฐมนตรีใช้คำว่าถ้าระเบียบไม่ชัดเจนก็สามารถที่จะปรับแก้ได้ และท่านรัฐมนตรีว่าการกระทรวงการคลังเห็นชอบตามนั้น”ศ.คลินิก เกียรติคุณ นพ.ปิยะสกล กล่าว
ด้านนายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ ว่า ในวันนี้ได้เชิญผู้ตรวจราชการกระทรวงสาธารณสุข นายแพทย์สาธารณสุขจังหวัด ผู้อำนวยการโรงพยาบาลศูนย์/โรงพยาบาลทั่วไป /โรงพยาบาลชุมชน  ชมรมต่าง ๆ และผู้ที่เกี่ยวข้อง เพื่อทำความเข้าใจเรื่องระเบียบต่าง ๆ ทั้งระเบียบกระทรวงการคลัง ระเบียบเงินบำรุงที่กระทรวงสาธารณสุขถือปฏิบัติมา โดยเฉพาะหนังสือที่กระทรวงการคลังฉบับใหม่ที่ทำให้ผู้บริหารบางส่วนมีความไม่สบายใจ จึงได้ประชุมซักซ้อมความเข้าใจหลายเรื่อง ไม่ว่าจะเป็นเรื่องการจ้างงาน การจ้างลูกจ้างต่อเนื่อง ซึ่งกระทรวงสาธารณสุขได้ตกลงกับกระทรวงการคลังไปแล้ว และได้ทำความเข้าใจไปส่วนหนึ่งแล้วนั้น แต่ยังมีบางส่วนที่ยังไม่เข้าใจ ในวันนี้ได้รับข้อเสนอที่เป็นประโยชน์และที่มีประเด็นสงสัยในถ้อยคำบางส่วนของระเบียบดังกล่าว  ซึ่งจะได้นำไปหารือในที่ประชุมร่วมระหว่าง 2 กระทรวงต่อไปในวันพรุ่งนี้
*******************  30 พฤษภาคม 2561

ที่มา : http://www.thaigov.go.th/news/contents/details/12653
