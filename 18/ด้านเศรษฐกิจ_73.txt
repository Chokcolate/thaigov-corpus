รัฐบาลไทย-ข่าวทำเนียบรัฐบาล-ก.วิทย์ฯ ร่วมกับ สวทน. จับมือ ผู้บริหารจาก 13 บริษัท ลงนามความร่วมมือ ขับเคลื่อนอุตสาหกรรมไทย สู่ Thailand 4.0 อย่างมั่งคั่ง และยั่งยืน

วันพุธที่ 23 พฤษภาคม 2561
ก.วิทย์ฯ ร่วมกับ สวทน. จับมือ ผู้บริหารจาก 13 บริษัท ลงนามความร่วมมือ ขับเคลื่อนอุตสาหกรรมไทย สู่ Thailand 4.0 อย่างมั่งคั่ง และยั่งยืน
พิธีลงนามความร่วมมือ “การสนับสนุนด้านกำลังคนเพื่อการขับเคลื่อนอุตสาหกรรมไทยสู่ผู้ประกอบการฐานนวัตกรรม (Innovation Driven Enterprise : Human Capital Strategy)” เพื่อพัฒนาบุคลากรและเตรียมกำลังคนที่มีทักษะเทคโนโลยีชั้นสูง
วันที่ 18 พฤษภาคม 2561 กระทรวงวิทยาศาสตร์และเทคโนโลยี โดย สำนักงานพัฒนาวิทยาศาสตร์และเทคโนโลยีแห่งชาติ (สวทช.) ร่วมกับสำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ (สวทน.) ลงนามความร่วมมือ “การสนับสนุนด้านกำลังคนเพื่อการขับเคลื่อนอุตสาหกรรมไทยสู่ผู้ประกอบการฐานนวัตกรรม (Innovation Driven Enterprise : Human Capital Strategy)” กับภาคเอกชนรายใหญ่ 13 บริษัท และสถาบันอุดมศึกษา ณ ศูนย์การประชุมแห่งชาติสิริกิติ์
พิธีลงนามความร่วมมือ “การสนับสนุนด้านกำลังคนเพื่อการขับเคลื่อนอุตสาหกรรมไทยสู่ผู้ประกอบการฐานนวัตกรรม (Innovation Driven Enterprise : Human Capital Strategy)” จัดขึ้นเพื่อพัฒนาบุคลากรและเตรียมกำลังคนที่มีทักษะเทคโนโลยีชั้นสูง ไปสู่ผู้ประกอบการฐานนวัตกรรม สร้างความยั่งยืนให้กับอุตสาหกรรมไทย โดยมี ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี เป็นประธาน พร้อมด้วย คุณสัมพันธ์ ศิลปนาฏ ที่ปรึกษา รัฐมนตรีว่าการกระทรวงวิทยาศาสตร์และเทคโนโลยี ดร.ณรงค์ ศิริเลิศวรกุล ผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ (สวทช.) พร้อมด้วย ดร.กิติพงค์ พร้อมวงค์ เลขาธิการสำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ (สวทน.) และผู้บริหารจาก 13 บริษัท เข้าร่วมงาน
ดร.สุวิทย์ฯ กล่าวว่า กระทรวงวิทยาศาสตร์และเทคโนโลยีได้ดำเนินนโยบายการขับเคลื่อนประเทศด้วยวิทยาศาสตร์ เทคโนโลยี และนวัตกรรม (วทน.) ผ่านกลไกหลัก “วิทย์สร้างคน วิทย์ช่วยคน และวิทย์เสริมแกร่ง” ที่จะนำประเทศไปสู่ Thailand 4.0 เพื่อสร้างเศรษฐกิจให้มั่งคั่ง สร้างสังคมให้มั่งคง และสร้างประเทศไปสู่ความยั่งยืน โดยไม่ทอดทิ้งใครไว้ข้างหลัง
“การสร้างกำลังคนด้วย วทน. ที่มีคุณภาพเป็นเรื่องสำคัญมาก ควรเริ่มตั้งแต่สอนให้เด็กและคนไทยทุกคนรู้จักและคิดให้เป็นวิทยาศาสตร์ (Scientific Mindset) ควบคู่กับเสริมสร้างความรู้และทักษะเชิงวิทยาศาสตร์ (Scientific Skillset) เป็นการสร้างวัฒนธรรมวิทยาศาสตร์ (Scientific Culture) ให้เกิดกับคนทุกกลุ่ม ตั้งแต่เด็กเล็ก นักเรียน นักศึกษา คนทำงาน คนใกล้เกษียณ ตลอดจนผู้อาวุโสในสังคม เพื่อเป็นการเสริมสร้างหลักคิดและศักยภาพให้เกิดขึ้นกับคนไทยทุกคน”
ดร.ณรงค์ฯ กล่าวว่า สวทช. ดำเนินงานตามนโยบายของกระทรวงวิทยาศาสตร์ฯ และรัฐบาลในการสร้างกลไกขับเคลื่อนและยกระดับเศรษฐกิจอย่างก้าวกระโดด สิ่งที่จะเป็นแรงหนุนคือ อุตสาหกรรมที่ต้องใช้ความรู้ เทคโนโลยี และนวัตกรรมเป็นแรงขับเคลื่อนสำคัญ (Innovation Driven Enterprise: IDE) โดยผสมผสานกับการพัฒนาทรัพยากรมนุษย์ให้สอดคล้อง อันจะส่งผลให้เกิดการเพิ่มประสิทธิภาพและการสร้างมูลค่าเพิ่มของสินค้าและบริการ
นอกจากนี้ทาง สวทช. สวทน. ผู้บริหารจาก 13 บริษัท และสถาบันอุดมศึกษา ยังร่วมมือกันพัฒนาโครงสร้างพื้นฐานต่างๆ ในระบบนิเวศน์ พร้อมทั้งประสานและร่วมมือกับสถาบันการศึกษาในการพัฒนาหลักสูตร จัดการฝึกอบรมระยะสั้นและระยะยาว ตามความต้องการของผู้ประกอบการฐานนวัตกรรม อีกทั้งยังสนับสนุนขับเคลื่อนโครงการให้เกิดการขยายผล ทั้งในเชิงนโยบายและปฏิบัติการ เพื่อยกระดับเศรษฐกิจและความยั่งยืนของอุตสาหกรรมไทยต่อไป

ที่มา : http://www.thaigov.go.th/news/contents/details/12465
