รัฐบาลไทย-ข่าวทำเนียบรัฐบาล-กระทรวงยุติธรรม มุ่งพัฒนาและส่งเสริมอาชีพผู้กระทำผิดอย่างยั่งยืน

วันอังคารที่ 15 พฤษภาคม 2561
กระทรวงยุติธรรม มุ่งพัฒนาและส่งเสริมอาชีพผู้กระทำผิดอย่างยั่งยืน
นายพงศธร สัจจชลพันธ์ ผู้ช่วยรัฐมนตรีประจำกระทรวงยุติธรรม เป็นประธานการประชุมคณะทำงานพัฒนาและส่งเสริมอาชีพผู้กระทำผิดอย่างยั่งยืน แต่งตั้งโดยรัฐมนตรีว่าการกระทรวงยุติธรรม (พล.อ.อ.ประจิน จั่นตอง) ครั้งที่ ๓/๒๕๖๑
ในวันพฤหัสบดีที่ ๑๐ พฤษภาคม ๒๕๖๑ เวลา ๑๓.๓๐ น.
ณ ห้องประชุมกระทรวงยุติธรรม ๑ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นายพงศธร สัจจชลพันธ์ ผู้ช่วยรัฐมนตรีประจำกระทรวงยุติธรรม
เป็นประธานการประชุมคณะทำงานพัฒนาและส่งเสริมอาชีพผู้กระทำผิดอย่างยั่งยืน
แต่งตั้งโดยรัฐมนตรีว่าการกระทรวงยุติธรรม (พล.อ.อ.ประจิน จั่นตอง) ครั้งที่ ๓/๒๕๖๑
โดยมีผู้แทนจากกรมราชทัณฑ์ กรมคุมประพฤติ กรมพินิจและคุ้มครองเด็กและเยาวชน
พร้อมด้วยผู้แทนจากหน่วยงานภาครัฐ ภาคเอกชน ภาคการเงินธนาคารและภาคการศึกษาที่เกี่ยวข้อง
เข้าร่วมประชุมฯ
เพื่อพิจารณาผลการดำเนินงานรอบ ๓ เดือน และพิจารณาปรับทิศทางการทำงาน
ให้มีประสิทธิภาพยิ่งขึ้น ในการขับเคลื่อนการพัฒนาและส่งเสริมอาชีพอย่างยั่งยืน
ของหน่วยงานในกลุ่มภารกิจด้านพัฒนาพฤตินิสัย ได้แก่ กรมราชทัณฑ์ กรมคุมประพฤติ
และกรมพินิจและคุ้มครองเด็กและเยาวชน
และการนำเสนอแผนงานโครงการ/กิจกรรม ที่จะดำเนินการในปี ๒๕๖๑
รวมทั้ง พิจารณา (ร่าง) แผนยุทธศาสตร์การพัฒนาและส่งเสริมอาชีพ
ผู้กระทำผิดอย่างยั่งยืน พ.ศ.๒๕๖๑ – ๒๕๖๕ ที่ได้ร่วมกันจัดทำขึ้นโดยกรมราชทัณฑ์
กรมคุมประพฤติ และกรมพินิจและคุ้มครองเด็กและเยาวชน
อีกทั้งพิจารณาแต่งตั้งคณะทำงานฯ เพิ่มเติม
ผู้ช่วยรัฐมนตรีประจำกระทรวงยุติธรรม กล่าวว่า การดำเนินงานพัฒนา
และส่งเสริมอาชีพผู้กระทำผิดนั้น ต้องอาศัยความร่วมมือระหว่างภาครัฐ
และภาคเอกชนอย่างเข้มแข็ง เพื่อจะสร้างความรู้ ความชำนาญ
และสร้างมาตรฐานฝีมือให้กับผู้กระทำผิดให้มีคุณภาพ ไม่ว่าจะประกอบอาชีพ
ในสถานประกอบการหรือเป็นเจ้าของธุรกิจ
โดยจะเร่งพัฒนาศักยภาพด้านอาชีพของผู้กระทำผิดให้หลากหลายด้าน
เพื่อให้รองรับตามความต้องการของตลาด
ซึ่งมีสถาบันคุณวุฒิวิชาชีพ (องค์การมหาชน) เข้ามาเป็นภาคี ร่วมรับรองการทำงานของผู้กระทำผิด
ในแต่ละวิชาชีพ เพื่อบูรณาการพัฒนาและส่งเสริมอาชีพผู้กระทำผิดอย่างยั่งยืน

ที่มา : http://www.thaigov.go.th/news/contents/details/12248
