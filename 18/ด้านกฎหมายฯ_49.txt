รัฐบาลไทย-ข่าวทำเนียบรัฐบาล-ม.ล.ปนัดดาฯ ปาฐกถา เรื่อง ศาสตร์พระราชาและธรรมาภิบาล เพื่อการพัฒนามาตรฐานวิชาชีพ เน้นทำหน้าที่ด้วยความซื่อสัตย์สุจริต

วันจันทร์ที่ 11 มิถุนายน 2561
ม.ล.ปนัดดาฯ ปาฐกถา เรื่อง ศาสตร์พระราชาและธรรมาภิบาล เพื่อการพัฒนามาตรฐานวิชาชีพ เน้นทำหน้าที่ด้วยความซื่อสัตย์สุจริต
ม.ล.ปนัดดาฯ ปาฐกถา เรื่อง ศาสตร์พระราชาและธรรมาภิบาล เพื่อการพัฒนามาตรฐานวิชาชีพ เน้นทำหน้าที่ด้วยความซื่อสัตย์สุจริต
เมื่อวันศุกร์ที่ ๘ มิถุนายน ๒๕๖๑ เวลา ๑๔.๐๐ น. ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม ปาฐกถาพิเศษ เรื่อง ''ศาสตร์พระราชาและธรรมาภิบาล เพื่อการพัฒนามาตรฐานวิชาชีพ" แก่ข้าราชการและเจ้าหน้าที่กรมบังคับคดี เนื่องในโอกาส "วันเจ้าพนักงานบังคับคดีโลก ครั้งที่ ๑๑" ณ ห้องประชุม อาคารอสีติพรรษ กรมบังคับคดี
ม.ล.ปนัดดาฯ กล่าวว่า "การพัฒนามาตรฐานวิชาชีพทุกวันนี้ อาจตั้งข้อศึกษาเป็น 'Case Study' จากการดำเนินงานที่ผ่านมาไม่ว่าจะเป็นกรมใด กระทรวงใด หรือรัฐวิสาหกิจใด ว่าประสบผลสัมฤทธิ์อย่างไร มากน้อยเพียงใด คำติคำชม ความพอเพียง ได้แก่ ความประหยัด ความโปร่งใส เรื่องแบบอย่างของผู้นำองค์กรซึ่งมีความหมายอย่างมากในการขับเคลื่อนแนวคิดมาตรฐานการพัฒนาภาระหน้าที่รับผิดชอบของผู้เป็นข้าราชการ กล่าวคือ 'หัวไม่ส่าย หางไม่กระดิก' ขึ้นชื่อว่าสัมมาชีพเพื่อแผ่นดิน และเป็นเจ้าหน้าที่ของรัฐ ยิ่งต้องมีมาตรฐานที่ทุกคนมีความพึงพอใจ ไว้วางใจ มีการนำมาตรฐานวิชาชีพไปใช้เป็นแบบอย่าง และพัฒนาคุณภาพการปฏิบัติงานของข้าราชการ บุคลากร และหน่วยงานอื่นๆ ในสังกัด เราไม่สามารถกล่าวได้อีกต่อไปว่า มาตรฐานวิชาชีพมีความเป็นนามธรรมดังแต่ก่อน เพราะระบบของงาน หน้าที่รับผิดชอบ ความถูกต้อง ความผิดพลาด ความใส่ใจหรือไม่ใส่ใจ เราสามารถติดตามประเมินผลได้ทั้งสิ้น ซึ่งสามารถวัดและประเมินผลได้เป็นภาพใหญ่ทั้งระบบ หรือเป็นภาพเล็กในแต่ละด้าน
อย่างไรก็ดี การติดตามประเมินผลโดยมีฐานทางความรู้ความเข้าใจแห่งศาสตร์พระราชา ว่าด้วย “ความซื่อสัตย์สุจริต สิ่งที่ข้าราชการที่ดีพึงปฏิบัติ อุปนิสัยใจคออันได้แก่อัธยาศัยไมตรีและมารยาทจรรยา ตลอดจนความเพียรที่จะเพิ่มพูนความรู้ความเข้าใจทางการศึกษา (Honesty, Etiquette, Manners, Education) ที่จะสามารถประกอบใช้ในการประเมินผลสัมฤทธิ์สู่ความเป็นเลิศขององค์กรและบุคลากร เพื่อพัฒนาความก้าวหน้าทางวิชาชีพเฉพาะด้านได้อย่างเป็นระบบและต่อเนื่อง"

ที่มา : http://www.thaigov.go.th/news/contents/details/12909
