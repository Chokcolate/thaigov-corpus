รัฐบาลไทย-ข่าวทำเนียบรัฐบาล-พม. ชื่นชมเด็กชายสู้ชีวิตวัย 10 ขวบ ปั่นจักรยานขายน้ำหวานหลังเลิกเรียน เพื่อช่วยเหลือครอบครัว ที่ จ.ภูเก็ต พร้อมเร่งเยียวยาสภาพจิตใจเด็กหญิงวัย 8 ขวบ ถูกตาเลี้ยงล่วงละเมิดทางเพศ ที

วันศุกร์ที่ 25 พฤษภาคม 2561
พม. ชื่นชมเด็กชายสู้ชีวิตวัย 10 ขวบ ปั่นจักรยานขายน้ำหวานหลังเลิกเรียน เพื่อช่วยเหลือครอบครัว ที่ จ.ภูเก็ต พร้อมเร่งเยียวยาสภาพจิตใจเด็กหญิงวัย 8 ขวบ ถูกตาเลี้ยงล่วงละเมิดทางเพศ ที
พม. ชื่นชมเด็กชายสู้ชีวิตวัย 10 ขวบ ปั่นจักรยานขายน้ำหวานหลังเลิกเรียน เพื่อช่วยเหลือครอบครัว ที่ จ.ภูเก็ต พร้อมเร่งเยียวยาสภาพจิตใจเด็กหญิงวัย 8 ขวบ ถูกตาเลี้ยงล่วงละเมิดทางเพศ ที่ จ.สงขลา
วันนี้ (25 พ.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 77/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กชายวัย 10 ขวบ ครอบครัวมีฐานะยากจน แต่สู้ชีวิต อาศัยเวลาว่างหลังเลิกเรียนและในวันหยุด ปั่นจักรยานขายน้ำหวานเป็นระยะทางกว่า 10 กิโลเมตร เพื่อช่วยพ่อแม่หารายได้จุนเจือครอบครัว ที่จังหวัดภูเก็ต นั้น ขอชื่นชมเด็กชายดังกล่าว ที่มีจิตใจเข้มแข็ง มีความกตัญญู ขยันหมั่นเพียร และมีความมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดภูเก็ต (พมจ.ภูเก็ต) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กชายดังกล่าวอย่างต่อเนื่อง รวมทั้ง การพิจารณามอบทุนการศึกษาให้แก่เด็กชายคนดังกล่าว และให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมายตามความเหมาะสม
อีกกรณีหญิงสาววัย 24 ปี พาลูกสาววัย 8 ขวบ เข้าแจ้งความว่าถูกผู้เป็นตาเลี้ยงวัย 55 ปี ซึ่งเป็นผู้ช่วยผู้ใหญ่บ้าน บังคับข่มขืนกระทำชำเรา ซึ่งคดีความไม่มีความคืบหน้า เกรงว่าจะไม่ได้รับความเป็นธรรม ที่จังหวัดสงขลา นั้น ได้กำชับให้พัฒนาสังคมและความมั่นคงของมนุษย์จังหวัดสงขลา (พมจ.สงขลา) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัว เพื่อให้การช่วยเหลือในเบื้องต้น ตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้เด็กหญิงมีสภาพจิตใจที่เข้มแข็งขึ้น และสามารถกลับมาใช้ชีวิตในสังคมได้อย่างปกติสุข ซึ่งขณะนี้ ผู้เป็นแม่ได้นำตัวเด็กหญิงไปอยู่ในความดูแลของบ้านพักเด็กและครอบครัวจังหวัดสงขลา เรียบร้อยแล้ว พร้อมดูแลคุ้มครองสวัสดิภาพตามพระราชบัญญัติคุ้มครองเด็ก พ.ศ.2546 ต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีชายหนุ่มวัย 26 ปี ป่วยเป็นโรคซึมเศร้า คุ้มคลั่งใช้อาวุธมีดจี้คอลูกชายวัย 4 ขวบ ที่จังหวัดสกลนคร นั้น ทางทีม One Home ได้ลงพื้นที่ตรวจสอบข้อเท็จจริง พร้อมจัดประชุมในพื้นที่เพื่อวางแผนช่วยเหลือ ให้คำปรึกษาแนะนำการเลี้ยงดูให้กับปู่ ย่า และลุงของเด็ก อีกทั้ง ประสานหน่วยงานในพื้นที่ส่งชายคนดังกล่าวที่ป่วย เข้ารับการรักษาที่โรงพยาบาลจิตเวช รวมทั้ง ทำบันทึกแต่งตั้งผู้คุ้มครองสวัสดิภาพเด็กในชุมชน และข้อตกลงในการติดตามเยี่ยมบ้านของเด็ก 2) กรณีเด็กชายวัย 11 ปี ร่างกายพิการนอนป่วยติดเตียง อาศัยอยู่กับพ่อที่ป่วยเป็นโรคไตระยะสุดท้าย และพี่สาวพิการทางสมอง มีเพียงผู้เป็นแม่ทำงานหารายได้เพียงคนเดียว ที่จังหวัดสุรินทร์ นั้น ได้ลงพื้นที่เยี่ยมบ้านและให้กำลังใจ พร้อมมอบเครื่องอุปโภคบริโภค มอบเงินสงเคราะห์และฟื้นฟูสมรรถภาพคนพิการ และพิจารณาช่วยเหลือเงินสงเคราะห์เด็กในครอบครัวยากจน รวมทั้ง ให้คำแนะนำเรื่องการยื่นขอเงินกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพของครอบครัวในระยะยาว
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/12539
