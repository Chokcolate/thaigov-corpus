รัฐบาลไทย-ข่าวทำเนียบรัฐบาล-สกพอ.ชี้แจงกรณี ขอให้ทบทวนโครงการรถไฟความเร็วสูงเฟส 1 ไม่มีสถานีระยองอยู่ในโครงการ

วันจันทร์ที่ 4 มิถุนายน 2561
สกพอ.ชี้แจงกรณี ขอให้ทบทวนโครงการรถไฟความเร็วสูงเฟส 1 ไม่มีสถานีระยองอยู่ในโครงการ
สกพอ.ชี้แจงกรณี ขอให้ทบทวนโครงการรถไฟความเร็วสูงเฟส 1 ไม่มีสถานีระยองอยู่ในโครงการ
นายคณิศ แสงสุพรรณ เลขาธิการคณะกรรมการนโยบายเขตพัฒนาพิเศษภาคตะวันออก สำนักงานคณะกรรมการนโยบายเขตพัฒนาพิเศษภาคตะวันออก (สกพอ.) ชี้แจงประเด็นขอให้ทบทวนโครงการรถไฟความเร็วสูงเฟส 1 ไม่มีสถานีระยอง : หยิบยกการนำเสนอข่าวของไทยรัฐทีวี กรณีปัญหาและผลกระทบที่เกิดขึ้น หลังจากโครงการสร้างรถไฟความเร็วสูง เฟส 1 ไม่มีชื่อสถานีระยอง หรือสถานีที่ 10 อยู่ในโครงการ โดยมีรายละเอียด ดังนี้
1) ในอดีตโครงการรถไฟความเร็วสูงสายกรุงเทพ - ระยอง เริ่มต้นจากลาดกระบังไปสิ้นสุดที่ระยอง ระยะทางประมาณ 195 กม. จำนวน 5 สถานี (ลาดกระบัง ศรีราชา ชลบุรี พัทยา ระยอง) ศึกษา ออกแบบรายละเอียด และทำรายงาน EIA โดยบริษัท AEC ซึ่งเป็นที่ปรึกษาของ รฟท. แต่ติดปัญหารายงาน EIA ไม่ผ่านการพิจารณาของคณะกรรมการผู้ชำนาญการด้านสิ่งแวดล้อม เพราะแนวเส้นทางรถไฟก่อนถึงสถานีระยอง ที่ปรึกษาเลือกแนวเส้นทางผ่านเข้าไปยังนิคมอุตสาหกรรมปิโตรเคมีมาบตาพุด ซึ่งเป็นพื้นที่ควบคุมเข้มข้นด้านสิ่งแวดล้อม และไม่ได้รับการยอมรับจากผู้ประกอบการในนิคมฯ
2) ภายหลังจากคณะกรรมการนโยบายมีมติให้รวมโครงการดังกล่าวเป็นส่วนหนึ่งของโครงการรถไฟความเร็วสูงเชื่อม 3 สนามบิน และเพื่อแก้ไขปัญหาแนวเส้นทางที่ผ่านเข้าไปในพื้นที่นิคมอุตสาหกรรมมาบตาพุด จึงมีมติให้ปรับแผนการดำเนินงานโครงการฯ ระยะที่ 1 ให้สิ้นสุดที่สนามบินอู่ตะเภา และมีมติอนุมัติในหลักการให้งบประมาณแก่ รฟท. เพื่อไปศึกษา ออกแบบ ปรับแนวเส้นทางทางสนามบินอู่ตะเภาไประยองใหม่ และต่อขยายแนวเส้นทางไปยังจันทบุรี และตราด
3) ปัจจุบันทาง รฟท. กำลังดำเนินการจ้างที่ปรึกษาเพื่อดำเนินงานดังกล่าว คาดว่าจะศึกษา และออกแบบแล้วเสร็จภายในปี 2562 และคาดว่าจะสามารถก่อสร้าง และเปิดให้บริการส่วนต่อขยายจากอู่ตะเภาไประยองได้ภายใน 2567 (ประมาณ 1 ปี หลังจากระยะที่ 1 เปิดให้บริการ)
อย่างไรก็ตาม ทางสำนักงานฯ ยินดีให้ข้อมูลตอบข้อซักถามเพิ่มเติม โดยให้ติดต่อได้ที่ 0-20338000
------------------------

ที่มา : http://www.thaigov.go.th/news/contents/details/12727
