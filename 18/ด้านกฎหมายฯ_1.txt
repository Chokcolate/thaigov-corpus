รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะ เข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๒๗

วันอังคารที่ 15 พฤษภาคม 2561
รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะ เข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๒๗
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะ เข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๒๗
ในวันจันทร์ที่ ๑๔ พฤษภาคม ๒๕๖๑ เวลา ๑๐.๐๐ น. (ตามเวลาท้องถิ่น)
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะ
เข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๒๗
(27th United Nations Congress on Crime Prevention and Criminal Justice : CCPCJ )
ซึ่งจัดขึ้นระหว่างวันที่ ๑๔ - ๑๘ พฤษภาคม ๒๕๖๑
ณ อาคารศูนย์ประชุมนานาชาติเวียนนา สาธารณรัฐออสเตรีย
โดยในช่วงเช้า พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
กล่าวถ้อยแถลงในนามหัวหน้าคณะผู้แทนไทยในการประชุมดังกล่าว
ซึ่งมีเนื้อหาระบุถึงความสำคัญของที่ประชุม CCPCJ และหน่วยงานที่เกี่ยวข้อง
ในการจัดการกับปัญหาอาชญากรรมข้ามชาติ
ซึ่งเป็นที่ทราบกันดีว่าอาชญากรรมและภัยคุกคามความมั่นคงในปัจจุบันเป็นไปในลักษณะข้ามพรมแดน
ทุกประเทศจึงต้องร่วมมือกันแก้ไขปัญหาดังกล่าว
ทั้งยังเน้นย้ำว่าประเทศไทยให้ความสำคัญกับกลไกความตกลงระหว่างประเทศ
ในการแก้ไขปัญหาในลักษณะองค์รวม
โดยยกตัวอย่างที่ไทยจัดตั้งศูนย์ประสานการรักษาความมั่นคงปลอดภัยระบบคอมพิวเตอร์ประเทศไทย
และแผนการรักษาความมั่นคงปลอดภัยไซเบอร์แห่งชาติ พ.ศ. ๒๕๖๑-๒๕๖๓
เพื่อตอบสนองต่อปัญหาอาชญากรรมคอมพิวเตอร์ที่เกี่ยวข้องกับอาชญากรรมและความมั่นคง
เพื่อสนับสนุนข้อมูลให้แก่หน่วยงานที่เกี่ยวข้อง
ตลอดจนชี้ให้เห็นถึงความสัมพันธ์ระหว่างกระบวนการยุติธรรม หลักนิติธรรม และการพัฒนา
ซึ่งมีหลักฐานเป็นที่ประจักษ์จากการประยุกต์ใช้ศาสตร์พระราชาในพระบาทสมเด็จพระเจ้าอยู่หัวภูมิพลอดุลยเดช
จากนั้น เวลา ๑๔.๐๐ น. (ตามเวลาท้องถิ่น)
พลอากาศเอก ประจิน จั่นตอง
รองนายกรัฐมนตรีและรัฐมนตรีว่าการกระทรวงยุติธรรม และหัวหน้าคณะผู้แทนไทย
ให้เกียรติเป็นประธานในพิธีเปิดงานนิทรรศการโครงการกำลังใจในพระดำริพระเจ้าหลานเธอ พระองค์เจ้าพัชรกิติยาภา
ระหว่างการประชุมคณะกรรมการว่าด้วยการป้องกันอาชญากรรมและความยุติธรรมทางอาญา สมัยที่ ๒๗
(The 27th Commission on Crime Prevention and Criminal Justice - CCPCJ)
โดยมีผู้บริหารระดับสูงของผู้อำนวยการใหญ่สำนักงานป้องกันยาเสพติดและปราบปรามอาชญากรรม
แห่งสหประชาชาติ (United Nations Office on Drugs and Crime – UNODC)
ผู้แทนภูมิภาคเอเชียตะวันออกเฉียงใต้และแปซิฟิก พร้อมด้วยคณะผู้แทนไทยและแขกผู้มีเกียรติ
เข้าร่วมเป็นเกียรติในพิธีเปิดนิทรรศการดังกล่าว
ณ ห้องโถง Rotunda ศูนย์การประชุมสหประชาชาติกรุงเวียนนา สาธารณรัฐออสเตรีย
ในโอกาสนี้ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
พร้อมด้วยคณะเจ้าหน้าที่โครงการกำลังใจในพระดำริฯ ได้ให้การต้อนรับ
และให้ข้อมูลเกี่ยวกับโครงการกำลังใจในพระดำริฯ ที่ได้รับพระกรุณาธิคุณจากพระเจ้าหลานเธอ
พระองค์เจ้าพัชรกิติยาภา ทรงเป็นองค์ประธานก่อตั้งโครงการกำลังใจฯ เมื่อปี พ.ศ. ๒๕๔๙
ซึ่งปัจจุบันโครงการกำลังใจฯ ได้แผ่ขยายภารกิจการพัฒนาพฤตินิสัยและแก้ไขผู้ต้องขัง
และเตรียมความพร้อมก่อนปล่อยไปยังเรือนจำและทัณฑสถานต่าง ๆ รวม ๑๘ แห่ง
สำหรับนิทรรศการ ภายใต้แนวคิด “From ‘Projects’ (Inspire, Bangkok Rules) to ‘Products’:
Lessons learned from Thailand’s Corrections-based Rehabilitation Programmes”
ที่กระทรวงยุติธรรม โดยสำนักกิจการในพระดำริฯ จัดขึ้นในครั้งนี้
เพื่อนำเสนอผลการดำเนินงานด้านกระบวนการแก้ไขฟื้นฟูผู้ต้องขัง
ผ่านการให้ความรู้ การสร้างอาชีพและการพัฒนาผลิตภัณฑ์ฝีมือผู้ต้องขัง
ซึ่งประกอบด้วย ๕ ส่วนหลัก ได้แก่ ๑. ที่มาและความสำเร็จของโครงการกำลังใจ
๒. การพัฒนาความรู้ให้กับผู้ต้องขังผ่านโครงการปัญญาบำบัด (Cognitive Transformation)
๓. การพัฒนาผลิตภัณฑ์ฝีมือผู้ต้องขัง โดยจัดแสดงตัวอย่างผลงานผลิตภัณฑ์ฝีมือผู้ต้องขัง
ซึ่งโครงการกำลังใจในพระดำริฯ ได้ร่วมกับศูนย์ศิลปาชีพระหว่างประเทศ (SACICT)
พัฒนางานฝีมือผู้ต้องขังให้มีความประณีตสวยงาม และมีความทันสมัย สอดคล้องกับความต้องการของตลาด
ซึ่งงานที่นำมาจัดแสดง ได้แก่ งานสม็อคจากทัณฑสถานหญิงกลาง งานควิลท์จากทัณฑสถานหญิงพิษณุโลก
สร้อยคอถักโครเชต์จากเรือนจำกลางขอนแก่น และงานเครื่องไม้และเครื่องหนังจากเรือนจำกลางสมุทรปราการ
๔. การพัฒนาพฤตินิสัยและฝึกอาชีพผู้ต้องขังภายในเรือนจำ
เช่น การเปิดร้านกาแฟกำลังใจ “INSPiRE by Princess”
เพื่อให้ผู้ต้องขังได้มีพื้นที่ในการทดลองทำร้านกาแฟและฝึกวิชาชีพชงกาแฟ
และการส่งเสริมให้ผู้ต้องขังเตรียมความพร้อมก่อนปล่อยไปฝึกวิชาชีพเศรษฐกิจพอเพียง
และ ๕. การนำเสนอนิทรรศการ “คนต้นแบบ” เพื่อบอกเล่าเรื่องราวของอดีตผู้ต้องขัง
ที่ได้รับโอกาสและการสนับสนุนจากโครงการกำลังใจในพระดำริฯ
เช่น นายวีรภาพ เจ้าของร้านก๋วยเตี๋ยวกำลังใจ
นายผดุงศักดิ์ ปราชญ์ชาวบ้านด้านการเกษตรและการทำเศรษฐกิจพอเพียง
นางสาวเพชร เจ้าของธุรกิจตัดเย็บเสื้อผ้า เป็นต้น
ทั้งนี้ นิทรรศการจะจัดไปจนถึงวันที่ ๑๘ พฤษภาคม ๒๕๖๑
นอกจากนี้ พลอากาศเอก ประจิน จั่นตอง
รองนายกรัฐมนตรีและรัฐมนตรีว่าการกระทรวงยุติธรรม และหัวหน้าคณะผู้แทนไทย
ได้ร่วมหารือกับรองประธานสภาหอการค้าออสเตรีย
(Mr. Christoph Matznetter, Vice President of Federal Economic Chambers (WKÖ))
และผู้บริหารของสถาบันอบรม WIFI (Mr. Michael Landertshammer, Director of WIFI)

ที่มา : http://www.thaigov.go.th/news/contents/details/12234
