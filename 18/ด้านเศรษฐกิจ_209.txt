รัฐบาลไทย-ข่าวทำเนียบรัฐบาล-รมช.เกษตรฯ ลงพื้นที่ตรวจเยี่ยมกลุ่มเกษตรกรนาแปลงใหญ่  บ้านห้วยร่วม ต.ห้วยร่วม อ.หนองบัว จ.นครสวรรค์

วันอังคารที่ 12 มิถุนายน 2561
รมช.เกษตรฯ ลงพื้นที่ตรวจเยี่ยมกลุ่มเกษตรกรนาแปลงใหญ่  บ้านห้วยร่วม ต.ห้วยร่วม อ.หนองบัว จ.นครสวรรค์
รมช.เกษตรฯ ลงพื้นที่ตรวจเยี่ยมกลุ่มเกษตรกรนาแปลงใหญ่ มุ่งหวังให้เกษตรกรลดต้นทุนการผลิตและรักษาระดับผลผลิตให้มีปริมาณและคุณภาพสมดุลกับความต้องการของตลาด
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ตรวจเยี่ยมการดำเนินงานของกลุ่มเกษตรกรนาแปลงใหญ่บ้านห้วยร่วม ต.ห้วยร่วม อ.หนองบัว จ.นครสวรรค์ ว่า ตามที่รัฐบาลได้มีนโยบายการเพิ่มประสิทธิภาพการผลิตและปรับปรุงคุณภาพ เพื่อลดต้นทุนการผลิตและรักษาระดับผลผลิตให้มีปริมาณและคุณภาพสมดุลกับความต้องการของตลาด เพื่อเพิ่มขีดความสามารถในการแข่งขันของประเทศ เกษตรกรสามารถสร้างรายได้จากการผลิตได้อย่างยั่งยืน ซึ่งวิสาหกิจชุมชนศูนย์ข้าวชุมชนกลุ่มนาแปลงใหญ่ ต.ห้วยร่วม ได้มีการส่งเสริมให้สมาชิกกลุ่มผู้ผลิตข้าวนาแปลงใหญ่ ให้มีการบริหารจัดการความรู้ด้านการผลิตให้มีประสิทธิภาพ ได้ผลผลิตสอดคล้องกับความต้องการของตลาด โดยต.ห้วยร่วม อ.หนองบัว มีเกษตรกร จำนวน 850 ราย พื้นที่เพาะปลูก จำนวน 26,450 ไร่ ร่วมกันปลูกข้าวขาวดอกมะลิ 105 ให้มีคุณภาพตรงตามความต้องการของตลาด โดยกลไกตามโครงการสนับสนุนเกษตรจากรัฐบาลแบบแปลงใหญ่ โดยเกษตรกรในพื้นที่ให้ความสนใจในการผลิตข้าวปลอดภัย เพื่อลดการใช้สารเคมีและลดต้นทุนการผลิต ซึ่งเป็นวิธีการผลิตที่หลีกเลี่ยงการใช้สารเคมี หรือสารสังเคราะห์ต่าง ๆ เช่น ปุ๋ยเคมี สารควบคุมการเจริญเติบโต สารควบคุมและกำจัดวัชพืชสารป้องกันกำจัดโรคแมลงและศัตรูข้าว ในทุกขั้นตอนการผลิต นอกจากนี้ ยังมีการรวบรวมผลผลิตเพื่อขายในรูปข้าวเปลือกและแปรรูปข้าวขายเพื่อเพิ่มมูลค่าผลผลิต ผลิตสินค้าตรงตามความต้องการของตลาด ทำให้เกษตรกรในกลุ่มมีรายได้เพิ่มขึ้นจากการจำหน่ายเมล็ดพันธุ์ ผลิตเมล็ดพันธุ์ข้าวคุณภาพดีไว้ใช้เองและกระจายในท้องถิ่นสร้างความยั่งยืนให้แก่ชุมชน
จากนั้น ลงพื้นที่ตรวจเยี่ยมการดำเนินงานของกลุ่มแปลงใหญ่ผลิตข้าวครบวงจร (โรงสี การแปรรูปข้าว การผลิตเมล็ดพันธุ์ข้าว การตรวจสอบคุณภาพข้าว) ในพื้นที่ ต.บ้านน้อย อ.โพทะเล จ.พิจิตร ซึ่งกลุ่มเกษตรกรดังกล่าว มีการบริหารจัดการกลุ่มอย่างชัดเจน สามารถบริหารจัดการผลผลิต มีการบูรณาการของหน่วยงาน ปัจจุบันมีสมาชิก จำนวน 62 ราย พื้นที่ 1,514 ไร่ ได้รับเงินทุน (สินเชื่อแปลงใหญ่) จำนวน 3 ล้านบาท สามารถสร้างรายได้ จำนวน 1.5 ล้านบาท มีปริมาณผลผลิต 1.2 ล้านกิโลกรัม โดยจำหน่ายออกนอกกลุ่ม 80% และทางกลุ่มรับซื้อและแปรรูป 20% ซึ่งแผนการดำเนินงานในอนาคต จะพัฒนาเกษตรกรให้ผลิตสินค้าในรูปเกษตรอินทรีย์ การสร้างแบนด์สินค้า เพิ่มการแปรรูปผลิตภัณฑ์ข้าว ในตลาดเฉพาะ เช่น กข43 พิษณุโลก80) และปรับเปลี่ยนการปลูกข้าวเพื่อบริโภคเอง เป็นต้น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12948
