รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย ให้การต้อนรับผู้แทนพิเศษของเลขาธิการสหประชาชาติ และร่วมหารือการด้านการลดความเสี่ยงจากภัยพิบัติ

วันอังคารที่ 15 พฤษภาคม 2561
รัฐมนตรีว่าการกระทรวงมหาดไทย ให้การต้อนรับผู้แทนพิเศษของเลขาธิการสหประชาชาติ และร่วมหารือการด้านการลดความเสี่ยงจากภัยพิบัติ
รัฐมนตรีว่าการกระทรวงมหาดไทย ให้การต้อนรับผู้แทนพิเศษของเลขาธิการสหประชาชาติ และร่วมหารือการด้านการลดความเสี่ยงจากภัยพิบัติ
วันนี้ (15 พ.ค.2561) เวลา 14:30 น. ณ ห้องรับรองกระทรวงมหาดไทย อาคารศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ให้การต้อนรับ นางมามิ มิซูโทริ (Mrs. Mami Mizutori) ผู้แทนพิเศษของเลขาธิการสหประชาชาติ ด้านการลดความเสี่ยงจากภัยพิบัติ โดยมี นายฉัตรชัย พรหมเลิศ ปลัดกระทรวงมหาดไทย พร้อมด้วยผู้บริหารกระทรวงมหาดไทย และผู้เกี่ยวข้องร่วมให้การต้อนรับ
นางมามิ มิซูโทริ (Mrs. Mami Mizutori) ผู้แทนพิเศษของเลขาธิการสหประชาชาติ ด้านการลดความเสี่ยงจากภัยพิบัติ กล่าวว่า ขอขอบคุณประเทศไทยที่ได้ให้การสนับสนุนการดำเนินงานด้านการป้องกันและบรรเทาสาธารณภัย และสนับสนุนภารกิจของสำนักงานว่าด้วยกลยุทธ์ระหว่างประเทศเพื่อการลดภัยพิบัติแห่งสหประชาชาติ (UNISDR) ด้วยดีมาอย่างต่อเนื่อง ซึ่งประเทศไทยเปรียบเสมือนประเทศต้นแบบในด้านการแก้ปัญหาภัยพิบัติในภูมิภาคเอเชีย
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า กระทรวงมหาดไทย มีความยินดีที่จะให้ความร่วมมือกับ UNISDR และได้นำแผนตามกรอบการลดความเสี่ยงจากสาธารณภัยตามกรอบการดำเนินงานเซนไดเพื่อการลดความเสี่ยงจากภัยพิบัติ พ.ศ. 2558 - 2573 (Sendai Framework for DisasterRiskReduction2015-2030) หรือกรอบเซนได มาปรับใช้ในแผนการป้องกันและบรรเทาสาธารณภัยแห่งชาติ เพื่อให้การดำเนินงานด้านป้องกันและบรรเทาสาธารณภัยของประเทศไทยเกิดความยั่งยืน.
ครั้งที่  105/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12252
