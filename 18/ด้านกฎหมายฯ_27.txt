รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงยุติธรรม ลงพื้นที่ตรวจเยี่ยมการปฏิบัติราชการจังหวัดขอนแก่น

วันจันทร์ที่ 28 พฤษภาคม 2561
รองนายกรัฐมนตรีและรัฐมนตรีว่าการกระทรวงยุติธรรม ลงพื้นที่ตรวจเยี่ยมการปฏิบัติราชการจังหวัดขอนแก่น
รองนายกรัฐมนตรีและรัฐมนตรีว่าการกระทรวงยุติธรรม ลงพื้นที่ตรวจเยี่ยมการปฏิบัติราชการจังหวัดขอนแก่น
ในวันอาทิตย์ที่ ๒๗ พฤษภาคม ๒๕๖๑ เวลา ๑๓.๐๐ น.
ณ ห้องประชุมแก่นเมือง ชั้น ๑ ศาลากลางจังหวัดขอนแก่น
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม พร้อมคณะ
เป็นประธานการประชุมเพื่อมอบนโยบายและตรวจเยี่ยมพื้นที่เพื่อกำกับและติดตามการปฏิบัติราชการ
ในภูมิภาคเขตตรวจราชการที่ ๑๒ โดยมีผู้ว่าราชการจังหวัดขอนแก่น พร้อมด้วยหัวหน้าส่วนราชการ เข้าร่วมฯ
ทั้งนี้ รองนายกรัฐมนตรีและรัฐมนตรีว่าการกระทรวงยุติธรรม ได้กล่าวปาฐกถาพิเศษเรื่อง
"ขอนแก่นสมาร์ทซิตี้" ในงานอีสานอุตสาหกรรมแฟร์ ครั้งที่ ๓
ณ ศูนย์ประชุมและแสดงสินค้านานาชาติขอนแก่น (KICE) ใจความตอนหนึ่งว่า ขณะนี้การดำเนินการอยู่ในระยะที่ ๑
เรียกว่า "ขอนแก่นสมาร์ทซิตี้" โดยมีหน่วยงานที่เกี่ยวข้องทำงานร่วมกันตามนโยบายของรัฐบาล
ที่เป็นกลไกประชารัฐ ซึ่งต้องได้รับความร่วมมือกับจังหวัด ภาคราชการ ภาคเอกชน และชุมชน
ด้านพื้นที่ที่ต้องใช้ในการทำรถไฟฟ้ารางเบา LRT นั้น กระทรวงเกษตรและสหกรณ์อยู่ระหว่างการดำเนินการ
ซึ่งต้องมีการบริหารจัดการในเรื่องของงบประมาณซึ่งหน่วยงานที่เกี่ยวข้องก็กำลังดำเนินการเช่นกัน
จากนั้น เวลา ๑๕.๐๐ น. รองนายกรัฐมนตรีและรัฐมนตรีว่าการกระทรวงยุติธรรม และคณะ
เดินทางไปตรวจเยี่ยมโครงการก่อสร้างถนนคอนกรีตเสริมเหล็กเชื่อมระหว่างจังหวัดสายทางบ้านโนนเขวา หมู่ที่ ๓
ตำบลดอนหัน อำเภอเมืองขอนแก่น – บ้านโคกสมบูรณ์ หมู่ที่ ๑๔ ตำบลเขวาไร่ อำเภอโกสุมพิสัย จังหวัดมหาสารคาม
ซึ่งเป็นโครงการที่ได้รับการสนับสนุนงบประมาณตามอำนาจรองนายกรัฐมนตรี
และเวลา ๑๖.๐๐ น. เดินทางต่อไปยังศูนย์วิจัยข้าวขอนแก่น ตำบลในเมือง อำเภอเมืองขอนแก่น
เพื่อติดตามความพร้อมพื้นที่สำหรับการพัฒนาพื้นที่รอบสถานีขนส่งสาธารณะ

ที่มา : http://www.thaigov.go.th/news/contents/details/12603
