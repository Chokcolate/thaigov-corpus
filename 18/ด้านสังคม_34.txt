รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานเปิดงาน “Himss Thailand e-Health Summit 2018”

วันศุกร์ที่ 25 พฤษภาคม 2561
รมว.ดิจิทัลฯ เป็นประธานเปิดงาน “Himss Thailand e-Health Summit 2018”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานกล่าวเปิดงาน “Himss Thailand e-Health Summit 2018” ภายใต้หัวข้อ “สถานพยาบาลไทยจะพัฒนาอย่างไรในยุคดิจิทัล” ซึ่ง Healthcare Information and Management Systems Society (HIMSS) Asia-Pacific องค์กรที่ไม่แสวงหาผลกำไรและมีเป้าหมายเพื่อพัฒนาระบบสุขภาพผ่านเทคโนโลยีสารสนเทศ จัดขึ้น โดยกล่าวถึงแนวทางการพัฒนาของประเทศที่กำลังพัฒนา คือเรียนรู้การพัฒนาประเทศของประเทศที่พัฒนาแล้ว และดำเนินการตาม ซึ่งแตกต่างจากปัจจุบันเทคโนโลยีดิจิทัลทำให้โลกเปลี่ยนแปลงไปอย่างรวดเร็ว สร้างความก้าวหน้าอย่างแพร่หลาย เทคโนโลยีดิจิทัลมาพร้อมกับโอกาสและความท้าทายใหม่ๆ โดยในด้านสาธารณสุขนั้น โอกาสที่มาพร้อมกับเทคโนโลยีดิจิทัล คือ Healthcare Startups (ผู้ประกอบการรายใหม่ด้านบริการทางสุขภาพ) Medical Tourism (การท่องเที่ยวเชิงการแพทย์) และการผลิตอุปกรณ์เครื่องมือทางการแพทย์ หรือ วิธีการทางการแพทย์แบบใหม่ อาทิ Telemedicine (แพทย์ทางไกล) ซึ่งตัวอย่างเกี่ยวกับเรื่องดังกล่าว คือการที่กระทรวงดิจิทัลฯ ได้ดำเนินการขยายโครงข่าย Fiber Optic ไปยังโรงเรียนต่างๆ จำนวนไม่น้อยกว่า 3,196 แห่ง โรงพยาบาลส่งเสริมสุขภาพตำบล (รพ.สต.) และสุขศาลาพระราชทาน จำนวนไม่น้อยกว่า 812 แห่ง รวมทั้งขยายความจุอินเทอร์เน็ต (Bandwidth) ให้กับโรงพยาบาลเพื่อรองรับการตรวจรักษาทางไกล (Telemedicine) จำนวน 20 แห่ง โดยมุ่งเน้นให้ประชาชนในพื้นที่ห่างไกลเข้าถึงเทคโนโลยีด้านการแพทย์อย่างเท่าเทียม ลดความเหลื่อมล้ำของสังคมไทยได้อย่างเป็นรูปธรรม เมื่อวันที่ 24 พฤษภาคม 2561 ณ โรงแรมเดอะเวสทิน แกรนด์ ถนนสุขุมวิท เขตวัฒนา กรุงเทพฯ
*********************

ที่มา : http://www.thaigov.go.th/news/contents/details/12526
