รัฐบาลไทย-ข่าวทำเนียบรัฐบาล-มท. ย้ำบทบาทหัวหน้าสำนักงานจังหวัดเสมือนเสนาธิการของผู้ว่าราชการจังหวัด

วันจันทร์ที่ 21 พฤษภาคม 2561
มท. ย้ำบทบาทหัวหน้าสำนักงานจังหวัดเสมือนเสนาธิการของผู้ว่าราชการจังหวัด
มท. ย้ำบทบาทหัวหน้าสำนักงานจังหวัดเสมือนเสนาธิการของผู้ว่าราชการจังหวัด
วันนี้ (21 พ.ค. 61) เวลา 09.00 น. นายนิสิต จันทร์สมวงศ์ รองปลัดกระทรวงมหาดไทย ได้รับมอบหมายจากนายฉัตรชัย พรหมเลิศ ปลัดกระทรวงมหาดไทย ให้ทำหน้าที่แทนเพื่อเป็นประธานในพิธีเปิดการศึกษาอบรม "โครงการเสริมสมรรถนะในการขับเคลื่อนงานของหัวหน้าสำนักงานจังหวัด” ประจำปีงบประมาณ พ.ศ. 2561 ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย จัดขึ้นโดย วิทยาลัยมหาดไทย สถาบันดำรงราชานุภาพ สำนักงานปลัดกระทรวงมหาดไทย ระหว่างวันที่ 21-25 พฤษภาคม 2561 ณ กรุงเทพมหานคร และวิทยาลัยมหาดไทย อำเภอบางละมุง จังหวัดชลบุรี โดยมีหัวหน้าสำนักงานจังหวัดทั้ง 76 จังหวัด เข้าร่วมการอบรม
ในโอกาสนี้ รองปลัดกระทรวงมหาดไทย ได้กล่าวต้อนรับหัวหน้าสำนักงานจังหวัดทุกจังหวัด พร้อมมอบโอวาทในการปฏิบัติหน้าที่ โดยขอให้ทุกคนพึงตระหนักไว้อยู่เสมอว่า “หัวหน้าสำนักงานจังหวัดเป็นหัวหน้าส่วนราชการที่มีบทบาทหน้าที่สำคัญอย่างมาก เนื่องจากต้องรับผิดชอบด้านอำนวยการและประสานการปฏิบัติราชการอันเป็นหน้าที่ของผู้ว่าราชการจังหวัด หรือตามที่ผู้ว่าราชการจังหวัดมอบหมาย อีกทั้งยังทำหน้าที่สำคัญในการจัดทำยุทธศาสตร์การพัฒนาจังหวัด กลุ่มจังหวัด และภาค การพัฒนาระบบข้อมูลสารสนเทศเพื่อการบริหารและการตัดสินใจของผู้ว่าราชการจังหวัด ตลอดจนสนับสนุนผู้ว่าราชการจังหวัดในเรื่องกฎหมาย ระเบียบ หลักเกณฑ์การปฏิบัติราชการ และการบริหารทรัพยากรบุคคลในอำนาจหน้าที่ของผู้ว่าราชการจังหวัด รวมทั้งเป็นศูนย์กลางในการประสานงานกับทุกภาคส่วนในจังหวัด ทั้งราชการส่วนกลาง ส่วนภูมิภาค ส่วนท้องถิ่น ภาคเอกชน และภาคประชาชน เพื่อก่อให้เกิดความร่วมมือในภาพรวมของจังหวัด ด้วยเหตุนี้หัวหน้าสำนักงานจังหวัดจึงต้องเป็นผู้มีความรู้ ความเข้าใจ ความละเอียดรอบคอบ รู้เท่าทันในเรื่องต่าง ๆ อย่างกว้างขวาง และลึกซึ้ง อีกทั้งต้องมีความสามารถในการสื่อสาร มีศาสตร์และศิลป์ในการประสานงานกับทุกภาคส่วนด้วย”
พร้อมกันนี้ ยังขอให้หัวหน้าสำนักงานจังหวัดพึงระลึกในเรื่องของคุณธรรมจริยธรรมเอาไว้ให้มาก เพราะถือได้ว่าเป็นรากฐานสำคัญสำหรับการพัฒนาคน เพื่อเป็นคนดี มีความรู้ และสามารถใช้ความรู้เพื่อร่วมกันแก้ไขปัญหาและสร้างสรรค์พัฒนาประเทศชาติให้ทันต่อการเปลี่ยนแปลงท่ามกลางกระแสโลกในยุคปัจจุบัน
จากนั้น รองปลัดกระทรวงมหาดไทย ได้ให้ข้อคิดในการปฏิบัติหน้าที่แก่หัวหน้าสำนักงานจังหวัดว่า ในฐานะเสนาธิการของผู้ว่าราชการจังหวัดนั้น สิ่งสำคัญใกล้ตัวที่สุดประการหนึ่ง นั่นก็คือ การพิจารณารายละเอียดในหนังสือสั่งการของผู้ว่าราชการจังหวัด อย่าให้เกิดความผิดพลาดขึ้นได้ในภายหลัง เพราะจะส่งผลกระทบต่อภาพลักษณ์ของจังหวัดและรัฐบาลได้ นอกจากนี้จะต้องให้ความสำคัญกับการบูรณาการและประสานเครือข่ายเอาไว้ให้มาก โดยเฉพาะอย่างยิ่งการบริหารราชการในยุคดิจิทัล กลไกการทำงานแบบประชารัฐถือเป็นสิ่งสำคัญอย่างยิ่ง เพราะจะช่วยให้การทำงานดำเนินไปอย่างมีประสิทธิภาพ สะดวกรวดเร็วมากยิ่งขึ้น รวมทั้งการให้เห็นความสำคัญของการจัดเก็บข้อมูลผ่านระบบ Big Data หมั่นตรวจสอบข้อมูลที่จัดเก็บไว้อยู่เป็นระยะ และปรับปรุงให้ทันสมัย สอดคล้องกับสถานการณ์จริง รวมทั้งมีการปรับเปลี่ยนวิธีคิดในการบริหารให้ทันต่อกระแสโลกในยุคปัจจุบัน ซึ่งเป็นยุคที่ดิจิทัลได้ก้าวเข้ามามีบทบาทสำคัญในทุกมิติ ทั้งนี้ จังหวัดควรรู้จักใช้ช่องทางในสื่อสังคมออนไลน์อย่าง Facebook ให้เกิดประโยชน์ ทั้งในส่วนของการประชาสัมพันธ์การดำเนินงานของจังหวัด ตลอดจนรับฟังข้อเสนอและปัญหาร้องเรียนจากประชาชนในช่องทางดังกล่าวด้วย.
ครั้งที่ 109/2561  วันที่ 21 พ.ค. 2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12408
