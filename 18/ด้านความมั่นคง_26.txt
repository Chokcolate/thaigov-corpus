รัฐบาลไทย-ข่าวทำเนียบรัฐบาล-รองปลัดกระทรวงดิจิทัลฯ เป็นประธานเปิดศูนย์ปฏิบัติการด้าน ICT สำหรับการฝึกปัญหาที่บังคับการ (CPX) ปี 2561

วันศุกร์ที่ 25 พฤษภาคม 2561
รองปลัดกระทรวงดิจิทัลฯ เป็นประธานเปิดศูนย์ปฏิบัติการด้าน ICT สำหรับการฝึกปัญหาที่บังคับการ (CPX) ปี 2561
รองปลัดกระทรวงดิจิทัลฯ
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดศูนย์ปฏิบัติการด้านเทคโนโลยีสารสนเทศและการสื่อสาร (ICT) สำหรับการฝึกปัญหาที่บังคับการ (CPX) การฝึกการระดมสรรพกำลังเพื่อการทหาร ประจำปี 2561 (กรส.61) โดยกรมการสรรพกำลังกลาโหมจัดขึ้นตามแผนผนึกกำลังและทรัพยากรเพื่อการป้องกันประเทศ โดยบูรณาการการฝึกร่วมกับการฝึกร่วมกองทัพไทย ประจำปี 2561 (กฝร.61) ภายใต้กรอบการฝึกการบริหารวิกฤตการณ์ระดับชาติ ประจำปี 2561 (C-MEX18) ในระหว่างวันที่ 22 – 24 พฤษภาคม 2561 เพื่อให้ทุกภาคส่วนมีการเตรียมความพร้อมในการจัดเตรียมทรัพยากรสนับสนุนกองทัพให้สามารถปฏิบัติภารกิจตามแผนป้องกันประเทศหรือปฏิบัติการอื่นตามที่ได้รับมอบหมายจากรัฐบาลเพื่อความมั่นคงของชาติได้อย่างมีประสิทธิภาพ สำหรับแผนผนึกกำลังและทรัพยากรเพื่อการป้องกันประเทศ มีทรัพยากรที่สำคัญ 10 ด้าน โดยกระทรวงดิจิทัลฯ เป็นหน่วยประสานงานหลักด้านเทคโนโลยีสารสนเทศและการสื่อสาร จึงได้เปิดศูนย์ปฏิบัติการฯ ดังกล่าวเพื่อการฝึกฯ ในครั้งนี้ ซึ่งมีหน่วยงานที่เกี่ยวข้อง อาทิ กระทรวงมหาดไทย กรมป้องกันและบรรเทาสาธารณภัย สมาคมนักวิทยุอาสาสมัคร กองตำรวจสื่อสาร หน่วยงานในสังกัดกระทรวงฯ เข้าร่วมอย่างพร้อมเพรียง เมื่อวันที่ 22 พฤษภาคม 2561 ณ ห้องประชุม MOC ชั้น 6 อาคารรัฐประศาสนภักดี ศูนย์ราชการเฉลิมพระเกียรติ 80 พรรษาฯ ถนนแจ้งวัฒนะ เขตหลักสี่ กรุงเทพฯ
********************

ที่มา : http://www.thaigov.go.th/news/contents/details/12459
