รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่ตรวจราชการ จ.พิจิตร และ จ.นครสวรรค์ พร้อมประชุมคณะรัฐมนตรีอย่างเป็นทางการนอกสถานที่ ครั้งที่ 4/2561 ณ มหาวิทยาลัยราชภัฏนครสวรรค์

วันศุกร์ที่ 8 มิถุนายน 2561
นายกรัฐมนตรีเตรียมลงพื้นที่ตรวจราชการ จ.พิจิตร และ จ.นครสวรรค์ พร้อมประชุมคณะรัฐมนตรีอย่างเป็นทางการนอกสถานที่ ครั้งที่ 4/2561 ณ มหาวิทยาลัยราชภัฏนครสวรรค์
นายกรัฐมนตรีเตรียมลงพื้นที่ตรวจราชการจังหวัดพิจิตร และจังหวัดนครสวรรค์ พร้อมประชุมคณะรัฐมนตรีอย่างเป็นทางการนอกสถานที่ ครั้งที่ 4/2561 ณ มหาวิทยาลัยราชภัฏนครสวรรค์ จังหวัดนครสวรรค์
พลเอก ประยุทธ์ จันทร์โอชา นายกรัฐมนตรีพร้อมคณะรัฐมนตรีมีกำหนดการเดินทางไปตรวจราชการกลุ่มจังหวัดภาคเหนือตอนล่าง 2 (นครสวรรค์ กำแพงเพชร พิจิตร และอุทัยธานี) และประชุมคณะรัฐมนตรีอย่างเป็นทางการนอกสถานที่ ครั้งที่ 4/2561 ณ จังหวัดนครสวรรค์ ระหว่างวันที่ 11 – 12 มิถุนายน 2561   ซึ่งกลุ่มจังหวัดภาคเหนือตอนล่าง 2 เป็นกลุ่มจังหวัดที่มีพื้นที่อุดมสมบูรณ์ เหมาะต่อการทำการเกษตร  โดยเป็นแหล่งผลิตข้าวที่สำคัญลำดับต้นของประเทศ มีผลผลิตที่หลากหลายที่ในรูปแบบของพืชอาหาร และพืชพลังงาน ในด้านที่ตั้งทางภูมิศาสตร์เป็นศูนย์กลางทางคมนาคมทั้งทางบก ทางน้ำ และระบบราง สามารถเชื่อมโยงไปยังพื้นที่ภาคต่าง ๆ ของประเทศ รวมถึงมีศักยภาพด้านการท่องเที่ยงสูง โดยมีแหล่งท่องเที่ยวทางธรรมชาติและวัฒนธรรมที่มีชื่อเสียงหลากหลาย
สำหรับการตรวจราชการของนายกรัฐมนตรีในครั้งนี้ ให้ความสำคัญในการฟื้นฟูและพัฒนาแหล่งน้ำเพื่อการเกษตร การอุปโภคบริโภค และการรักษาระบบนิเวศน์ รวมถึงการพัฒนาโครงสร้างพื้นฐาน และระบบโลจิสติกส์ การพัฒนาปัจจัยการผลิตเพื่อลดต้นทุนและเพิ่มรายได้ให้กับเกษตรกร การพัฒนาการท่องเที่ยวให้มีคุณภาพอย่างยั่งยืน ตลอดจนการอนุรักษ์และพัฒนาต่อยอดภูมิปัญญาวัฒนธรรม โดยมีกำหนดการ ดังนี้
วันจันทร์ที่ 11 มิถุนายน 2561 นายกรัฐมนตรีพร้อมคณะออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานทหารกองบิน 46 จังหวัดพิษณุโลก โดยเครื่องบิน C-130 ของกองทัพอากาศ จากนั้น นายกรัฐมนตรี นมัสการองค์หลวงพ่อเพชร ณ วัดท่าหลวง พระอารามหลวง ตำบลในเมือง อำเภอเมือง จังหวัดพิจิตร เสร็จแล้ว เดินทางไปพบประชาชนชาวพิจิตร ณ บึงสีไฟ พร้อมเยี่ยมชมกิจกรรมการพัฒนาพิจิตรจังหวัดคุณธรรม และการพัฒนาแหล่งท่องเที่ยวบึงสีไฟ ซึ่งเป็นแหล่งน้ำขนาดใหญ่อันดับ 5 ของประเทศ ปัจจุบันพื้นที่บางส่วนโดนบุกรุกและยังถูกตะกอนดินทับถมเป็นเวลานาน ทำให้มีสภาพตื้นเขินไม่สามารถรองรับน้ำท่วมน้ำหลากได้ ทั้งนี้ จังหวัดพิจิตรได้แก้ไขปัญหาโดยการขุดลอกพื้นที่ตื้นเขินทำเป็นแก้มลิงกักเก็บน้ำ และจะพัฒนาจัดทำเลนจักรยานรอบบึงระยะทาง 12 กิโลเมตร เพื่อเป็นสถานที่ออกกำลังกายและสถานที่พักผ่อนของประชาชนต่อไป หลังจากนั้น นายกรัฐมนตรี ตรวจเยี่ยมโครงการฟื้นฟูแม่น้ำพิจิตรเพื่อการระบายน้ำและกักเก็บน้ำเพื่อการเกษตร ณ ประตูระบายน้ำดงเศรษฐี แม่น้ำพิจิตร หมู่ที่ 4 ตำบลย่านยาว อำเภอเมือง จังหวัดพิจิตร
ช่วงบ่าย นายกรัฐมนตรีพร้อมคณะ ออกเดินทางโดยรถไฟขบวนพิเศษจากสถานีรถไฟชุมแสง ไปยังสถานีรถไฟนครสวรรค์ ตำบลหนองปลิง อำเภอเมือง จังหวัดนครสวรรค์ เพื่อตรวจโครงการก่อสร้างรถไฟรางคู่ (ช่วงลพบุรี – ปากน้ำโพ) เพื่อเป็นทางเลือกใหม่ในการเดินทางและการขนส่งของประชาชน และตรวจสภาพการพัฒนาบึงบอระเพ็ด ซึ่งประสบปัญหาด้านการบุกรุกพื้นที่ การตื้นเขิน การขาดแคลนน้ำในการอุปโภคบริโภคและการเกษตรกรรม ทรัพยากรและสิ่งแวดล้อมเสื่อมโทรม สัตว์น้ำ พืชน้ำบางชนิดสูญพันธุ์ไม่สามารถดึงดูดนักท่องเที่ยวได้ จากนั้น นายกรัฐมนตรีพบปะชาวนครสวรรค์และผู้นำท้องถิ่นของกลุ่มจังหวัดภาคเหนือตอนล่าง 2 ณ หอประชุมอาคารอเนกประสงค์สัมมนาและจัดแสดงนิทรรศการ บึงบอระเพ็ด โอกาสนี้ นายกรัฐมนตรีจะเป็นประธานสักขีพยานมอบหนังสืออนุญาตให้เข้าทำประโยชน์หรืออยู่อาศัยในพื้นที่เป้าหมายการจัดที่ดินทำกิน (พื้นที่ป่าสงวนแห่งชาติป่าปลายห้วยกระเสียว ป่าห้วยทับเสลา และป่าห้วยคอกควาย) และเป็นพยานมอบเงินกู้ตามโครงการยุ้งฉางของธนาคารเพื่อการเกษตรและสหกรณ์การเกษตร หลังจากนั้น นายกรัฐมนตรีเยี่ยมชมตลาดประชารัฐ และตลาดวัฒนธรรมเมืองสี่แคว ณ ตลาดต้นแม่น้ำเจ้าพระยา
วันอังคารที่ 12 มิถุนายน 2561 เวลา 08.30 น. ก่อนการประชุมคณะรัฐมนตรีอย่างเป็นทางการนอกสถานที่นายกรัฐมนตรีเป็นประธานประชุมการพัฒนาเศรษฐกิจและสังคมกลุ่มจังหวัดภาคเหนือตอนล่าง 2 จากนั้น นายกรัฐมนตรีเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 4/2561 ณ ห้องประชุมพระบาง ชั้น 4 อาคารเฉลิมพระเกียรติฯ มหาวิทยาลัยราชภัฏนครสวรรค์
ช่วงบ่าย นายกรัฐมนตรี เยี่ยมชมพิพิธภัณฑ์เครื่องปั้นดินเผาและชุมชนบ้านแก่ง โดยพิพิธภัณฑ์แห่งนี้ ได้รับการคัดเลือกให้เป็นหมู่บ้านท่องเที่ยวเชิงสร้างสรรค์ และยังเป็นหมู่บ้าน (GI) คือ สิ่งบ่งชี้ทางภูมิศาสตร์โดยอ้อม จากนั้น นายกรัฐมนตรีจะเยี่ยมชมบริษัทเมล็ดพันธุ์ข้าว ณ บริษัท กล้าแกร่ง จำกัด พร้อมเยี่ยมชมแปลงนา  การผลิตพันธุ์ข้าว กิจกรรมการสาธิตกระบวนการเกี่ยวกับข้าว การส่งเสริมและพัฒนาอุตสาหกรรมชีวภาพครบวงจร (Bio Hub) และการวิจัยเกี่ยวกับข้าว ซึ่งเป็นต้นแบบของการดำเนินธุรกิจของคนรุ่นใหม่ มีการดำเนินการวิจัยและพัฒนา โดยได้รับการสนับสนุนเป็นอย่างดีจากกรมการข้าว ศูนย์เมล็ดพันธุ์ข้าวจังหวัดนครสวรรค์ และหน่วยงานราชการที่เกี่ยวข้องในด้านองค์ความรู้ เทคนิคการผลิต และพันธุ์ข้าวใหม่ เสร็จแล้ว นายกรัฐมนตรีพร้อมคณะเดินทางกลับกรุงเทพมหานคร
-------------------------------------------

ที่มา : http://www.thaigov.go.th/news/contents/details/12855
