รัฐบาลไทย-ข่าวทำเนียบรัฐบาล-รอง นรม. วิษณุฯ เป็นประธานการประชุมคณะกรรมการเอกลักษณ์ของชาติ ครั้งที่ 1/2561

วันพุธที่ 6 มิถุนายน 2561
รอง นรม. วิษณุฯ เป็นประธานการประชุมคณะกรรมการเอกลักษณ์ของชาติ ครั้งที่ 1/2561
ที่ประชุมเห็นชอบการจัดแสดงนิทรรศการให้ความรู้เรื่องธงชาติไทย และการจัดกิจกรรมวันพระราชทานธงชาติไทย   เพื่อปลุกกระแสความภาคภูมิใจในความเป็นชาติไทยในกลุ่มเด็กและเยาวชน
วันนี้  (6 มิ.ย. 61) เวลา 13.30 น.  ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายวิษณุ เครืองาม  รองนายกรัฐมนตรี เป็นประธานการประชุมคณะกรรมการเอกลักษณ์ของชาติ  ครั้งที่ 1/2561 ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบตามที่สำนักงานปลัดสำนักนายกรัฐมนตรีได้จัดการประชุมหารือเตรียมการจัดกิจกรรมเกี่ยวกับธงชาติไทยร่วมกับมูลนิธิพระบรมราชานุสรณ์พระบาทสมเด็จพระมงกุฎเกล้าเจ้าอยู่หัว  ในพระบรมราชูปถัมภ์  และวชิราวุธวิทยาลัย   โดยจะจัดกิจกรรมเพื่อสร้างการรับรู้เรื่องธงชาติไทย ประกอบด้วย
1. การจัดแสดงนิทรรศการให้ความรู้เรื่องธงชาติไทยและกิจกรรมอื่น ๆ เพื่อปลุกกระแสความภาคภูมิใจในความเป็นชาติไทยในกลุ่มเด็กและเยาวชน ณ หอประชุมอาคารนวมภูมินทร์  วชิราวุธวิทยาลัย ในช่วงเดือนมิถุนายน – กรกฎาคม 2561 โดยเชิญชวนเยาวชน นักเรียน นักศึกษา ส่วนราชการ ภาคเอกชน และประชาชนที่สนใจเข้าชมนิทรรศการ ซึ่งนายวิษณุ เครืองาม รองนายกรัฐมนตรี เป็นประธานในพิธีเปิดนิทรรศการดังกล่าวด้วย
2. การจัดกิจกรรมวันพระราชทานธงชาติไทย  โดยจะมีพิธีเชิญธงชาติไทยขึ้นสู่ยอดเสาและร้องเพลงชาติไทยที่หน้าเสาธงในทำเนียบรัฐบาล ในวันศุกร์ที่ 28 กันยายน  2561 เวลา 08.00 น.  ซึ่งจะมีหมู่ทหารเชิญธงชาติไทยจากตึกไทยคู่ฟ้าไปที่หน้าเสาธงชาติ และในเวลาเดียวกันจะเชิญชวนหน่วยงานของรัฐ ทุกจังหวัด ภาคเอกชน สถานศึกษา  และประชาชนทั่วประเทศจัดพิธีเชิญธงชาติไทยขึ้นสู่ยอดเสาและร้องเพลงชาติไทยด้วยความพร้อมเพรียงกัน  นอกจากนี้ จะมีการนำเสนอนิทรรศการให้ความรู้เรื่องธงชาติไทยที่จัดแสดง ณ วชิราวุธวิทยาลัย และนิทรรศการของเด็กและเยาวชนที่ได้รับการคัดเลือกเกี่ยวกับการแสดงออกถึงความรักและความภาคภูมิใจในความเป็นชาติไทย  มาจัดแสดงที่ตึกสันติไมตรี ทำเนียบรัฐบาล   พร้อมกันนี้  นายกรัฐมนตรีจะเป็นประธานเปิดนิทรรศการและเยี่ยมชมนิทรรศการ ภายหลังเสร็จพิธีเชิญธงชาติไทยขึ้นสู่ยอดเสาและร้องเพลงชาติไทยแล้ว
....................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12826
