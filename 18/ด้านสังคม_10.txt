รัฐบาลไทย-ข่าวทำเนียบรัฐบาล-สธ. ย้ำลูกจ้างทุกคนต้องได้รับค่าจ้างไม่น้อยกว่าแรงงานขั้นต่ำ

วันพฤหัสบดีที่ 17 พฤษภาคม 2561
สธ. ย้ำลูกจ้างทุกคนต้องได้รับค่าจ้างไม่น้อยกว่าแรงงานขั้นต่ำ
กระทรวงสาธารณสุข ย้ำหน่วยบริการในสังกัด ให้ลูกจ้างทุกคนต้องได้รับค่าจ้างไม่น้อยกว่าค่าจ้างแรงงานขั้นต่ำ พร้อมเร่งหารือการบรรจุลูกจ้างเป็นพนักงานกระทรวงสาธารณสุข
วันที่ (16 พฤษภาคม 2561) ที่กระทรวงสาธารณสุข ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วยนายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ภายหลังประชุมร่วมกับแกนนำกลุ่ม  ลูกจ้างชั่วคราวและพนักงานกระทรวงสาธารณสุข ว่า ได้กำชับให้หน่วยบริการในสังกัด ดูแลการจ้างลูกจ้าง ต้องได้รับค่าจ้างให้ไม่น้อยกว่าอัตราค่าจ้างขั้นต่ำที่กระทรวงแรงงานกำหนด สำหรับการพิจารณาให้ลูกจ้างชั่วคราว ลูกจ้างเหมารายเดือน รายวัน ให้ได้รับการบรรจุเป็นพนักงานกระทรวงสาธารณสุขนั้น กระทรวงฯ จะตรวจสอบรายละเอียด และนำเข้าวาระที่ประชุมคณะกรรมการพนักงานกระทรวงสาธารณสุข (กพส.) เพื่อพิจารณากรอบอัตรา งบประมาณที่ใช้ และเสนอต่อผู้บริหารในการปรับการบรรจุเป็นพนักงานกระทรวงสาธารณสุข ส่วนการพิจารณาจัดจ้างพนักงานกระทรวงสาธารณสุขด้วยเงินงบประมาณของรัฐบาลโดยตรง ไม่ใช้เงินบำรุงของโรงพยาบาลหรือหน่วยบริการ จะรับไปหารือกับกระทรวงการคลัง และกพ. ต่อไป
ศาสตราจารย์คลินิก เกียรติคุณ นายแพทย์ปิยะสกลกล่าวต่อว่า การหารือร่วมกันในครั้งนี้เพื่อให้กระทรวงสาธารณสุขเกิดสิ่งที่ดี ซึ่งทุกคนเป็นคนของกระทรวงจะร่วมมือกันทำงานตามเป้าหมายของกระทรวงสาธารณสุขคือ ประชาชนสุขภาพดี เจ้าหน้าที่มีความสุข เพื่อให้ระบบสุขภาพยั่งยืน และนัดหมายร่วมประชุมติดตามความคืบหน้าอีก 3 เดือน ในวันที่ 15 สิงหาคม 2561 ระหว่างนี้ให้คณะทำงานทั้ง 2 ฝ่ายหาข้อมูลประกอบการพิจารณา เพื่อนำไปสู่การแก้ไขปัญหาดังกล่าว
*********************************  16 พฤษภาคม 2561

ที่มา : http://www.thaigov.go.th/news/contents/details/12301
