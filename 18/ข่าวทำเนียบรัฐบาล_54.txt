รัฐบาลไทย-ข่าวทำเนียบรัฐบาล-รอง นรม. ประวิตรฯ เป็นประธานการประชุมคณะกรรมการอนุรักษ์และพัฒนากรุงรัตนโกสินทร์และเมืองเก่า   ครั้งที่ 2/2561

วันพฤหัสบดีที่ 24 พฤษภาคม 2561
รอง นรม. ประวิตรฯ เป็นประธานการประชุมคณะกรรมการอนุรักษ์และพัฒนากรุงรัตนโกสินทร์และเมืองเก่า   ครั้งที่ 2/2561
ที่ประชุมได้มีการพิจารณาการออกกฎหมายเพื่อควบคุมสีของหลังคาอาคารและสีของผนังอาคารที่ก่อสร้างหรือดัดแปลงภายในบริเวณกรุงรัตนโกสินทร์ของกระทรวงมหาดไทย
วันนี้  (24 พฤษภาคม 2561) เวลา 10.00 น.  ณ ห้องประชุม 301 ตึกบัญชาการ 1 ทำเนียบรัฐบาล  พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการอนุรักษ์และพัฒนากรุงรัตนโกสินทร์ และเมืองเก่า   ครั้งที่ 2/2561 ร่วมกับหน่วยงานที่เกี่ยวข้อง  สรุปสาระสำคัญ ดังนี้
ที่ประชุมได้มีการพิจารณาการออกกฎหมายเพื่อควบคุมสีของหลังคาอาคารและสีของผนังอาคารที่ก่อสร้างหรือดัดแปลงภายในบริเวณกรุงรัตนโกสินทร์ของกระทรวงมหาดไทย โดยกรมโยธาธิการและผังเมือง ตามมติคณะอนุกรรมการกลั่นกรองและพิจารณาแผนการดำเนินงานในกรุงรัตนโกสินทร์ ครั้งที่ 2/2561 เมื่อวันจันทร์ที่ 23 เมษายน 2561  ที่มีการเสนอแนวคิดการออกกฎหมายดังกล่าวทั้งภายในบริเวณกรุงรัตนโกสินทร์ชั้นใน  ชั้นนอก และฝั่งธนบุรีตรงข้ามกรุงรัตนโกสินทร์  ของกรมโยธาธิการและผังเมืองเป็นการให้ความสำคัญต่อพื้นที่กรุงรัตนโกสินทร์ เพราะกรุงรัตนโกสินทร์อยู่บนพื้นฐานของความหลากหลาย การออกกฎหมายฯ ควรกำหนดกลุ่มเป้าหมายในการบังคับใช้และอธิบายรายละเอียดของการบังคับใช้ให้ชัดเจน  และไม่ควรส่งผลกระทบต่อประชาชนมากเกินไป แต่ควรส่งเสริมให้ประชาชนเห็นคุณค่าและให้ความร่วมมือในการอนุรักษ์  และต้องคำนึงถึงการรักษาอัตลักษณ์ของพื้นที่กรุงรัตนโกสินทร์ในลักษณะของการรักษาอาคารเดิม ส่งเสริมการพัฒนาขึ้นใหม่ให้สอดคล้องกันครอบคลุมทุกมิติ  โดใช้เครื่องมือทางกฎหมายและเครื่องมือทางการเงิน เช่น การควบคุมป้ายโฆษณา  การควบคุมความสูงของอาคาร การกำหนดระยะถอยร่น  การให้สิทธิทางภาษีแก่เจ้าของอาคารที่มีคุณค่า การจัดตั้งกองทุนเพื่อการอนุรักษ์อาคาร โดยกระบวนการการมีส่วนร่วมตามพระราชบัญญัติควบคุมอาคาร พ.ศ. 2522 มาตรา 8 (7)(10)(11)(12) เป็นต้น  ซึ่งสำนักผังเมือง กรุงเทพมหานครอยู่ระหว่างการดำเนินการโครงการวางและจัดทำผังเมืองรวมกรุงเทพมหานคร (ฉบับปรับปรุง ครั้งที่ 4) และปรับปรุงข้อบัญญัติกรุงเทพมหานครตามกฎหมายควบคุมอาคาร โดยมีแนวทางการควบคุมการใช้ประโยชน์ที่ดินประกอบการควบคุมแบบซ้อนทับ (Overlay  Control)  เพื่อการรักษาลักษณะเฉพาะของกรุงรัตนโกสินทร์  โดยดำเนินการมากกว่าการควบคุมสีของอาคารและสีของหลังคา เช่น การควบคุมแนวอาคาร (Build-to-Line) ของอาคารใหม่หรืออาคารเก่า หากมีการสร้างขึ้นใหม่ไม่ต้องมีระยะถอยร่น  เพื่อรักษาลักษณะเฉพาะดั้งเดิมของย่าน แนวอาคาร การควบคุมสีและวัสดุ (Color and Material Control)  และการควบคุมป้ายโฆษณา (Signage Control)
ทั้งนี้  ที่ประชุมมอบหมายให้กรมโยธาธิการและผังเมือง ศึกษารายละเอียดเพิ่มเติมตามความเห็นของคณะอนุกรรมการกลั่นกรองและพิจารณาแผนการดำเนินงานในกรุงรัตนโกสินทร์ เพื่อนำมาใช้ในการดำเนินการต่อไป
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12492
