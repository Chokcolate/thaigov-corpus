รัฐบาลไทย-ข่าวทำเนียบรัฐบาล-กรมทางหลวงชนบทยกระดับคุณภาพชีวิตประชาชน สนับสนุนถนนเข้าสู่แปลงปลูกเมล็ดพันธุ์ข้าวพระราชทานอันเนื่องมาจากพระราชดำริ จ.บุรีรัมย์

วันศุกร์ที่ 18 พฤษภาคม 2561
กรมทางหลวงชนบทยกระดับคุณภาพชีวิตประชาชน สนับสนุนถนนเข้าสู่แปลงปลูกเมล็ดพันธุ์ข้าวพระราชทานอันเนื่องมาจากพระราชดำริ จ.บุรีรัมย์
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนเข้าสู่แปลงปลูกเมล็ดพันธุ์ข้าวพระราชทานอันเนื่องมาจากพระราชดำริ ต.หนองโดน อ.ลำปลายมาศ จ.บุรีรัมย์ ระยะทาง 20.267 กิโลเมตร มีความคืบหน้ามากกว่าร้อยละ 93
คาดว่าจะแล้วเสร็จและเปิดให้ประชาชนสัญจรได้ในเดือนมิถุนายน 2561
นายพิศักดิ์ จิตวิริยะวศิน อธิบดีกรมทางหลวงชนบท กล่าวว่า โครงการแปลงปลูกเมล็ดพันธุ์ข้าวพระราชทานอันเนื่องมาจากพระราชดำริ ในสมเด็จพระเทพรัตนราชสุดาสยามบรมราชกุมารี เป็นโครงการที่ยกระดับรายได้ของเกษตรกรในพื้นที่ให้สามารถจำหน่ายข้าวเปลือกในราคาที่สูงกว่าราคาซื้อขายในตลาดทั่วไป พันธุ์ข้าวดังกล่าวมีความเหมาะสมในการเพาะปลูกในพื้นที่ จ.บุรีรัมย์ และ จ.สุรินทร์ ซึ่งในอดีตพื้นที่ดังกล่าวเป็นถนนดิน กว้าง 4 เมตร ทช. จึงได้ดำเนินการสำรวจและออกแบบ พร้อมทั้งก่อสร้างถนนสายเข้าโครงการแปลงปลูกเมล็ดพันธุ์ข้าวพระราชทาน ต.หนองโดน อ.ลำปลายมาศ จ.บุรีรัมย์ เพื่อยกระดับคุณภาพชีวิตของประชาชน สนับสนุนการขนส่งผลผลิตทางการเกษตรให้มีความสะดวก รวดเร็ว ปลอดภัย และลดต้นทุน งบประมาณการก่อสร้างทั้งสิ้น 100 ล้านบาท แบ่งการก่อสร้างเป็น 4 สาย ระยะทางรวม 20.267 กิโลเมตร ดังนี้
สายที่ 1 จุดเริ่มต้นโครงการฯ (แยกจากทางหลวงหมายเลข 2073 กม.28+900 ด้านซ้ายทาง) จาก กม.0+000 ถึง กม.7+512 ระยะทาง 7.512 กิโลเมตร
สายที่ 2 จุดเริ่มต้นโครงการฯ (แยกจากสายที่ 1 บริเวณ กม.2+581 ด้านซ้ายทาง) จาก กม.0+000 ถึง กม. 2+397 ระยะทาง 2.397 กิโลเมตร
สายที่ 3 จุดเริ่มต้นโครงการฯ (ต่อเชื่อมจากถนนคอนกรีตขององค์การบริหารส่วนตำบลหนองโดน) จาก กม.0+000 ถึง กม.6+979 ระยะทาง 6.979 กิโลเมตร
สายที่ 4 จุดเริ่มต้นโครงการฯ (แยกจากสายที่ 1 กม.0+778 ด้านขวาทาง) จาก กม.0+000 ถึง กม.3+379 ระยะทาง 3.379 กิโลเมตร
ปัจจุบันการก่อสร้างมีความคืบหน้า ร้อยละ 93.30 เร็วกว่าแผนที่กำหนดไว้ คาดว่าจะแล้วเสร็จพร้อมเปิดให้ประชาชนสัญจรได้ประมาณเดือนมิถุนายน 2561

ที่มา : http://www.thaigov.go.th/news/contents/details/12356
