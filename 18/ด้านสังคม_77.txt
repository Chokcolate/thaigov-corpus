รัฐบาลไทย-ข่าวทำเนียบรัฐบาล-รมว.ดิจิทัลฯ ลงพื้นที่ตรวจเยี่ยมการดำเนินงานด้านอุตุนิยมวิทยา จ.นครสวรรค์

วันอังคารที่ 12 มิถุนายน 2561
รมว.ดิจิทัลฯ ลงพื้นที่ตรวจเยี่ยมการดำเนินงานด้านอุตุนิยมวิทยา จ.นครสวรรค์
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ลงพื้นที่ตรวจเยี่ยมการดำเนินงานด้านอุตุนิยมวิทยา ณ หมู่ที่ 7 ต.หนองกรด อ.บรรพตพิสัย จ.นครสวรรค์ โดยกรมอุตุนิยมวิทยา หน่วยงานในสังกัดกระทรวงดิจิทัลฯ มีสถานีอุตุนิยมวิทยา เป็นหน่วยปฏิบัติงานด้านอุตุนิยมวิทยาในระดับพื้นที่ ทั้งการบริหารจัดการด้านอุตุนิยมวิทยา การตรวจ เฝ้าระวัง ติดตาม รายงานสภาวะอากาศ และปรากฏการณ์ธรรมชาติ รวมทั้งให้ความรู้ และบริการด้านอุตุนิยมวิทยาด้วยความถูกต้อง รวดเร็ว แม่นยำ ทันเหตุการณ์ นอกจากนั้นยังมีภารกิจสร้างความรู้ความเข้าใจให้กับประชาชน เสริมสร้างเครือข่ายความร่วมมือประชาชนและภาคส่วนต่างๆ เพื่อลดความเสี่ยงและผลกระทบจากภัยธรรมชาติ ทั้งนี้ กรมอุตุนิยมวิทยายังได้ให้ความสำคัญกับการให้บริการภาครัฐในยุคดิจิทัล ที่จะต้องสะดวก รวดเร็ว และมีข้อมูลที่ทันสมัยตลอดเวลา รวมถึงเป็นการส่งเสริมให้ประชาชนใช้ประโยชน์จากโครงข่าย “เน็ตประชารัฐ” อย่างเต็มประสิทธิภาพ จึงได้พัฒนา Mobile Application เพื่อบริการข้อมูลอุตุนิยมวิทยาให้กับประชาชนโดยสามารถพยากรณ์ได้ละเอียดถึงระดับตำบล และคาดการณ์สภาพอากาศล่วงหน้าได้นานถึง 4 เดือน นอกจากนั้นประชาชนที่อาศัยอยู่นอกพื้นที่สัญญาณวิทยุกรมอุตุนิยมวิทยายังสามารถเข้ารับฟังรายการวิทยุและประกาศเตือนภัยของกรมอุตุนิยมวิทยา ผ่าน Mobile Application และ Facebook ของสถานีวิทยุกรมอุตุนิยมวิทยาอีกด้วย เมื่อวันที่ 11 มิถุนายน 2561
*********************

ที่มา : http://www.thaigov.go.th/news/contents/details/12960
