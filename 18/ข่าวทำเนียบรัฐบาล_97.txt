รัฐบาลไทย-ข่าวทำเนียบรัฐบาล-​ประธานสภาแห่งชาติ สปป.ลาว เข้าเยี่ยมคารวะ นายกรัฐมนตรี

วันศุกร์ที่ 1 มิถุนายน 2561
​ประธานสภาแห่งชาติ สปป.ลาว เข้าเยี่ยมคารวะ นายกรัฐมนตรี
​ประธานสภาแห่งชาติ สปป.ลาว เข้าเยี่ยมคารวะ นายกรัฐมนตรี
วันนี้ (1 มิถุนายน 2561) นางปานี ยาท่อตู้ (H.E. Mrs. Pany Yathotou) ประธานสภาแห่งชาติ สาธารณรัฐประชาธิปไตยประชาชนลาว เข้าเยี่ยมคารวะ พลเอกประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล
นายกรัฐมนตรีกล่าวต้อนรับประธานสภาแห่งชาติในโอกาสเดินทางเยือนไทยในฐานะแขกของสภานิติบัญญัติแห่งชาติ และชื่นชมความสัมพันธ์ไทย – สปป.ลาว ที่มีความร่วมมืออย่างสร้างสรรค์ ใกล้ชิด และหลากหลาย ซึ่งประธานสภาแห่งชาติขอบคุณฝ่ายไทยที่ให้การต้อนรับอย่างอบอุ่นและเป็นกันเอง พร้อมกล่าวย้ำว่า การเดินทางเยือนไทยครั้งนี้จะช่วยเพิ่มพูนความสัมพันธ์ที่มีอยู่ให้ก้าวหน้ายิ่งขึ้นต่อไป
ทั้งสองฝ่ายได้หารือถึงความร่วมมือที่มีร่วมกัน โดยเฉพาะด้านการค้าการลงทุน ที่นายกรัฐมนตรีเน้นย้ำให้ ไทย – ลาว ร่วมมือกันแก้ไขปัญหาและอุปสรรคทางการค้าการลงทุนทั้งในระดับประเทศและระดับท้องถิ่นต่อไป เพื่อให้บรรลุเป้าหมายการค้าระหว่างกัน สำหรับด้านการท่องเที่ยว ทั้งสองฝ่ายยินดีที่นักท่องเที่ยวของแต่ละประเทศเดินทางไปมาหาสู่กันมากขึ้น และฝ่ายไทยได้เสนอให้มีการเชื่อมโยงการท่องเที่ยวระหว่างกัน โดยเฉพาะการท่องเที่ยวในเมืองหลัก เมืองรอง และชุมชน เพื่อกระตุ้นเศรษฐกิจโดยรวมของภูมิภาค
ประธานสภาแห่งชาติได้ฝากให้นายกรัฐมนตรีดูแลแรงงาน สปป.ลาว ที่มาทำงานในประเทศไทยด้วย ซึ่งนายกรัฐมนตรีตอบรับว่ารัฐบาลให้ความสำคัญกับทั้งแรงงานไทยและแรงงานจากประเทศเพื่อนบ้าน เพราะเป็นทรัพยากรบุคคลที่อยู่เบื้องหลังความเจริญเติบโตของประเทศ นอกจากนี้ ฝ่าย สปป.ลาว ขอบคุณฝ่ายไทยที่ส่งเสริมการพัฒนาประเทศของ สปป.ลาว ในหลายด้านตลอดมาโดยเฉพาะด้านโครงสร้างพื้นฐาน ที่มีการเชื่อมโยงสะพานและถนนสายต่าง ๆ ซึ่งไทยและ สปป.ลาว จะร่วมกันพัฒนาความเชื่อมโยงให้เกิดประโยชน์สูงสุดแก่สองประเทศและภูมิภาค
ในช่วงท้าย นายกรัฐมนตรีได้กล่าวถึงการจัดการประชุม ACMECS ที่ไทยจะเป็นเจ้าภาพจัดการประชุมที่กรุงเทพ ในเดือนมิถุนายนที่จะถึงนี้ ที่พร้อมให้การต้อนรับนายกรัฐมนตรีทองลุนของ สปป.ลาว ขณะที่ฝ่ายสปป.ลาว แสดงความพร้อมที่จะจัดประชุมคณะรัฐมนตรีร่วมไทย - สปป.ลาว (Joint Cabinet Retreat: JCR) ครั้งที่ 3 ณ สปป. ลาว ในช่วงปลายปีนี้ ซึ่งทั้งสองฝ่ายมุ่งมั่นที่จะใช้กลไกความร่วมมือที่มีอยู่อย่างมีประสิทธิภาพและก่อให้เกิดความสำเร็จเป็นประโยชน์ต่อประเทศทั้งสอง

ที่มา : http://www.thaigov.go.th/news/contents/details/12699
