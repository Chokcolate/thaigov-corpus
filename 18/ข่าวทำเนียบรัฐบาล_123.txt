รัฐบาลไทย-ข่าวทำเนียบรัฐบาล-การประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ครั้งที่ 4/2561

วันพฤหัสบดีที่ 7 มิถุนายน 2561
การประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ครั้งที่ 4/2561
การประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ครั้งที่ 4/2561
วันนี้ (วันพฤหัสบดีที่ 7 มิถุนายน 2561) เวลา 10.00 น. พลเอก ธนะศักดิ์ ปฏิมาประกร รองหัวหน้าคณะรักษาความสงบแห่งชาติและประธานที่ปรึกษาคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี เป็นประธานการประชุมคณะกรรมการที่ปรึกษาผู้ทรงคุณวุฒิพิเศษของนายกรัฐมนตรี ณ ห้องประชุมอาคารรับรองเกษะโกมล บ้านเกษะโกมล
การประชุมในวันนี้ คณะกรรมการฯ ได้พิจารณาเห็นว่า ปัญหาด้านสิ่งแวดล้อมในปัจจุบันเป็นปัญหาที่มีความสำคัญ จำเป็นต้องได้รับการพิจารณาแก้ไขอย่างจริงจังและเร่งด่วน เนื่องจากมีผลกระทบต่อวิถีชีวิตของประชาชนและด้านสุขอนามัย ซึ่งมีปัญหาที่สำคัญ 2 เรื่อง ดังนี้
1. ปัญหาเรื่องขยะ ไม่ว่าจะเป็นปัญหาจากขยะทั่วไป ขยะอิเล็กทรอนิกส์ และขยะพิษ ซึ่งจำเป็นต้องมีการแก้ไขปัญหาอย่างจริงจัง ต่อเนื่อง และครบวงจร จึงสมควรกำหนดให้มีเจ้าภาพหลัก ในการบริหารจัดการ ควบคุม กำจัด และใช้ประโยชน์อย่างครบวงจร ซึ่งจะทำให้ทิศทางในการดำเนินการมีความชัดเจนและสอดคล้องกัน
2.ปัญหาเรื่องทรัพยากรน้ำจากผักตบชวา ซึ่งมีผลกระทบต่อการคมนาคมทางน้ำ การระบายน้ำการเกิดอุทกภัย การดำรงชีวิตของสัตว์น้ำ และคุณภาพน้ำ อันทำให้เกิดความเดือดร้อนแก่ประชาชนโดยทั่วไปด้วย สมควรต้องแก้ไขปัญหาดังกล่าวอย่างจริงจัง ต่อเนื่อง และครบวงจร โดยกำหนดให้มีหน่วยงานหลักในระดับนโยบายและท้องถิ่นร่วมกันทำอย่างจริงจัง  โดยมีการสนับสนุนด้านงบประมาณ เครื่องมือในการกำจัดผักตบชวา โดยให้มีการบูรณาการเครื่องมือระหว่างหน่วยงาน และควรมีการวิจัยอย่างจริงจังที่ต้นเหตุ เพื่อแก้ไขปัญหาอย่างยั่งยืน โดยไม่กระทบต่อสิ่งแวดล้อม

ที่มา : http://www.thaigov.go.th/news/contents/details/12848
