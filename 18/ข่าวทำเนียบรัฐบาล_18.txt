รัฐบาลไทย-ข่าวทำเนียบรัฐบาล-นายอูลริค ซาเกา (Mr. Ulrich Zachau) ผู้อำนวยการธนาคารโลกฯ และคณะวิจัยการจัดลำดับความยาก - ง่ายในการประกอบธุรกิจ เข้าเยี่ยมคารวะ รองนายกรัฐมนตรี

วันจันทร์ที่ 21 พฤษภาคม 2561
นายอูลริค ซาเกา (Mr. Ulrich Zachau) ผู้อำนวยการธนาคารโลกฯ และคณะวิจัยการจัดลำดับความยาก - ง่ายในการประกอบธุรกิจ เข้าเยี่ยมคารวะ รองนายกรัฐมนตรี
นายอูลริค ซาเกา (Mr. Ulrich Zachau) ผู้อำนวยการธนาคารโลก (World Bank) ประจำประเทศไทย มาเลเซีย และความร่วมมือในภูมิภาคเอเชียตะวันออกและแปซิฟิก และคณะวิจัยการจัดลำดับความยาก - ง่ายในการประกอบธุรกิจ เข้าเยี่ยมคารวะ รองนายกรัฐมนตรี (นายวิษณุ เครืองาม)
วันนี้ (16 พฤษภาคม 2561) เวลา 10.30 น. นายอูลริค ซาเกา (Mr. Ulrich Zachau) ผู้อำนวยการธนาคารโลก (World Bank) ประจำประเทศไทย มาเลเซีย และความร่วมมือในภูมิภาคเอเชียตะวันออกและแปซิฟิก และคณะวิจัยการจัดลำดับความยาก - ง่ายในการประกอบธุรกิจ เข้าเยี่ยมคารวะ รองนายกรัฐมนตรี (นายวิษณุ เครืองาม) ในโอกาสเยือนประเทศไทย ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีแสดงความยินดีที่ได้พบกับผู้อำนวยการธนาคารโลกฯ และคณะวิจัย อีกครั้ง โดยการหารือเมื่อปีที่แล้วธนาคารโลกได้ให้ข้อแนะนำที่เป็นประโยชน์ในการแก้ไขปัญหา และอุปสรรคของการดำเนินธุรกิจในไทย ส่งผลให้อันดับความยาก-ง่ายในการประกอบธุรกิจของไทย ประจำปี 2561 อยู่อันดับที่ 26 ดีขึ้น 20 อันดับที่ 46 ในปี 2560 จากทั้งหมด 190 ประเทศ
ผู้อำนวยการธนาคารโลกฯ แสดงความขอบคุณรองนายกรัฐมนตรีที่ให้โอกาสพบปะในวันนี้ ชื่นชมการดำเนินการ และการปฏิรูปของของรัฐบาลไทย จึงเป็นส่วนทำให้มีการปรับลำดับของการจัดอันดับความยาก - ง่ายในการประกอบ ธุรกิจประจำปี 2561 ของไทย
ทั้งนี้ ผู้อำนวยการธนาคารโลกฯ ได้แสดงความพอใจในภาพรวมของการดำเนินงานของรัฐบาลไทย และได้ใช้โอกาสนี้แลกเปลี่ยนความคิดเห็นเกี่ยวกับ การดำเนินการปรับปรุงและพัฒนากฎหมายหลักประกันทางธุรกิจ (Business Security Act) และการบูรณาการด้านการจัดเก็บและการเผยแพร่ผลการพิจารณาคดีผ่านสื่ออิเล็กทรอนิกส์ โดยเฉพาะคดีพาณิชย์
โอกาสนี้รองนายกรัฐมนตรีกล่าวว่ารัฐบาลได้มีการยกร่างกฎหมายดังกล่าว และจะมีการรับฟังความคิดเห็นของประชาชนในช่วงเดือนมิถุนายน 2561 นอกจากนี้ยังกล่าวว่าการปฏิรูปกฎหมายเป็นหนึ่งในวาระการปฏิรูปที่สำคัญของไทย เพื่อปรับปรุงและให้สอดคล้องกับมาตรฐานสากล ซึ่งในช่วงท้ายผู้อำนวยการธนาคารโลกฯ กล่าวขอบคุณที่รัฐบาลไทยเข้าใจ และให้ความสำคัญในการปฏิรูปกฎหมาย ทั้งนี้รองนายกรัฐมนตรียินดีที่จะรับฟังข้อเสนอแนะจากธนาคารโลก ในการปรับปรุงและแก้ไขปัญหาต่างๆ

ที่มา : http://www.thaigov.go.th/news/contents/details/12271
