รัฐบาลไทย-ข่าวทำเนียบรัฐบาล-กรมบัญชีกลางปรับปรุงการค้นหาข้อมูลจัดซื้อจัดจ้างของกรมบัญชีกลาง

วันจันทร์ที่ 28 พฤษภาคม 2561
กรมบัญชีกลางปรับปรุงการค้นหาข้อมูลจัดซื้อจัดจ้างของกรมบัญชีกลาง
กรมบัญชีกลางเร่งพัฒนารูปแบบเปิดเผยข้อมูลในเว็บไซต์จัดซื้อจัดจ้างภาครัฐสำหรับประชาชน เพื่อให้ผู้ประกอบการและประชาชน เข้าใจข้อมูลได้ง่ายขึ้น มีการแสดงผลหลากหลายรูปแบบที่สำคัญยังคงยึดมั่นในหลักการและเจตนารมณ์ในเรื่องของความโปร่งใส เปิดโอกาสให้ตรวจสอบได้
กรมบัญชีกลางเร่งพัฒนารูปแบบการเปิดเผยข้อมูลในเว็บไซต์จัดซื้อจัดจ้างภาครัฐสำหรับประชาชน เพื่อให้ผู้ประกอบการและประชาชน เข้าใจข้อมูลได้ง่ายขึ้น มีการแสดงผลหลากหลายรูปแบบ ที่สำคัญยังคงยึดมั่นในหลักการและเจตนารมณ์ในเรื่องของความโปร่งใส และเปิดโอกาสให้ตรวจสอบการจัดซื้อจัดจ้างภาครัฐได้
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า การเปิดเผยข้อมูลการจัดซื้อจัดจ้างของหน่วยงานภาครัฐ ในเว็บไซต์ของกรมบัญชีกลาง www.gprocurement.go.th โดยสามารถค้นหาได้แต่ละโครงการหรือเลือกเป็นหน่วยงานหรือพื้นที่ก็ได้ การเปิดเผยข้อมูลดังกล่าวจะเปิดเผยครบทุกกระบวนการ ตั้งแต่แผนการจัดซื้อจัดจ้าง ประกาศจัดซื้อจัดจ้าง จนถึงผู้ชนะการเสนอราคา รวมถึงข้อมูลการทำสัญญา การกำหนดให้ผู้ใช้งานต้องใส่รหัสตามภาพที่มองเห็นทุกครั้งที่มีการเรียกข้อมูลนั้น เป็นการปรับปรุงระบบชั่วคราวก่อนที่จะใช้ระบบใหม่ให้มีการค้นหาได้สะดวกและรวดเร็วยิ่งขึ้น ปัจจุบันมีหน่วยงานของรัฐประกาศจัดซื้อจัดจ้าง จำนวน 71,707 แห่ง และมีจำนวนการเข้าใช้งานเฉลี่ยกว่า 300,000 ครั้งต่อวัน นอกจากนี้ยังมีผู้ค้ากับภาครัฐเสนอราคาในระบบ จำนวน 212,586 ราย และมีจำนวนการใช้งานเฉลี่ยกว่า 40,000 ครั้งต่อวัน
อย่างไรก็ตาม กรมบัญชีกลางยังคงยึดมั่นในหลักการและเจตนารมณ์ของการจัดซื้อจัดจ้างภาครัฐด้วยอิเล็กทรอนิกส์ในการเปิดเผยข้อมูลการจัดซื้อจัดจ้าง เพื่อให้เกิดความโปร่งใส ตรวจสอบได้ รวมทั้งส่งเสริมให้ภาคประชาชนมีความเข้มแข็งในการตรวจสอบการจัดซื้อจัดจ้างได้ตลอดเวลา หากหน่วยงานใดมีข้อเสนอแนะในการแก้ปัญหาทุจริตคอร์รัปชั่นหรือป้องกันการโจมตีทางระบบสารสนเทศโดยผู้ไม่หวังดี ก็สามารถเสนอแนะแนวทางที่เป็นประโยชน์มาที่ กองการพัสดุภาครัฐ กรมบัญชีกลาง ได้ตลอดเวลา

ที่มา : http://www.thaigov.go.th/news/contents/details/12576
