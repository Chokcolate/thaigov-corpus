รัฐบาลไทย-ข่าวทำเนียบรัฐบาล-“ยุติธรรม” พิจารณาร่างพระราชบัญญัติประวัติอาชญากรรมฯ

วันจันทร์ที่ 28 พฤษภาคม 2561
“ยุติธรรม” พิจารณาร่างพระราชบัญญัติประวัติอาชญากรรมฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะอนุกรรมการพัฒนากฎหมายและการบังคับใช้ ครั้งที่ ๓/๒๕๖๑
ในวันศุกร์ที่ ๒๕ พฤษภาคม ๒๕๖๑ เวลา ๑๓.๓๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมคณะอนุกรรมการพัฒนากฎหมายและการบังคับใช้ ครั้งที่ ๓/๒๕๖๑
โดยมี นายวัลลภ นาคบัว ผู้อำนวยการสำนักงานกิจการยุติธรรม
และคณะอนุกรรมการจากหน่วยงานที่เกี่ยวข้อง เข้าร่วมประชุม
โดยที่ประชุมพิจารณาร่างพระราชบัญญัติประวัติอาชญากรรม พ.ศ. ...
และการปรับปรุงระเบียบเกี่ยวกับประวัติอาชญากรรม
เพื่อให้ผู้ที่มีประวัติเคยกระทำความผิดได้มีโอกาสในการกลับคืนสู่สังคม และสามารถประกอบอาชีพที่สอดคล้องกับ
ความรู้ความสามารถของตนภายหลังการพ้นโทษหรือออกจากกระบวนการยุติธรรม และไม่หวนกลับไปกระทำผิดซ้ำ
ตลอดจนพิจารณาประเด็นสำคัญในการร่างพระราชบัญญัติประวัติอาชญากรรมฯ อาทิ
การจัดเก็บและการลบข้อมูลทะเบียนประวัติอาชญากรรม การเปิดเผยประวัติอาชญากรรม
การบูรณาการเชื่อมโยงข้อมูลกับหน่วยงานต่างๆ  เป็นต้น
ทั้งนี้ ที่ประชุมมอบหมายให้ฝ่ายเลขานุการฯ ปรับแก้ไขร่างพระราชบัญญัติฯ ตามข้อสังเกตของคณะอนุกรรมการ
ให้มีความถูกต้องและเหมาะสม เพื่อนำเสนอคณะกรรมการ กพยช. พิจารณาต่อไป

ที่มา : http://www.thaigov.go.th/news/contents/details/12577
