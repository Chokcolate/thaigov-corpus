รัฐบาลไทย-ข่าวทำเนียบรัฐบาล-​กระทรวงอุตสาหกรรม โดย สอจ.ระยอง ตั้งศูนย์ประสานงานช่วยเหลือเกษตรกรผู้ปลูกสับปะรด เชื่อมโรงงาน -เกษตรกร พร้อมประสานจำหน่ายถึงมือผู้บริโภค ลดปัญหาราคาผลผลิตตกต่ำ

วันอังคารที่ 12 มิถุนายน 2561
​กระทรวงอุตสาหกรรม โดย สอจ.ระยอง ตั้งศูนย์ประสานงานช่วยเหลือเกษตรกรผู้ปลูกสับปะรด เชื่อมโรงงาน -เกษตรกร พร้อมประสานจำหน่ายถึงมือผู้บริโภค ลดปัญหาราคาผลผลิตตกต่ำ
ปลัดกระทรวงอุตสาหกรรม ได้มอบหมายให้สำนักงานอุตสาหกรรมจังหวัดระยองดำเนินการช่วยเหลือเกษตรกรผู้ปลูกสับปะรดจังหวัดระยอง จากปัญหาผลผลิตล้นตลาด ณ บริเวณอาคารนารายณ์ กระทรวงอุตสาหกรรม
วันนี้ (12 มิถุนายน 2561) นายพสุ โลหารชุน ปลัดกระทรวงอุตสาหกรรม ได้มอบหมายให้สำนักงานอุตสาหกรรมจังหวัดระยองดำเนินการช่วยเหลือเกษตรกรผู้ปลูกสับปะรดจังหวัดระยอง จากปัญหาผลผลิตล้นตลาด โดยนายกรณ์ภัฐวีญ์ ม่วงน้อย อุตสาหกรรมจังหวัดระยอง นำทีมข้าราชการจากสำนักงานอุตสาหกรรมจังหวัด นำสับปะรดผลสดจากเกษตรกรมาจำหน่ายจำนวน 6 ตันๆ ละ 4,000 บาท ลูกๆ ละ 10 บาท ซึ่งข้าราชการกระทรวงอุตสาหกรรมและประชาชนให้ความสนใจเป็นจำนวนมาก ณ บริเวณอาคารนารายณ์ กระทรวงอุตสาหกรรม
นายกรณ์ภัฐวีญ์ ม่วงน้อย อุตสาหกรรมจังหวัดระยอง กล่าวว่า ปลัดกระทรวงอุตสาหกรรม ได้สั่งการให้สำนักงานอุตสาหกรรมจังหวัดระยอง ช่วยเหลือเกษตรกรผู้ปลูกสับปะรดในจังหวัดระยอง จากปัญหาผลผลิตล้นตลาด ไม่มีช่องทางจำหน่าย ราคาสับปะรดตกต่ำประกอบกับสภาพอากาศค่อนข้างหนาว จึงทำให้มีผลผลิตออกมาเป็นจำนวนมาก โดยโรงงานอุตสาหกรรมในจังหวัดระยองรับซื้อได้เพียง 2 โรงงานเท่านั้น ทางสำนักงานอุตสาหกรรมจังหวัดระยองจึงตั้งศูนย์ประสานงานโรงงานอุตสาหกรรมจังหวัดระยองเพื่อช่วยเหลือเกษตรกรสับปะรดราคาตกต่ำ
โดยเริ่มตั้งศูนย์ช่วยเหลือ ตั้งแต่วันที่ 6 มิถุนายนที่ผ่านมา โดยทำหน้าที่เป็นศูนย์ประสานงานระหว่างโรงงานอุตสาหกรรมในพื้นที่ให้กับเกษตรกร ซึ่งขณะนี้ได้มีคำสั่งซื้อสับปะรดผลสดจากโรงงานอุตสาหกรรมในพื้นที่แล้วกว่า 100 ตัน #ช่วยเหลือเกษตรกร #สับปะรด #สำนักงานอุตสาหกรรมจังหวัดระยอง #กระทรวงอุตสาหกรรม

ที่มา : http://www.thaigov.go.th/news/contents/details/12970
