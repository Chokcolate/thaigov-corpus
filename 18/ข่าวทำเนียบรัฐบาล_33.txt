รัฐบาลไทย-ข่าวทำเนียบรัฐบาล-รองนรม. พล.อ.อ. ประจินฯ เป็นประธานการประชุมคณะกรรมการนโยบายอวกาศแห่งชาติ  ครั้งที่ 2/2561

วันพฤหัสบดีที่ 17 พฤษภาคม 2561
รองนรม. พล.อ.อ. ประจินฯ เป็นประธานการประชุมคณะกรรมการนโยบายอวกาศแห่งชาติ  ครั้งที่ 2/2561
โดยที่ประชุมมีมติเห็นชอบแนวทางการดำเนินงานในส่วนที่เกี่ยวข้องกับกิจการดาวเทียม
สำหรับวงโคจรประจำที่ (GSO) ตามรัฐธรรมนุญแห่งราชอาณาจักรไทย พ.ศ. 2560 มาตรา 60
วันที่ (17 พฤษภาคม 2561) เวลา 14.30 น. ณ ห้องประชุม 301 ตึกบัญชาการ 1 ทำเนียบรัฐบาล  พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการนโยบายอวกาศแห่งชาติ ครั้งที่ 2/2561 ซึ่งสรุปสาระสำคัญดังนี้
ที่ประชุมได้พิจารณาและมีมติเห็นชอบแนวทางการดำเนินงานในส่วนที่เกี่ยวข้องกับกิจการดาวเทียมสำหรับวงโคจรประจำที่ (GSO) ตามรัฐธรรมนูญแห่งราชอาณาจักรไทย พ.ศ. 2560 มาตรา 60 ซึ่งกำหนดว่ารัฐต้องรักษาไว้ซึ่งคลื่นความถี่และสิทธิในการเข้าใช้วงโคจรดาวเทียมอันเป็นสมบัติของชาติ เพื่อใช้ให้เกิดประโยชน์ แก่ประเทศชาติและประชาชน
พร้อมกันนี้ ที่ประชุมได้พิจารณาและมีมติเห็นชอบ (ร่าง) กรอบหลักการพิจารณาอนุญาตและกำหนดเงื่อนไขให้ดาวเทียมต่างชาติให้บริการภายในประเทศไทย โดยมีหลักการ ดังนี้
1. การให้ดาวเทียมต่างชาติเข้าสู่ตลาดในประเทศไทย ไม่ใช่เป็นเรื่องการให้ใบอนุญาตแต่เป็นเรื่องการเข้าสู่ตลาด (market access) ตามกฎหมายระหว่างประเทศ
2. การทำข้อตกลงระดับระหว่างประเทศ ต้องคำนึงถึงผลประโยชน์ทางการค้าเศรษฐกิจและสังคม รวมทั้งความมั่นคงภายในราชอาณาจักรไทยจึงจะให้สิทธิแก่ดาวเทียมต่างชาติ พร้อมเงื่อนไขและรายละเอียดต่าง ๆ ที่เกี่ยวข้อง
3. เห็นควรให้มีกฎหมายในระดับพระราชบัญญัติว่าด้วยกิจการอวกาศรองรับด้วย
..............................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12323
