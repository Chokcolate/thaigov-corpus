รัฐบาลไทย-ข่าวทำเนียบรัฐบาล-กระทรวงเกษตรฯ ประกาศเจตนารมณ์ขับเคลื่อน “งานวันดินโลก”

วันศุกร์ที่ 25 พฤษภาคม 2561
กระทรวงเกษตรฯ ประกาศเจตนารมณ์ขับเคลื่อน “งานวันดินโลก”
24 พฤษภาคม 2561
กระทรวงเกษตรฯ ประกาศเจตนารมณ์ขับเคลื่อน “งานวันดินโลก” อย่างเป็นทางการ พร้อมรณรงค์ลดการใช้พลาสติกที่ปนเปื้อนในดินและแหล่งน้ำ ตอบโจทย์แก้ปัญหาสิ่งแวดล้อมอย่างยั่งยืน
นายวิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานในพิธีประกาศขับเคลื่อนงานวันดินโลก ปี 2561 (World Soil Day) ณ กรมพัฒนาที่ดิน ว่า นับตั้งแต่มีการประกาศรับรองวันดินโลก 5 ธันวาคม เมื่อปี 2557 เป็นต้นมา โดยกลุ่มสมัชชาความร่วมมือทรัพยากรดินโลก หรือ Global Soil Partnership : GSP ได้จัดกิจกรรมวันดินโลกเป็นประจำทุกปี เพื่อให้เป็นวาระสำคัญในการสื่อความสำคัญของทรัพยากรดินให้เป็นที่รับทราบในวงกว้าง โดยประเทศสมาชิกกว่า 200 ประเทศ จะร่วมกันจัดกิจกรรมเฉลิมฉลองวันดินโลกพร้อมกัน และจะกำหนดหัวข้อหลักการจัดงานแต่ละปี โดยคัดเลือกประเด็นสำคัญที่ต้องการผลักดันให้เกิดข้อสรุป หรือผลกระทบเพื่อตอบสนองต่อสถานการณ์สิ่งแวดล้อมของโลก และประเทศต่างๆ ทั่วโลกจะมีกิจกรรมรณรงค์เพื่อสร้างความตระหนักถึงความสำคัญของทรัพยากรดินในวันดินโลก 5 ธันวาคม
สำหรับปีนี้ จะเป็นการจัดงานวันดินโลก ครั้งที่ 7 และ GSP ได้กำหนดหัวข้อ “Be the Solution to Soil Pollution” ซึ่งเน้นความสำคัญของการมีส่วนร่วมขององค์กรและบุคคลในการแก้ปัญหามลพิษทางดิน ซึ่งจะส่งผลถึงความมั่นคงและปลอดภัยทางอาหาร เพื่อให้ตอบสนองต่อเป้าหมายการพัฒนาอย่างยั่งยืนเป้าหมายที่ 2 การขจัดความอดอยากและหิวโหย หรือ Zero Hunger ให้ได้ภายในปี พ.ศ. 2573 กระทรวงเกษตรฯ โดยความร่วมมือของทุกภาคส่วนผ่านคณะกรรมการวันดินโลก ได้จัดทำแผนการดำเนินงานเพื่อขับเคลื่อนกิจกรรมวันดินโลก เพื่อน้อมรำลึกและเทิดพระเกียรติในพระมหากรุณาธิคุณพระบาทสมเด็จพระปรมินทรมหาภูมิพลอดุลยเดช เกี่ยวกับพระราชกรณียกิจ ด้านการอนุรักษ์ทรัพยากรดิน และการพัฒนาที่ดินอย่าง ต่อเนื่องตลอดทั้งปี ซึ่งจะไม่ทำเฉพาะในช่วงวันที่ 5 ธันวาคมเหมือนเช่นที่ผ่านมา โดยบูรณาการการทำงานระหว่างหน่วยงานต่างๆ ที่เกี่ยวข้อง ทั้งภาครัฐ เอกชน สถาบันการศึกษา ชุมชน เกษตรกร เพื่อสร้างการรับรู้เกี่ยวกับวันดินโลก และสร้างความตระหนักเรื่องความสำคัญของ ทรัพยากรดิน โดยมีแผนการดำเนินงานทั้งระยะสั้น และระยะยาว วางเป้าหมายไปสู่หน่วยงานภาครัฐ เอกชน วัด โรงเรียน ชุมชน เกษตรกร ประชาชนทั่วไป และหน่วยงานต่างประเทศ
“การเริ่มต้นในวันนี้ มีการจัดกิจกรรมรณรงค์ลดการใช้พลาสติก ที่ปนเปื้อนในดินและแหล่งน้ำ ซึ่งเป็นกิจกรรมหนึ่งที่จัดขึ้นภายใต้แผนงานวันดินโลก โดยกระตุ้นให้ลดใช้ถุงพลาสติกในชีวิตประจำวัน สร้างการรับรู้ และกระตุ้นเตือนถึงภัยร้ายของถุงพลาสติก ที่ทำให้เกิดโทษต่อระบบนิเวศ ทำให้เกิดการปนเปื้อนของสารตกค้างในดินและแหล่งน้ำ ส่งผลให้เกิดก๊าซเรือนกระจกสาเหตุที่ทำให้โลกร้อน นอกจากนั้นยังมีการเสวนาที่เกี่ยวข้องกับมลพิษทาง ดินอีกด้วย” นายวิวัฒน์ กล่าว.
...................................................
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12532
