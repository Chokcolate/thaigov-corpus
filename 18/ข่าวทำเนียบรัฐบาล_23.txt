รัฐบาลไทย-ข่าวทำเนียบรัฐบาล-​ไทยพร้อมจะทำงานกับเกาหลีใต้อย่างสร้างสรรค์ต่อไป

วันพุธที่ 16 พฤษภาคม 2561
​ไทยพร้อมจะทำงานกับเกาหลีใต้อย่างสร้างสรรค์ต่อไป
​ไทยพร้อมจะทำงานกับเกาหลีใต้อย่างสร้างสรรค์ต่อไป
วันนี้ (16 พฤษภาคม 2561) เวลา 13.30 น. นายเพค อุน-กยู (H.E. Mr. Paik Un-gyu) รัฐมนตรีว่าการกระทรวงการค้า อุตสาหกรรมและพลังงาน สาธารณรัฐเกาหลี เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ในโอกาสนำคณะนักธุรกิจเกาหลีใต้เยือนไทย ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ สรุปสาระสำคัญการหารือ ดังนี้
นายกรัฐมนตรีกล่าวต้อนรับและขอบคุณที่รัฐมนตรีว่าการกระทรวงการค้า อุตสาหกรรมและพลังงาน นำคณะนักธุรกิจเกาหลีใต้จากบริษัทชั้นนำกว่า 180 คน เดินทางมาไทย เพื่อฉลองครบรอบ 60 ปี การสถาปนาความสัมพันธ์ทางการทูตระหว่างกัน จึงหวังว่าทั้งสองฝ่ายจะมีการแลกเปลี่ยนการเยือนในระดับสูงอย่างต่อเนื่องต่อไป
โอกาสนี้ นายกรัฐมนตรีแสดงความยินดีกับความสำเร็จของการประชุมสุดยอดระหว่างผู้นำเกาหลีใต้กับผู้นำเกาหลีเหนือ เมื่อเดือนเมษายนที่ผ่านมา โดยเฉพาะการลงนามในปฏิญญาปันมุนจอม (Panmunjom Declaration) ที่ส่งผลให้สถานการณ์บนคาบสมุทรเกาหลีมีการเปลี่ยนแปลงไปในทางที่ดีขึ้น และไทยพร้อมจะทำงานร่วมกับเกาหลีใต้อย่างสร้างสรรค์
ทั้งสองฝ่ายได้หารือร่วมกันในประเด็นทางเศรษฐกิจและเห็นว่า ไทย - เกาหลีใต้ ควรเพิ่มมูลค่าการค้าการลงทุนระหว่างกันให้มากขึ้นกว่าที่ผ่านมา ซึ่งการเดินทางเยือนไทยของคณะนักธุรกิจเกาหลีใต้ครั้งนี้จะช่วยสร้างความมั่นใจและกระตุ้นการค้าการลงทุนระหว่างกันให้เพิ่มมากยิ่งขึ้นได้ นอกจากนี้ ทั้งสองประเทศยังมีนโยบายหลายอย่างที่สามารถส่งเสริมความร่วมมือซึ่งกันและกันได้ โดยเฉพาะ New Southern Policy และ The 4th Industrial Revolution ของเกาหลีใต้กับ Thailand 4.0 โครงการ EEC และ New S-Curve ของไทย ทั้งนี้ นายกรัฐมนตรียังอวยพรให้งานสัมมนา Maekyung Thailand Forum ที่มีนายสมคิด จาตุศรีพิทักษ์ รองนายกรัฐมนตรีไปเข้าร่วม ประสบความสำเร็จดังทีหวังไว้ พร้อมหวังว่าฝ่ายเกาหลีใต้จะเห็นถึงศักยภาพและโอกาสในการส่งเสริมการค้าการลงทุนระหว่างไทยกับเกาหลีใต้ที่ชัดเจนมากยิ่งขึ้น
ในช่วงท้าย ฝ่ายเกาหลีใต้ให้คำมั่นว่าจะดูแลและอำนวยความสะดวกแก่นักท่องเที่ยวชาวไทยที่เดินทางไปเกาหลีใต้เป็นจำนวนมาก ซึ่งนายกรัฐมนตรีกล่าวขอบคุณและยืนยันว่ารัฐบาลพร้อมที่จะทำงานและให้ความร่วมมือเพื่อผลักดันความสัมพันธ์ระหว่างไทยกับเกาหลีใต้ให้ก้าวหน้ายิ่งขึ้นต่อไปในทุกมิติ

ที่มา : http://www.thaigov.go.th/news/contents/details/12288
