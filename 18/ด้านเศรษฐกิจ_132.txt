รัฐบาลไทย-ข่าวทำเนียบรัฐบาล-ผลการประชุม คนร. ครั้งที่ 2/2561 เมื่อวันที่ 30 พฤษภาคม 2561

วันพฤหัสบดีที่ 31 พฤษภาคม 2561
ผลการประชุม คนร. ครั้งที่ 2/2561 เมื่อวันที่ 30 พฤษภาคม 2561
“คนร. เห็นชอบหลักการและแนวทางการกำกับดูแลกิจการที่ดีในรัฐวิสาหกิจ (Corporate Governance) เพื่อยกระดับประสิทธิภาพการดำเนินงานให้มีความโปร่งใสและสอดคล้องกับมาตรฐานสากล”
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) ในฐานะกรรมการและเลขานุการคณะกรรมการนโยบายรัฐวิสาหกิจ (คนร.) ได้เปิดเผยผลการประชุม คนร. ครั้งที่ 2/2561 เมื่อวันที่ 30 พฤษภาคม 2561 โดยมีพลเอกประยุทธ์ จันทร์โอชา นายกรัฐมนตรี เป็นประธาน สรุปได้ดังนี้
1. คนร. เห็นชอบหลักการและแนวทางการกำกับดูแลกิจการที่ดีในรัฐวิสาหกิจ
คนร. มีมติเห็นชอบหลักการและแนวทางการกำกับดูแลที่ดีในรัฐวิสาหกิจ ที่ได้มีการปรับปรุงให้สอดคล้องกับมาตรฐานสากล เพื่อให้รัฐวิสาหกิจมีระบบการบริหารและควบคุมการดำเนินงานที่มีประสิทธิภาพ เหมาะสมกับบริบทที่เปลี่ยนแปลงไป และให้เกิดความยั่งยืนในอนาคต ประกอบด้วยหลักการ 10 หมวด ได้แก่ 1) การดำเนินงานของภาครัฐในฐานะเจ้าของ 2) การดำเนินการตามกฎหมาย 3) ว่าด้วยเรื่องคณะกรรมการ 4) สิทธิและความเท่าเทียมกันของเจ้าของกิจการ/ผู้ถือหุ้น 5) บทบาทของผู้มีส่วนได้เสีย 6) นวัตกรรมและความยั่งยืน 7) การเปิดเผยข้อมูล 8) การบริหารความเสี่ยงและการควบคุมภายใน 9) จรรยาบรรณ และ 10) การติดตามผลการดำเนินงาน
2. การแก้ไขปัญหาของรัฐวิสาหกิจ 6 แห่ง
คนร. ได้รับทราบความคืบหน้าการดำเนินการตามแผนการแก้ไขปัญหาองค์กรของรัฐวิสาหกิจทั้ง 6 แห่ง ซึ่งในภาพรวมรัฐวิสาหกิจส่วนใหญ่มีผลการดำเนินงานที่ดีขึ้น และได้ให้ความสำคัญกับการสร้างความเข้าใจกับ พนักงาน สหภาพ และผู้ที่เกี่ยวข้อง นอกจากนี้ เพื่อเป็นการดูแลพนักงานรัฐวิสาหกิจในภาพรวม เห็นควรมอบหมายให้กระทรวงแรงงานรับไปพิจารณาแผนการรองรับผู้สูงวัยที่จะเกษียณอายุทั้งระบบ สำหรับพนักงานรัฐวิสาหกิจควรให้มีการพัฒนาความรู้หรือทักษะเพื่อรองรับภารกิจของรัฐวิสาหกิจที่อาจจะมีการเปลี่ยนแปลงในอนาคต โดยมีสาระสำคัญของผลการดำเนินงานและข้อสั่งการดังนี้
2.1 บริษัท การบินไทย จำกัด (มหาชน) (บกท.) การดำเนินงานตามแผนการแก้ไขปัญหาของ บกท. ส่วนใหญ่มีผลการดำเนินงานที่ดีขึ้น ทั้งนี้ บกท. ได้จัดทำแผนยุทธศาสตร์เครือข่ายเส้นทางการบิน โดยจัดเที่ยวบินทั้งเส้นทาง ความถี่ และเวลา ให้รองรับการเป็นศูนย์กลางในการเชื่อมต่อเที่ยวบินของภูมิภาค นอกจากนี้ คนร. ได้มอบหมายให้ บกท. ปรับรูปแบบการให้บริการบนเครื่องบินเพื่อยกระดับคุณภาพการให้บริการและพิจารณาลดค่าใช้จ่ายที่ไม่จำเป็น โดยคำนึงถึงคุณภาพการให้บริการที่ดีและความปลอดภัยในการบิน ทั้งนี้ ให้สอดคล้องกับยุทธศาสตร์เครือข่ายเส้นทางบินและฝูงบินใหม่ ควบคู่ไปกับการจำหน่ายบัตรโดยสารผ่าน บกท. โดยตรงให้สูงขึ้นผ่านช่องทางดิจิทัลต่างๆ และการบริหารจัดการตัวแทนจำหน่ายให้เหมาะสม พร้อมทั้งบริหารอัตรากำลังและพัฒนาบุคลากรให้สอดคล้องกับรูปแบบธุรกิจ (Business Model) และเร่งรัดการดำเนินโครงการพัฒนาศูนย์ซ่อมบำรุงอากาศยาน (TG MRO Campus)
2.2 องค์การขนส่งมวลชนกรุงเทพ (ขสมก.) นำเทคโนโลยีและนวัตกรรมมาใช้ในการให้บริการแก่ประชาชน เช่น ระบบ E-Ticket GPS และ QR-Code เป็นต้น และปัจจุบัน ขสมก. ได้ร่วมมือกับจุฬาลงกรณ์มหาวิทยาลัยในการพัฒนาแอพพลิเคชั่น Via Bus เชื่อมโยงข้อมูลการเดินรถจากระบบ GPS แบบ Real Time นอกจากนี้ คนร. ได้มอบหมายให้ ขสมก. พิจารณาการจัดหารถใหม่จากผู้ประกอบการในประเทศและต่างประเทศ รวมถึงการปรับปรุงสภาพรถเดิม ให้มีสัดส่วนที่เหมาะสมและชัดเจนโดยเร็ว พร้อมทั้งบริหารอัตรากำลังและพัฒนาบุคลากรให้สอดคล้องกับรูปแบบธุรกิจ (Business Model) โดยมิให้กระทบต่อการให้บริการประชาชน นอกจากนี้ มอบหมายให้ ขบ. รับไปพิจารณาการจัดให้มีระบบทดสอบด้าน EQ สำหรับพนักงานให้บริการด้านขนส่งด้วย
2.3 การรถไฟแห่งประเทศไทย (รฟท.) มีการกำหนดกรอบแผนการขับเคลื่อนองค์กรในระยะยาว โดยมีโครงการที่เร่งดำเนินการ เช่น การปรับโครงสร้างองค์กรตามบทบาทในอนาคต การเพิ่มประสิทธิภาพด้านการบริหารทรัพย์สิน และการก่อสร้างโครงการโครงสร้างพื้นฐานต่างๆ เป็นต้น สำหรับการก่อสร้างทางคู่ระยะที่ 1 จำนวน 7 เส้นทาง ระยะทาง 993 กม. รฟท. ได้ผู้รับเหมางานโยธาครบทุกสัญญาแล้ว และกำลังดำเนินการตามแผนก่อสร้างโครงการโครงสร้างพื้นฐาน อย่างไรก็ตาม คนร. ได้สั่งการให้ รฟท. แก้ไขปัญหาการให้บริการเดินรถไฟและรถไฟฟ้าเชื่อมสนามบินสุวรรณภูมิ (Airport Rail Link : ARL) ให้พร้อมให้บริการแก่ประชาชน และเพื่อให้เกิดความชัดเจนในการเชื่อมโยงเส้นทางการเดินรถไฟทั้งในประเทศและเชื่อมต่อไปยังประเทศโดยรอบ จึงเห็นควรให้ รฟท. จัดทำแผนเส้นทางการเดินรถในระยะ 5ปี 10 ปี และ 20 ปี พร้อมทั้งการพัฒนาพื้นที่และการบริหารทรัพย์สิน โดยการสร้างมูลค่าเพิ่มจากการใช้ประโยชน์จากที่ดินที่ไม่ใช่เพื่อการเดินรถ (non core) และให้นำเสนอรูปแบบของการบริหารจัดการของบริษัทบริหารทรัพย์สินและบริษัทเดินรถและซ่อมบำรุงให้แล้วเสร็จภายในมิถุนายน 2561
อนึ่ง คนร. ได้มอบหมายให้กระทรวงคมนาคมเร่งจัดทำแผนแม่บทระบบการคมนาคมขนส่งในภาพรวมของประเทศ (ระยะ 5 ปี 10 ปี และ 15 ปี) ด้วย
2.4 ธนาคารอิสลามแห่งประเทศไทย (ธอท.) ในช่วง 4 เดือนแรกของปี 2561 ธอท. มีกำไรสูงกว่าเป้าหมาย เนื่องจากสามารถปล่อยสินเชื่อเพิ่มขึ้นและแก้ไขปัญหาหนี้ NPF จากมาตรการแก้ไขหนี้รายย่อย สำหรับการแก้ไขกฎหมายเพื่อให้กระทรวงการคลังสามารถปรับโครงสร้างทางการเงินให้ ธอท. และรองรับการสรรหาพันธมิตร ได้ผ่านการพิจารณาของสภานิติบัญญัติแห่งชาติแล้วและอยู่ระหว่างรอประกาศในราชกิจจานุเบกษา นอกจากนี้ คนร. ได้ขอให้ ธอท. ดำเนินการให้เป็นไปตามแผนอย่างต่อเนื่องเพื่อให้มีฐานะทางการเงินที่แข็งแกร่งและพร้อมสำหรับการสรรหาพันธมิตร
2.5 บริษัท ทีโอที จำกัด (มหาชน) (บมจ. ทีโอที) และบริษัท กสท โทรคมนาคม จำกัด (มหาชน) (บมจ. กสท) คนร. ได้มอบหมายให้กระทรวงดิจิทัลเพื่อเศรษฐกิจและสังคม (กระทรวง DE) พิจารณารายละอียดและขั้นตอนการดำเนินงานในการถ่ายโอนทรัพย์สินจาก บมจ. ทีโอที และ บมจ. กสท ไปยัง บริษัท NBN และบริษัท NGDC  ให้ชัดเจน ทั้งนี้ หากมีแนวทางหรือมาตรการอื่นที่จะดำเนินการ ให้นำเสนอคณะอนุกรรมการกลั่นกรองแผนการแก้ไขปัญหารัฐวิสาหกิจ เพื่อเสนอ คนร. ภายในเดือนมิถุนายน 2561

ที่มา : http://www.thaigov.go.th/news/contents/details/12663
