รัฐบาลไทย-ข่าวทำเนียบรัฐบาล-ศธ.กำหนดแนวทางการตรวจติดตามการดำเนินการอาหารกลางวันของนักเรียน

วันจันทร์ที่ 11 มิถุนายน 2561
ศธ.กำหนดแนวทางการตรวจติดตามการดำเนินการอาหารกลางวันของนักเรียน
สำนักงานปลัดกระทรวงศึกษาธิการ (สป.ศธ.) มีหนังสือสั่งการไปยังศึกษาธิการจังหวัดทั้ง 76 จังหวัด และศึกษาธิการกรุงเทพมหานคร เกี่ยวกับแนวทางการตรวจติดตามการดำเนินการอาหารกลางวันของนักเรียน
สำนักงานปลัดกระทรวงศึกษาธิการ (สป.ศธ.) มีหนังสือสั่งการไปยังศึกษาธิการจังหวัดทั้ง 76 จังหวัด และศึกษาธิการกรุงเทพมหานคร เกี่ยวกับแนวทางการตรวจติดตามการดำเนินการอาหารกลางวันของนักเรียน
นายการุณ สกุลประดิษฐ์ ปลัดกระทรวงศึกษาธิการ กล่าวว่า ตามที่ปรากฏเป็นข่าวในสื่อมวลชน กรณีการดำเนินงานโครงการอาหารกลางวันสำหรับเด็กนักเรียน โดยทางโรงเรียนได้จัดอาหารที่ไม่เหมาะสม ขาดคุณค่าทางโภชนาการให้กับนักเรียน เช่น การรับประทานเส้นขนมจีนกับน้ำปลาเป็นอาหารกลางวันของโรงเรียนแห่งหนึ่งในจังหวัดสุราษฏร์ธานี และในพื้นที่จังหวัดอื่น ๆ กรณีอาหารกลางวันที่ไม่เหมาะสม ซึ่งได้ทราบทางสื่อมวลชนแล้วนั้น
ดังนั้น กระทรวงศึกษาธิการจึงได้มีหนังสือแจ้งไปยังศึกษาธิการจังหวัดทุกจังหวัด เมื่อวันที่ 7 มิถุนายน 2561 โดยขอให้มอบหมายศึกษานิเทศก์ ดำเนินการตรวจติดตามการดำเนินการอาหารกลางวันของนักเรียน โรงเรียนในจังหวัด โดยร่วมกับสำนักงานเขตพื้นที่การศึกษา องค์กรปกครองส่วนท้องถิ่น โดยยึดประโยชน์ของนักเรียนเป็นสำคัญ โดยมีแนวทางการตรวจติดตามการดำเนินงาน ดังนี้
1. จัดตั้งศูนย์คุ้มครองโภชนาการของนักเรียน โดยกำหนดให้มีผู้รับผิดชอบเป็นศึกษาธิการจังหวัด และผู้อำนวยการกลุ่มที่เกี่ยวข้อง
2. แต่งตั้งคณะกรรมการ ตรวจติดตามการดำเนินการอาหารกลางวันของโรงเรียน
3. ให้ศึกษาธิการจังหวัดประสานการตรวจติดตาม กับสำนักงานเขตพื้นที่การศึกษา และส่วนราชการในจังหวัดหรือหน่วยงานอื่น
4. การดำเนินการอาหารกลางวันของนักเรียน ให้ยึดประโยชน์ของนักเรียนเป็นสำคัญ
5. นำเสนอคณะกรรมการศึกษาธิการจังหวัดเป็นวาระเร่งด่วน เพื่อกำหนดมาตรการป้องกันในระยะยาว
6. การดำเนินการตามข้อ 1-3 ให้ดำเนินการให้แล้วเสร็จ ภายในวันที่ 25 มิถุนายน พ.ศ.2561 และรายงานให้สำนักงานปลัดกระทรวงศึกษาธิการทราบ ภายในวันที่ 29 มิถุนายน พ.ศ.2561
Written by กนกนภา ลาผ่าน, กรธัช มีวงศ์
Photo กิตติกร แซ่หมู่
Graphic/Editor บัลลังก์ โรหิตเสถียร

ที่มา : http://www.thaigov.go.th/news/contents/details/12912
