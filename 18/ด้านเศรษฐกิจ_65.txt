รัฐบาลไทย-ข่าวทำเนียบรัฐบาล-รมว.ดิจิทัลฯ สนับสนุนกัมพูชาใช้เทคโนโลยีดิจิทัลเพิ่มประสิทธิภาพด้านไปรษณีย์

วันอังคารที่ 22 พฤษภาคม 2561
รมว.ดิจิทัลฯ สนับสนุนกัมพูชาใช้เทคโนโลยีดิจิทัลเพิ่มประสิทธิภาพด้านไปรษณีย์
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ Mr. EK Vandy ตำแหน่ง Secretary of State กระทรวงไปรษณีย์และโทรคมนาคมแห่งราชอาณาจักรกัมพูชา พร้อมด้วยคณะผู้แทนจากกระทรวงไปรษณีย์ฯ โดยรัฐมนตรีว่าการกระทรวงดิจิทัลฯ กล่าวถึงความสัมพันธ์อันดีระหว่างไทยกับกัมพูชาที่มีมาอย่างยาวนาน ซึ่งไทยมีความยินดีที่จะให้การสนับสนุนความร่วมมือในด้านไปรษณีย์และด้านดิจิทัลระหว่างสองประเทศ ทั้งในกรอบ ACMECS อาเซียน และระดับทวิภาคี พร้อมให้ข้อมูลว่า กิจการไปรษณีย์ของไทยและเทคโนโลยีดิจิทัลมีความสัมพันธ์และสนับสนุนซึ่งกันและกันอย่างใกล้ชิด โดยได้มีการใช้เทคโนโลยีดิจิทัลเพื่อเพิ่มประสิทธิภาพในการให้บริการแก่ประชาชน และได้มีการพัฒนาให้กิจการไปรษณีย์ซึ่งมีเครือข่ายครอบคลุมทั่วประเทศเข้ามาสนับสนุนการพัฒนาเศรษฐกิจดิจิทัลในด้าน e-Commerce เช่น การรับเงิน การจ่ายเงิน และการรับส่งสินค้า นอกจากนี้ ได้ขอให้ฝ่ายกัมพูชาเข้ามามีส่วนร่วมและสนับสนุนโครงการพัฒนาโครงข่ายเคเบิลใต้น้ำของไทย (ซึ่งจะผ่านกัมพูชาไปยังฮ่องกง) และได้เชิญกัมพูชาเข้าร่วมการพัฒนาบุคลากรด้าน Cybersecurity ในศูนย์ ASEAN-Japan Capacity Building Center ที่ประเทศไทยได้รับคัดเลือกจากอาเซียนให้จัดตั้งศูนย์ดังกล่าวเมื่อเร็วๆ นี้ โดยฝ่ายกัมพูชาได้แสดงความขอบคุณและยินดีสนับสนุนให้เกิดความร่วมมือดังกล่าวกับฝ่ายไทยต่อไป เมื่อวันที่ 17 พฤษภาคม 2561 ณ โรงแรมสยามเคมปินสกี้ ถนนพระราม 1 เขตปทุมวัน กรุงเทพฯ
**********************

ที่มา : http://www.thaigov.go.th/news/contents/details/12441
