รัฐบาลไทย-ข่าวทำเนียบรัฐบาล-รมว.ดิจิทัลฯ ปาฐกถาพิเศษในงานสัมมนา “ร่างกฎหมายคุ้มครองข้อมูลส่วนบุคคลและผลกระทบจาก GDPR เราควรเตรียมพร้อมอย่างไร”

วันศุกร์ที่ 18 พฤษภาคม 2561
รมว.ดิจิทัลฯ ปาฐกถาพิเศษในงานสัมมนา “ร่างกฎหมายคุ้มครองข้อมูลส่วนบุคคลและผลกระทบจาก GDPR เราควรเตรียมพร้อมอย่างไร”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวปาฐกถาพิเศษ หัวข้อ “Privacy สิทธิขั้นพื้นฐานสำคัญที่รัฐต้องออกกฎหมายคุ้มครอง กับ GDPR ผลกระทบที่อาจได้รับ” ในงานสัมมนา “ร่างกฎหมายคุ้มครองข้อมูลส่วนบุคคลและผลกระทบจาก GDPR เราควรเตรียมพร้อมอย่างไร” โดยสำนักงานพัฒนาธุรกรรมทางอิเล็กทรอนิกส์ (องค์การมหาชน) หรือ สพธอ. หน่วยงานในสังกัดกระทรวงฯ จัดขึ้น เพื่อสร้างความเข้าใจและความตระหนักรู้เกี่ยวกับหลักกฎหมายคุ้มครองข้อมูลส่วนบุคคล และเป็นการเตรียมความพร้อมสำหรับภาคส่วนต่างๆ ให้สามารถปรับใช้กับการดำเนินงานและการให้บริการในทางปฏิบัติได้อย่างถูกต้อง ซึ่ง ดร.พิเชฐฯ  กล่าวว่า ข้อมูลออนไลน์ของบุคคลควรได้รับการคุ้มครองอย่างเหมาะสมไม่ถูกละเมิดสิทธิ์ โดยปัญหาการเก็บรวบรวม การใช้ และการเปิดเผยข้อมูลส่วนบุคคลอย่างไม่เหมาะสม เป็นผลกระทบจากยุคข้อมูลข่าวสารดิจิทัลที่เกิดขึ้นทั่วโลก ซึ่งสหภาพยุโรปได้ให้ความสำคัญกับเรื่อง Privacy by Design หรือ ความปลอดภัยด้านข้อมูลของพลเมือง ในกฎหมายคุ้มครองข้อมูลส่วนบุคคลของสหภาพยุโรป (General Data Protection Regulation : GDPR) เพื่อเป็นแนวทางและหลักคิดในการสร้างสมดุลระหว่างการสร้างนวัตกรรมและการกำกับดูแลสิทธิเพื่อประโยชน์ของเจ้าของข้อมูล โดยสังคมไทยจำเป็นต้องร่วมกันหารือในประเด็นดังกล่าว เพื่อหาจุดร่วมในการรักษาสิทธิของประชาชนคนไทย ซึ่งรัฐบาลอยู่ระหว่างผลักดันร่างกฎหมายคุ้มครองข้อมูลส่วนบุคคลของไทย เพื่อดูแลสังคมโดยการป้องปรามและกำหนดแนวทางการดูแลจัดการความเสียหายที่อาจจะเกิดขึ้นได้อย่างเหมาะสมและทันเวลา ทั้งนี้ ในระหว่างรอกระบวนการบังคับใช้กฎหมาย กระทรวงดิจิทัลฯ ได้เตรียมการจัดตั้งศูนย์การเรียนรู้ด้านการคุ้มครองข้อมูลส่วนบุคคล (Data Protection Knowledge Center : DPKC) ขึ้นที่ สพธอ. และตั้งคณะกรรมการเตรียมความพร้อมเรื่องการคุ้มครองข้อมูลส่วนบุคคลในกระทรวงดิจิทัลฯ เมื่อวันที่ 18 พฤษภาคม 2561 ณ โรงแรมสวิสโซเทล เลอ คองคอร์ด ถนนรัชดาภิเษก เขตห้วยขวาง กรุงเทพฯ
**********************

ที่มา : http://www.thaigov.go.th/news/contents/details/12368
