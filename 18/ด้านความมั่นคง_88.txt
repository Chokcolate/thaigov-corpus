รัฐบาลไทย-ข่าวทำเนียบรัฐบาล-รอง นรม.และ รมว.กห.  จี้เร่งช่วยกันสางหนี้นอกระบบและปราบอิทธิพลเถื่อนต่อเนื่อง ย้ำความยุติธรรมและความปลอดภัย จะช่วยเสริมเสรีภาพและความเท่าเทียมในสังคม

วันจันทร์ที่ 11 มิถุนายน 2561
รอง นรม.และ รมว.กห.  จี้เร่งช่วยกันสางหนี้นอกระบบและปราบอิทธิพลเถื่อนต่อเนื่อง ย้ำความยุติธรรมและความปลอดภัย จะช่วยเสริมเสรีภาพและความเท่าเทียมในสังคม
เมื่อ 11 มิ.ย.61 พล.อ.ประวิตร วงษ์สุวรรณ รองนรม.และรมว.กห.พร้อมคณะ ได้เดินทางไปตรวจราชการในพื้นที่ภาคเหนือตอนล่าง เพื่อตรวจเยี่ยมและรับทราบการดำเนินงานของหน่วยงานต่างๆ ทั้งทหาร ตำรวจและฝ่ายปกครองในพื้นที่ จว.นครสวรรค์
เมื่อ 11 มิ.ย.61 พล.อ.ประวิตร วงษ์สุวรรณ รองนรม.และรมว.กห.พร้อมคณะ ได้เดินทางไปตรวจราชการในพื้นที่ภาคเหนือตอนล่าง เพื่อตรวจเยี่ยมและรับทราบการดำเนินงานของหน่วยงานต่างๆ ทั้งทหาร ตำรวจและฝ่ายปกครองในพื้นที่ จว.นครสวรรค์ ประกอบด้วย กองบินที่ 4 อ.ตาคลี  มณทลทหารบกที่ 31 ค่ายจิรประวัติ  สถานีตำรวจภูธรพยุหะคีรีและสถานีตำรวจภูธรเมืองนครสวรรค์  ต่อจากนั้นได้เดินทางไปมอบนโยบายกับส่วนราชการต่างๆ ณ ศาลากลางจังหวัดนครสวรรค์ มีสรุปดังนี้
พล.อ.ประวิตร กำชับให้ทุกส่วนราชการ ทั้งทหาร ตำรวจและฝ่ายปกครอง ต้องดำรงความยุติธรรมและร่วมกันขับเคลื่อนแก้ปัญหาความมั่นคงปลอดภัยของสังคมระดับพื้นที่ และเป็นที่พึ่งของประชาชนโดยยึดประชาชนเป็นศูนย์กลาง ซึ่งจะเป็นส่วนสำคัญในการช่วยเสริมสร้างเสรีภาพและความเท่าเทียมกันในสังคม โดยเฉพาะปัญหาที่ยังคงตกค้างเป็นความกังวลของประชาชน ทั้งปัญหาผู้มีอิทธิพล โดยเฉพาะกลุ่มมือปืนรับจ้างและอาวุธสงคราม ที่เป็นปัญหาของความรุนแรงในพื้นที่  และปัญหาการแพร่ระบาดของยาเสพติด โดยขอให้ทหารเข้มเฝ้าตรวจและสกัดกั้นในพื้นที่ชายแดน และเปิดปฏิบัติการร่วมกับตำรวจและฝ่ายปกครอง กวาดล้างเครือข่ายอาวุธสงครามและยาเสพติดในพื้นที่ชั้นในอย่างต่อเนื่อง   โดยจำเป็นต้องสร้างการรับรู้และการมีส่วนร่วมกับภาคประชาชนควบคู่กันไป
สำหรับปัญหาความเป็นอยู่ของประชาชนระดับพื้นที่ ขอให้ร่วมกันแก้ปัญหาหนี้นอกระบบของประชาชน โดยเฉพาะกับกลุ่มเกษตรกร ให้สามารถคลี่คลายในระยะเร่งด่วนภายใน  มิ.ย.61  โดยใช้กลไก หน่วยงานรักษาความสงบในพื้นที่ ของ คสช.ร่วมกับ  กอ.รมน.จว. เป็นแกนหลัก ขับเคลื่อนทำงานร่วมกับตำรวจและส่วนราชการที่เกี่ยวข้องในพื้นที่  โดยนำข้อมูลจาก “ศูนย์ดำรงธรรม จว.” ที่มีอยู่เดิมและประชาสัมพันธ์รับข้อมูลจากกลุ่มเกษตรกรในพื้นที่เพิ่ม  และเร่งรัดทะยอยตรวจสอบปัญหาที่แท้จริง ทั้งเจ้าหนี้ ลูกหนี้และมูลหนี้  และให้ไกล่เกลี่ยโดยให้ความเป็นธรรมกับทุกฝ่าย พร้อมทั้งทำความเข้าใจกับประชาชนร่วมกันไป สำหรับในระยะ 6 เดือนต่อเนื่องกันไป ขอให้ กลไก กอ.รมน.จว. ได้ติดตามผลและลงไปรับข้อมูลจากพื้นที่เพิ่มเติม ผ่านประชาคมหมู่บ้าน เพื่อให้การแก้ปัญหาและบรรเทาความเดือดร้อนของประชาชน เป็นไปอย่างทั่วถึงตามนโยบายเร่งด่วนของรัฐบาล
นอกจากนั้น พล.อ.ประวิตร ได้ย้ำขอให้ทางจังหวัดและตำรวจ. ใช้กลไกทุกระดับขับเคลื่อนบังคับใช้กฎหมายและรณรงค์สร้างการมีส่วนร่วมปลูกฝังวินัยจราจรจราจรอย่างต่อเนื่องและจริงจัง  พร้อมทั้งให้ความสำคัญกับการลักลอบเล่นพนัน ซึ่งเกิดปัญหาอาชญกรรมต่อเนื่องในหลายรูปแบบ  โดยขอให้ร่วมกันสอดส่องและเข้มบังคับใช้กฎหมายตามอำนาจหน้าที่ถึงระดับท้องถิ่นอย่างจริงจัง ในการกวาดล้างโต๊ะพนันและบ่อนออนไลน์ในพื้นที่ โดยเฉพาะช่วงศึกฟุตบอลโลกที่จะมีขึ้น โดยย้ำว่าจะต้องไม่มีเจ้าหน้าที่รัฐเกี่ยวข้องหรือเรียกรับผลประโยชน์โดยเด็ดขาด  และต้องไม่เพิกเฉยต่อข้อมูลที่ได้รับแจ้งจากประชาชน
พร้อมกันนี้ รองนรม.และรมว.กห.ขอให้ทางจังหวัด พัฒนาและเตรียมความพร้อมของแผนป้องกันและบรรเทาสาธารณภัยในพื้นที่ ให้พร้อมรับมือกับฤดูฝนที่จะมาถึง เพื่อลดผลกระทบจากปัญหานำ้ท่วมที่จะเกิดขึ้น. โดยขอให้เร่งรัดดำเนินงานตามแผนแม่บทการบริหารจัดการนำ้และแผนงานระยะเร่งด่วน ด้วยความโปร่งใส ไม่ให้มีปัญหาการทุจริต.
และในตอนท้าย พล.อ.ประวิตร ได้กล่าวขอบคุณและขอเป็นกำลังใจกับทุกส่วนราชการ ที่ร่วมทำงานหนักในการแก้ปัญหาสำคัญของชาติที่ผ่านมา โดยขอให้หัวหน้าส่วนราชการทุกหน่วยงาน ต้องตระหนักและให้ความสำคัญกับการดูแลและพัฒนาคุณภาพชีวิตของข้าราชการชั้นผู้น้อยอย่างต่อเนื่องกันไป เพื่อเป็นกำลังใจสำหรับการทำหน้าที่เป็นกำลังหลัก สนับสนุนขับเคลื่อนปฏิรูปประเทศต่อไป

ที่มา : http://www.thaigov.go.th/news/contents/details/12937
