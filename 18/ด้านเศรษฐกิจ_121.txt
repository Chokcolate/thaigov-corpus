รัฐบาลไทย-ข่าวทำเนียบรัฐบาล-ดร.สุวิทย์ ชี้การควบรวม ก.วิทย์ฯ กับ สกอ. เป็นกระทรวงวิจัยและอุดมศึกษา มุ่งสร้างคนไทยสู่ไทยแลนด์ 4.0

วันพุธที่ 30 พฤษภาคม 2561
ดร.สุวิทย์ ชี้การควบรวม ก.วิทย์ฯ กับ สกอ. เป็นกระทรวงวิจัยและอุดมศึกษา มุ่งสร้างคนไทยสู่ไทยแลนด์ 4.0
รัฐบาล มุ่งหวังปฏิรูปขับเคลื่อนประเทศ ด้วยการผลิตกำลังคนและพัฒนาคุณภาพชีวิตของประชาชน ที่ถือเป็นทรัพยากรหลักของประเทศ ให้พร้อมรองรับกับไทยแลนด์ 4.0
เวลา 10.30 น. วันนี้ (19 พฤษภาคม 2561) ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี เป็นประธานการแถลงข่าวเรื่อง “กระทรวงวิจัยและอุดมศึกษา” ณ ศูนย์การประชุมแห่งชาติสิริกิติ์ จากที่มีการกล่าวถึง การรวมกระทรวงวิทยาศาสตร์และเทคโนโลยี เข้ากับสำนักงานคณะกรรมการการอุดมศึกษา (สกอ.) เพื่อเชื่อมโยงทิศทาง ปรับโครงสร้างการพัฒนาคนและเทคโนโลยีให้เดินไปพร้อมกัน สู่ศตวรรษที่ 21 โดยใช้ชื่อว่า "กระทรวงวิจัยและอุดมศึกษา" นั้น
ดร.สุวิทย์ฯ กล่าวว่า เหตุผลของการจัดตั้งกระทรวงวิจัยและอุดมศึกษา มีอยู่ 4 ประการ คือ 1.เตรียมคนไทยสู่ศตวรรษที่ 21 ให้ก้าวทันต่อโลกอนาคต 2.เตรียมผู้ประกอบการไทยใหห้เป็นกองทัพทางเศรษฐกิจ 3.เตรียมเกษตรกรให้เป็นสมาร์ทฟาร์มเมอร์และ 4.นำส่วนประกอบทั้งหมดมาประยุกต์ใช้ให้เกิดประโยชน์ ตอบโจทย์อุตสาหกรรมในอนาคต ซึ่งทั้งหมดนี้ประชาชนจะได้ประโยชน์สูงสุด
ปัจจุบันโครงสร้างที่มีอยู่ไม่สามารถขับเคลื่อนสู่ไทยแลนด์ 4.0 ได้ จึงจำเป็นจะต้องควบรวมกระทรวงวิทยาศาสตร์และเทคโนโลยีเข้ากับสำนักงานคณะกรรมการการอุดมศึกษา (สกอ.) กระทรวงศึกษาธิการ เพราะต้องยอมรับว่าเดิมทีกระทรวงศึกษาเอง ก็มีความต้องการที่จะแยกเรื่องของเทคโนโลยีในการเรียนรู้ระดับอุดมศึกษาออกมาทำให้เกิดทิศทางที่ชัดเจนมากยิ่งขึ้น
ขณะเดียวกันทางกระทรวงวิทยาศาสตร์ ก็ประสบกับปัญหาที่ยังไม่มีทิศทางการทำงานในด้านเทคโนโลยีที่ชัดเจนรวมถึงมีทำงานในลักษณะที่ซ้ำซ้อนกัน ดังนั้นเมื่อนำโครงสร้างทั้งสองแห่งนี้มารวมกัน จะเกิดเป็นโมเดลการพัฒนาประเทศโดยใช้เทคโนโลยี ตามแผนยุทธศาสตร์ชาติ 20 ปี เป็นการพัฒนาขับเคลื่อนเศรษฐกิจด้วยนวัตกรรมอย่างแท้จริง และถือเป็นการปฏิรูปครั้งใหม่ที่ดีกว่าเดิม
อย่างไรก็ตาม รูปแบบของการทำงาน ยังไม่ได้มีการสรุปอย่างชัดเจน แต่เบื้องต้นจะต้องเน้นเรื่องงานวิจัย เพื่อให้มีขีดความสามารถแข่งขันกับทั่วโลกได้ และหน่วยที่ให้เงินทุนด้านการวิจัย แต่ยังต้องมีการหารือร่วมกับคณะทำงานหน่วยงานต่างๆที่เกี่ยวข้อง เพื่อหาข้อสรุปและกำหนดรูปแบบการทำงานให้สอดคล้องกันต่อไป

ที่มา : http://www.thaigov.go.th/news/contents/details/12631
