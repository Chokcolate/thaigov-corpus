รัฐบาลไทย-ข่าวทำเนียบรัฐบาล-มหาดไทย 4.0 พัฒนาแอปพลิเคชั่นสาธารณูปโภค (ค่าน้ำ-ค่าไฟ) อำนวยความสะดวกประชาชนสามารถใช้บริการได้ในทุกที่ ทุกเวลา

วันศุกร์ที่ 25 พฤษภาคม 2561
มหาดไทย 4.0 พัฒนาแอปพลิเคชั่นสาธารณูปโภค (ค่าน้ำ-ค่าไฟ) อำนวยความสะดวกประชาชนสามารถใช้บริการได้ในทุกที่ ทุกเวลา
มหาดไทย 4.0 พัฒนาแอปพลิเคชั่นสาธารณูปโภค (ค่าน้ำ-ค่าไฟ) อำนวยความสะดวกประชาชนสามารถใช้บริการได้ในทุกที่ ทุกเวลา
วันนี้ (25 พ.ค.61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายฉัตรชัย พรหมเลิศ ปลัดกระทรวงมหาดไทย ได้มอบนโยบายในการดำเนินการขับเคลื่อนและปรับปรุงประสิทธิภาพของระบบการให้บริการประชาชนของส่วนราชการและหน่วยงานรัฐวิสาหกิจในสังกัดกระทรวงมหาดไทย เพื่อเป็นไปในทิศทางที่สอดรับกับการเปลี่ยนแปลงของสังคมและวิถีชีวิตของพี่น้องประชาชน เพื่ออำนวยความสะดวกและตอบสนองไลฟ์สไตล์ของประชาชน และปรับปรุงระบบการทำงานรองรับสังคมดิจิทัล ภายใต้การขับเคลื่อนมหาดไทย 4.0 ตามนโยบายไทยแลนด์ 4.0
เพื่อเป็นการอำนวยความสะดวกให้แก่พี่น้องประชาชน หน่วยงานรัฐวิสาหกิจด้านสาธารณูปโภคพื้นฐาน (ไฟฟ้า-ประปา) ในสังกัดกระทรวงมหาดไทย ทั้ง 4 แห่ง จึงได้ดำเนินการพัฒนาระบบการให้บริการด้วยแอปพลิเคชั่นซึ่งสามารถใช้บริการผ่าน Smartphone หรือ Tablet โดยไม่ต้องเดินทางไปใช้บริการ ณ สำนักงานของหน่วยงาน ดังนี้
1. MEA Smart Life โดยการไฟฟ้านครหลวง ภายใต้แนวคิด “App โดนใจ เรื่องไฟฟ้ามีทุกเรื่อง” ซึ่งมีคุณสมบัติสามารถตรวจสอบค่าไฟฟ้าและหน่วยการใช้ไฟย้อนหลังได้ 6 เดือน การรับชำระค่าไฟฟ้าผ่านบัตรเครดิต ระบบแจ้งเตือนเมื่อครบกำหนดชำระค่าไฟฟ้า และผู้ใช้บริการสามารถตรวจสอบพิกัดสถานที่รับชำระค่าไฟฟ้า รวมทั้งยังสามารถติดตามการประกาศวันปิดปรับปรุงระบบไฟฟ้าล่วงหน้า รวมถึงการแจ้งระบบไฟฟ้าขัดข้องอีกด้วย โดยสามารถดาวน์โหลดได้ทั้งทาง Google play และ App Store
2. PEA Smart Plus โดยการไฟฟ้าส่วนภูมิภาค ภายใต้แนวคิด One Touch Service “จัดให้ง่าย ได้ทุกเรื่อง” ทุกที่ ทุกเวลา ซึ่งมีคุณสมบัติ สามารถขอใช้ไฟฟ้าใหม่ แจ้งเตือนค่าไฟฟ้า ชำระค่าไฟฟ้า คำนวณค่าไฟฟ้า สถานที่รับชำระ การแจ้งไฟฟ้าขัดข้อง และการประกาศดับไฟฟ้า โดยสามารถดาวน์โหลดได้ทั้งทาง Google play และ App Store
3. MWA OnMobile โดยการประปานครหลวง มีคุณสมบัติสามารถตรวจสอบค่าน้ำประปา และชำระค่าน้ำด้วยบัตรเครดิต หรือนำบาร์โค้ดหรือ QR code ที่แสดงผลแทนใบแจ้งค่าน้ำ ไปแสดงเพื่อชำระค่าน้ำที่สำนักงานประปาสาขา หรือตัวแทนชำระเงิน (เคาน์เตอร์เซอร์วิส) ได้ โดยสามารถดาวน์โหลดได้ทั้งทาง Google play และ App Store
4. PWA Digital Bill โดยการประปาส่วนภูมิภาค โดยนำระบบการใช้งานของ Application Apple wallet และ My wallet มาผสานกับระบบการแจ้งค่าน้ำประปาอิเล็กทรอนิกส์ PWA Digital Bill ซึ่งสามารถอำนวยความสะดวกแบบครบวงจรผ่านสมาร์ทโฟน ทั้งการตรวจสอบค่าน้ำประปา การชำระค่าน้ำประปา หรือนำบาร์โค้ดไปแสดงที่ตัวแทนรับชำระแทนบิลกระดาษ การรับข่าวสารประชาสัมพันธ์ ตลอดจนมีระบบแจ้งเตือนครบกำหนดชำระ โดยสามารถลงทะเบียนได้ที่  http://pwa.mywallet.co
โฆษกกระทรวงมหาดไทย กล่าวเพิ่มเติมว่า กระทรวงมหาดไทย มุ่งเดินหน้าพัฒนาระบบการให้บริการประชาชนในทุกด้านตามอำนาจหน้าที่ ด้วยการปรับเปลี่ยนระบบการทำงานของส่วนราชการและรัฐวิสาหกิจในสังกัด เพื่ออำนวยความสะดวกให้พี่น้องประชาชนสามารถรับบริการของกระทรวงมหาดไทยได้อย่างสะดวก รวดเร็ว ทั่วถึง และเป็นธรรมในสังคมยุคดิจิทัลต่อไป.
ครั้งที่  112/2561 วันที่ 25 พ.ค. 2561
กองสารนิเทศ สำนักงานปลัดกระทรวงมหาดไทย

ที่มา : http://www.thaigov.go.th/news/contents/details/12547
