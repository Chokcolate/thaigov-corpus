รัฐบาลไทย-ข่าวทำเนียบรัฐบาล-ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เด็กและเยาวชนในสถานพินิจฯ จ.ปทุมธานี

วันพฤหัสบดีที่ 7 มิถุนายน 2561
ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เด็กและเยาวชนในสถานพินิจฯ จ.ปทุมธานี
ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เด็กและเยาวชนในสถานพินิจฯ จ.ปทุมธานี
เมื่อวันพุธที่ ๖ มิถุนายน ๒๕๖๑ เวลา ๑๓.๐๐ น. ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม ตรวจเยี่ยมและให้กำลังใจในการปฏิบัติหน้าที่ของผู้บริหาร คณะครูอาจารย์ นักสังคมสงเคราะห์ ฝ่ายปกครอง และปฏิบัติหน้าที่ครูพิเศษบรรยายในวิชา “สังคมคุณธรรม : ในความเป็นชาติ” แก่เด็กและเยาวชน ณ สถานพินิจและคุ้มครองเด็กและเยาวชนจังหวัดปทุมธานี อำเภอเมือง จังหวัดปทุมธานี
ม.ล.ปนัดดาฯ กล่าวว่า "หากเราคนไทย ลูกหลานเยาวชนไม่ช่วยกันดูแลรักษาบ้านเมือง ปล่อยปละละเลย ผู้ใหญ่มัวแต่ขัดแย้งกันได้สารพัดเรื่อง ลูกๆ หลานๆ คิดดูเอาเองว่า โดยธรรมชาติแล้วผลลัพธ์ทางสังคมที่เป็นเสียเช่นนี้ จะเป็นเช่นไร สังคมขาดความเป็นระเบียบเรียบร้อย เด็กบางคนบางกลุ่มก็มัวแต่มายุ่งกับเรื่องที่ไม่ชอบด้วยกฎหมาย ข้องเกี่ยวกับเรื่องหยูกยา เป็นภัยต่อทั้งตนเองและผู้คนอื่นๆ ในสังคม สุขภาพเกิดความชำรุดทรุดโทรมทั้งทางจิตใจและร่างกาย ประเทศชาติขาดทรัพยากรบุคคล กับอีกความมั่นคงปลอดภัยของรัฐ ความหวังที่เราทุกคนจะแลเห็นอนาคตของชาติมีความเจริญรุ่งเรือง ย่อมเป็นข้อกังขาของใครต่อใครอย่างไม่ต้องสงสัย ดังนั้น ลูกหลานต้องตั้งมั่นในความเป็นคนดีของบ้านเมือง ไม่ให้ใครที่ไม่ดีมาชี้นำหรือครอบงำตัวเรา ให้ถือความผิดพลาดที่ผ่านพ้นไปเป็นบทเรียนสำคัญแก่ชีวิต และจากนี้ไปที่เราจะไม่ประพฤติปฏิบัติเช่นนั้นอีก เพราะลูกหลานเยาวชนทุกคนล้วนเป็นความหวัง เป็นอนาคตของประเทศไทย"

ที่มา : http://www.thaigov.go.th/news/contents/details/12839
