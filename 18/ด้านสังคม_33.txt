รัฐบาลไทย-ข่าวทำเนียบรัฐบาล-รองปลัดกระทรวงดิจิทัลฯ ร่วมแถลงข่าวโครงการ “X Campus Advertising Idea Contest 2018”

วันศุกร์ที่ 25 พฤษภาคม 2561
รองปลัดกระทรวงดิจิทัลฯ ร่วมแถลงข่าวโครงการ “X Campus Advertising Idea Contest 2018”
รองปลัดกระทรวงดิจิทัลฯ
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานงานแถลงข่าวโครงการ “X Campus Advertising Idea Contest 2018” โดยกระทรวงดิจิทัลเพื่อเศรษฐกิจและสังคม กระทรวงศึกษาธิการ สมาคมอุตสาหกรรมเทคโนโลยีสารสนเทศไทย และมหาวิทยาลัยชั้นนำทั่วประเทศ ร่วมกันจัดขึ้น เพื่อเป็นเวทีสำคัญในการสนับสนุน ส่งเสริม และเปิดโอกาส ให้นิสิต นักศึกษา ได้แสดงออกทางความคิดสร้างสรรค์ ได้มีประสบการณ์จริงนอกห้องเรียนในการผลิตคลิปวีดิโอโฆษณาจากหลากหลายโจทย์อุตสาหกรรมชั้นนำของประเทศ ตลอดจนเพื่อให้สอดคล้องกับยุทธศาสตร์การพัฒนากำลังคนของประเทศ ตามแผนพัฒนาดิจิทัลเพื่อเศรษฐกิจและสังคม โดยกระทรวงฯ ในฐานะองค์กรหลักในการพัฒนาและดูแลการเข้าถึงเทคโนโลยีดิจิทัลของประเทศ ได้ร่วมมือกับภาคส่วนต่างๆ ผลักดันการพัฒนาประเทศด้านต่างๆ ซึ่งหนึ่งในนั้นคือ การพัฒนาการศึกษาอย่างบูรณาการ ด้วยการใช้เทคโนโลยีที่สอดคล้องกับยุคสมัย เพื่อพัฒนาสู่การนำไปประยุกต์ใช้ในด้านการตลาดให้เหมาะสมกับการแข่งขันและตอบสนองความต้องการของลูกค้าในยุคดิจิทัลได้อย่างลงตัว การจัดโครงการฯ ครั้งนี้ จึงเป็นโอกาสสำคัญที่กลุ่มนิสิต นักศึกษา จะได้แลกเปลี่ยนประสบการณ์และแนวความคิดที่หลากหลายกับเพื่อนต่างสถาบันและผู้เชี่ยวชาญในแต่ละสาขาความรู้ นำไปสู่การเกิดแรงบันดาลใจในการพัฒนาตัวเองเพื่อก้าวทันยุคแห่งเทคโนโลยีดิจิทัล เมื่อวันที่ 24 พฤษภาคม 2561 ณ แกรนด์เซ็นเตอร์พอยท์ โฮเทล เทอมินอล 21 ถนนสุขุมวิท เขตวัฒนา กรุงเทพฯ
**********************

ที่มา : http://www.thaigov.go.th/news/contents/details/12525
