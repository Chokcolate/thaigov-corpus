รัฐบาลไทย-ข่าวทำเนียบรัฐบาล-พม. จับมือภาคีเครือข่ายเผยแพร่ภาพยนตร์สั้นรณรงค์เด็กและเยาวชนรู้เท่าทัน ก่อนตกเป็นเหยื่อพนันบอลโลก 2018

วันจันทร์ที่ 11 มิถุนายน 2561
พม. จับมือภาคีเครือข่ายเผยแพร่ภาพยนตร์สั้นรณรงค์เด็กและเยาวชนรู้เท่าทัน ก่อนตกเป็นเหยื่อพนันบอลโลก 2018
พม. จับมือภาคีเครือข่ายเผยแพร่ภาพยนตร์สั้นรณรงค์เด็กและเยาวชนรู้เท่าทัน ก่อนตกเป็นเหยื่อพนันบอลโลก 2018
วันที่ 10 มิ.ย. 61 เวลา 09.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานงานแถลงข่าวเปิดตัวสื่อรณรงค์ประเด็นการพนันในช่วงการแข่งขันฟุตบอลโลก 2018 และ มอบโล่เกียรติคุณแก่ทีมถ่ายทำภาพยนตร์สั้นรณรงค์ประเด็นดังกล่าว ภายใต้โครงการสื่อสารสาธารณะเพื่อลดปัจจัยเสี่ยงหลักทางสังคม จัดโดยกระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ร่วมกับ สภาเด็กและเยาวชนแห่งประเทศไทย สำนักงานกองทุนสนับสนุนการสร้างเสริมสุขภาพ (สสส.) มูลนิธิรณรงค์หยุดพนัน ทั้งนี้ มีผู้เข้าร่วมงาน จำนวน 130 คน ประกอบด้วย คณะผู้บริหารและเจ้าหน้าที่กระทรวง พม. ผู้แทนหน่วยงานองค์กรภาคีเครือข่ายจากภาครัฐและภาคเอกชน รวมถึงสภาเด็กและเยาวชน ณ โรงภาพยนตร์ SF World Cinema ชั้น 9 ศูนย์การค้าเซ็นทรัลเวิลด์ กรุงเทพมหานคร
ด้วย การแข่งขันฟุตบอลโลก (World Cup 2018) ณ ประเทศรัสเซีย ได้กำหนดขึ้นระหว่างวันที่ 14 มิถุนายน – 15 กรกฎาคม 2561 ซึ่งประชาชนทั่วโลกกำลังให้ความสนใจและติดตามการแข่งขันพร้อมกันผ่านทางสื่อมวลชนแขนงต่างๆ และในขณะเดียวกันมักมีการเล่นการพนันทายผลการแข่งขันฟุตบอลออนไลน์ และส่งผลกระทบโดยตรงต่อเด็กและเยาวชนในประเทศไทยมากที่สุด เนื่องจากเด็กและเยาวชนในปัจจุบัน มีความรู้ ความสามารถในการเข้าถึงสื่อโซเซียลมีเดียได้ตลอดเวลาผ่านอุปกรณ์อิเล็กทรอนิกส์ที่เข้าถึงง่าย ทั้งนี้ จากการสำรวจของกองทุนสนับสนุนการสร้างเสริมสุขภาพ (สสส.) พบว่า การพนันออนไลน์ ที่เด็กและวัยรุ่นนิยมสูงที่สุดคือ การทายผลฟุตบอลออนไลน์ ในรอบ 1 ปี ระหว่าง พ.ศ.2558- 2559 และมีเว็บไซต์เล่นพนันออนไลน์มากถึง 213,000 เว็บไซต์ ทำให้เด็กและเยาวชนเป็นกลุ่มเสี่ยงที่จะติดพนัน เนื่องจากการเข้าถึงง่าย และสามารถเล่นได้ ทุกที่ทุกเวลา เพียงแค่มีอุปกรณ์ที่สามารถเชื่อมต่ออินเทอร์เน็ตได้ เช่น โทรศัพท์มือถือ แท็บเล็ต และคอมพิวเตอร์ เป็นต้น
กระทรวงการพัฒนาสังคมและความมั่นคงของมนุษย์ (พม.) ได้เล็งเห็นถึงความสำคัญและความเร่งด่วนของปัญหาดังกล่าวที่เกิดขึ้นต่อเด็กและเยาวชนที่จะเป็นพลังสำคัญในการพัฒนาประเทศอย่างยั่งยืนต่อไป จึงได้ร่วมกับสำนักงานกองทุนสนับสนุนการสร้างเสริมสุขภาพ (สสส.) มูลนิธิรณรงค์หยุดพนัน โรงภาพยนตร์ SF World Cinema และศูนย์การค้าเซ็นทรัลเวิลด์ จัดทำโครงการผลิตสื่อรณรงค์ประเด็นการพนันในช่วงการแข่งขันฟุตบอลโลก 2018 ขึ้น ด้วยการผลิตภาพยนตร์สั้นเพื่อรณรงค์ประชาสัมพันธ์ให้เด็กและเยาวชนได้เกิดความตระหนัก รู้เท่าทัน และไม่ตกเป็นเหยื่อของการพนันฟุตบอลออนไลน์ในช่วงฟุตบอลโลก ซึ่งก่อให้เกิดปัญหาสังคมต่างๆ ตามมา สำหรับสภาเด็กและเยาวชนแห่งประเทศไทย ในฐานะกลไกของเด็กและเยาวชนในการมีส่วนร่วมในการแก้ไขปัญหาโดยตรง ด้วยการจัดโครงการผลิตสื่อรณรงค์ประเด็นการพนันในช่วงการแข่งขันฟุตบอลโลก 2018 ซึ่งเป็นรูปแบบการประกวดภาพยนตร์สั้น 8 นาที มีวัตถุประสงค์เพื่อให้เด็กและเยาวชนรู้เท่าทัน และไม่ตกเป็นเหยื่อของการพนันฟุตบอลออนไลน์ อีกทั้งส่งเสริมการมีส่วนร่วมของเด็กและเยาวชนในการป้องกันปัญหาการพนันฟุตบอล โดยเฉพาะอย่างยิ่งการพนันฟุตบอลออนไลน์ ด้วยการเปิดพื้นที่ให้เด็กและเยาวชนได้แสดงความสามารถและพัฒนาศักยภาพของตนเองอย่างสร้างสรรค์ในการแก้ไขปัญหาทางสังคม และมีส่วนร่วมในการขับเคลื่อนรณรงค์ร่วมกับภาคีเครือข่ายภาครัฐ ภาคเอกชน และภาคประชาสังคม ซึ่งผลงานในโครงการผลิตสื่อรณรงค์ครั้งนี้ จะได้รับการเผยแพร่ผ่านสื่อสาธารณะ อาทิ Facebook Line สื่อวิทยุ โทรทัศน์ และช่องทางสื่อต่างๆ ของ ภาคีเครือข่ายในลำดับต่อไป
สำหรับการจัดงานครั้งนี้ มีการมอบโล่เกียรติคุณแก่ทีมผู้ถ่ายทำภาพยนตร์สั้น จำนวน 5 ทีม ที่ผ่านการคัดเลือกจาก 5 ภูมิภาค ประกอบด้วย 1) ตัวแทนกรุงเทพมหานคร ทีม Nitedkaset film จากสถาบันเทคโนโลยีพระจอมเกล้าเจ้าคุณทหารลาดกระบัง 2) ตัวแทนภาคเหนือ ทีมฤดูสน จากโรงเรียนขุมยวมวิทยา จังหวัดแม่ฮ่องสอน 3) ตัวแทนภาคกลาง ทีม BUCA จากคณะนิเทศศาสตร์ มหาวิทยาลัยกรุงเทพ 4) ตัวแทนภาคตะวันออกเฉียงเหนือ ทีมสมาพันธ์เด็กและเยาวชนจังหวัดศรีสะเกษ และ 5) ตัวแทนภาคใต้ ทีมสภาเด็กและเยาวชนจังหวัดภูเก็ต พร้อมพูดคุยถึงเบื้องหลังการถ่ายทำเพื่อสะท้อนแนวคิดจากภาพยนตร์สั้นของเด็กและเยาวชนตามบริบทของพื้นที่ นอกจากนี้ ยังมีการมอบใบประกาศเกียรติคุณให้แก่ผู้สนับสนุนโครงการดังกล่าว

ที่มา : http://www.thaigov.go.th/news/contents/details/12916
