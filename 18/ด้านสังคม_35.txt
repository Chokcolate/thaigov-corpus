รัฐบาลไทย-ข่าวทำเนียบรัฐบาล-พม. เตรียมปรับโครงสร้างการทำงาน มุ่งเป็นผู้นำด้านสังคม เพื่อให้ประชาชนกลุ่มเป้าหมายได้ประโยชน์สูงสุด

วันศุกร์ที่ 25 พฤษภาคม 2561
พม. เตรียมปรับโครงสร้างการทำงาน มุ่งเป็นผู้นำด้านสังคม เพื่อให้ประชาชนกลุ่มเป้าหมายได้ประโยชน์สูงสุด
พม. เตรียมปรับโครงสร้างการทำงาน มุ่งเป็นผู้นำด้านสังคม เพื่อให้ประชาชนกลุ่มเป้าหมายได้ประโยชน์สูงสุด
วันที่ 24 พ.ค. 61 เวลา 09.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)เป็นประธานการประชุมหารือเรื่องโครงสร้าง และอัตรากำลังกระทรวงการพัฒนาสังคมและความมั่นคงของมนุษย์ (พม.) โดยมีนายกอบศักดิ์ ภูตระกูล รัฐมนตรีประจำสำนักนายกรัฐมนตรี พร้อมด้วยผู้แทนจากสำนักงานคณะกรรมการข้าราชการพลเรือน (ก.พ.) สำนักงานคณะกรรมการพัฒนาระบบราชการ (ก.พ.ร.) และคณะผู้บริหารกระทรวง พม. เข้าร่วมประชุม ณ ห้องประชุมชั้น 8 กระทรวง พม. สะพานขาว กรุงเทพฯ
การประชุมครั้งนี้ เป็นการหารือเกี่ยวกับการปฏิรูปกระทรวง พม. ให้สอดคล้องกับบริบทและยุทธศาสตร์ชาติ 20 ปี เพื่อให้กระทรวง พม. เป็นผู้นำด้านสังคมที่แท้จริง สามารถตอบสนองความต้องการประชาชนที่ประสบภาวะยากลำบาก รวมทั้งทำงานให้ตรงกับวิสัยทัศน์และนโยบายของรัฐบาล โดยได้รับคำแนะนำต่างๆ เพื่อนำไปปรับใช้ในการลดหน่วยงานที่ไม่จำเป็น สำหรับหน่วยงานที่มีความสำคัญตามภารกิจก็จะปรับขยายเพิ่มขึ้น เช่น การดูแลเด็ก ผู้สูงอายุ คนพิการ จะมีการถ่ายโอนการปฏิบัติงานให้แก่ส่วนท้องถิ่นหรือภาคเอกชน ขณะนี้อยู่ในระหว่างการหารือและเป็นการขออัตรากำลังเพิ่ม
ทั้งนี้ ที่ประชุมเห็นว่ากระทรวง พม. ควรจะเซ็ทซีโร่ (Set Zero) โครงการสร้างใหม่ โดยจะดูว่ากลุ่มเป้าหมายคือใครทิศทางไปอย่างไร อะไรที่จะทำเร่งด่วนและอะไรที่จะลดบทบาทลง อะไรที่รวมได้ก็จะรวมกัน ซึ่งในแนวคิดดังกล่าว คือ กรมในสังกัดกระทรวง พม. จะมีเหมือนเดิม แต่จะมีการปฏิบัติงานรวมกันในลักษณะแชร์เซอร์วิส (Share service) อาทิ หากมี พม. ระดับอำเภอหรือระดับตำบลได้ จะมีแผนกเด็ก ผู้สูงอายุ เพื่อกระจายศูนย์ดูแลคนให้เหมาะสม และมีสิ่งอำนวยความสะดวกที่เพียงพอ เพื่อให้เป็น One Stop Service ด้านสังคม โดยเสนอว่ากระทรวงอื่นๆ ที่ทำงานซ้ำซ้อนกันด้านสังคมอาจยุบมารวมกันที่นี่ รวมถึงการโอนอำนาจหน้าที่ในการปฏิบัติงานให้กับท้องถิ่นและภาคเอกชนดูแล อาทิ ศูนย์สงเคราะห์ต่างๆ โดยกระทรวง พม.จะคอยดูแลกำกับ ออกมาตรฐาน และทำศูนย์สงเคราะห์ต้นแบบ เพื่อเป็นแหล่งรวบรวมองค์ความรู้ไว้
กระทรวง พม. จะเป็นต้นแบบในการปฏิรูปกระทรวงต่างๆ โดยภายใต้โครงสร้างและอัตรากำลังที่มีอยู่จะจัดระบบใหม่ได้อย่างไร เพื่อการลดความซ้ำซ้อนในการทำงาน รวมถึงการนำเทคโนโลยีสมัยใหม่มาช่วย รวมทั้งปรับระเบียบ ลดขั้นตอน เพื่อลดความจำเป็นในการใช้คน ซึ่งทางสำนักงาน ก.พ.ร. จะรับเรื่องดังกล่าวไปศึกษาต่อ รวมทั้งศึกษาแนวทางการกระจายอำนาจให้ชุมชนท้องถิ่นงานบริการด้านสังคม ซึ่งจะมีการตั้งคณะทำงานเพื่อศึกษารูปแบบก่อนนำมาประชุมร่วมกันในครั้งต่อไป อย่างไรก็ตาม การปฏิรูปกระทรวงแนวใหม่ตามแนวคิดดังกล่าว เพื่อให้เกิดการทำงานที่ดีขึ้น มีความโปร่งใส และเกิดประโยชน์สูงสุดกับประชาชนกลุ่มเป้าหมาย คาดว่าการปฏิรูปนี้จะเกิดขึ้นได้ภายในปี 2561

ที่มา : http://www.thaigov.go.th/news/contents/details/12527
