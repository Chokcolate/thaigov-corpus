รัฐบาลไทย-ข่าวทำเนียบรัฐบาล-“บิ๊กอู๋” สั่งข้ามประเทศ ช่วยเหลือผู้ประกันตนที่เสียชีวิตจากการคลอดบุตร

วันอังคารที่ 5 มิถุนายน 2561
“บิ๊กอู๋” สั่งข้ามประเทศ ช่วยเหลือผู้ประกันตนที่เสียชีวิตจากการคลอดบุตร
รมว.แรงงาน  กำชับสำนักงานประกันสังคม ช่วยเหลือผู้ประกันตนที่เสียชีวิตจากการคลอดบุตร ตามสิทธิ์ที่ได้รับ พร้อมประสานหน่วยงานที่เกี่ยวข้องอำนวยความสะดวกญาติผู้เสียชีวิตยื่นเรื่องขอรับประโยชน์ทดแทน
นางเพชรรัตน์ สินอวย รองปลัดกระทรวงแรงงาน ในฐานะโฆษกกระทรวงแรงงาน เปิดเผยว่า จากกรณีที่นางสาวเกษรินทร์ สุวะมาตย์ เสียชีวิตจากการผ่าตัดคลอดบุตรที่โรงพยาบาลในจังหวัดอำนาจเจริญตามที่ปรากฏในสื่อต่างๆ นั้น พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน ได้สั่งการจากกรุงเจนีวา สมาพันธรัฐสวิส ให้สำนักงานประกันสังคมตรวจสอบข้อมูลและให้ความช่วยเหลือตามสิทธิที่พึงได้รับ ซึ่งในเบื้องต้นพบว่า นางสาวเกษรินทร์ สุวะมาตย์ เป็นผู้ประกันตนมีสิทธิได้รับเงินจากกองทุนประกันสังคม รวมทั้งสิ้น 129,896.08 บาท ประกอบด้วย 1. ค่าคลอดบุตร และเงินสงเคราะห์การหยุดงานเพื่อการคลอดบุตร จำนวน 27,107.50 บาท 2. ค่าทำศพ จำนวน 40,000 บาท  3. เงินสงเคราะห์กรณีตาย จำนวน 18,813.20 บาท 4. เงินบำเหน็จชราภาพ จำนวน 43,975.38 บาท โดย รมว.แรงงาน ได้กำชับให้ สำนักงานประกันสังคมอำนวยความสะดวกเกี่ยวกับการยื่นเรื่องขอรับประโยชน์ทดแทนจากกองทุนประกันสังคม และให้จ่ายเงินตามสิทธิเพื่อเป็นการช่วยเหลือครอบครัวของผู้เสียชีวิต พร้อมทั้งให้หน่วยงานในสังกัดกระทรวงแรงงานที่เกี่ยวข้องให้ความช่วยเหลือด้านอื่นๆ นอกจากนี้ ครอบครัวของผู้เสียชีวิต ยังได้เรียกร้องค่าเสียหายจากโรงพยาบาลอำนาจเจริญ เป็นเงินจำนวน 400,000 บาท ซึ่งทางโรงพยาบาลได้รับเรื่องและอยู่ระหว่างเสนอผู้บริหารเพื่อพิจารณา
“ทั้งนี้ รมว.แรงงาน ยังได้แสดงความเสียใจแก่ครอบครัวของผู้เสียชีวิต พร้อมทั้งเน้นย้ำว่า กระทรวงแรงงานพร้อมที่จะให้ความช่วยเหลือคุ้มครองดูแลสิทธิของผู้ประกันตนทุกคน หากได้รับความเดือดร้อนจากการรักษาหรือมีปัญหาขัดข้องเกี่ยวกับการขอรับประโยชน์ทดแทนตามสิทธิที่ได้รับในกรณีต่างๆ สามารถโทรแจ้งปัญหาเบื้องต้นได้ที่สายด่วน 1506 ได้ตลอด 24 ชั่วโมง กระทรวงแรงงานจะได้ประสานหน่วยงานที่เกี่ยวข้อง เพื่ออำนวยความสะดวกแก่ผู้ประกันตนที่ได้รับความเดือดร้อนต่อไป”
+++++++++++++++++++++++

ที่มา : http://www.thaigov.go.th/news/contents/details/12757
