รัฐบาลไทย-ข่าวทำเนียบรัฐบาล-ก.อุตสาหกรรม ลงพื้นที่ตรวจเยี่ยมการดำเนินงานหมู่บ้านย่านเก่าวังกรด จ.พิจิตร

วันจันทร์ที่ 11 มิถุนายน 2561
ก.อุตสาหกรรม ลงพื้นที่ตรวจเยี่ยมการดำเนินงานหมู่บ้านย่านเก่าวังกรด จ.พิจิตร
ก.อุตสาหกรรม ลงพื้นที่ตรวจเยี่ยมการดำเนินงานหมู่บ้านย่านเก่าวังกรด จ.พิจิตร
เมื่อวันที่ 10 มิถุนายน 2561 นายสมชาย หาญหิรัญ รัฐมนตรีช่วยว่าการกระทรวงอุตสาหกรรม พร้อมด้วย นางสาวนิสากร จึงเจริญธรรม รองปลัดกระทรวงอุตสาหกรรม นายจุลพงษ์ ทวีศรี ผู้ตรวจราชการกระทรวง และคณะผู้บริหารกระทรวงอุตสาหกรรม เข้าร่วมประชุมหารือและลงพื้นที่ตรวจเยี่ยมรับฟังปัญหาการดำเนินงานของหมู่บ้านย่านเก่าวังกรด อ.เมือง จ.พิจิตร โดยมีนายไตรสิทธิ์ เหรียญดำรงพร นายกเทศมนตรีตำบลวังกรด ให้การต้อนรับและกล่าวสรุปภาพรวม
ย่านเก่าวังกรด เป็นชุมชนที่อุตสาหกรรมจังหวัดพิจิตรเสนอให้เป็นหมู่บ้านอุตสาหกรรมสร้างสรรค์ (CIV) ตามมาตรฐานการยกระดับเศรษฐกิจฐานชุมชน (Local Economy) ของกระทรวงอุตสาหกรรม โดยชุมชนดังกล่าวมีความโดดเด่นด้านสถาปัตยกรรมเรือนแถวไม้เก่าแก่ที่ยังคงความเป็นเอกลักษณ์เฉพาะตัว บวกกับผลิตภัณฑ์ภูมิปัญญาท้องถิ่น ได้แก่ ปลาเกลือแดดเดียวผลิตภัณฑ์สมุนไพรและผ้ามัดย้อม ซึ่งผ้ามัดย้อมนี้ได้รับการแนะแนวปรึกษาจากศูนย์ส่งเสริมอุตสาหกรรมภาคที่ 3 ด้วยวิธีถ่ายทอดความรู้ สาธิตและฝึกปฏิบัติ เรื่องการออกแบบและเขียนลวดลายผ้ามัดย่อมด้วยเทียน (Wax Textile Drawing) ภายใต้โครงการส่งเสริมการผลิตและการพัฒนาคุณภาพผลิตภัณฑ์สู่มาตรฐานสากล
ทั้งนี้ สำนักงานอุตสาหกรรมจังหวัดพิจิตร กำลังอยู่ระหว่างการประสานความช่วยเหลือจาก SCG เรื่องโดมพลังงานแสงอาทิตย์ เพื่อใช้สำหรับตากปลาเกลือแดดเดียวให้มีมาตรฐานและคุณภาพ พร้อมจัดตั้งทีมเยาวชนสำหรับทำการประชาสัมพันธ์ให้กับชุมชนฯ เรื่องการทำตลาดออนไลน์ การออกแบบโลโก้ และออกแบบกิจกรรมเส้นทางเชิงการท่องเที่ยว เพื่อต้อนรับนักท่องเที่ยวและเชื่อมโยงสินค้าผลิตภัณฑ์ สถาปัตยกรรมเก่าแก่ที่เป็นเอกลักษณ์ให้มีความโดดเด่นมากยิ่งขึ้น

ที่มา : http://www.thaigov.go.th/news/contents/details/12930
