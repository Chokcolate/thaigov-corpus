รัฐบาลไทย-ข่าวทำเนียบรัฐบาล-รัฐบาลมุ่งมั่นแก้ปัญหาด้านสาธารณสุข ระบุขวัญและกำลังใจของบุคลากรทางการแพทย์เป็นสิ่งสำคัญ สั่งการหน่วยงานที่เกี่ยวข้องร่วมหาทางออกของปัญหา

วันพุธที่ 30 พฤษภาคม 2561
รัฐบาลมุ่งมั่นแก้ปัญหาด้านสาธารณสุข ระบุขวัญและกำลังใจของบุคลากรทางการแพทย์เป็นสิ่งสำคัญ สั่งการหน่วยงานที่เกี่ยวข้องร่วมหาทางออกของปัญหา
รัฐบาลมุ่งมั่นแก้ปัญหาด้านสาธารณสุข ระบุขวัญและกำลังใจของบุคลากรทางการแพทย์เป็นสิ่งสำคัญ สั่งการหน่วยงานที่เกี่ยวข้องร่วมหาทางออกของปัญหา
วันนี้ (28 พฤษภาคม 2561) เวลา 13.20 น. ณ บริเวณห้องโถง ตึกบัญชาการ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวถึงกรณีกลุ่มเครือข่ายทางการแพทย์ เรียกร้องกระทรวงการคลัง ให้ยกเลิกระเบียบกระทรวงการคลังห้ามจ้างและขึ้นเงินเดือนลูกจ้างที่จ้างจากเงินนอกงบประมาณ ว่าปัญหาที่เกิดขึ้นน่าจะมาจากความไม่เข้าใจในกฎระเบียบที่ออกมาโดยกรมบัญชีกลาง ซึ่งในความเป็นจริงแล้วกฎระเบียบดังกล่าวออกมาเพื่อให้มีความครอบคลุม ในส่วนของการใช้จ่ายงบประมาณในด้านต่าง ๆ ต้องเกิดความคุ้มค่า ไม่ซ้ำซ้อน และประหยัด ซึ่งในที่ประชุมคณะรัฐมนตรีวันนี้ ผู้เกี่ยวข้องได้มีการหารือกันว่า การใช้จ่ายงบประมาณจำเป็นต้องมีแผนงานและรายละเอียดให้ชัดเจน ในส่วนการใช้จ่ายเงินนอกงบประมาณก็มีความสำคัญ เพราะมีการนำมาใช้ในด้านต่าง ๆ  เช่น การพัฒนาโรงพยาบาล การรักษาสภาพเครื่องมืออุปกรณ์ทางการแพทย์ การดูแลรักษาพยาบาลประชาชนตามหลักประกันสุขภาพ  การจ้างลูกจ้างหรือพนักงานในสาขาที่มีความขาดแคลน ซึ่งจะต้องดูสัดส่วนการใช้งบประมาณให้มีความเหมาะสม
นายกรัฐมนตรี กล่าวต่อไปว่า ส่วนตัวมีความห่วงใยในมาตรฐานการบริการของสถานพยาบาล รวมทั้งขวัญและกำลังใจของบุคลากรทางการแพทย์ ในขณะนี้ ได้เร่งรัดให้มีการสร้างความรู้ความเข้าใจกับประชาชน เน้นเรื่องการป้องกัน รวมทั้งการสร้างการรับรู้ในด้านการรักษาพยาบาล การใช้ระบบออนไลน์ การใช้เทคโนโลยีต่าง ๆ เพื่อการดูแลรักษาผู้ป่วยติดเตียง นอกจากนี้ ยังมีการจัดทีมแพทย์พยาบาลลงพื้นที่ชุมชน การใช้ระบบออนไลน์ในการให้คำปรึกษารักษาพยาบาลเบื้องต้น  สำหรับกลุ่มผู้มีรายได้สูงก็มีเทคโนโลยีหุ่นยนต์เพื่อการดูแลคนไข้ สิ่งต่าง ๆ เหล่านี้เป็นทางเลือกให้กับประชาชน ซึ่งรัฐบาลมีความคาดหวังว่าจะช่วยให้การดูแลประชาชนในทุกด้านดีขึ้น โดยต้องคำนึงถึงการใช้งบประมาณที่คุ้มค่ามากที่สุด ไม่สิ้นเปลืองมากเกินไป จนสะสมงบประมาณซึ่งอาจจะเป็นภาระในอนาคต นอกจากนี้ ได้มอบหมายกระทรวงการคลังร่วมหารือกับหน่วยงานที่เกี่ยวข้องเพื่อรับฟังความคิดเห็น เร่งหามาตรการแก้ไขและบรรเทาปัญหาอันเกิดจากกฎระเบียบดังกล่าว หากมีความจำเป็นต้องปรับแก้ก็ให้พิจารณาตามความเหมาะสม
------------------------------------------

ที่มา : http://www.thaigov.go.th/news/contents/details/12598
