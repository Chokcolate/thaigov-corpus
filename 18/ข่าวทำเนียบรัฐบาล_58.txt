รัฐบาลไทย-ข่าวทำเนียบรัฐบาล-รัฐบาลยืนยันยังไม่มีแนวคิดปรับขึ้นภาษี VAT วอนสังคมอย่าตื่นตระหนกและหลงเชื่อ ย้ำนายกฯ ไม่หวั่นไหวต่อผลโพล ชี้ทำหน้าที่ให้ดีที่สุด ยกให้ประชาชนตัดสินเอง

วันศุกร์ที่ 25 พฤษภาคม 2561
รัฐบาลยืนยันยังไม่มีแนวคิดปรับขึ้นภาษี VAT วอนสังคมอย่าตื่นตระหนกและหลงเชื่อ ย้ำนายกฯ ไม่หวั่นไหวต่อผลโพล ชี้ทำหน้าที่ให้ดีที่สุด ยกให้ประชาชนตัดสินเอง
รัฐบาลยืนยันยังไม่มีแนวคิดปรับขึ้นภาษี VAT วอนสังคมอย่าตื่นตระหนกและหลงเชื่อ ย้ำนายกฯ ไม่หวั่นไหวต่อผลโพล ชี้ทำหน้าที่ให้ดีที่สุด ยกให้ประชาชนตัดสินเอง
วันนี้  (25 พฤษภาคม 2561) พลโท สรรเสริญ แก้วกำเนิด โฆษกประจำสำนักนายกรัฐมนตรี กล่าวถึงกรณีที่มีการแชร์ข้อความและภาพระบุ “ประยุทธ์ขอประชาชนจ่ายภาษีมูลค่าเพิ่มเป็น 8% ถ้าไม่ขึ้นประเทศจะล้มละลาย” ในช่วงนี้ ว่า ข้อความและภาพดังกล่าวเป็นเรื่องเก่าเมื่อเดือน มี.ค. 60 ซึ่งนายกรัฐมนตรีและรัฐบาลได้ชี้แจงไปแล้วว่า ไม่ได้เป็นเจตนารมณ์ของนายกฯ แต่เป็นการตีความที่คลาดเคลื่อน พร้อมทั้งยืนยันด้วยว่าไม่มีนโยบายปรับขึ้นภาษีมูลค่าเพิ่ม (VAT) แต่อย่างใด
นอกจากนี้ ยังมีประเด็นข้อกังวลว่า รัฐบาลจะปรับขึ้นภาษี VAT 9% (รวมภาษีท้องถิ่นอีก 1% อัตรารวมคือ 10%) ตั้งแต่วันที่ 1 ต.ค.61 ตามที่ได้ประกาศพระราชกฤษฎีกาในราชกิจจานุเบกษา เมื่อวันที่ 2 ต.ค.60 โดยพลเอก ประยุทธ์ จันทร์โอชา นายกรัฐมนตรี กล่าวว่า “ขณะนี้ยังไม่มีแนวคิดที่จะปรับขึ้นภาษี VAT ตามที่ระบุไว้กฎหมาย โดยยังคงไว้ที่อัตรา 7% เพราะไม่อยากผลักภาระให้ประชาชนเดือดร้อน จึงไม่อยากให้สังคมตื่นตระหนกและหลงเชื่อ หรือนำไปวิพากษ์วิจารณ์จนเกิดความสับสน”
ทั้งนี้ โดยหลักการแล้วรัฐบาลจะต้องขึ้นภาษี VAT อีก 3% เป็น 10% เพื่อให้สอดคล้องกับพระราชบัญญัติประมวลรัษฎากร แต่รัฐบาลได้ออกกฎหมายลดอัตราภาษี VAT โดยให้จัดเก็บจริงที่ 7%  ซึ่งเป็นอัตราคงที่ต่อเนื่องกันมาทุกปี
ส่วนกรณีที่สื่อมวลชนหลายสำนักเผยแพร่ข่าว เพจเฟซบุ๊ก “ขอล้าน Like สนับสนุนให้ พลเอก ประยุทธ์ จันทร์โอชา เป็นนายก” ทำโพลสอบถามประชาชนในโอกาสครบรอบ 4 ปี ว่ายังสนับสนุนนายกรัฐมนตรีให้บริหารบ้านเมืองต่อหรือไม่ โดย 1วัน มีผู้ตอบคำถาม 500,000 คน แบ่งเป็นผู้ที่สนับสนุน 11% และไม่สนับสนุน 89% นั้น
“นายกรัฐมนตรีรับทราบแล้ว และไม่รู้สึกหวั่นไหวต่อข้อมูลดังกล่าว เพราะที่ผ่านมามีผลโพลออกมาจากหลายสำนัก หลายประเภท ซึ่งมีทั้งที่สนับสนุนและไม่สนับสนุน ซึ่งถือเป็นเรื่องปกติ โดยยืนยันว่าจะทำหน้าที่ทุกอย่างให้ที่ดีสุด จนกว่าจะมีการเลือกตั้ง จากนั้นประชาชนจะเป็นผู้ตัดสินเอง”
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12516
