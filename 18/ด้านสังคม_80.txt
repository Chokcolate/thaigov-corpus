รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ ร่วมคณะ รองนายกฯ ประจินฯ ลงพื้นที่ตรวจเยี่ยมการใช้ประโยชน์ “เน็ตประชารัฐ” จ.อุทัยธานี

วันอังคารที่ 12 มิถุนายน 2561
ปลัดกระทรวงดิจิทัลฯ ร่วมคณะ รองนายกฯ ประจินฯ ลงพื้นที่ตรวจเยี่ยมการใช้ประโยชน์ “เน็ตประชารัฐ” จ.อุทัยธานี
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) ร่วมคณะ พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม ลงพื้นที่ตรวจเยี่ยมจุดติดตั้ง “เน็ตประชารัฐ” หมู่ที่ 7 บ้านเขาพระแวง ตำบลเนินแจง อำเภอเมือง จังหวัดอุทัยธานี โดยกระทรวงดิจิทัลฯ ได้ให้ความสำคัญเรื่องของการใช้ประโยชน์จากโครงการ “เน็ตประชารัฐ” ซึ่งทำให้ประชาชนในพื้นที่ห่างไกลเข้าถึงบริการของภาครัฐ การบริการสาธารณสุข และส่งเสริมการสร้างอาชีพสร้างรายได้ให้กับประชาชน โดยเฉพาะภาคการเกษตรซึ่งถือเป็นภาคการผลิตที่สำคัญของไทย จะสามารถพัฒนาไปสู่การเกษตรแบบทันสมัย ด้วยการใช้เทคโนโลยีดิจิทัลในการสร้างนวัตกรรมใหม่ๆ ซึ่งกระทรวงฯ ได้เร่งสร้างความรู้การใช้ประโยชน์จากเน็ตประชารัฐ และการรู้เท่าทันเทคโนโลยีดิจิทัล โดยได้จัดทำคู่มือพร้อมกับการฝึกอบรมครูจากสำนักงานส่งเสริมการศึกษานอกระบบและการศึกษาตามอัธยาศัย (กศน.) ให้เป็นวิทยากรแกนนำกว่า 1,000 คน ซึ่งปัจจุบันได้ถ่ายทอดความรู้ให้แก่กลุ่มผู้นำชุมชนไปแล้ว จำนวน 100,000 คน นอกจากนี้ กระทรวงฯ ยังได้สนับสนุนองค์ความรู้ให้กับครู กศน. เพื่อร่วมเป็นทีมงานระดับตำบล จัดทำคู่มือสำหรับใช้ในการถ่ายทอดความรู้ไปสู่ประชาชนตามแผนโครงการฯ และจัดอบรมเชิงปฏิบัติการเพิ่มเติมในเชิงลึกให้แก่ผู้ที่สนใจ และกลุ่มอาชีพในหมู่บ้านเน็ตประชารัฐที่มีความพร้อมด้วย ทั้งนี้ จังหวัดอุทัยธานี มีหมู่บ้านเน็ตประชารัฐ 237 หมู่บ้าน และกระทรวงดิจิทัลฯ ได้ดำเนินการอบรมสร้างความรู้การใช้ประโยชน์เน็ตประชารัฐให้กับประชาชนทั้ง 237 หมู่บ้าน ไปแล้วเมื่อเดือนกุมภาพันธ์ 2561 จำนวน 948 คน (หมู่บ้านละ 4 คน) สำหรับพื้นที่ ต.เนินแจง อ.เมือง จ.อุทัยธานี มีหมู่บ้านเน็ตประชารัฐ 2 หมู่บ้าน โดยชาวบ้านในชุมชนส่วนใหญ่ประกอบอาชีพเกษตรกรรม ซึ่งเมื่อโครงการ “เน็ตประชารัฐ” เข้าสู่ชุมชนแล้ว ประชาชนต่างให้ความสนใจที่จะใช้ประโยชน์สร้างรายได้ในการขายสินค้าออนไลน์เป็นอย่างมาก เมื่อวันที่ 11 มิถุนายน 2561
**********************

ที่มา : http://www.thaigov.go.th/news/contents/details/12972
