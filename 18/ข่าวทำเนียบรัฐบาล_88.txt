รัฐบาลไทย-ข่าวทำเนียบรัฐบาล-รองนรม. วิษณุฯ เป็นประธานการประชุมคณะกรรมการกระจายอำนาจให้แก่องค์กรปกครอง ส่วนท้องถิ่น (กกถ.) ครั้งที่ 2/2561

วันพุธที่ 30 พฤษภาคม 2561
รองนรม. วิษณุฯ เป็นประธานการประชุมคณะกรรมการกระจายอำนาจให้แก่องค์กรปกครอง ส่วนท้องถิ่น (กกถ.) ครั้งที่ 2/2561
ที่ประชุม กกถ. มีมติเห็นชอบในหลักการ เรื่อง การถ่ายโอนภารกิจโรงพยาบาลส่งเสริมสุขภาพตำบล หรือ รพ.สต. จากกระทรวงสาธารณสุขให้แก่องค์กรปกครองส่วนท้องถิ่น (อปท.)
ซึ่งเป็นไปตามหลักการการกระจายอำนาจให้แก่ อปท.
วันนี้ (30 พฤษภาคม 2561) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น (กกถ.) ครั้งที่ 2/2561 ซึ่งสรุปสาระสำคัญของการประชุมฯ ดังนี้
ที่ประชุมได้พิจารณาและมีมติเห็นชอบในหลักการ เรื่อง การถ่ายโอนภารกิจโรงพยาบาลส่งเสริมสุขภาพตำบล หรือ รพ.สต. จากกระทรวงสาธารณสุขให้แก่องค์กรปกครองส่วนท้องถิ่น (อปท.) ซึ่งเป็นไปตามหลักการการกระจายอำนาจให้แก่ อปท. ทั้งนี้ ที่ประชุมมอบหมายให้ฝ่ายเลขานุการฯ ไปประสานหน่วยงานที่เกี่ยวข้อง ได้แก่ กระทรวงสาธารณสุข สำนักงบประมาณ และ อปท. เพื่อดำเนินการต่อไป
พร้อมกันนี้ ที่ประชุมได้พิจารณาและมีมติเห็นชอบในหลักการเกี่ยวกับหลักเกณฑ์ วิธีการ และขั้นตอน การบริหารจัดการภารกิจถ่ายโอนด้านแหล่งน้ำ ตามแผนการกระจายอำนาจให้แก่ อปท. พร้อมมีมติเห็นชอบแต่งตั้งคณะอนุกรรมการเฉพาะกิจเพื่อจัดทำฐานข้อมูลด้านการถ่ายโอนภารกิจและด้านอื่น ๆ ที่เกี่ยวข้อง เพื่อเป็นการสร้างองค์ความรู้และความเข้าใจที่ชัดเจนในด้านการดำเนินงานให้เป็นไปในทิศทางเดียวกัน
………………………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12644
