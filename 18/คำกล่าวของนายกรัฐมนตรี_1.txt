รัฐบาลไทย-ข่าวทำเนียบรัฐบาล-คำปราศรัย พลเอก ประยุทธ์ จันทร์โอชา นายกรัฐมนตรี เนื่องในวันเกษตรกร ประจำปี 2561 วันที่ 13 พฤษภาคม 2561 ออกอากาศทางโทรทัศน์รวมการเฉพาะกิจแห่งประเทศไทย

วันอาทิตย์ที่ 13 พฤษภาคม 2561
คำปราศรัย พลเอก ประยุทธ์ จันทร์โอชา นายกรัฐมนตรี เนื่องในวันเกษตรกร ประจำปี 2561 วันที่ 13 พฤษภาคม 2561 ออกอากาศทางโทรทัศน์รวมการเฉพาะกิจแห่งประเทศไทย
คำปราศรัย พลเอก ประยุทธ์ จันทร์โอชา นายกรัฐมนตรี เนื่องในวันเกษตรกร ประจำปี 2561 วันที่ 13 พฤษภาคม 2561 ออกอากาศทางโทรทัศน์รวมการเฉพาะกิจแห่งประเทศไทย
พี่น้องเกษตรกรและประชาชนชาวไทยที่รักทุกท่าน
เนื่องในโอกาสวันเกษตรกรได้เวียนมาบรรจบครบรอบอีกวาระหนึ่งในวันนี้ ผมขอส่งความระลึกถึงและความปรารถนาดีมายังพี่น้องเกษตรกรไทยทุกท่าน
ประเทศไทยของเราเป็นประเทศเกษตรกรรมเพราะเรามีทรัพยากรธรรมชาติที่อุดมสมบูรณ์เป็นต้นทุนเกษตรกรถือเป็นกลุ่มบุคคลที่สำคัญในการนำต้นทุนทางทรัพยากรทางธรรมชาติเหล่านั้นมาก่อให้เกิดผลประโยชน์ทางเศรษฐกิจ  และช่วยขับเคลื่อนในการพัฒนาประเทศ  แต่ในปัจจุบันสังคมกำลังก้าวเข้าสู่เศรษฐกิจดิจิทัลทำให้เกษตรกรไทยต้องมีองค์ความรู้ด้านการทำเกษตรกรรมแบบผสมผสาน โดยการนำวิทยาศาสตร์ เทคโนโลยี และนวัตกรรมมาใช้เพื่อเพิ่มศักยภาพการผลิต และเพิ่มมูลค่าผลผลิต รวมถึงต้องปรับตัวไปสู่การเป็นผู้ประกอบการด้านการเกษตร ที่มีความรู้ความเข้าใจในระบบตลาดเพื่อสามารถผลิตสินค้าออกมาได้ตามที่ตลาดต้องการ
ซึ่งที่ผ่านมารัฐบาลได้มุ่งมั่นที่จะพัฒนาภาคเกษตรกรรมของไทยไปสู่การเจริญเติบโตอย่างยั่งยืน  โดยการส่งเสริมองค์ความรู้ภายใต้แนวคิดศาสตร์พระราชาตามหลักปรัชญาของเศรษฐกิจพอเพียงที่จำเป็นต่อการยกระดับคุณภาพชีวิตของพี่น้องเกษตรกรทั้งในด้านการบริหารจัดการ  การยกระดับมาตรฐานสินค้าเกษตรด้วยการนำวิทยาศาสตร์และเทคโนโลยีมาประยุกต์ใช้ให้เกิดประโยชน์สูงสุด รวมทั้งการให้เกษตรกรสามารถเข้าถึงแหล่งเงินทุนและทรัพยากรที่จำเป็น สามารถลดต้นทุนการผลิตและสร้างรายได้ที่เพียงพอต่อการดำเนินชีวิต
ผมในนามของรัฐบาล  ผมขอขอบคุณพี่น้องเกษตรกรที่เป็นส่วนสำคัญในการขับเคลื่อนและพัฒนาประเทศชาติมาโดยตลอดและขอให้พี่น้องเกษตรกรที่เคารพรักทุกท่าน เชื่อมั่นว่ารัฐบาลได้มุ่งมั่นทำงานอย่างเอาจริงเอาจังในการที่จะแก้ไขปัญหาให้สำเร็จอย่างเป็นรูปธรรมเพื่อให้เกิดประโยชน์    กับพี่น้องเกษตรกรอย่างแท้จริง
เนื่องในโอกาสวันเกษตรกร ประจำปี 2561 นี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลาย โปรดอภิบาลประทานพรให้พี่น้องเกษตรกรทุกท่าน พร้อมทั้งครอบครัวประสบความสุข ความเจริญ และก้าวหน้ายิ่งๆ ขึ้นไป ขอบคุณครับ
…………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12201
