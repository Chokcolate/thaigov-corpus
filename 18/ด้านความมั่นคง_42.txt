รัฐบาลไทย-ข่าวทำเนียบรัฐบาล-รมว.แรงงาน มอบเงินสนับสนุนการประกอบอาชีพแก่ผู้สำเร็จการฝึกปฏิบัติงานเทคนิค ในประเทศญี่ปุ่น IM JAPAN

วันศุกร์ที่ 25 พฤษภาคม 2561
รมว.แรงงาน มอบเงินสนับสนุนการประกอบอาชีพแก่ผู้สำเร็จการฝึกปฏิบัติงานเทคนิค ในประเทศญี่ปุ่น IM JAPAN
รมว.แรงงาน มอบเงินสนับสนุนการประกอบอาชีพแก่ผู้สำเร็จการฝึกปฏิบัติงานเทคนิค ในประเทศญี่ปุ่น IM JAPAN
วันที่ 25 พฤษภาคม 2561 เวลา 13.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน มอบเงินสนับสนุนเพื่อการประกอบอาชีพ จำนวน 19,552,472 บาท พร้อมให้โอวาทแก่ผู้สำเร็จการฝึกปฏิบัติงานเทคนิคในประเทศญี่ปุ่น (IM JAPAN) จำนวน 114 คน นอกจากนี้ยังมีพิธีมอบใบประกาศนียบัตรให้แก่ผู้สำเร็จการฝึกฯ โดย นายจรินทร์ จักกะพาก ปลัดกระทรวงแรงงาน พร้อมด้วยคณะผู้บริหารกระทรวงแรงงาน และผู้จัดการ IM Japan สำนักงานกรุงเทพฯ ร่วมเป็นเกียรติในพิธี ณ ห้องอบรมคนหางานก่อนไปทำงานต่างประเทศ ชั้น 11 อาคารสำนักงานประกันสังคมกรุงเทพมหานครพื้นที่ 3   เขตดินแดง กรุงเทพฯ
โดยตั้งแต่ปี 2543 ถึงปัจจุบันได้มีการจัดส่งผู้ฝึกปฏิบัติงานเทคนิคในประเทศญี่ปุ่น IM Japan ไปแล้วจำนวน 4,389 คน ขณะนี้ยังคงอยู่ฝึกงานที่ประเทศญี่ปุ่น จำนวน 863 คน สำเร็จการฝึกงาน 3 ปี 2 ปี และ 1 ปี ซึ่งเดินทางกลับประเทศไทยแล้ว จำนวน 3,016 คน ในปี 2561 กระทรวงแรงงานมีเป้าหมายจัดส่งแรงงานไปฝึกปฏิบัติงานฯ จำนวน 500 คน สำหรับวันนี้เป็นการมอบประกาศนียบัตรและเงินสนับสนุนเพื่อการประกอบอาชีพแก่ผู้สำเร็จการฝึกปฏิบัติงานเทคนิคในประเทศญี่ปุ่น จำนวนทั้งสิ้น 114 คน คนละ 600,000 เยน หรือประมาณ 174,000 บาท รวมเป็นเงินสนับสนุนฯ ทั้งสิ้น จำนวน 19,552,472 บาท ซึ่งสาขาอาชีพที่ได้รับการฝึกปฏิบัติงาน ได้แก่ งานปั๊มขึ้นรูป 36 คน งานหล่อ 21 คน งานผลิตชิ้นส่วนรถยนต์ 11 คน งานผลิตเครื่องจักรกล 8 คน งานเชื่อม 7 คน งานก่อสร้าง 6 คน งานเครื่องจักรกลึง 5 คน ช่างสีรถยนต์ 5 คน และสาขาอาชีพอื่นๆ เช่น งานเดินท่อ งานวอลล์เปเปอร์ การผลิตแม่พิมพ์ ฯลฯ รวม 15 คน และขณะนี้มีผู้สำเร็จการฝึกปฏิบัติงานฯ เข้ารับการสัมภาษณ์งานกับสถานประกอบการแล้ว 95 คน บริษัทมีความสนใจรับเข้าทำงานทันที 33 คน
พล.ต.อ. อดุลย์ฯ กล่าวว่า รัฐบาลเห็นความสำคัญของการพัฒนาคุณภาพกำลังคน เพื่อให้มีความสามารถแข่งขันกับต่างประเทศได้ ผู้สำเร็จการฝึกปฏิบัติงานเทคนิคทุกคนถือเป็นผู้มีความสำคัญต่อการพัฒนาประเทศ ทั้งทางด้านเศรษฐกิจ สังคมและความมั่นคงของชาติ เพราะความรู้ ประสบการณ์และทักษะต่างๆ รวมทั้งระเบียบวินัยที่ได้รับจากการฝึกปฏิบัติงานเทคนิคในประเทศญี่ปุ่นที่เข้มงวด จะสามารถนำมาใช้ประโยชน์ในการปฏิบัติงานในสถานประกอบการให้เกิดประสิทธิภาพ หรือใช้ในการประกอบธุรกิจส่วนตัวให้ประสบผลสำเร็จได้ ขอให้นำเงินสนับสนุนการประกอบอาชีพที่ได้รับในวันนี้ไปใช้ให้เกิดประโยชน์อย่างคุ้มค่าและต่อยอดเพื่อพัฒนาอาชีพต่อไป ซึ่งจะช่วยเสริมสร้างเสถียรภาพทางเศรษฐกิจของประเทศ ครอบครัว และชุมชน ให้มีความมั่นคง มั่งคั่ง และยั่งยืนของประเทศสืบไป
+++++++++++++++++++++++++++

ที่มา : http://www.thaigov.go.th/news/contents/details/12549
