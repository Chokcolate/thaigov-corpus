รัฐบาลไทย-ข่าวทำเนียบรัฐบาล-รอง นรม.วิษณุฯ เป็นประธานการประชุมร่วมระหว่างประธานกรรมการปฏิรูปทุกคณะกับประธานกรรมการจัดทำยุทธศาสตร์ชาติด้านต่าง ๆ ครั้งที่ 1/2561

วันพฤหัสบดีที่ 17 พฤษภาคม 2561
รอง นรม.วิษณุฯ เป็นประธานการประชุมร่วมระหว่างประธานกรรมการปฏิรูปทุกคณะกับประธานกรรมการจัดทำยุทธศาสตร์ชาติด้านต่าง ๆ ครั้งที่ 1/2561
รองนายกรัฐมนตรี ฯ เป็นประธานการประชุมฯ รับทราบแนวทางการเพิ่มคุณภาพชีวิต สร้างอนาคตคนไทย เพื่อปากท้องและคุณภาพชีวิตที่ดีขึ้น แก้เหลื่อมล้ำ สร้างความเสมอภาคและเท่าเทียม แก้โกง สร้างความโปร่งใส การมีส่วนร่วมในการปกครองฯ และการเปลี่ยนราชการเพื่อประชาชน
วันนี้ (17พฤษภาคม 2561) เวลา 13.30 น. ณ ห้องประชุม 521 อาคาร 5 ชั้น 2 สำนักงานคณะกรรมการพัฒนาการเศรษฐกิจและสังคมแห่งชาติ ถนนกรุงเกษม เขตป้อมปราบศัตรูพ่าย กรุงเทพฯ นายวิษณุ  เครืองาม รองนายกรัฐมนตรี เป็นประธานการประชุมร่วมระหว่างประธานกรรมการปฏิรูปทุกคณะกับประธานกรรมการจัดทำยุทธศาสตร์ชาติด้านต่าง ๆ ครั้งที่ 1/2561 พร้อมด้วย นายกอบศักดิ์  ภูตระกูล รัฐมนตรีประจำสำนักนายกรัฐมนตรี พลเอก วิลาศ อรุณศรี เลขาธิการนายกรัฐมนตรี เข้าร่วมประชุม สรุปสาระสำคัญ ดังนี้
ที่ประชุมรับทราบ การประกาศใช้แผนการปฏิรูปประเทศ และมติคณะรัฐมนตรีที่เกี่ยวข้อง รวมถึงกรอบระยะเวลาการประกาศใช้แผนการปฏิรูปประเทศและมติคณะรัฐมนตรีที่เกี่ยวข้อง
พร้อมกันนี้ ที่ประชุมรับทราบ ระเบียบหลักเกณฑ์และวิธีการติดตาม การตรวจสอบ และการประเมินผลการดำเนินการตามยุทธศาสตร์ชาติ และแผนการปฏิรูปประเทศ โดยระบบสารสนเทศที่ใช้ติดตาม ตรวจสอบ และประเมินผลการดาเนินงานของหน่วยงานผ่านแผนงาน โครงการ หรือการดาเนินการต่าง ๆ ในการขับเคลื่อนการพัฒนาตามยุทธศาสตร์ชาติและแผนการปฏิรูปประเทศ โดยเป็นระบบข้อมูลขนาดใหญ่ ที่เชื่อมโยงข้อมูลจากส่วนราชการต่าง ๆ ได้อย่างบูรณาการ (Electronic Monitoring and Evaluation System of National Strategy and Country Reform : EMENSCR) ซึ่งสำนักงานฯ ดำเนินการหารือร่วมกับสำนักงานคณะกรรมการกฤษฎีกา เพื่อปรับปรุงร่างระเบียบฯ ให้เป็นไปตามข้อกฎหมายที่เกี่ยวข้องเพื่อเสนอคณะรัฐมนตรีพิจารณา ต่อไป
นอกจากนี้ ที่ประชุมรับทราบกรอบแนวทางการสร้างการรับรู้และขยายผลหุ้นส่วนการพัฒนาร่างยุทธศาสตร์ชาติและแผนการปฏิรูปประเทศ สำนักงานฯ ในฐานะฝ่ายเลขานุการกรรมการยุทธศาสตร์ชาติ ดำเนินการตามความเห็นในการประชุมครั้งนี้ โดยการเร่งสร้างการรับรู้ให้แก่ประชาชนในภาคส่วนต่าง ๆ มีโครงการสร้างการรับรู้ดังนี้ โครงการที่อยู่ระหว่างการดาเนินการ และโครงการที่อยู่ระหว่างกระบวนการงบประมาณ
พร้อมทั้ง ที่ประชุมรับทราบด้านความสอดคล้องของร่างยุทธศาสตร์ชาติและแผนการปฏิรูปประเทศ และการจัดทำแผนแม่บทภายใต้ยุทธศาสตร์ชาติ ตามมติคณะกรรมการยุทธศาสตร์ชาติ เมื่อวันที่ 20 เมษายน 2561 ในประชุมคณะกรรมการยุทธศาสตร์ชาติ ครั้งที่ 2/2561 พร้อมมีมติเห็นชอบ โดยกำหนดให้จัดทำ 1 แผนแม่บทต่อ 1 ยุทธศาสตร์ โดยแผนแม่บทควรมีกรอบระยะเวลาดำเนินการ 20 ปี และควรมีการปรับปรุงให้สอดคล้องกับสถานการณ์และบริบทการพัฒนาประเทศอย่างสม่ำเสมอ โดยแบ่งช่วงระยะเวลาการพัฒนาตามแผนแม่บทเป็น 2 ช่วง ๆ ละ 10 ปี ประกอบด้วยสาระสำคัญ 3 ส่วน ได้แก่
ส่วนที่ 1 บทสรุปผู้บริหาร
ส่วนที่ 2 ประกอบด้วย บทนำ (สถานการณ์ที่เกี่ยวข้อง ประเด็นการพัฒนา กรอบแนวทางการพัฒนา) เป้าหมาย และตัวชี้วัดตามเป้าหมาย
ส่วนที่ 3 แผนแม่บทเพื่อบรรลุเป้าหมายตามยุทธศาสตร์ชาติด้านต่าง ๆ ประกอบด้วย เป้าหมายการพัฒนา ตัวชี้วัด แนวทางการพัฒนา แผนรองรับ และแผนงานโครงการสำคัญยุทธศาสตร์ชาติ 6 ด้าน และการปฏิรูปประเทศ 11 ด้าน ตามนโยบายรัฐบาล
อีกทั้ง ที่ประชุมได้หารือแนวทางการดำเนินการตามแผนการปฏิรูปประเทศในระยะต่อไป กรอบการดำเนินงานของคณะกรรมการขับเคลื่อนฯ และการจัดลำดับความสำคัญกิจกรรมในโครงการของแผนการปฏิรูปประเทศ 11 ด้าน ประกอบด้วย 1. โครงการที่ทำได้เลย (Quick win) 30 เรื่อง 2. โครงการปฏิรูปสำคัญ (Flagship) 110 เรื่อง 3. กิจกรรมการตามแผนการปฏิรูปประเทศอื่น ๆ ซึ่งกระทรวงและหน่วยงานต่าง ๆ อยู่ระหว่างการพิจารณาจัดทำความสอดคล้องและเชื่อมโยงระหว่างการดำเนินงานของหน่วยงานในช่วงที่ผ่านมาและแผนการดำเนินงานของหน่วยงาน ในระยะ 5 ปี  และ 4. กฎหมายที่ต้องปรับปรุงใหม่ ประมาณ 80 เรื่อง
ทั้งนี้ ในส่วนกิจกรรมในโครงการของแผนการปฏิรูปประเทศ ประกอบด้วย 1. เพิ่มคุณภาพชีวิต สร้างอนาคตคนไทย เพื่อปากท้องและคุณภาพชีวิตที่ดีขึ้น 2. แก้เหลื่อมล้ำ สร้างความเสมอภาคและ เท่าเทียม  3. แก้โกง สร้างความโปร่งใส  4. การมีส่วนร่วมในการปกครองฯ และ 5.เปลี่ยนระบบราชการเพื่อประชาชน ซึ่งนำมาบูรณาการร่วมกับการปฏิรูปเร่งด่วนอื่น ๆ อีกด้วย
พร้อมทั้ง ที่ประชุมได้หารือแนวทางการดำเนินการในระยะต่อไป โดยมี 2 ประเด็น ดังนี้
1. หน่วยงานและส่วนราชการที่เกี่ยวข้องอยู่ระหว่างการดำเนินงานจัดเตรียมข้อมูลโครงการและแผนการดำเนินการที่สอดคล้องกับแผนปฏิรูปประเทศทั้ง 11 ด้าน (ตามมติคณะรัฐมนตรีเมื่อวันที่ 13 มีนาคม 2561) รวมทั้งการจัดทำแผนปฏิบัติการที่สอดคล้องกับแผนการปฏิรูปทั้ง 11 ด้าน (ตามข้อสั่งการของนายกรัฐมนตรี เมื่อวันที่ 20 เมษายน 2561) ซึ่งต้องดำเนินการแล้วเสร็จภายในเดือนมิถุนายน 2561 ซึ่งข้อมูลดังกล่าวจะสามารถชี้ให้เห็นการดาเนินงานของหน่วยงานที่เกี่ยวข้องต่อการปฏิรูปประเทศ และนำไปสู่การวิเคราะห์เพื่อหากิจกรรมแผนงาน รวมถึงโครงการที่ยังไม่มีหน่วยงานใดดำเนินการ โดยคณะกรรมการปฏิรูปประเทศทุกคณะสามารถเรียกข้อมูลมาตรวจสอบและกำกับติดตามได้อย่างต่อเนื่อง
2. คณะกรรมการขับเคลื่อนการปฏิรูปประเทศจะดำเนินการผลักดันประเด็นปฏิรูปสำคัญและเร่งด่วนที่มีอุปสรรคในการดำเนินงาน ขณะที่คณะกรรมการปฏิรูปประเทศด้านต่าง ๆ ยังคงสามารถกำกับประเด็นปฏิรูปอื่น ๆ ที่อยู่ในความรับผิดชอบได้ และหากคณะกรรมการปฏิรูปประเทศด้านต่าง ๆ ประสบอุปสรรคในการกำกับการดำเนินงานตามแผนการปฏิรูปประเทศ สามารถแจ้งต่อคณะกรรมการขับเคลื่อนการปฏิรูปประเทศ เพื่อดำเนินการลดอุปสรรคนั้นและก้าวเดินหน้าได้ต่อไป
...........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12324
