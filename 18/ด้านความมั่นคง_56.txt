รัฐบาลไทย-ข่าวทำเนียบรัฐบาล-มหาดไทยใสสะอาด ประกาศเจตจำนงสุจริตในการบริหารงาน ดำเนินมาตรการป้องกันการทุจริตเชิงรุก

วันศุกร์ที่ 1 มิถุนายน 2561
มหาดไทยใสสะอาด ประกาศเจตจำนงสุจริตในการบริหารงาน ดำเนินมาตรการป้องกันการทุจริตเชิงรุก
มหาดไทยใสสะอาด ประกาศเจตจำนงสุจริตในการบริหารงาน ดำเนินมาตรการป้องกันการทุจริตเชิงรุก
วันนี้ (31 พ.ค. 61) ที่กระทรวงมหาดไทย นายนิสิต  จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามมติคณะรัฐมนตรีเมื่อวันที่ 23 มกราคม 2561 เห็นชอบให้หน่วยงานภาครัฐเข้าร่วมรับการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) เพื่อเป็นแนวทางและเครื่องมือในการขับเคลื่อนการดำเนินการที่เกี่ยวข้องกับการป้องกันและปราบปรามการทุจริตตามแนวนโยบายของคณะกรรมการต่อต้านการทุจริตแห่งชาติ (คตช.) และยุทธศาสตร์ชาติว่าด้วยการป้องกันและปราบปรามการทุจริต ระยะที่ 3 (พ.ศ. 2560 – 2564)
โฆษกกระทรวงมหาดไทย กล่าวว่า เพื่อเป็นการยกระดับการประเมินคุณธรรมและความโปร่งใสในการดำเนินงานของสำนักงานปลัดกระทรวงมหาดไทย ให้เป็นมาตรการป้องกันการทุจริตเชิงรุก นายฉัตรชัย พรหมเลิศ ปลัดกระทรวงมหาดไทย ได้มีประกาศสำนักงานปลัดกระทรวงมหาดไทย เรื่อง “เจตจำนงสุจริตในการบริหารงาน” ความว่า “สำนักงานปลัดกระทรวงมหาดไทย เป็นองค์กรที่เน้นการบริหารตามหลักธรรมาภิบาล และให้ความสำคัญกับการป้องกันและปราบปรามการทุจริต และประพฤติมิชอบตามภารกิจมหาดไทยใสสะอาด ในฐานะผู้บริหารสำนักงานปลัดกระทรวงมหาดไทย จึงขอประกาศเจตจำนงสุจริตในการบริหารงานที่มีคุณธรรม โปร่งใส ตรวจสอบได้ ยึดหลักธรรมาภิบาล ซึ่งประกอบด้วย หลักนิติธรรม หลักคุณธรรม หลักความโปร่งใส หลักการมีส่วนร่วม หลักความรับผิดชอบ หลักความคุ้มค่า เพื่อตอบสนองการแก้ไขปัญหาประชาชนอย่างรวดเร็วให้เกิดประโยชน์กับประชาชนสูงสุด ส่งเสริมให้ข้าราชการและบุคลากรมีคุณธรรม 4 ประการ คือ “พอเพียง วินัย สุจริต จิตอาสา” และปฏิบัติตนยึดมั่นในจริยธรรม กระทำในสิ่งที่ถูกต้อง และมุ่งเน้นผลประโยชน์ส่วนรวมเป็นสำคัญ”
โฆษกกระทรวงมหาดไทย กล่าวเพิ่มเติมว่า กระทรวงมหาดไทยได้ดำเนินการพัฒนาสมรรถนะและส่งเสริมคุณธรรม จริยธรรมของข้าราชการ พนักงานราชการ และลูกจ้าง ในสังกัดกระทรวงมหาดไทย ในทุกพื้นที่อย่างต่อเนื่อง โดยเฉพาะอย่างยิ่ง การเสริมสร้างค่านิยมความเป็น “คนมหาดไทย” ผู้ที่จะต้องอุทิศตนเพื่อบำบัดทุกข์ บำรุงสุข ของประชาชน.
ครั้งที่ 115/2561  วันที่ 31 พ.ค. 2561
กองสารนิเทศ สำนักงานปลัดกระทรวงมหาดไทย

ที่มา : http://www.thaigov.go.th/news/contents/details/12707
