รัฐบาลไทย-ข่าวทำเนียบรัฐบาล-รองนายกรัฐมนตรีนำทีมกระทรวงยุติธรรม จัดกิจกรรมคู่ขนาน ถ่ายทอดประสบการณ์การดำเนินงาน โครงการกำลังใจในพระดำริฯ

วันอังคารที่ 15 พฤษภาคม 2561
รองนายกรัฐมนตรีนำทีมกระทรวงยุติธรรม จัดกิจกรรมคู่ขนาน ถ่ายทอดประสบการณ์การดำเนินงาน โครงการกำลังใจในพระดำริฯ
รองนายกรัฐมนตรีนำทีมกระทรวงยุติธรรม จัดกิจกรรมคู่ขนาน ถ่ายทอดประสบการณ์การดำเนินงาน
โครงการกำลังใจในพระดำริฯ
เมื่อวันที่ 15 พฤษภาคม 2561 เวลา 09.00 น. พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย ได้เป็นประธาน และกล่าวในพิธีเปิดงานกิจกรรมคู่ขนาน (Side Event) ในหัวข้อ “From ‘Projects’ (Inspire, Bangkok Rules) to ‘Products’: Lessons learned from Thailand’s Corrections-based Rehabilitation Programmes” ซึ่งจัดโดยสำนักกิจการในพระดำริพระเจ้าหลานเธอ พระองค์เจ้าพัชรกิติยาภา กระทรวงยุติธรรม ในระหว่างการประชุมคณะกรรมการว่าด้วยการป้องกันอาชญากรรมและความยุติธรรมทางอาญา สมัยที่ 27  (The 27th Commission on Crime Prevention and Criminal Justice :  CCPCJ) ณ ห้อง Conference Room Press Room ศูนย์การประชุมสหประชาชาติ กรุงเวียนนา สาธารณรัฐออสเตรีย ในโอกาสนี้ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พร้อมด้วยคณะเจ้าหน้าที่โครงการกำลังใจในพระดำริฯ ได้ให้การต้อนรับและให้ข้อมูลเกี่ยวกับโครงการกำลังใจในพระดำริฯ ที่ได้รับพระกรุณาธิคุณจากพระเจ้าหลานเธอ พระองค์เจ้าพัชรกิติยาภา ทรงเป็นองค์ประธานก่อตั้งโครงการกำลังใจฯ เมื่อปี พ.ศ. 2549  ซึ่งในปัจจุบันโครงการกำลังใจฯ ได้แผ่ขยายภารกิจการพัฒนาพฤตินิสัยและแก้ไขผู้ต้องขัง และเตรียมความพร้อมก่อนปล่อยไปยังเรือนจำและทัณฑสถานต่างๆ รวม 18 แห่ง
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม ได้กล่าวถึง ความสำคัญในการแก้ไขและพัฒนาพฤตินิสัย ตลอดจนการสร้างผลิตภาพ (Productivity) จากผู้ต้องขังให้ประสบความสำเร็จนั้น เกิดจากปัจจัยที่หลากหลาย อันได้แก่ ระบบการบริหารและจัดการเรือนจำที่มีประสิทธิภาพ เช่น การจำแนกและจัดประเภทผู้ต้องขังอย่างเป็นระบบ   การพัฒนาโปรแกรมการแก้ไขและพัฒนาพฤตินิสัยผู้ต้องขังให้มีความเหมาะสม ควบคู่ไปกับการพัฒนาจิตใจ อารมณ์ และปัญญาของผู้ต้องขัง พร้อมทั้งเตรียมองค์ความรู้และทักษะต่างๆที่จำเป็นต่อการดำรงชีวิต อันนำไปสู่การคืนคนดีกลับสู่สังคม และใช้ชีวิตภายหลังการพ้นโทษอย่างมีคุณภาพ
และด้วยพระกรุณาธิคุณของพระเจ้าหลานเธอ พระองค์เจ้าพัชรกิติยาภา ที่ทรงเป็นแรงบันดาลใจและให้การสนับสนุนกิจการของโครงการกำลังใจในพระดำริฯ ในการสร้างคุณภาพชีวิต พัฒนาทักษะอาชีพและการสรรสร้างผลิตภัณฑ์ฝีมือผู้ต้องขัง ให้เป็นที่ยอมรับทั้งจากสังคมทั้งภายในประเทศและต่างประเทศ
ท้ายที่สุด พลอากาศเอก ประจินฯ ยังได้กล่าวถึงข้อเสนอแนวคิดในการสร้าง Global Brand ที่ใช้เป็นการทั่วไป ภายใต้การดำเนินงานของ UNODC เพื่อสร้างสัญลักษณ์แห่งการยอมรับของคนในสังคมและสนับสนุนให้ผู้พ้นโทษได้ใช้ Brand นี้เป็นส่วนหนึ่งในการประกอบอาชีพ อันจะช่วยสร้างรายได้ และไม่กลับไปกระทำผิดซ้ำอีกด้วย
การจัดกิจกรรมคู่ขนานในครั้งนี้ มีผู้ร่วมอภิปรายพร้อมทั้งตอบข้อซักถาม ประกอบด้วย
1. ผู้แทนจากสำนักงานป้องกันยาเสพติดและปราบปรามอาชญากรรมแห่งสหประชาชาติ (UNODC) นำเสนอความสำคัญของการพัฒนาพฤตินิสัยผู้ต้องขังและที่มาที่ไปของโครงการ Prison Product Brand
2. ผู้แทนสำนักกิจการในพระดำริฯ นำเสนอบทบาทและตัวอย่างกิจการของโครงการกำลังใจในพระดำริฯ
3. ผู้แทนกระทรวงยุติธรรม นำเสนอแนวทางการพัฒนาพฤตินิสัยของไทยและความท้าทายที่จะเกิดขึ้นในอนาคต
หมายเหตุ  : วันและเวลาในข่าว เป็นวันและเวลาท้องถิ่นของสาธารณรัฐออสเตรีย ซึ่งช้ากว่าประเทศไทยประมาณ 5 ชั่วโมง
...............................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/12255
