รัฐบาลไทย-ข่าวทำเนียบรัฐบาล-รมว.ศธ.ลงพื้นที่ขอนแก่น พร้อมผลักดันนวัตกรรม KKU Smart Learning และห้องเรียนภาษาจีน

วันอังคารที่ 15 พฤษภาคม 2561
รมว.ศธ.ลงพื้นที่ขอนแก่น พร้อมผลักดันนวัตกรรม KKU Smart Learning และห้องเรียนภาษาจีน
เมื่อวันศุกร์ที่ 11 พฤษภาคม 2561 นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน ลงพื้นที่จังหวัดขอนแก่น
เมื่อวันศุกร์ที่ 11 พฤษภาคม 2561 นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน ลงพื้นที่จังหวัดขอนแก่น เพื่อประชุมหารือโครงการพัฒนาสมรรถนะนักเรียนระดับมัธยมศึกษาด้วยนวัตกรรม KKU Smart Learning พร้อมทั้งตรวจเยี่ยมการจัดการเรียนการสอนห้องเรียนภาษาจีน ที่โรงเรียนแก่นนครวิทยาลัย อำเภอเมืองขอนแก่น
หารือโครงการพัฒนาสมรรถนะนักเรียนด้วยนวัตกรรม KKU Smart Learning
รศ.ดร.กิตติชัย ไตรรัตนศิริชัย อธิการบดีมหาวิทยาลัยขอนแก่น กล่าวว่า "โครงการพัฒนาสมรรถนะนักเรียนระดับมัธยมศึกษาด้วยนวัตกรรม KKU Smart Learning" เป็นนวัตกรรมที่มหาวิทยาลัยขอนแก่นคิดค้นขึ้น เพื่อพัฒนาความรู้และทักษะ ด้านวิทยาศาสตร์ คณิตศาสตร์ และภาษาอังกฤษ ในระดับชั้น ม.1-3 และส่งเสริมทักษะนวัตกรรมการเรียนรู้ และทักษะด้านชีวิตและอาชีพ อีกทั้งยังเป็นการพัฒนาศักยภาพการจัดการเรียนการสอนของครู ในการออกแบบกิจกรรมการเรียนรู้ให้สอดรับกับเนื้อหารายวิชาที่มีการเปลี่ยนแปลงอยู่เสมอ
โดยมุ่งเน้นเนื้อหาที่ถูกต้อง ทันสมัย และนำไปประยุกต์ใช้ได้ ซึ่งมีวิธีการเรียนการสอนที่สอดคล้องกับนักเรียนในยุคดิจิทัล ผ่านชุดกิจกรรมการเรียนรู้ แอพพลิเคชั่น ตลอดจนแหล่งการเรียนรู้ออนไลน์ พร้อม ๆ กับพัฒนารูปแบบการทำงานร่วมกันระหว่างอาจารย์ นักวิจัย ศึกษานิเทศก์ ผู้บริหารสถานศึกษา และครู ที่มุ่งผลสัมฤทธิ์ทางการเรียนตามกรอบการประเมินของ PISA โดยมีแผนการดำเนินงานตั้งแต่ปี 2560-2563
สำหรับการดำเนินงานในปี 2561 มีนักเรียนในโครงการ 31,200 คน ครู 1,452 คน และผู้อำนวยการโรงเรียน 197 คน โดยมีแนวทางที่จะขยายผลไปยังโรงเรียนขยายโอกาสและสถานศึกษาทั่วภาคตะวันออกเฉียงเหนือ รวมทั้งพัฒนานวัตกรรมการเรียนรู้วิชาภาษาไทยในโครงการฯ ด้วย อย่างไรก็ตาม มหาวิทยาลัยขอนแก่นยังประสบปัญหาคณาจารย์และบุคลากรสายสนับสนุนไม่เพียงพอในการขับเคลื่อนโครงการฯ ในพื้นที่ที่มีการขยายขอบเขตออกไป
จึงขอความร่วมมือจาก ศธ. ในการสนับสนุนกรอบอัตรากำลังให้กับมหาวิทยาลัยขอนแก่น จำนวน 35 อัตรา ประกอบด้วย นักวิจัยด้านวิทยาศาสตร์ คณิตศาสตร์ ภาษาอังกฤษ และภาษาไทย จำนวน 18 คน, นักวิชาการด้านคอมพิวเตอร์ เทคโนโลยีการศึกษา และการประเมินผล จำนวน 13 คน และนักบริหารทั่วไปด้านการเงินและการจัดการ จำนวน 4 คน
รมว.ศึกษาธิการ กล่าวว่า ที่ผ่านมาการปฏิรูปการศึกษาในสถานศึกษาบางแห่งมีการเปลี่ยนหลักสูตร แต่ไม่ปรับตำราเรียนตามไปด้วย และยังคงใช้วิธีการสอบและประเมินผลในลักษณะเดิม ๆ ซึ่งขาดความเชื่อมโยงทั้งระบบ ทำให้ปฏิรูปการศึกษาไม่สำเร็จ
โครงการ KKU Smart Learning นี้ จึงเป็นตัวอย่างการปฏิรูปการศึกษาอย่างครบวงจร โดยเปลี่ยนรูปแบบการเรียนการสอนอย่างเห็นได้ชัด เน้นความร่วมมือระหว่างมหาวิทยาลัยและโรงเรียน
มีเป้าหมายการวัดผลประเมินผลที่ชัดเจนด้วยการใช้กรอบการประเมินผลของ PISA ทั้งนี้ ขอให้มหาวิทยาลัยขอนแก่นและ สพฐ. ร่วมกันดำเนินการอย่างใกล้ชิด เน้นสถานศึกษาทุกแห่งที่มีความพร้อมเข้าร่วมโครงการ เพื่อจะได้ดำเนินการอย่างรวดเร็วและเป็นรูปธรรม
และยินดีที่จะสนับสนุนให้ KKU Smart Learning เป็นต้นแบบมหาวิทยาลัยพี่เลี้ยงด้านการศึกษาที่สมบูรณ์แบบ ที่มีการวางแผนทั้งระบบในทุกระดับ และสามารถปฏิบัติได้จริง อีกทั้งยังมี Khon Kaen Model: Education for Sustainable Development ที่ดูแลคนทุกช่วงวัย ตั้งแต่แรกเกิดจนกระทั่งเสียชีวิต ซึ่งเป็นการตอบโจทย์การลดความเหลื่อมล้ำด้านการศึกษาของประเทศด้วย
นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน กล่าวว่า โครงการ KKU Smart Learning ของมหาวิทยาลัยขอนแก่น ซึ่งทำหน้าที่เป็นมหาวิทยาลัยพี่เลี้ยง ที่มีความเข้าใจสภาพการทำงานและวิถีชีวิตของครูในโรงเรียนอย่างแท้จริง นำไปสู่การพัฒนาครู และปรับปรุงสื่อการเรียนการสอนที่เกี่ยวข้อง โดย สพฐ. ยินดีให้ความร่วมมือและสนับสนุนสื่ออุปกรณ์การเรียนการสอน เพื่อให้เกิดการดำเนินงานอย่างต่อเนื่อง
หารือการจัดตั้งห้องเรียนภาษาจีน ณ โรงเรียนแก่นนครวิทยาลัย
รมว.ศึกษาธิการ กล่าวว่า ปัจจุบันสาธารณรัฐประชาชนจีนเข้ามามีบทบาทสำคัญกับประเทศไทยในหลายด้าน อาทิ ด้านการค้า, จำนวนชาวจีนเข้ามาอาศัยในประเทศไทยมากขึ้น, ความร่วมมือในการพัฒนารถไฟระบบราง, การจัดตั้งสถานกงสุลจีนในประเทศไทย ตลอดจนด้านการสื่อสารภาษาจีน โดยเฉพาะขาดกำลังคนอาชีวศึกษาหรือวิศวกรที่สามารถสื่อสารภาษาจีนได้ เป็นต้น จึงมีความจำเป็นอย่างยิ่งที่คนไทยต้องเข้าใจภาษาและวัฒนธรรมจีน เพราะเป็นความต้องการของประเทศ
ขณะนี้โรงเรียนแก่นนครวิทยาลัย เป็นสถานศึกษา 1 ใน 5 แห่งของประเทศ ที่มีความพร้อมและเริ่มเปิดทำการเรียนการสอน "ห้องเรียนภาษาจีน" โดยการสอนวิชาพลศึกษาและสุขศึกษา เป็นภาษาจีน โดยในอนาคตมีแผนที่จะขยายไปสอนในวิชาอื่น ๆ อีกด้วย อาทิ วิทยาศาสตร์ คณิตศาสตร์ คอมพิวเตอร์ เป็นต้น
นอกจากนี้ การเปิดสอนห้องเรียนภาษาจีนยังสอดคล้องเชื่อมโยงกับความต้องการของผู้ปกครอง ที่ต้องการส่งบุตรหลานเข้ามาเรียนภาษาจีนด้วย โดยจะเห็นได้จากจำนวนผู้สมัครเรียนมีมากกว่าจำนวนที่นั่งที่โรงเรียนเปิดรับ ซึ่งคาดว่าในอนาคตเด็กเหล่านี้ จะมีงานทำทุกคน สามารถนำความรู้ไปต่อยอดการเรียนต่อสายอาชีวศึกษาหรืออุดมศึกษาที่ประเทศจีนได้ด้วย
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี, อรพรรณ ฤทธิ์มั่น: ถ่ายภาพ
บัลลังก์ โรหิตเสถียร: บรรณาธิการ

ที่มา : http://www.thaigov.go.th/news/contents/details/12221
