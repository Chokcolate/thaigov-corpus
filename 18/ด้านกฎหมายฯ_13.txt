รัฐบาลไทย-ข่าวทำเนียบรัฐบาล-ม.ล.ปนัดดาฯ ตรวจเยี่ยมพร้อมให้กำลังใจแก่ข้าราชการ เด็กและเยาวชนในสถานพินิจฯ จ.กาญจนบุรี

วันจันทร์ที่ 21 พฤษภาคม 2561
ม.ล.ปนัดดาฯ ตรวจเยี่ยมพร้อมให้กำลังใจแก่ข้าราชการ เด็กและเยาวชนในสถานพินิจฯ จ.กาญจนบุรี
ม.ล.ปนัดดาฯ ตรวจเยี่ยมพร้อมให้กำลังใจแก่ข้าราชการ เด็กและเยาวชนในสถานพินิจฯ จ.กาญจนบุรี
เมื่อวันพฤหัสบดีที่ ๑๘ พฤษภาคม ๒๕๖๑ เวลา ๑๓.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ตรวจเยี่ยมและให้กำลังใจในการปฏิบัติหน้าที่ของคณะผู้บริหาร ข้าราชการ ครูอาจารย์ นักสังคมสงเคราะห์
และฝ่ายปกครอง พร้อมทั้งปฏิบัติหน้าที่เป็นครูพิเศษบรรยายในวิชา “กำเนิดไทย และหน้าที่พลเมือง”
แก่เด็กและเยาวชนสถานพินิจและคุ้มครองเด็กและเยาวชนจังหวัดกาญจนบุรี
ณ สถานพินิจและคุ้มครองเด็กและเยาวชนจังหวัดกาญจนบุรี อำเภอเมือง จังหวัดกาญจนบุรี
ม.ล.ปนัดดาฯ กล่าวว่า “จะด้วยเหตุผลใดๆ ก็ตามที ทุกคนในชาติมองเรื่องความซื่อสัตย์สุจริต
เป็นตัวชี้วัดสำคัญที่สุด ซึ่งหมายถึงคำอธิบายหรือผลลัพธ์ทางการปฏิบัติอันเกี่ยวข้องกับหลักศีลธรรม
จรรยาของคนในสังคมหนึ่ง ๆ ซึ่งไม่พ้นการยึดมั่นในเรื่องของหลักคิดทางต้นแบบของสังคม
เพราะหากการบริหารขาดแนวคิดและการปฏิบัติทางธรรมาภิบาลที่เหมาะสม อันเป็นผลมาจาก
ความเห็นแก่ตัว ความไม่ซื่อตรงต่อตนเอง ครอบครัว องค์กร และสังคม ผลลัพธ์ย่อมเป็นไปในทางลบ
ผู้คนเกิดความห่วงใย สังคมระส่ำระสาย และอีกบางส่วนขาดมาตรฐานทางคุณภาพ นักการศึกษา
จึงล้วนมองว่า สิ่งที่เรียกว่า “คุณลักษณะคุณธรรม” อาทิ ความซื่อสัตย์สุจริต ความขยันหมั่นเพียร
ความจริงใจต่อกัน และความตรงไปตรงมา ตลอดจนการละเว้นการโกหกหลอกลวง การทุจริตคดโกง
หรือความโลภโมโทสัน เป็นต้น ล้วนเป็นตัวชี้วัดในความสำเร็จหรือความไม่สำเร็จทางการบริหาร
และการดำรงชีวิตของผู้คนตั้งแต่กลุ่มล่างสุดจนบนสุด จึงขอฝากผู้บริหารสถานพินิจฯ ศูนย์ฝึกและอบรมฯ
ครูอาจารย์ ข้าราชการ และลูกหลานเยาวชนได้มีข้อควรคำนึงในชีวิตประจำวันเรื่องความจริงใจ
และความซื่อตรงเป็นสำคัญ เห็นได้ว่า หลายเชื้อชาติและวัฒนธรรมของแต่ละศาสนาล้วนให้คุณค่า
และความสำคัญในเรื่องความซื่อสัตย์สุจริตเป็นอันดับแรก หากขาดไปซึ่งองค์ประกอบทางสังคม
ประการนี้แม้เพียงน้อยนิด นั่นคือตราบาป การทำร้ายตัวเราเอง และสังคมย่อมขาดความเชื่อมั่นศรัทธา
การขับเคลื่อนเพื่อความเจริญก้าวหน้าในทุกๆ เรื่อง ย่อมเป็นที่ยุติ และอาจไม่ต้องมีการกล่าวถึงกันอีกต่อไป”

ที่มา : http://www.thaigov.go.th/news/contents/details/12390
