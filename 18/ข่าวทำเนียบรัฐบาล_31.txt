รัฐบาลไทย-ข่าวทำเนียบรัฐบาล-กปนร.เห็นชอบรับรองผลการดำเนินการปรับปรุงแผนที่ แนวเขตที่ดินของรัฐแบบบูรณาการ มาตราส่วน 1:4000 (One Map) เตรียมเสนอ ครม.เห็นชอบผลการดำเนินการ

วันพฤหัสบดีที่ 17 พฤษภาคม 2561
กปนร.เห็นชอบรับรองผลการดำเนินการปรับปรุงแผนที่ แนวเขตที่ดินของรัฐแบบบูรณาการ มาตราส่วน 1:4000 (One Map) เตรียมเสนอ ครม.เห็นชอบผลการดำเนินการ
รอง นรม.และ รมว.ยธ.พล.อ.อ.ประจินฯ เป็นประธานประชุม กปนร.ครั้งที่ 2/61 เห็นชอบรับรองผลการดำเนินการปรับปรุงแผนที่แนวเขตที่ดินของรัฐแบบบูรณาการ มาตราส่วน 1:4000 (One Map) เตรียมเสนอ ครม.เห็นชอบผลการดำเนินการ
วันนี้ (17 พ.ค.61) เวลา 10.30 น. ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานการประชุมคณะกรรมการปรับปรุงแผนที่แนวเขตที่ดินของรัฐแบบบูรณาการ มาตราส่วน 1:4000 (One Map) (กปนร.) ครั้งที่ 2/2561 สรุปสาระสำคัญดังนี้
ที่ประชุมมีมติเห็นชอบและรับรองผลการดำเนินการปรับปรุงแผนที่แนวเขตที่ดินของรัฐแบบบูรณาการ มาตราส่วน 1:4000 (One Map) ตามที่ฝ่ายเลขานุการคณะกรรมการ กปนร. เสนอ และให้เสนอต่อคณะรัฐมนตรี โดยในกรณีเนื้อที่พื้นที่ที่ดินของรัฐของส่วนราชการต่าง ๆ อาจมีการปรับปรุงตามข้อมูลที่เกิดขึ้นจริงจากการดำเนินการในชั้นออกกฎหมายได้ โดย กปนร. เห็นชอบข้อเสนอต่อคณะรัฐมนตรีดังนี้  1. พิจารณาให้ความเห็นชอบผลการดำเนินการ One Map (กระบวนการ/ผลการดำเนินการ ณ 16 มี.ค. 61) 2. พิจารณาเห็นชอบให้คณะกรรมการ กปนร. ดำเนินการให้มีการปรับปรุงแก้ไขกฎหมาย โดยมีหลักการ ดังนี้ 2.1 ให้หน่วยงานดำเนินการแก้ไขปรับปรุงแผนที่แนบท้ายให้แล้วเสร็จภายใน 360 วัน ในกรณีที่ไม่แล้วเสร็จ สามารถขอขยายระยะเวลาตามความจำเป็น (แต่ไม่เกิน 180 วัน) 2.2 คำนึงผลกระทบต่อประชาชนในพื้นที่ 2.3 ให้ใช้แผนที่ One Map แทนแผนที่แนบท้าย 2.4 มีหลักการคุ้มครองและรับรองการดำเนินการ 2.5 ให้มีคณะกรรมการบริหารจัดการแนวเขตที่ดินของรัฐ
ทั้งนี้ ที่ประชุมมอบหมายฝ่ายเลขานุการดำเนินการยกร่าง และเวียนให้กรรมการพิจารณาให้ความเห็นชอบ ภายในวันพฤหัสบดีที่ 24 พฤษภาคม 2561
พร้อมกันนี้ ที่ประชุมพิจารณาเรื่องข้อเสนอต่อคณะรัฐมนตรี และการจัดพิมพ์เอกสารสรุปผลการดำเนินการเพื่อเสนอต่อคณะรัฐมนตรีและหน่วยงานที่เกี่ยวข้อง ตามที่ฝ่ายเลขานุการฯ เสนอ แล้วมีมติเห็นชอบให้เสนอเรื่องต่อคณะรัฐมนตรีเพื่อพิจารณาให้ความเห็นชอบและรับรองผลการดำเนินการปรับปรุงแผนที่แนวเขตที่ดินของรัฐแบบบูรณาการ มาตราส่วน 1:4000 (One Map) โดยมีข้อเสนอต่อคณะรัฐมนตรีตามหลักการที่คณะกรรมการ กปนร. ได้มีมติไม้แล้วในคราวการประชุม ครั้งที่ 7/2560 เมื่อวันพุธที่ 28 กันยายน 2559 พร้อมกับอนุมัติให้จัดพิมพ์เอกสารผลการดำเนินการปรับปรุงแผนที่แนวเขตที่ดินของรัฐแบบบูรณาการ มาตราส่วน 1:4000 (One Map) เพื่อเสนอคณะรัฐมนตรี จำนวน 500 ชุด และเพื่อจัดพิมพ์เป็นเอกสารฉบับสมบูรณ์สำหรับส่งไปให้หน่วยงานต่าง ๆ ทราบ จำนวน 2,000 ชุด โดยมอบหมายให้ฝ่ายเลขานุการฯ เป็นผู้ดำเนินการ
นอกจากนี้ ที่ประชุมพิจารณาการเตรียมการส่งมอบงาน แล้วมีมติเห็นชอบมอบหมายให้ฝ่ายเลขานุการฯ มีหนังสือแจ้งไปยังหน่วยงานที่เกี่ยวข้องให้จัดส่งข้อมูลสรุปผลการดำเนินการ ตั้งแต่เริ่มต้นจนเสร็จสิ้นตามขั้นตอนและภารกิจของแต่ละหน่วยงาน ในรูปแบบแผ่นบันทึกข้อมูล (แผ่นดิสท์) หรือกล่องบันทึกความจำภายนอก (External Hard Disk) มายังฝ่ายเลขานุการฯ เพื่อให้การดำเนินการปรับปรุงแผนที่แนวเขตที่ดินของรัฐแบบบูรณาการ มาตราส่วน 1:4000 (One Map) เป็นไปด้วยความเรียบร้อย และเพื่อเตรียมส่งมอบงานต่อคณะกรรมการบริหารจัดการแนวเขตที่ดินของรัฐต่อไป
ที่ประชุมยังมีมติเห็นชอบกระบวนการการดำเนินการปรับปรุงแผนที่แนวเขตที่ดินของรัฐของคณะอนุกรรมการฯ และคณะทำงานฯ ที่เกี่ยวข้อง ตั้งแต่ 27 ตุลาคม 2558 (คำสั่งแต่งตั้งคณะกรรมการ กปนร.) จนถึงวันที่ 16 มีนาคม 2561 พร้อมกับเห็นชอบแนวเขตที่ดำเนินการฯ และรับทราบจำนวนพื้นที่ตามผลการดำเนินการพื้นที่ประเทศไทย รายภาค รายจังหวัดที่คณะกรรมการ กปนร. คณะอนุกรรมการระดับจังหวัด ระดับภาค และคณะทำงานฯ ได้ดำเนินการเสร็จสิ้น ณ วันที่ 16 มีนาคม 2561
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12314
