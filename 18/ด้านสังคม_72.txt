รัฐบาลไทย-ข่าวทำเนียบรัฐบาล-รมว.สธ. เยี่ยมการดำเนินงานบริการปฐมภูมิ จ.นครสวรรค์

วันเสาร์ที่ 9 มิถุนายน 2561
รมว.สธ. เยี่ยมการดำเนินงานบริการปฐมภูมิ จ.นครสวรรค์
รัฐมนตรีว่าการกระทรวงสาธารณสุข ลงพื้นที่เยี่ยมการดำเนินงานระบบบริการปฐมภูมิ เชื่อมโยงการดูแลผู้ป่วยโรคหลอดเลือดสมองและหลอดเลือดหัวใจ ระหว่างโรงพยาบาลสวรรค์ประชารักษ์ รพ.สต.วัดไทร จนถึงชุมชน
ศ.คลินิก เกียรติคุณ นพ.ปิยะสกล  สกลสัตยาทร รัฐมนตรีว่าการกระทรวงสาธารณสุข พร้อมด้วยนายแพทย์เจษฎา  โชคดำรงสุข ปลัดกระทรวงสาธารณสุข นายแพทย์บุญชัย ธีระกาญจน์ ผู้ตรวจราชการเขตสุขภาพที่ 3 ลงพื้นที่โรงพยาบาลส่งเสริมสุขภาพตำบลวัดไทร อ.เมือง จ.นครสรรค์ ตรวจเยี่ยมการดำเนินงานป้องกัน ฟื้นฟู และการติดตามดูแลผู้ป่วยโรคหลอดเลือดสมองและหลอดเลือดหัวใจ  ที่มีการเชื่อมโยงกันระหว่างโรงพยาบาลสวรรค์ประชารักษ์ รพ.สต.วัดไทรจนถึงชุมชน
ศ.คลินิก เกียรติคุณ นพ.ปิยะสกลกล่าวว่า กระทรวงสาธารณสุข ให้ความสำคัญกับระบบบริการปฐมภูมิ    ซึ่งมีโรงพยาบาลส่งเสริมสุขภาพตำบล และคลินิกหมอครอบครัว ให้การดูแลประชาชนในพื้นที่ เน้นการส่งเสริมสุขภาพ ป้องกันโรค ติดตามดูแลผู้ป่วยที่บ้าน และส่งเสริมให้ประชาชนมีความรู้ในการดูแลตนเองและครอบครัวได้ ได้มอบให้ผู้บริหารเน้นการพัฒนาคุณภาพคลินิกหมอครอบครัวให้ได้ตามมาตรฐานคือ มีแพทย์เวชศาสตร์ครอบครัว 1 คน และอย่างน้อยต้องพยาบาล 2 คน นักวิชาการสาธารณสุข 2 คน และค้นหาคลินิกหมอครอบครัวต้นแบบ เพื่อเป็นตัวอย่างการดำเนินงานแก่พื้นที่อื่น ๆ ต่อไป  รวมทั้งเร่งจัดทำข้อมูลสารสนเทศด้านสุขภาพ บนแอปพลิเคชั่นไลน์ เพื่อเป็นช่องทางปรึกษาแพทย์ประจำครอบครัว มีองค์ความรู้ด้านสุขภาพให้ประชาชนเข้าถึงข้อมูลที่ถูกต้องนำไปใช้ในการดูแลตนเอง
นายแพทย์เจษฎา  โชคดำรงสุข ปลัดกระทรวงสาธารณสุข กล่าวว่า จากการตรวจเยี่ยมรพ.สต.วัดไทร พบว่า มีระบบการดูแลผู้ป่วยกลุ่มโรคไม่ติดต่อเรื้อรัง โดยคัดกรองผู้ป่วยเบาหวานและความดันโลหิตสูงที่มีภาวะเสี่ยง ไปดูแลปรับพฤติกรรมที่ศูนย์ชีวนันท์ โรงพยาบาลสวรรค์ประชารักษ์ ให้ควบคุมระดับน้ำตาลและความดันโลหิต ส่วนผู้ป่วยติดเตียงจากโรคหลอดเลือดสมองและหัวใจ ได้ร่วมกับทีมหมอครอบครัวจากโรงพยาบาลสวรรค์ประชารักษ์ ติดตามดูแลต่อเนื่องถึงบ้าน และมีนักกายภาพบำบัดประจำ รพ.สต. พร้อมศูนย์เครื่องมือสำหรับให้ผู้ป่วยยืมไปใช้ที่บ้าน ผลการดำเนินงานได้ผลดี ผู้ป่วยอัมพฤกษ์อัมพาตสามารถช่วยเหลือตัวเองได้ดีขึ้นเป็นกลุ่มติดบ้าน 3 คนจากที่นอนติดเตียงทั้งหมด 12 คน ส่วนในกลุ่มติดบ้าน 67 คนกลับมาเป็นกลุ่มติดสังคม 4 คน
สำหรับการดำเนินงานในการดูแลผู้สูงอายุระยะยาวสำหรับผู้สูงอายุที่มีภาวะพึ่งพิง (Long Term Care) ที่เกิดจากความร่วมมือขององค์กรปกครองส่วนตำบล และทีมหมอครอบครัวโรงพยาบาลสวรรค์ประชารักษ์ โดยการอบรมผู้จัดระบบดูแลผู้สูงอายุ ให้สามารถดูแลกันเองได้ในพื้นที่ ส่งเสริมการจัดกิจกรรมชมรมผู้สูงอายุ สนับสนุนการจัดตั้งโรงเรียนผู้สูงอายุองค์การบริหารส่วนตำบลวัดไทรย์ นอกจากนี้ ในการป้องกันการตั้งครรภ์ในวัยรุ่นพบว่ามีผลการดำเนินงานที่น่าพอใจ การตั้งครรภ์อายุ 15-19 ลดลง จากความร่วมมือของทุกฝ่ายในพื้นที่เป็นเครือข่ายการเฝ้าระวัง ให้คำปรึกษา มีกลุ่มเยาวชนเป็นแกนนำและจิตอาสา มีการอบรมทักษะชีวิตสำหรับวัยรุ่นและผู้ปกครองในการป้องกันและแก้ไขปัญหาการตั้งครรภ์ในวัยรุ่น การคุมกำเนิดด้วยวิธีสมัยใหม่ (Modern Methods) ในหญิงคลอดอายุน้อยกว่า 20 ปี เพิ่มขึ้นตั้งแต่ปี 2558-2560 เป็นร้อยละ 81.84, 94.12 และ 92.31 ตามลำดับ
********************************** 9 มิถุนายน 2561

ที่มา : http://www.thaigov.go.th/news/contents/details/12894
