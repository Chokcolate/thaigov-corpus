รัฐบาลไทย-ข่าวทำเนียบรัฐบาล-วธ.โกอินเตอร์รุกเปิด "ศาลาไทย-ตลาดน้ำ" ในงานนิทรรศการสถาปัตยกรรมนานาชาติ เวนิสเบียนนาเล่ ครั้งที่ 16 ดันศิลปวัฒนธรรมร่วมสมัยวิถีไทยสู่สากล 25-27 พ.ค.นี้ ณ เมืองเวนิส สาธารณรัฐอิตาล

วันพุธที่ 30 พฤษภาคม 2561
วธ.โกอินเตอร์รุกเปิด "ศาลาไทย-ตลาดน้ำ" ในงานนิทรรศการสถาปัตยกรรมนานาชาติ เวนิสเบียนนาเล่ ครั้งที่ 16 ดันศิลปวัฒนธรรมร่วมสมัยวิถีไทยสู่สากล 25-27 พ.ค.นี้ ณ เมืองเวนิส สาธารณรัฐอิตาล
วธ.โกอินเตอร์รุกเปิด "ศาลาไทย-ตลาดน้ำ" ในงานนิทรรศการสถาปัตยกรรมนานาชาติ เวนิสเบียนนาเล่ ครั้งที่ 16 ดันศิลปวัฒนธรรมร่วมสมัยวิถีไทยสู่สากล 25-27 พ.ค.นี้ ณ เมืองเวนิส สาธารณรัฐอิตาลี
นายกฤษศญพงษ์ ศิริ ปลัดกระทรวงวัฒนธรรม เปิดเผยว่า ตามยุทธศาสตร์ของกระทรวงวัฒนธรรม (วธ.) มียุทธศาสตร์พัฒนาศักยภาพการเสริมสร้างความสัมพันธ์ เกียรติภูมิและภาพลักษณ์ที่ดีเพื่อนำความเป็นไทยสู่สากล โดยส่งเสริมกิจกรรมทางศาสนา ศิลปะและวัฒนธรรมเพื่อเสริมสร้างภาพลักษณ์ วัฒนธรรมและนำความเป็นไทยสู่สากลทั้งเชิงรับและเชิงรุก ดังนั้น ในระหว่างวันที่ 25-27 พฤษภาคม 2561 นี้คณะผู้บริหาร วธ. และสำนักงานศิลปวัฒนธรรมร่วมสมัย จะนำสถาปนิก ศิลปิน ภัณฑารักษ์ เดินทางไปร่วมงานนิทรรศการสถาปัตยกรรมนานาชาติเวนิสเบียนนาเล่ ครั้งที่ 16  และเปิดตลาดน้ำร่วมสมัยวิถีไทยสู่สากล ณ เมืองเวนิส สาธารณรัฐอิตาลี เพื่อเผยแพร่ศิลปวัฒนธรรมร่วมสมัย ศิลปวัฒนธรรมไทยสู่ระดับนานาชาติ
ปลัด วธ. กล่าวว่า สำหรับกิจกรรมภายในงาน ประกอบด้วย พิธีเปิดศาลาไทยในงานนิทรรศการสถาปัตยกรรมนานาชาติ เวนิสเบียนนาเล่ ครั้งที่ 16 ภายใต้ชื่อนิทรรศการ “Blissfully Yours”  ถือเป็นความร่วมมือระหว่าง วธ. โดยสำนักงานศิลปวัฒนธรรมร่วมสมัย และสมาคมสถาปนิกสยาม ในพระบรมราชูปถัมภ์ ตั้งแต่เริ่มต้นจนกระทั่งศาลาไทยเสร็จสมบูรณ์  ซึ่งปีนี้งานนิทรรศการดังกล่าวได้กำหนดหัวข้อว่า
Freespace ดังนั้น  คณะภัณฑารักษ์ของศาลาไทยได้ตีความแนวคิด Freespace ไปถึงความสัมพันธ์ระหว่างสถาปัตยกรรมและวิถีชีวิตของคนไทย ความสามารถในการปรับตัว การมองโลกในแง่ดี การประนีประนอม ถ้อยทีถ้อยอาศัยกันของวัฒนธรรมไทย และได้เลือกที่จะเล่าเรื่องราวระหว่างสถาปัตยกรรมและผู้คนผ่านภาพยนตร์และภาพเคลื่อนไหว (Animation)  10 ผลงานด้วยกัน  ทั้งนี้ การร่วมงานดังกล่าวเพื่อส่งเสริม และเปิดพื้นที่ให้แก่สถาปนิกไทย ได้แสดงออกซึ่งศักยภาพ ความสามารถ แนวคิดสู่เวทีระดับนานาชาติ ซึ่งปีนี้ประเทศไทยได้เข้าร่วมแสดงในงานระดับโลกอย่างต่อเนื่องมาเป็นครั้งที่ 5 แล้ว
นอกจากนี้ยังมีพิธีเปิดงาน "ตลาดน้ำศิลปวัฒนธรรมร่วมสมัยวิถีไทยสู่สากล" นำเสนอทุนทางศิลปวัฒนธรรมจากประเทศไทยที่มีศักยภาพใน 5F  ดังนี้ Food (อาหาร)Film (ภาพยนตร์และวีดิทัศน์) Fashion (การออกแบบและแฟชั่น) Fighting (มวยไทย)และ Festival (เทศกาลประเพณี) เพื่อสร้างความร่วมมือระหว่างเครือข่ายในการพัฒนางานศิลปะร่วมสมัย เผยแพร่ชื่อเสียงประเทศไทยในแง่มุมความรุ่งเรืองทางศิลปวัฒนธรรมและอัตลักษณ์ความเป็นชาติไทย อาทิ การแสดงชุดหนุมานเกี้ยวมัจฉา การเดินแบบผ้าไทยร่วมสมัย สาธิตศิลปะการต่อสู้ไทย (มวยไทย) สาธิตทำอาหารไทย สาธิตนวดแผนไทย บรรเลงเพลงไทย
ปลัด วธ. กล่าวต่อไปว่า สำหรับการแสดงศิลปวัฒนธรรมร่วมสมัย ได้นำการแสดงธิดานาคี รำตะลีกีปัส เซิ้งกรับแกรบ การแสดงสี่สมัย มโนราห์ แพรวากาฬสินธุ์ มโนราห์พระสุธน บุษบาเสี่ยงเทียน ดึงครกดึงสาก ฟ้อนขันดอก ไปแสดงให้ชาวต่างชาติได้ชื่นชม รวมไปถึงการฉายวีดีโอประชาสัมพันธ์การแสดงศิลปกรรมร่วมสมัยนานาชาติ Thailand Biennale, Krabi 2018 ระหว่างวันที่ 2 พฤศจิกายน 2561- 28 กุมภาพันธ์ 2562 ณ จังหวัดกระบี่ ซึ่งเป็นการจัดเทศกาลศิลปกรรมร่วมสมัยในระดับนานาชาติเป็นครั้งแรกของไทย และในช่วงวันสุดท้าย วธ.ร่วมกับวัดไทยในต่างประเทศและเครือข่ายชาวพุทธที่เวนิส ร่วมกันตักบาตรพระสงฆ์ ณ เมืองเวนิส เนื่องในเทศกาลวันวิสาขบูชา 2561 ด้วย

ที่มา : http://www.thaigov.go.th/news/contents/details/12594
