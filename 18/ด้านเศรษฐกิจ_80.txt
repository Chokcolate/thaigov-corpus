รัฐบาลไทย-ข่าวทำเนียบรัฐบาล-​หัวหน้าผู้ตรวจราชการก.อุตฯ ลงพื้นที่ตรวจสอบโรงงาน บริษัท ไวโรกรีน (ไทยแลนด์) จำกัด นิคมอุตสาหกรรมลาดกระบัง

วันพฤหัสบดีที่ 24 พฤษภาคม 2561
​หัวหน้าผู้ตรวจราชการก.อุตฯ ลงพื้นที่ตรวจสอบโรงงาน บริษัท ไวโรกรีน (ไทยแลนด์) จำกัด นิคมอุตสาหกรรมลาดกระบัง
หัวหน้าผู้ตรวจราชการกระทรวงอุตสาหกรรม ลงพื้นที่ร่วมกับผู้แทนกรมโรงงานอุตสาหกรรม และผู้แทนการนิคมอุตสาหกรรมแห่งประเทศไทย เพื่อตรวจสอบโรงงาน บริษัท ไวโรกรีน (ไทยแลนด์) จำกัด นิคมอุตสาหกรรมลาดกระบัง
วันนี้ (24 พฤษภาคม 2561) นายสุรพล ชามาตย์ หัวหน้าผู้ตรวจราชการกระทรวงอุตสาหกรรม ได้รับการประสานงานจาก พล.ต.อ. วิระชัย ทรงเมตตา รองผู้บัญชาการตำรวจแห่งชาติ ให้ลงพื้นที่ร่วมกับผู้แทนกรมโรงงานอุตสาหกรรม และผู้แทนการนิคมอุตสาหกรรมแห่งประเทศไทย เพื่อตรวจสอบโรงงาน บริษัท ไวโรกรีน (ไทยแลนด์) จำกัด นิคมอุตสาหกรรมลาดกระบัง ซึ่งได้รับใบอนุญาตประกอบกิจการโรงงานลำดับที่ 106 ซึ่งทางตำรวจฝ่ายสืบสวนได้รับข้อมูลว่าเป็นแหล่งต้นทางของขยะอิเล็กทรอนิกส์ ที่ลักลอบนำเข้าประเทศไทยและส่งไปคัดแยกที่จังหวัดฉะเชิงเทรา โดยมีการคัดแยกแบบผิดกฎหมายและดำเนินการโดยผิดเงื่อนไขใบอนุญาตประกอบกิจการโรงงาน ซึ่งสำนักงานตำรวจแห่งชาติได้ลงพื้นที่กวาดล้างเมื่อวันที่ 22-23 พฤษภาคม 2561 ที่ผ่านมา
โดยโรงงาน บริษัท ไวโรกรีน (ไทยแลนด์) จำกัด แห่งนี้มีการนำเข้าอุปกรณ์อิเล็คทรอนิกส์เก่าจากต่างประเทศ ทั้งคอมพิวเตอร์ โทรศัพท์มือถือเก่า มาแยกชิ้นส่วนซึ่งจะมีชิ้นส่วนที่มีปัญหา คือ แบตเตอรี่ที่ยังหาวิธีการกำจัดไม่ได้ซึ่งเป็นจุดที่อันตรายอาจจะมีการลักลอบแอบนำไปฝังในบอกขยะภายในประเทศซึ่งต้องควบคุมและตรวจตรากันอย่างเคร่งครัด

ที่มา : http://www.thaigov.go.th/news/contents/details/12493
