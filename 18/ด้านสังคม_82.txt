รัฐบาลไทย-ข่าวทำเนียบรัฐบาล-พม. กำชับทีม One Home เร่งเยียวยาสภาพจิตใจเด็กหญิงวัย 12 ปี ถูกญาติล่วงละเมิดทางเพศ ที่ จ.เพชรบูรณ์ พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม

วันอังคารที่ 12 มิถุนายน 2561
พม. กำชับทีม One Home เร่งเยียวยาสภาพจิตใจเด็กหญิงวัย 12 ปี ถูกญาติล่วงละเมิดทางเพศ ที่ จ.เพชรบูรณ์ พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม
พม. กำชับทีม One Home เร่งเยียวยาสภาพจิตใจเด็กหญิงวัย 12 ปี ถูกญาติล่วงละเมิดทางเพศ ที่ จ.เพชรบูรณ์ พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.สุโขทัย และ จ.ประจวบคีรีขันธ์
วันนี้ (12 มิ.ย. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รอง ปพม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 83/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีคณะผู้บริหาร และผู้แทนจากหน่วยงานสังกัดกระทรวง ร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเจ้าหน้าที่ตำรวจ เข้าจับกุมชายหนุ่มวัย 23 ปี ที่ก่อเหตุล่อลวงหลานสาววัย 12 ปี ไปล่วงละเมิดทางเพศ ที่จังหวัดเพชรบูรณ์ นั้น ได้กำชับพัฒนาสังคมและความมั่นคงของมนุษย์จังหวัดเพชรบูรณ์ (พมจ.เพชรบูรณ์) พร้อมทีม One Home จังหวัด ลงพื้นที่เพื่อตรวจสอบข้อเท็จจริงและประเมินทางสังคม พร้อมเยียวยาจิตใจเด็กหญิงคนดังกล่าวอย่างเร่งด่วน รวมทั้งฟื้นฟูสภาพจิตใจในระยะยาว เพื่อให้เด็กสามารถกลับไปใช้ชีวิตในสังคมต่อไป ทั้งนี้ นับว่ากรณีดังกล่าวเป็นปัญหาสังคม ซึ่งเด็กถูกคนในครอบครัวและคนใกล้ชิดล่วงละเมิดทางเพศ จึงขอความร่วมมือจากผู้ปกครองและทุกคนในสังคม เฝ้าระวังและตระหนักถึงอนาคตของเด็กและเยาวชนอันเป็นกำลังสำคัญในการพัฒนาประเทศ ด้วยการช่วยกันดูแลอย่างใกล้ชิด เพื่อให้ได้รับความปลอดภัยไม่ตกเป็นผู้ประสบปัญหาที่ถูกล่วงละเมิดทางเพศต่อไป
สำหรับกรณีพบ 3 พี่น้องชาย-หญิง วัย 8-14 ปี อาศัยอยู่กันเพียงลำพัง ครอบครัวมีฐานะยากจน โดยมีพี่ชายคนโตวัย 16 ปี ซึ่งทำงานอยู่ที่กรุงเทพมหานคร คอยส่งเงินมาเป็นค่าใช้จ่ายให้น้องๆ ทั้ง 3 คน ที่จังหวัดสุโขทัย และกรณีหญิงวัย 59 ปี ป่วยเป็นโรคอ้วน มีน้ำหนักตัวมากกว่า 200 กิโลกรัม ไม่สามารถลุกเดินได้ อาศัยอยู่กับสามีแก่ชราวัย 62 ปี และหลานชายวัย 11 ปี ทั้ง 3 ชีวิต อาศัยในบ้านสภาพเก่าทรุดโทรม ด้านสามีต้องทำงานหารายได้จุนเจือครอบครัวเพียงคนเดียว รายได้ไม่เพียงพอค่าใช้จ่ายและค่ารักษาพยาบาล ที่จังหวัดประจวบคีรีขันธ์ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สุโขทัย และ พมจ.ประจวบคีรีขันธ์ พร้อมทีม One Home จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัว พร้อมให้การช่วยเหลือในเบื้องต้นตามภารกิจของกระทรวง พม. อีกทั้งมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และเรื่องการศึกษาของเด็กทั้งหมดอย่างต่อเนื่องในระยะยาว รวมทั้งการซ่อมแซมที่พักอาศัยให้มีความมั่นคง แข็งแรง ถูกสุขลักษณะ และเหมาะสม นอกจากนี้ การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมาย และการส่งเสริมการประกอบอาชีพให้แก่สองครอบครัว เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงวัย 29 ปี ป่วยพิการทางสมอง พร้อมลูกสาววัย 5 ขวบ เข้าร้องเรียน พมจ.น่าน และกรณีเด็กหญิงถูกผู้เป็นตาบังคับข่มขืนกระทำชำเรา ซึ่งเคยแจ้งความไว้แต่คดีความไม่คืบหน้า ที่จังหวัดน่าน นั้น ทางทีม One Home จังหวัดน่าน ได้ลงพื้นที่ตรวจสอบข้อเท็จจริง พร้อมประสานโรงเรียนราชประชานุเคราะห์ 56 ช่วยเหลือในเรื่องการศึกษาเมื่อเด็กมีอายุถึงเกณฑ์เข้าเรียน และการแนะนำสิทธิสวัสดิการสังคมแก่ผู้เป็นแม่ที่พิการ พร้อมหาแนวทางช่วยเหลือในระยะยาวต่อไป 2) กรณีหญิงรายหนึ่งรับภาระเพียงลำพังเลี้ยงดูลูก 2 คน คนโตพิการตั้งแต่กำเนิด และป่วยหลายโรครุมเร้า ที่จังหวัดจันทบุรี นั้น ทีม One Home จังหวัดจันทบุรี ได้ลงพื้นที่เยี่ยมบ้านและให้กำลังใจ พร้อมมอบเครื่องอุปโภคบริโภค อีกทั้งประสานชมรมผู้ปกครองบุคคลออทิสติกในการดูแลและส่งเสริมพัฒนาเด็ก รวมถึงศูนย์คุ้มครองคนไร้ที่พึ่ง ได้วางแผนส่งเสริมการประกอบอาชีพให้แก่ผู้เป็นแม่ต่อไป
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/12976
