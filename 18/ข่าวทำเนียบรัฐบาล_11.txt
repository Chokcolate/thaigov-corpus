รัฐบาลไทย-ข่าวทำเนียบรัฐบาล-นายกรัฐมนตรีขอบคุณผลสำรวจความคิดเห็นจากประชาชน ที่สนับสนุนให้เป็นนายกรัฐมนตรีต่อไป

วันอังคารที่ 15 พฤษภาคม 2561
นายกรัฐมนตรีขอบคุณผลสำรวจความคิดเห็นจากประชาชน ที่สนับสนุนให้เป็นนายกรัฐมนตรีต่อไป
นายกรัฐมนตรีขอบคุณผลสำรวจความคิดเห็นจากประชาชน ที่สนับสนุนให้เป็นนายกรัฐมนตรีต่อไป
วันนี้ (15 พ.ค. 2561) เวลา 12.30 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงศูนย์สำรวจความคิดเห็น “นิด้าโพล” สถาบันบัณฑิตพัฒนบริหารศาสตร์ (นิด้า) เปิดเผยผลสำรวจความคิดเห็นของประชาชน เรื่อง “ประชาชนอยากได้ใครเป็นนายกรัฐมนตรีคนต่อไป ตามกฎหมายการเลือกตั้งปัจจุบัน (ครั้งที่ 2)” โดยประชาชนร้อยละ 32.24 ระบุว่า พลเอก ประยุทธ์ จันทร์โอชา เป็นนายกรัฐมนตรี
นายกรัฐมนตรีกล่าวขอบคุณผลสำรวจความคิดเห็น และประชาชนที่เข้ามาตอบแบบสอบถาม โดยมุ่งหวังที่จะทำอย่างไรให้ได้รัฐบาลที่มีธรรมาภิบาล 6 ข้อ ให้ได้สมาชิกสภาผู้แทนราษฎร และคณะรัฐมนตรีที่มีคุณภาพ ส่วนกรณีประชาชนต้องการให้พรรคเพื่อไทยเป็นแกนนำ และให้ร่วมมือกับคณะรักษาความสงบแห่งชาติจัดตั้งรัฐบาลนั้น นายกรัฐมนตรีกล่าวว่า ทุกพรรคการเมืองต้องทำเพื่อประชาชน ทำเพื่อประเทศชาติ ไม่ใช่ทำเพื่อตนเอง หรือให้ตนเองทำเพื่อใคร พร้อมกล่าวยืนยันว่าต้องการให้มีการเลือกตั้ง ไม่ใช่หาเหตุไม่ให้ไม่มีการเลือกตั้ง เพราะประเทศไทยเป็นประเทศประชาธิปไตย สิ่งสำคัญที่สุดต้องทำให้ประชาชนเข้าใจว่าประชาธิปไตยที่ดี ที่ถูกต้องควรจะเป็นอย่างไร ได้รัฐบาล และสมาชิกสภาผู้แทนราษฎรที่มีคุณภาพเป็นอย่างไร เพื่อลดความขัดแย้ง
นายกรัฐมนตรีกล่าวต่อไปว่า ความขัดแย้งเกิดขึ้นได้หลายอย่างทั้งเรื่องความไม่เข้าใจ ความขัดแย้งทางความรู้สึก และการต่อต้านการบังคับใช้กฎหมาย เพราะทุกคนอ้างสิทธิเสรีภาพ โดยขอให้สื่อช่วยกันนำเสนอข่าวสร้างการรับรู้ สื่อสารสองทางให้ประชาชนเกิดความเข้าใจด้วย
------------------------------------------------------

ที่มา : http://www.thaigov.go.th/news/contents/details/12240
