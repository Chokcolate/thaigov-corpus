รัฐบาลไทย-ข่าวทำเนียบรัฐบาล-การประชุม Tokyo Fiscal Forum 2018 ณ กรุงโตเกียว ประเทศญี่ปุ่น

วันอังคารที่ 5 มิถุนายน 2561
การประชุม Tokyo Fiscal Forum 2018 ณ กรุงโตเกียว ประเทศญี่ปุ่น
ผู้อำนวยการสำนักงานเศรษฐกิจการคลัง เข้าร่วมการประชุม Tokyo Fiscal Forum 2018 และร่วมเสวนาในช่วง Roundtable Discussion ณ กรุงโตเกียว ประเทศญี่ปุ่น ระหว่างวันที่ 4-5 มิถุนายน 2561
นายสุวิชญ โรจนวานิช ผู้อำนวยการสำนักงานเศรษฐกิจการคลัง เข้าร่วมการประชุม Tokyo Fiscal Forum 2018 และร่วมเสวนาในช่วง Roundtable Discussion ในประเด็นกฎเกณฑ์ทางการคลัง การบริหารการลงทุนภาครัฐ และการปรับตัวเข้าสู่ยุคดิจิตอล โดยได้รับเชิญจาก Policy Research Institute กระทรวงการคลังประเทศญี่ปุ่น ร่วมกับกองทุนการเงินระหว่างประเทศ และธนาคารพัฒนาเอเชีย ณ กรุงโตเกียว ประเทศญี่ปุ่น ระหว่างวันที่ 4-5 มิถุนายน 2561 โดยสรุปสาระสำคัญของการประชุมได้ ดังนี้
การประชุมมีหัวข้อหลักคือ Strengthened Fiscal Management in Asia โดยแบ่งออกเป็นการเสวนาย่อย ได้แก่ 1) Innovations in fiscal rules after the global financial crisis 2) Enhanced framework for public investment – public investment processes and benchmarking 3) Enhanced framework for public investment - mitigating fiscal risks for public-private partnership (PPP) 4) Digital innovations in revenues and spending program และ 5) Roundtable discussion
ผู้อำนวยการสำนักงานเศรษฐกิจการคลังได้ร่วมแลกเปลี่ยนประสบการณ์ด้านการคลังกับผู้บริหารจากหลากหลายประเทศ เช่น ญี่ปุ่นและกัมพูชา รวมถึงผู้บริหารกองทุนการเงินระหว่างประเทศ และคณะกรรมาธิการยุโรป โดยได้นำเสนอประสบการณ์ของไทยเกี่ยวกับกฎเกณฑ์ทางการคลังที่สำคัญ เช่น พ.ร.บ. วินัยการเงินการคลังของรัฐ พ.ศ. 2561 และแผนการคลังระยะปานกลาง การบริหาร  การลงทุนของภาครัฐซึ่งมุ่งเน้นการลงทุนในโครงสร้างพื้นฐานเพื่อยกระดับขีดความสามารถในการแข่งขันของประเทศ รวมถึงการปรับตัวเข้าสู่ยุคดิจิทัลโดยการผลักดันนโยบาย National e-Payment ของกระทรวงการคลังตั้งแต่ปี 2558
ในโอกาสนี้ ผู้แทนจากหลากหลายประเทศในภูมิภาคเอเชียร่วมแลกเปลี่ยนประสบการณ์และความคิดเห็นระหว่างกัน เพื่อนำไปปรับใช้กับการกำหนดนโยบายและการบริหารการคลังในแต่ละประเทศต่อไป
สำนักนโยบายการคลัง ส่วนวางแผนการคลังและงบประมาณ
โทร 0 2273 9020 ต่อ 3315

ที่มา : http://www.thaigov.go.th/news/contents/details/12765
