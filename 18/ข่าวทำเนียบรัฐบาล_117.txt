รัฐบาลไทย-ข่าวทำเนียบรัฐบาล-รอง นรม. วิษณุฯ เป็นประธานการประชุมคณะกรรมการอำนวยการจัดงานรำลึก 250 ปี แห่งการสถาปนากรุงธนบุรี

วันพุธที่ 6 มิถุนายน 2561
รอง นรม. วิษณุฯ เป็นประธานการประชุมคณะกรรมการอำนวยการจัดงานรำลึก 250 ปี แห่งการสถาปนากรุงธนบุรี
รองนายกรัฐมนตรี เป็นประธานการประชุมคณะกรรมการอำนวยการจัดงานรำลึก 250 ปี แห่งการสถาปนากรุงธนบุรี กำหนดเปิดนิทรรศการฯ ในวันที่ 6 พฤศจิกายน 2561 ณ หอสมุดแห่งชาติ ท่าวาสุกรี
วันนี้ (6 มิถุนายน 2561 ) เวลา 11.00 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานการประชุมคณะกรรมการอำนวยการจัดงานรำลึก 250 ปี แห่งการสถาปนากรุงธนบุรี ครั้งที่ 1/2561 สรุปสาระสำคัญ ดังนี้
ที่ประชุมได้พิจารณาและมีมติเห็นชอบ การจัดนิทรรศการ “250 ปี ธนบุรีรำลึก” ณ หอสมุดแห่งชาติ ท่าวาสุกรี เพื่อให้การจัดงานรำลึก 250 ปี แห่งการสถาปนากรุงธนบุรี เป็นที่รับทราบอย่างกว้างขวาง และประชาชนชาวไทยได้มีส่วนร่วมในวาระสำคัญของชาติ โดยกรมศิลปากรเตรียมจัดนิทรรศการดังกล่าว ณ หอสมุดแห่งชาติ ท่าวาสุกรี ตลอดเดือนพฤศจิกายน 2561 และกำหนดกรอบเวลาเปิดนิทรรศการฯ วันแรกในวันที่ 6 พฤศจิกายน 2561 ซึ่งเป็นวันคล้ายวันที่สมเด็จพระเจ้าตากสินมหาราชเสด็จฯ ยกกองทัพไปขับไล่พม่าและได้รับชัยชนะที่ค่ายโพธิ์สามต้น (6 พฤศจิกายน 2310) จากนั้นจึงเสด็จฯ ไปสร้างพระตำหนักที่กรุงธนบุรี ตามลำดับ
นอกจากนี้ ที่ประชุมได้พิจารณาและมีมติเห็นชอบ การจัดพิมพ์หนังสือเนื่องในโอกาสการจัดงานรำลึก 250 ปี แห่งการสถาปนากรุงธนบุรี ซึ่งกรมศิลปากร ได้จัดพิมพ์หนังสือที่ระลึกฯ จำนวน 2 รายการ พร้อมทั้งจัดทำ E – Book เผยแพร่ในเว็บไซด์ของกรมศิลปากร ได้แก่  1. “ประวัติศาสตร์ไทยสมัยธนบุรี” (ต้นฉบับแล้วเสร็จ จำนวน 470 หน้า) โดยเป็นงานค้นคว้าเรียบเรียงของคณะอนุกรรมการพิจารณาและเรียบเรียงประวัติศาสตร์ไทยสมัยธนบุรี ในคณะกรรมการชำระประวัติศาสตร์ไทย ซึ่งกรมศิลปากรทำหน้าที่ฝ่ายเลขานุการ พิมพ์จำนวน 5,000 เล่ม  2. “พระราชประวัติสมเด็จพระเจ้าตากสินมหาราช ฉบับเยาวชน” พร้อมภาพ ประกอบ 4 สี (ต้นฉบับแล้วเสร็จ จำนวน 64 หน้า) พิมพ์จำนวน 5,000 เล่ม
ตอนท้ายของการประชุมฯ ประธานกล่าวย้ำให้หน่วยงานที่เกี่ยวข้องทั้งภาครัฐและภาคเอกชนได้ร่วมกันบูรณาการจัดงานเพื่อเป็นการเฉลิมฉลองและให้จัดอย่างสมพระเกียรติ พร้อมเป็นการน้อมรำลึกถึงในพระมหากรุณาธิคุณของพระองค์ที่ทรงกอบกู้เอกราชและสร้างความเป็นปึกแผ่นมั่นคงแก่ชาติบ้านเมืองสืบมาจนกระทั่งถึงปัจจุบัน พร้อมทั้งได้ศึกษาประวัติศาสตร์ให้เป็นแหล่งเรียนรู้ ตลอดจนทัศนศึกษาตามเส้นทางประวัติศาสตร์ที่เกี่ยวเนื่องกับสมเด็จพระเจ้าตากสินมหาราชและกรุงธนบุรี ซึ่งจะเป็นแหล่งท่องเที่ยวสำคัญแก่คนไทยและชาวต่างชาติก่อให้เกิดรายได้เพิ่มมากขึ้นอีกด้วย
………………………………………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12823
