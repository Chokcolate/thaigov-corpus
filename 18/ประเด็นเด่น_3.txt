รัฐบาลไทย-ข่าวทำเนียบรัฐบาล-สำนักงานพัฒนาพิงคนครชี้แจง กรณีปัญหาการบริหารงานของสำนักงานพัฒนาพิงคนคร

วันอังคารที่ 15 พฤษภาคม 2561
สำนักงานพัฒนาพิงคนครชี้แจง กรณีปัญหาการบริหารงานของสำนักงานพัฒนาพิงคนคร
สำนักงานพัฒนาพิงคนครชี้แจง กรณีปัญหาการบริหารงานของสำนักงานพัฒนาพิงคนคร
นางเนตรนภา สุทธิธรรมดำรง ปฏิบัติหน้าที่ผู้อำนวยการสำนักงานพัฒนาพิงคนคร สำนักงานพัฒนาพิงคนคร (องค์การมหาชน) สำนักนายกรัฐมนตรี ชี้แจงประเด็น  ปัญหาการบริหารงานของสำนักงานพัฒนาพิงคนคร ตามที่คอลัมน์ “คมคิดฅนเขียน” นสพ.เดลินิวส์ ระบุถึงกรณีที่มีกลุ่มสี่ล้อแดง และกลุ่มรัฐวิสาหกิจชุมชน ที่ขายอาหารสัตว์ให้แก่เชียงใหม่ไนท์ซาฟารี รวมถึงเจ้าหน้าที่ของเชียงใหม่ไนท์ซาฟารี ชูป้ายประท้วงคัดค้านการยุบรวม เชียงใหม่ไนท์ซาฟารี (สำนักงานพัฒนาพิงคนครดูแลอยู่) ไปควบรวมกับสวนสัตว์เชียงใหม่ โดยมีประเด็นดังนี้
ประเด็นที่ 1 ตั้งข้อสงสัยว่ากลุ่มที่เคลื่อนไหวคัดค้านได้รับการว่าจ้างหรือไม่
จากการสอบถามผู้แทนกลุ่มที่เคลื่อนไหวได้รับคำตอบว่าไม่มีการว่าจ้างให้มาร่วมกันยื่นหนังสือ ข้อเท็จจริงคือกลุ่มดังกล่าวเป็นกลุ่มผู้มีส่วนได้ส่วนเสียโดยตรงกับสำนักงานเชียงใหม่ไนท์ซาฟารี และศูนย์ประชุมฯ อันได้แก่
1. กลุ่มสี่ล้อแดง สิ่งที่เขาได้รับประโยชน์จากเชียงใหม่ไนท์ซาฟารีคือ
1.1 ค่า Commission จากการนำนักท่องเที่ยวเข้าชมไนท์ซาฟารี
1.2 เชียงใหม่ไนท์ซาฟารีมีสถานีขนส่งที่รับนักท่องเที่ยวจากเชียงใหม่ไนท์ซาฟารีเข้าตัวเมืองเชียงใหม่ และโรงแรมที่พัก
2. กลุ่มวิสาหกิจชุมชนและชุมชนโดยรอบเชียงใหม่ไนท์ซาฟารี เป็นผู้ได้รับผลประโยชน์โดยตรงจากเชียงใหม่ไนท์ซาฟารีตามวัตถุประสงค์การจัดตั้งเชียงใหม่ไนท์ซาฟารี คือ
2.1 เชียงใหม่ไนท์ซาฟารีซื้ออาหารสัตว์ พืช ผักผลไม้จากชุมชน
2.2 เชียงใหม่ไนท์ซาฟารีรับลูกหลานของคนชุมชนโดยรอบเป็นเจ้าหน้าที่
2.3 เชียงใหม่ไนท์ซาฟารีได้ให้โอกาสชุมชน จำหน่ายสินค้า ผลิตภัณฑ์ ของชุมชนโดยไม่มีค่าใช้จ่าย  และที่ผ่านมาเชียงใหม่ไนท์ซาฟารีให้ชุมชนเข้ามาจำหน่ายอาหารป้อนสัตว์โดยไม่เก็บค่าเช่าพื้นที่
2.4 ให้สิทธิในการเข้าชมเชียงใหม่ไนท์ซาฟารีทุกปีโดยไม่คิดค่าใช้จ่าย (ตามช่วงเวลาที่เชียงใหม่ไนท์ซาฟารีกำหนด)
2.5 ให้ลูกหลานชุมชนเข้าอบรมเป็นยุวอาสาพาเที่ยวชมเชียงใหม่ไนท์ซาฟารี เป็นการเสริมสร้างประสบการณ์ สร้างองค์ความรู้ ปลุกจิตสำนึกในการรักษ์ป่า รักสัตว์ โดยมีค่าตอบแทนให้เป็นรายวัน เป็นการช่วยแบ่งเบาภาระของพ่อแม่ผู้ปกครอง ในขณะเดียวกันเชียงใหม่ไนท์ซาฟารีก็ได้ประโยชน์ในการลดค่าใช้จ่ายในการจ้างเจ้าหน้าที่ประจำ
2.6 กรณีเกิดปัญหาในชุมชน ไม่ว่าจะเป็นวาตภัย อัคคีภัย เชียงใหม่ไนท์ซาฟารีจะเข้าไปช่วยเหลือชุมชนได้อย่างทันท่วงที
2.7  เข้าร่วมทุกกิจกรรมกับชุมชน ให้ความช่วยเหลือสนับสนุนเรื่องรถ อุปกรณ์กีฬา ฯลฯ
2.8 เชียงใหม่ไนท์ซาฟารีมีโครงการที่ทำร่วมกับชุมชนเพื่อให้เกิดประโยชน์และสร้างรายได้ให้แก่ชุมชนในพื้นที่อีกหลายโครง
3. ส่วนผู้มีส่วนได้เสียโดยตรงจากศูนย์ประชุมคือ
3.1 กลุ่มสภาอุตสาหกรรมท่องเที่ยวเขตพื้นที่ 1 ภาคเหนือตอนบน (8 จังหวัด) เพราะสำนักงานพัฒนาพิงคนครทำหน้าที่เชื่อมโยงอุตสาหกรรมภาคเหนือตอนบน
3.2 กลุ่มสมาคมธุรกิจท่องเที่ยวจังหวัดเชียงใหม่
3.3 กลุ่มชมรมธุรกิจรถเช่า จังหวัดเชียงใหม่
3.4 กลุ่มธุรกิจโรงแรม ร้านอาหาร
3.5 กลุ่มมัคคุเทศก์
3.6 กลุ่มผู้จัดงาน (Organizer)
3.7 กลุ่มผู้ประกอบธุรกิจสินค้าหัตถกรรม
3.8 กลุ่มผู้ผลิตสินค้าโอทอป
กลุ่มเหล่านี้เป็นผู้มีส่วนได้เสียโดยตรงกับสำนักงานพัฒนาพิงคนคร และศูนย์ประชุมฯ เนื่องจากสำนักงานพัฒนาพิงคนคร ทำหน้าที่เชื่อมโยงส่งเสริมสนับสนุนอุตสาหกรรมท่องเที่ยวในเขตภาคเหนือตอนบน 8 จังหวัด ศูนย์ประชุมฯ มีการจัดงานใหญ่ หรือประชุมระดับอาเซียน หรือระดับนานาชาติ ส่งผลให้เกิดประโยชน์ด้านเศรษฐกิจโดยรวมของเมือง
จากการดำเนินงานของทั้งสองหน่วยงานภายใต้การกำกับของสำนักงานพัฒนาพิงคนคร ล้วนแต่เป็นการสร้างงานกระจายรายได้ ยกระดับความเป็นอยู่ของประชาชนใน 8 จังหวัด ปีละหลายพันล้านบาท
ประเด็นที่ 2 เจ้าหน้าที่รัฐที่ร่วมลงชื่อคัดค้านถูกบีบบังคับให้ร่วมลงชื่อโดยผู้อยู่เบื้องหลัง ซึ่งมีการแชร์เอกสารในโซเชียลมีเดีย
เจ้าหน้าที่ที่ลงชื่อ เป็นการลงชื่อเพื่อร้องขอความช่วยเหลือเพื่อเยียวยาความเสียหายจากการโอนย้ายหน่วยงานอย่างไม่เป็นธรรมต่อประธานกรรมการบริหารการพัฒนาพิงคนคร และไม่มีข้อความใด ๆ ที่จะแสดงให้เห็นถึงการคัดค้านมีแต่การร้องขอความช่วยเหลือเพื่อบรรเทาความไม่สบายใจของเจ้าหน้าที่เท่านั้นและจากการตรวจสอบข้อเท็จจริงของการลงลายมือชื่อ ก็ปรากฏว่าเป็นความสมัครใจของเจ้าหน้าที่ที่ขอร่วมลงลายมือชื่อเพื่อเสนอขอความช่วยเหลือต่อประธานบอร์ดจะได้เห็นถึงความเดือดร้อนของเจ้าหน้าที่ส่วนใหญ่
การแชร์เอกสารในโซเชียลมีเดีย จากการตรวจสอบเบื้องต้นไม่พบข้อมูลการแชร์เอกสารใด ๆ ตามที่เป็นข่าว
ประเด็นที่ 3 เรียกร้องให้ความมั่นคงตรวจสอบว่าใครเป็นผู้อยู่เบื้องหลังในการเคลื่อนไหวคัดค้าน รวมถึงเสนอให้เปลี่ยนผู้บริหารสำนักงานพัฒนาพิงคนครทั้งหมด
ประเด็นนี้สามารถตรวจสอบได้ เนื่องจากวันที่ 6 พฤษภาคม 2561 ประธานกรรมการบริหารการพัฒนาพิงคนคร มีข้อสั่งการห้ามมิให้มีการประท้วง ในวันที่ 7 พฤษภาคม 2561 เวลา 9.30 น. ผอ. สพค.เชิญประชุม ผอ.ทุกฝ่ายแจ้งข้อสั่งการของประธานบอร์ด ซึ่ง ผอ.สพค.ก็มีข้อห้ามมิให้เจ้าหน้าที่ทุกฝ่ายประท้วง และ ผอ.ทุกฝ่ายแจ้งไปหน่วยงานของตนด้วยแล้ว (มีเอกสารการประชุม)
- การชูป้ายประท้วงคัดค้านมาจากภาคประชาชนและภาคเอกชน ซึ่งไม่เกี่ยวกับเจ้าหน้าที่ของสำนักงานพัฒนาพิงคนครแม้แต่รายเดียว ดังปรากฏตามภาพที่เป็นข่าว
-----------------------

ที่มา : http://www.thaigov.go.th/news/contents/details/12209
