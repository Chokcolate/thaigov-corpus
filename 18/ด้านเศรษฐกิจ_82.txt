รัฐบาลไทย-ข่าวทำเนียบรัฐบาล-“สนธิรัตน์” ลงพื้นที่ตรวจสถานการณ์ราคาอาหารปรุงสำเร็จ

วันพฤหัสบดีที่ 24 พฤษภาคม 2561
“สนธิรัตน์” ลงพื้นที่ตรวจสถานการณ์ราคาอาหารปรุงสำเร็จ
“สนธิรัตน์” นำคณะผู้บริหารพาณิชย์ลงพื้นที่ตรวจสอบสถานการณ์จำหน่ายอาหารปรุงสำเร็จและสินค้าอุปโภคบริโภค ไม่พบการปรับขึ้นราคา เผยได้ชี้แจงพ่อค้าแม่ค้า ราคาก๊าซหุงต้มขึ้นกระทบต้นทุนเล็กน้อย ขอให้ช่วยตรึงราคาเดิมเพื่อช่วยเหลือผู้บริโภค
“สนธิรัตน์” นำคณะผู้บริหารพาณิชย์ลงพื้นที่ตรวจสอบสถานการณ์จำหน่ายอาหารปรุงสำเร็จและสินค้าอุปโภคบริโภค ไม่พบการปรับขึ้นราคา เผยได้ชี้แจงพ่อค้าแม่ค้า ราคาก๊าซหุงต้มขึ้นกระทบต้นทุนเล็กน้อย ขอให้ช่วยตรึงราคาเดิมเพื่อช่วยเหลือผู้บริโภค ยันมีแผนช่วยลดค่าครองชีพ แนะประชาชนพึ่งร้านอาหารหนูณิชย์ที่มีอยู่ 1.4 หมื่นแห่งทั่วประเทศ และใช้ร้านค้าธงฟ้าประชารัฐซื้อของถูก
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่า วันที่ 24 พฤษภาคม 2561 ได้นำคณะผู้บริหารกระทรวงพาณิชย์และสื่อมวลชน ลงพื้นที่ตรวจสอบติดตามสถานการณ์ราคาสินค้าอุปโภคบริโภคและอาหารปรุงสำเร็จ ณ ศูนย์อาหารตลาดกลางบางใหญ่ อ.บางใหญ่ จ.นนทบุรี เพื่อติดตามสถานการณ์หลังจากที่ก๊าซหุงต้ม (แอลพีจี) ได้ปรับขึ้นราคาเป็นถังละ 395 บาท (ถัง 15 กิโลกรัม) และการปรับขึ้นของราคาน้ำมันดีเซล เพื่อป้องกันไม่ให้พ่อค้าแม่ค้าฉวยโอกาสปรับขึ้นราคาสินค้าทั้งอาหารปรุงสำเร็จและสินค้าอุปโภคบริโภค เพราะผลการศึกษาของกระทรวงพาณิชย์พบว่ามีต้นทุนเพิ่มขึ้นเพียงเล็กน้อยเท่านั้น ไม่สามารถใช้เป็นเหตุผลในการปรับขึ้นราคาได้
ทั้งนี้ จากการตรวจสอบ พบว่า พ่อค้าแม่ค้ายังมีการจำหน่ายอาหารปรุงสำเร็จ (จานด่วน) ในราคาเดิม ไม่มีการปรับขึ้นราคาแต่อย่างใด ซึ่งได้ขอความร่วมมือให้มีการตรึงราคาเดิมเอาไว้ เพราะก๊าซหุงต้มที่เพิ่มขึ้น มีผลการศึกษาของกรมการค้าภายในออกมาว่ากระทบต่อต้นทุนการผลิตเพียงเล็กน้อยแค่ 15-20 สตางค์เท่านั้น จึงไม่สามารถใช้เป็นเหตุผลในการปรับขึ้นราคาได้
ส่วนสถานการณ์การจำหน่ายสินค้าอุปโภคบริโภคทั่วไป พบว่า ยังคงมีการจำหน่ายเป็นปกติ ไม่พบว่ามีสินค้ารายการใดปรับขึ้นราคา และจากการสอบถามพ่อค้าแม่ค้า ก็ไม่พบว่า มีการแจ้งปรับขึ้นราคาจากผู้ผลิตเข้ามาแต่อย่างใด ซึ่งสอดคล้องกับที่กระทรวงพาณิชย์ได้รับการยืนยันจากผู้ผลิตว่าจะยังไม่มีการปรับขึ้นราคาในช่วงนี้ และเท่าที่ตรวจสอบกับกรมการค้าภายใน ก็ยังไม่มีผู้ผลิตรายใดยื่นเรื่องปรับขึ้นราคาเข้ามา แต่เพื่อไม่เป็นการประมาท ได้สั่งการให้มีการหารือกับผู้ผลิตสินค้า (ซัปพลายเออร์) แล้ว ซึ่งจะมีการหารือเพื่อประเมินสถานการณ์
นายสนธิรัตน์กล่าวว่า ในการดูแลการบริโภคอาหารปรุงสำเร็จให้กับประชาชน กระทรวงพาณิชย์ได้มีทางเลือก โดยส่งเสริมให้ประชาชนบริโภคอาหารปรุงสำเร็จจากร้านอาหารหนูณิชย์ ซึ่งมีราคาจำหน่ายไม่เกินจาน/ชามละ 25-35 บาท และเป็นอาหารที่มีความสะอาด ถูกสุขลักษณะ และปิดป้ายราคาชัดเจน โดยปัจจุบันมีจำนวนร้านหนูณิชย์มากถึง 14,157 ร้าน แยกเป็นในกรุงเทพฯ 4,689 ร้าน ภูมิภาค 9,434 ร้าน โดยประชาชนสามารถเลือกบริโภคอาหารปรุงสำเร็จจากร้านที่ใกล้บ้านได้

ที่มา : http://www.thaigov.go.th/news/contents/details/12499
