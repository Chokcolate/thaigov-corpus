รัฐบาลไทย-ข่าวทำเนียบรัฐบาล-นายกฯ ย้ำรัฐห่วงใยประชาชน ชี้ตรึงราคาน้ำมัน-แก๊ส บรรเทาความเดือดร้อน ขอทุกคนสบายใจ พร้อมขอความร่วมมือผู้ประกอบการควบคุมราคาสินค้าและบริการ

วันศุกร์ที่ 25 พฤษภาคม 2561
นายกฯ ย้ำรัฐห่วงใยประชาชน ชี้ตรึงราคาน้ำมัน-แก๊ส บรรเทาความเดือดร้อน ขอทุกคนสบายใจ พร้อมขอความร่วมมือผู้ประกอบการควบคุมราคาสินค้าและบริการ
นายกฯ ย้ำรัฐห่วงใยประชาชน ชี้ตรึงราคาน้ำมัน-แก๊ส บรรเทาความเดือดร้อน ขอทุกคนสบายใจ พร้อมขอความร่วมมือผู้ประกอบการควบคุมราคาสินค้าและบริการ
วันที่ 25 พ.ค.61 พลเอก ประยุทธ์ จันทร์โอชา นายกรัฐมนตรี กล่าวถึงการดูแลราคาน้ำมันดีเซลและแก๊สแอลพีจี ว่า รัฐบาลไม่ได้บริหารงานโดยยึดหลักเศรษฐศาสตร์หรือกลไกตลาดเพียงอย่างเดียว แต่คำนึงถึงความรู้สึกของประชาชนด้วย หากประชาชนได้รับความเดือดร้อนหรือประสบปัญหาก็จำเป็นต้องเข้าไปแก้ไขอย่างเร่งด่วน
"โดยจะใช้เงินจากกองทุนน้ำมันเชื้อเพลิงเข้าไปช่วยอุดหนุนราคาน้ำมันดีเซลไม่ให้เกิน 30 บาทต่อลิตร และอุดหนุนราคาแก๊สแอลพีจี 10 บาทต่อขนาดถัง 15 กก. ทำให้ราคาแอลพีจีลดลงเหลือไม่เกินถังละ 363 บาท มีผลวันที่ 28 พ.ค.นี้"
นายกรัฐมนตรีขอให้พี่น้องประชาชนสบายใจว่า ต้นทุนราคาน้ำมันดีเซลและแก๊สแอลพีจีอยู่ในระดับที่ควบคุมได้อย่างเหมาะสม จึงจะไม่กระทบต่อราคาสินค้าและบริการที่ต้องใช้น้ำมันและแก๊สดังกล่าว และรัฐบาลขอให้เชื่อมั่นว่าจะดูแลเรื่องนี้อย่างดีที่สุดและเกิดผลดีต่อประชาชนอย่างแน่นอน
"นายกฯ ยังได้ขอความร่วมมือผู้ประกอบการตรึงราคาสินค้าและบริการให้เป็นปกติ เช่น ค่าโดยสาร ค่าอาหาร ค่าไฟฟ้า ค่าสินค้าอุปโภคบริโภค ฯลฯ เพื่อไม่ให้ประชาชนเดือดร้อน เพราะรัฐบาลประกาศชัดเจนแล้วว่าจะดำเนินการอย่างไร โดยย้ำว่าเมื่อประเทศต้องประสบปัญหาใด ๆ ก็ตาม คนไทยทุกคนจะต้องร่วมมือร่วมใจกันฝ่าฟันไปให้ได้"
นอกจากนี้ ยังได้เน้นย้ำให้กระทรวงพาณิชย์และหน่วยงานที่เกี่ยวข้องออกติดตามราคาสินค้าและบริการที่สำคัญ เพื่อป้องกันการฉวยโอกาสขึ้นราคาและเอารัดเอาเปรียบผู้บริโภค
---------------------------------

ที่มา : http://www.thaigov.go.th/news/contents/details/12521
