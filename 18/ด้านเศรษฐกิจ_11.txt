รัฐบาลไทย-ข่าวทำเนียบรัฐบาล-กระทรวงวิทย์ฯ ดันสร้างนักรบเศรษฐกิจใหม่ในงาน Startup Thailand 2018 เพื่อตอกย้ำความมุ่งมั่นในการเสริมสร้างธุรกิจสตาร์ทอัพให้เติบโตอย่างยั่งยืน

วันอังคารที่ 15 พฤษภาคม 2561
กระทรวงวิทย์ฯ ดันสร้างนักรบเศรษฐกิจใหม่ในงาน Startup Thailand 2018 เพื่อตอกย้ำความมุ่งมั่นในการเสริมสร้างธุรกิจสตาร์ทอัพให้เติบโตอย่างยั่งยืน
ดร.สุวิทย์ แถลงข่าวงาน Startup Thailand 2018 ภายใต้แนวคิด “โอกาสที่ไม่สิ้นสุดของทุกคน - ENDLESS OPPORTUITIES”
วันนี้ (10 พฤษภาคม 2561) กระทรวงวิทยาศาสตร์และเทคโนโลยีจัดงาน Startup Thailand 2018 ขึ้น ด้วยแนวคิด “ENDLESS OPPORTUITIES” ที่จะสร้างโอกาสใหม่ๆไม่มีที่สิ้นสุดให้กับเหล่า Startup Thailand ผู้เป็นพลังสำคัญในการพัฒนาธุรกิจฐานราก ให้เติบโตสู่ตลาดสากล ด้วยการเชิญชวนเหล่าสตาร์ทอัพจากทุกภูมิภาคเอเชีย และผู้นำจากองค์กรต่างๆทั่วโลก ให้เข้ามาแลกเปลี่ยนประสบการณ์ผ่านการทำงานร่วมกับสตาร์ทอัพไทย และนักลงทุนไทย เพื่อผลักดันประเทศไทยก้าวสู่ผู้นำด้านธุรกิจสตาร์ทอัพในเวทีการค้าโลกต่อไป โดยมี ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี พร้อมด้วย ดร.พันธุ์อาจ ชัยรัตน์ ผู้อำนวยการสำนักงานนวัตกรรมแห่งชาติ (องค์การมหาชน) ร่วมแถลงข่าวความยิ่งใหญ่ของ Startup Thailand 2018 ณ ห้องบอลรูม โรงแรมอนันตรา สยาม กรุงเทพฯ
ดร.สุวิทย์ฯ กล่าวแถลงการณ์จัดงาน Startup Thailand 2018 ว่า “จากนโยบายรัฐบาลและวิสัยทัศน์ของนายกรัฐมนตรี พลเอกประยุทธ์ จันทร์โอชา ที่ต้องการพัฒนาวิสาหกิจเริ่มต้นให้เป็นนักรบเศรษฐกิจใหม่ วันนี้ กระทรวงวิทย์ฯ ขอประกาศความสำเร็จในการสร้าง “สตาร์ทอัพ” นักรบทางเศรษฐกิจขับเคลื่อนเศรษฐกิจไทย”
ดร.สุวิทย์ฯ กล่าวต่อว่า รัฐบาลให้ความสำคัญในการพัฒนาด้านวิทยาศาสตร์และเทคโนโลยีสมัยใหม่ 4 ประการ ได้แก่ วิทย์แก้จน-วิทย์สร้างคน-วิทย์เสริมแกร่ง-วิทย์สู่ภูมิภาค ซึ่งจากผลสำเร็จ 2 ปีที่ผ่านมาของ Startup Thailand สามารถตอบโจทย์นโยบายทั้ง 4 ประการนี้ โดยเฉพาะการสร้างนวัตกรรมใหม่ สร้างเทคโนโลยีที่ใช้ได้จริง นำไปสู่การพัฒนาอุตสาหกรรมสาขาต่างๆของประเทศ และเกิดการสร้างงาน สร้างคน ที่เป็นคนรุ่นใหม่ เป็นกำลังขับเคลื่อนประเทศในยุคไทยแลนด์ 4.0 ดังนั้นจึงเป็นโอกาสของเยาวชนทุกคนทีไม่ควรพลาด
นอกจากนี้ กระทรวงวิทยาศาสตร์และเทคโนโลยี พร้อมต้อนรับนักลงทุนจากทั่วโลก ดึงเงินลงทุนเข้าสู่ธุรกิจสตาร์ทอัพ ในงาน Startup Thailand 2018 ในวันที่ 17-20 พฤษภาคมศกนี้ ที่ศูนย์ประชุมแห่งชาติสิริกิติ์ ซึ่งไฮไลท์ของงานจะเป็นการรวม 5 ความยิ่งใหญ่ (BIGGEST) ในเอเชียตะวันออกเฉียงใต้ ของวงการสตาร์ทอัพมาไว้ที่นี่อีกด้วย

ที่มา : http://www.thaigov.go.th/news/contents/details/12236
