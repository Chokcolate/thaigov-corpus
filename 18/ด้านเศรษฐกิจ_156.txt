รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานเปิดการประชุม “APEC Riding the Wave of the E-Commerce Trend : Emerging and Expanding Business Options of MSMEs”

วันพุธที่ 6 มิถุนายน 2561
รมว.ดิจิทัลฯ เป็นประธานเปิดการประชุม “APEC Riding the Wave of the E-Commerce Trend : Emerging and Expanding Business Options of MSMEs”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานในพิธีเปิดการประชุมเชิงปฏิบัติการ “APEC Riding the Wave of the E-Commerce Trend : Emerging and Expanding Business Options of MSMEs” พร้อมกล่าวปาฐกถาพิเศษในหัวข้อ “The Significance of e-Commerce for the MSME Sector in APEC” โดยสำนักงานส่งเสริมวิสาหกิจขนาดกลางและขนาดย่อม (สสว.) และสถาบันคีนันแห่งเอเชีย ร่วมกันจัดขึ้น เพื่อให้เจ้าของกิจการ วิสาหกิจขนาดกลาง ขนาดย่อม ขนาดย่อย (MSME) นักธุรกิจ และผู้กำหนดนโยบาย ได้มาแลกเปลี่ยนประสบการณ์ระหว่างกัน พร้อมการสร้างเครือข่ายร่วมกันกับวิทยากรผู้ทรงคุณวุฒิ เพื่อการเข้าถึงนโยบายเศรษฐกิจดิจิทัล รวมถึงการยกระดับของกลุ่มวิสาหกิจขนาดกลาง ขนาดย่อม และขนาดย่อยสู่เวทีโลก ทั้งนี้ รมว.กระทรวงดิจิทัลฯ ได้กล่าวถึงโครงการสำคัญของกระทรวงฯ ในการผลักดันกลุ่มวิสาหกิจชุมชน อาทิ การใช้ประโยชน์จากเน็ตประชารัฐ (Village Internet) รวมถึงการสร้างแพลตฟอร์ม e-Commerce สำหรับชุมชน การส่งเสริมผลิตภัณฑ์ชุมชนผ่านเว็บไซต์ ThailandPostmart ตลอดจนการพัฒนาทักษะของคนไทย เพื่อให้สามารถใช้ดิจิทัลอย่างรู้เท่าทันและสร้างรายได้อย่างยั่งยืน นอกจากนี้ สำนักงานพัฒนาธุรกรรมทางอิเล็กทรอนิกส์ (องค์การมหาชน) หน่วยงานในสังกัดกระทรวงดิจิทัลฯ ยังได้ร่วมมือกับ สสว. ในการทำ SMEs go online ซึ่งมี SMEs ลงทะเบียนแล้วกว่า 21,600 ราย เมื่อวันที่ 4 มิถุนายน 2561 ณ โรงแรมอนันตรา ริเวอร์ไซด์ ถนนเจริญนคร เขตธนบุรี กรุงเทพฯ
******************

ที่มา : http://www.thaigov.go.th/news/contents/details/12788
