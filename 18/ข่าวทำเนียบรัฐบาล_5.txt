รัฐบาลไทย-ข่าวทำเนียบรัฐบาล-รองนายกรัฐมนตรี กล่าวถ้อยแถลงในการประชุมคณะกรรมาธิการว่าด้วยการป้องกันอาชญากรรม และความยุติธรรมทางอาญาที่ออสเตรีย

วันจันทร์ที่ 14 พฤษภาคม 2561
รองนายกรัฐมนตรี กล่าวถ้อยแถลงในการประชุมคณะกรรมาธิการว่าด้วยการป้องกันอาชญากรรม และความยุติธรรมทางอาญาที่ออสเตรีย
รองนายกรัฐมนตรี กล่าวถ้อยแถลงในการประชุมคณะกรรมาธิการว่าด้วยการป้องกันอาชญากรรม
และความยุติธรรมทางอาญาที่ออสเตรีย
เมื่อวันที่ 14 พฤษภาคม 2561 เวลา 10.00 น. พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม ในฐานะหัวหน้าคณะผู้แทนไทยพร้อมด้วยคณะ ได้เข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ 27 (27th United Nations Congress on Crime Prevention and Criminal Justice : CCPCJ) ซึ่งมีกำหนดจัดขึ้นระหว่างวันที่ 14-18 พฤษภาคม 2561 ณ อาคารศูนย์การประชุมนานาชาติเวียนนา สาธารณรัฐออสเตรีย
ในการเข้าร่วมการประชุมครั้งนี้ พลอากาศเอก ประจิน  จั่นตอง หัวหน้าคณะผู้แทนไทย ได้รับเกียรติให้ขึ้นกล่าวถ้อยแถลง โดยมีเนื้อหาระบุถึงความสำคัญของการประชุม CCPCJ และหน่วยงานที่เกี่ยวข้องในการจัดการกับปัญหาอาชญากรรมข้ามชาติ ซึ่งเป็นที่ทราบกันดีว่า อาชญากรรมและภัยคุกคามความมั่นคงในปัจจุบันเป็นไปในลักษณะข้ามพรมแดน ดังนั้นทุกประเทศจึงต้องหันมาร่วมมือกันแก้ไขปัญหาดังกล่าว นอกจากนี้ยังได้เน้นย้ำว่าประเทศไทยให้ความสำคัญกับกลไกความตกลงระหว่างประเทศในการแก้ไขปัญหาในลักษณะองค์รวม โดยได้ยกตัวอย่างที่ไทยจัดตั้งศูนย์ประสานการรักษาความมั่นคงปลอดภัยระบบคอมพิวเตอร์ประเทศไทย เพื่อตอบสนองต่อปัญหาอาชญากรรมคอมพิวเตอร์ที่เกี่ยวข้องกับอาชญากรรมและความมั่นคง เพื่อสนับสนุนข้อมูลให้แก่หน่วยงานที่เกี่ยวข้อง พร้อมทั้งได้กล่าวถึงความสัมพันธ์อันดีระหว่างประเทศไทยกับสำนักงานว่าด้วยยาเสพติดและอาชญากรรมแห่งสหประชาชาติ (United Nations Office on Drugs and Crime : UNODC) ซึ่งพระเจ้าหลานเธอพระองค์เจ้าพัชรกิติยาภา ในฐานะทูตสันถวไมตรี ด้านหลักนิติธรรมสำหรับภูมิภาคเอเชียตะวันออกเฉียงใต้ ได้ทรงส่งเสริมความร่วมมือระหว่างอาเซียนและ UNODC เพื่อเพิ่มการเข้าถึงความยุติธรรมในภูมิภาค
การประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา (CCPCJ) เป็นหนึ่งในความร่วมมือด้านการป้องกันอาชญากรรมและความยุติธรรมทางอาญาระหว่างประเทศไทยกับสำนักงานว่าด้วยยาเสพติดและอาชญากรรมแห่งสหประชาชาติ (UNODC) ซึ่งเป็นการประชุมประจำปีที่กำหนดจัดขึ้นทุกปี ณ กรุงเวียนนา สาธารณรัฐออสเตรีย โดยคณะกรรมาธิการสหประชาชาติว่าด้วยการป้องกันอาชญากรรมและความยุติธรรมทางอาญา เป็นคณะกรรมาธิการภายใต้คณะมนตรีเศรษฐกิจและสังคมแห่งสหประชาชาติ (CCPCJ) ประกอบด้วยสมาชิกจำนวนทั้งสิ้น 40 ประเทศ โดยประเทศไทยเป็นหนึ่งในประเทศที่ได้รับการคัดเลือกให้เป็นสมาชิก
หมายเหตุ  :  วันและเวลาในข่าว เป็นวันและเวลาท้องถิ่นของสาธารณรัฐออสเตรีย ซึ่งช้ากว่าประเทศไทยประมาณ 5 ชั่วโมง
.....................................................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/12217
