รัฐบาลไทย-ข่าวทำเนียบรัฐบาล-ม.ล.ปนัดดาฯ ปาฐกถาพิเศษ เรื่อง  'คุณธรรม จริยธรรมที่ยั่งยืนกับการพัฒนาอาชีวศึกษา' ให้แก่ ครูอาจารย์ ในสังกัดสถาบันการอาชีวศึกษาภาคกลาง ๑-๕

วันเสาร์ที่ 2 มิถุนายน 2561
ม.ล.ปนัดดาฯ ปาฐกถาพิเศษ เรื่อง  'คุณธรรม จริยธรรมที่ยั่งยืนกับการพัฒนาอาชีวศึกษา' ให้แก่ ครูอาจารย์ ในสังกัดสถาบันการอาชีวศึกษาภาคกลาง ๑-๕
ม.ล.ปนัดดาฯ ปาฐกถาพิเศษ เรื่อง  'คุณธรรม จริยธรรมที่ยั่งยืนกับการพัฒนาอาชีวศึกษา' ให้แก่ ครูอาจารย์ ในสังกัดสถาบันการอาชีวศึกษาภาคกลาง ๑-๕
ในวันศุกร์ที่ ๑ มิถุนายน ๒๕๖๑ เวลา ๐๙.๐๐ น. ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม ปาฐกถาพิเศษ เรื่อง 'คุณธรรม จริยธรรมที่ยั่งยืนกับการพัฒนาอาชีวะ' ให้แก่ ครูอาจารย์ของสถานศึกษาอาชีวศึกษา ในสังกัดสถาบันการอาชีวศึกษาภาคกลาง ๑-๕ ในการประชุมวิชาการด้านนวัตกรรมและเทคโนโลยีระดับนานาชาติ ครั้งที่ ๑ ของสถาบันการอาชีวศึกษาภาคกลาง ๑-๕ ณ ห้องแกรนด์บอลรูม โรงแรมไมด้า แกรนด์ ทวารวดี นครปฐม อ.เมือง จ.นครปฐม
ม.ล.ปนัดดาฯ กล่าวว่า "ผมมีความเชื่อมั่นในพัฒนาการของสถาบันอาชีวศึกษา เมื่อครั้งรับราชการอยู่ที่กระทรวงศึกษาธิการ ได้แลเห็นวิวัฒนาการ ที่เรียกว่า 'ความก้าวหน้า ก้าวไกล ของการอาชีวศึกษา' ได้เกิดความเปลี่ยนแปลงอย่างผิดหูผิดตา ความคิดและการเรียนรู้นอกกรอบ นำมาซึ่งนวัตกรรมแปลกใหม่ที่หลายคนคาดคิดไม่ถึง และถือเป็นทิศทางของการพัฒนาประเทศอย่างเป็นระบบแบบแผน ในขณะเดียวกัน ยังความทันสมัย และพัฒนาไปสู่แนวคิดของความมีประสิทธิภาพ ปลอดภัย ยั่งยืน และพอเพียง ผลพวงจากการนี้ คือ ชื่อเสียงและเกียรติคุณของประเทศไทย การจัดการเรียนการสอนในวันนี้ของการอาชีวศึกษา ได้มีการพัฒนาสู่วิสัยทัศน์ของความเป็นมืออาชีพ อันมีความผิดแผกไปจากอดีตมาก ที่จะมองสายงานอย่างพื้นๆ ตามความจำเป็นขั้นพื้นฐาน มีระบบการจัดการเรียนการสอนทั้งในรูปแบบ 'โรงงาน โรงเรียน' และ 'โรงเรียน โรงงาน' สถาบันการอาชีวศึกษามุ่งผลิตทรัพยากรบุคคลด้านอาชีพที่มีคุณภาพตามมาตรฐานสากล อีกประการสำคัญ ที่ถือเป็นพัฒนาการในเชิงบวกและเป็นผลดีต่อการพัฒนาสังคมขั้นพื้นฐาน คือ การที่นักเรียน นักศึกษาอาชีวศึกษา ได้มีโอกาสรับการฝึกงานอันถือเป็นส่วนหนึ่งของการศึกษา กับอีกมีรายได้ระหว่างเรียน และมีสัมมาชีพภายหลังเรียนจบ สุดท้ายที่สำคัญจริงๆ คือ การที่ทุกๆ สถาบันการศึกษาเน้นให้ความสำคัญในเรื่องคุณธรรมจริยธรรม ที่ปัจจุบันทางภาครัฐและการศึกษาใช้คำว่า 'การวัดมาตรฐานทางธรรมาภิบาล' โดยอาศัยช่องทางคณะกรรมการธรรมาภิบาลประจำส่วนราชการ สถาบัน และจังหวัด สิ่งนี้คงต้องช่วยกันเร่งรัดดำเนินการให้เกิดผลอย่างเป็นรูปธรรม ไม่ใช่การออกข่าวตำหนิติเตียนหน่วยงานในความรับผิดชอบของตนเอง เสมือนการ 'สาวไส้ให้กากิน' ซึ่งมีความหมายถึง 'การเอาความไม่ดีของฝ่ายตนไปเปิดเผยให้คนอื่นรู้ อันเท่ากับเป็นการประจานตนหรือพรรคพวกของตน' ถือเป็นการทำลายขวัญและกำลังใจ ทำลายเกียรติและชื่อเสียงของสถาบัน ย่อมไม่ใช่หนทางแก้ไขที่ถูกวิธี"

ที่มา : http://www.thaigov.go.th/news/contents/details/12718
