รัฐบาลไทย-ข่าวทำเนียบรัฐบาล-บีโอไอหนุนผู้ผลิตไทยป้อนชิ้นส่วนอากาศยานโลก ดึงยักษ์ใหญ่ โบอิ้ง – แอร์บัส – โรสรอยส์ จับคู่ธุรกิจ

วันศุกร์ที่ 8 มิถุนายน 2561
บีโอไอหนุนผู้ผลิตไทยป้อนชิ้นส่วนอากาศยานโลก ดึงยักษ์ใหญ่ โบอิ้ง – แอร์บัส – โรสรอยส์ จับคู่ธุรกิจ
บีโอไอหนุนผู้ผลิตไทยป้อนชิ้นส่วนอากาศยาน  จับมือบริษัทชั้นนำ  อาทิ โบอิ้ง แอร์บัส โรสรอยส์ และบริษัทชิ้นส่วนอากาศยาน จากทั่วโลก  แจงนโยบายรัฐ-เวทีเจรจาจับคู่ธุรกิจ พร้อมลงพื้นที่เยี่ยมชมศูนย์ซ่อมอากาศยาน และเมืองการบินภาคตะวันออกในอีอีซี
นางสาวบงกช อนุโรจน์ รองเลขาธิการคณะกรรมการส่งเสริมการลงทุน (บีโอไอ) เปิดเผยภายหลังเป็นประธานการประชุมและสัมมนาอุตสาหกรรมอากาศยานและการซ่อมบำรุง และการจับคู่ธุรกิจ (Aerospace & MRO Summit Bangkok Plenary Conference) ว่า  มีบริษัทชั้นนำทั้งในและจากต่างประเทศ อาทิ โบอิ้ง แอร์บัสกรุ๊ป โรสรอยส์ ไทรอัมพ์กรุ๊ป และซีเนียร์ แอโรสเปซ  เข้าร่วมพบปะและเจรจากับบริษัทรับช่วงการผลิตของไทย จำนวน  145 ราย  ซึ่งส่วนใหญ่เป็นผู้ผลิตชิ้นส่วนยานยนต์ที่ได้คัดเลือกมาจากบริษัทที่มีความพร้อมและมีศักยภาพสูงในการก้าวเข้ามาเป็นผู้ผลิตชิ้นส่วนอากาศยานในอนาคต อาทิ บริษัทไทยรุ่ง ยูเนียนคาร์ บริษัท แม่น้ำ แสตนเลส บริษัท โชคนำชัย ไฮเทค บริษัท สมบูรณ์ แอดวานซ์ เทคโนโลยี และบริษัท ศรีไทย ออโตซีท เป็นต้น
ทั้งนี้ การสัมมนาเป็นเวทีในการพบหารือระหว่างบริษัทชั้นนำ  กับผู้ผลิตชิ้นส่วนไทยร่วมกันเป็นครั้งแรก ซึ่งนอกจากมีการเจรจาจับคู่ธุรกิจร่วมกันแล้ว  บีโอไอยังได้ชี้แจงนโยบายของภาครัฐ และมีการบรรยายถึงโอกาสทางธุรกิจของอุตสาหกรรมอากาศยานโดยบริษัทชั้นนำ ทั้งการรับจ้างผลิต แบบ OEMs และการซ่อมบำรุงอากาศยานในประเทศไทย  ซึ่งในปัจจุบันอุตสาหกรรมอากาศยานเป็นหนึ่งในอุตสาหกรรมเป้าหมายของประเทศไทยในการมุ่งไปสู่การเป็นศูนย์กลางอุตสาหกรรมการบินและอากาศยานของภูมิภาค ภายใต้การเชื่อมต่อระบบโลจิสติกส์ รองรับกับนโยบายการพัฒนาพื้นที่ระเบียงเศรษฐกิจพิเศษภาคตะวันออก หรือ อีอีซี
ขณะเดียวกันอุตสาหกรรมอากาศยานและการซ่อมบำรุง จะยิ่งมีความสำคัญมากขึ้นเรื่อยๆ จากการขยายตัวของจำนวนเที่ยวบิน  การขนส่งสินค้า และจำนวนผู้โดยสาร ตลอดจนจำนวนนักท่องเที่ยวในไทยที่เพิ่มมากขึ้น รวมถึงการขยายเส้นทางการบินของสายการบินต้นทุนต่ำ ซึ่งจะเพิ่มความต้องการใช้ชิ้นส่วนอากาศยาน และธุรกิจด้าน MRO (Maintenance, repair and Overhaul) หรือศูนย์ซ่อมอากาศยานและการบำรุงรักษามากยิ่งขึ้น
“การรับช่วงผลิตชิ้นส่วนอากาศยานมีเงื่อนไขและมาตรฐานสูงมากกว่าอุตสาหกรรมอื่นๆ จึงไม่ใช่เรื่องง่ายที่จะเกิดการซื้อขายชิ้นส่วนของผู้ผลิตกับผู้ซื้อรายใหญ่ อย่างไรก็ตามปัจจุบันมีผู้ผลิตไทยที่พัฒนาศักยภาพ จนสามารถเดินหน้าไปสู่การผลิตชิ้นส่วนอากาศยานเพื่อรองรับความต้องการของตลาดบ้างแล้ว  เช่น บริษัท ซีซีเอส  แอดวานซ์  ผลิตชิ้นส่วนโครงสร้างเครื่องบินและชิ้นส่วนใบพัดเครื่องยนต์  เป็นต้น  ดังนั้นงานในวันนี้จึงเป็นอีกหนึ่งจุดเริ่มต้นที่ดีในการสนับสนุนให้ผู้ผลิตชิ้นส่วนไทยได้มีโอกาสแสดงความพร้อม และศักยภาพการก้าวไปสู่ผู้ผลิตชิ้นส่วนอากาศยานได้เพิ่มขึ้น เพื่อให้บริษัทชั้นนำของโลกเกิดความมั่นใจต่อการดำเนินธุรกิจในไทย ผลักดันให้ประเทศไทยเป็นศูนย์กลางการบินและอากาศยานในภูมิภาคต่อไป” นางสาวบงกช กล่าว
นางสาวบงกช กล่าวว่า กิจกรรมพบหารือและจับคู่ธุรกิจร่วมกันครั้งนี้มั่นใจว่าบริษัทรายใหญ่ต่างๆ จะได้จับมือกับผู้ผลิตชิ้นส่วนที่มีศักยภาพของไทย สำหรับรองรับความต้องการได้อีกมากโดยภายหลังการจัดงาน บีโอไอยังจะนำคณะบริษัทต่างๆ เดินทางไปเยี่ยมชมความพร้อมของศูนย์ซ่อมอากาศยานและเมืองการบินภาคตะวันออกในอีอีซีด้วย
+++++++++++++++++++++++++++++++++++++++++++++++

ที่มา : http://www.thaigov.go.th/news/contents/details/12856
