รัฐบาลไทย-ข่าวทำเนียบรัฐบาล-ประกาศรายชื่อผู้โชคดีจากโครงการแจกโชคจากการใช้บัตรเดบิต ครั้งที่ 12

วันพุธที่ 16 พฤษภาคม 2561
ประกาศรายชื่อผู้โชคดีจากโครงการแจกโชคจากการใช้บัตรเดบิต ครั้งที่ 12
กระทรวงการคลังมอบโชคเงินล้านในโครงการแจกโชคจากการใช้บัตรเดบิต ครั้งที่ 12 ซึ่งเป็นครั้งสุดท้ายของการดำเนินโครงการเพื่อสนับสนุนการปรับเปลี่ยนพฤติกรรมการใช้จ่ายของประชาชนและร้านค้าไปสู่ทางเลือกใหม่ผ่านระบบอิเล็กทรอนิกส์ทดแทนเงินสด
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า กระทรวงการคลังมอบโชคเงินล้านในโครงการแจกโชคจากการใช้บัตรเดบิต ครั้งที่ 12 ซึ่งเป็นครั้งสุดท้ายของการดำเนินโครงการเพื่อสนับสนุนการปรับเปลี่ยนพฤติกรรมการใช้จ่ายของประชาชนและร้านค้าไปสู่ทางเลือกใหม่ผ่านระบบอิเล็กทรอนิกส์ทดแทนเงินสด ซึ่งเป็นส่วนหนึ่งของยุทธศาสตร์ National e-Payment โดยตลอดการดำเนินโครงการมีความก้าวหน้าต่อเนื่อง ประชาชนมีแนวโน้มหันมาใช้จ่ายผ่านบัตรเดบิตมากขึ้น โดยเฉพาะการใช้จ่ายรายการย่อย
ในชีวิตประจำวัน จำนวนบัตรเดบิตในระบบเพิ่มขึ้น และร้านค้ามีการวางเครื่องรับชำระเงินทางอิเล็กทรอนิกส์หรือ EDC เพิ่มขึ้น โดยตั้งแต่ดำเนินโครงการพบว่า ธุรกรรมบัตรเดบิตที่มีสิทธิ์เข้าร่วมลุ้นรับโชคในด้านร้านค้ามีเพิ่มขึ้นกว่า 4 เท่า และด้านผู้ใช้บัตรเพิ่มขึ้นเกือบ 3 เท่า
นายพรชัยฯ กล่าวต่ออีกว่า เป็นที่น่ายินดีกับคุณปรางทิพย์  มีเดช ซึ่งเป็นผู้โชคดีจากการใช้บัตรเดบิตของธนาคารไทยพาณิชย์ จำกัด (มหาชน) ที่ได้รับรางวัลที่ 1 มูลค่า 1,000,000 บาท และร้านทองสง่าการค้า ซึ่งเป็นผู้โชคดีด้านร้านค้าจากธนาคารกรุงไทย จำกัด (มหาชน) ที่ได้รับรางวัลที่ 1 มูลค่า 1,000,000 บาท โดยมีการประกาศรายชื่อผู้มีสิทธิ์ได้รับรางวัลที่ www.epayment.go.th และธนาคารจะติดต่อผู้มีสิทธิ์ได้รับรางวัลโดยตรงต่อไป
ทั้งนี้ แม้โครงการแจกโชคจากการใช้บัตรเดบิตได้สิ้นสุดลง แต่ประโยชน์จากการรับจ่ายเงินผ่านระบบอิเล็กทรอนิกส์แทนเงินสด ทั้งในการลดต้นทุนการบริหารจัดการ การเพิ่มความรวดเร็ว ปลอดภัยในการชำระค่าสินค้าและบริการ รวมถึงการยกระดับขีดความสามารถในการแข่งขันของประเทศโดยรวมยังคงมีอยู่ต่อเนื่อง จึงขอเชิญชวนให้ประชาชนปรับเปลี่ยนพฤติกรรมหันมาใช้จ่ายผ่านระบบอิเล็กทรอนิกส์แทนเงินสดต่อไป โดยสามารถเลือกใช้ช่องทางได้อย่างหลากหลายตามความสะดวก ไม่ว่าจะเป็นบัตรเดบิต พร้อมเพย์ และ QR Code รวมถึงช่องทางออนไลน์อื่นของธนาคาร
เลขานุการคณะอนุกรรมการขับเคลื่อนโครงการการให้ความรู้และส่งเสริมธุรกรรมอิเล็กทรอนิกส์
โทร 02 273 9020 ต่อ 3289 3229 และ 3315

ที่มา : http://www.thaigov.go.th/news/contents/details/12286
