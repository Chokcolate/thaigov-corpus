รัฐบาลไทย-ข่าวทำเนียบรัฐบาล-มหาดไทยสั่งการทุกจังหวัด สอดส่องกวดขัน “พนันฟุตบอลโลก 2018” หากพบมีการกระทำความผิดให้ดำเนินการโดยเฉียบขาด

วันพฤหัสบดีที่ 7 มิถุนายน 2561
มหาดไทยสั่งการทุกจังหวัด สอดส่องกวดขัน “พนันฟุตบอลโลก 2018” หากพบมีการกระทำความผิดให้ดำเนินการโดยเฉียบขาด
มหาดไทยสั่งการทุกจังหวัด สอดส่องกวดขัน “พนันฟุตบอลโลก 2018” หากพบมีการกระทำความผิดให้ดำเนินการโดยเฉียบขาด
วันนี้ (6 มิ.ย.61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ในระหว่างวันที่ 14 มิถุนายน 2561 ถึงวันที่ 15 กรกฎาคม 2561 จะมีการจัดการแข่งขันฟุตบอลโลก 2018 ขึ้น ซึ่งได้รับความสนใจจากเด็กและเยาวชนตลอดจนประชาชนทั่วไป ติดตามการแข่งขันฯ อย่างแพร่หลาย และอาจเกิดการเล่นการพนันการแข่งขันฟุตบอลเพิ่มมากขึ้น อันเป็นการกระทำความผิดฐานเล่นการพนัน ซึ่งหากผู้ใดฝ่าฝืน จะมีความผิดตามมาตรา 4 ทวิ และตามมาตรา 12 (2) แห่งพระราชบัญญัติการพนัน พุทธศักราช 2478 ต้องระวางโทษจำคุกไม่เกิน 1 ปี หรือปรับไม่เกิน 1,000 บาท หรือทั้งจำทั้งปรับ และการกระทำดังกล่าว อาจทำให้เด็ก เยาวชน และประชาชน ลุ่มหลงมัวเมาในการเล่นการพนัน ตลอดจนเป็นบ่อเกิดของปัญหาอาชญากรรม และปัญหาทางสังคมด้านอื่น ๆ ตามมา
โฆษกกระทรวงมหาดไทย กล่าวว่า เพื่อเป็นการตอบสนองนโยบายของรัฐบาลและนโยบายของ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในการปราบปรามผู้มีอิทธิพล อีกทั้งยังเป็นการป้องกันปัญหาการเล่นการพนันฟุตบอลดังกล่าว นายฉัตรชัย พรหมเลิศ ปลัดกระทรวงมหาดไทย ได้สั่งการไปยังผู้ว่าราชการจังหวัดทุกจังหวัดนำเรื่องการพนันฟุตบอลโลก 2018 เข้าที่ประชุมคณะกรรมการรักษาความมั่นคงและความสงบเรียบร้อย เพื่อกำหนดแนวทางการแก้ไขปัญหาการพนันฟุตบอลและการพนันฟุตบอลออนไลน์ให้ได้ผลอย่างจริงจังและต่อเนื่อง และแจ้งให้นายอำเภอ พนักงานฝ่ายปกครอง พร้อมทั้งประสานเจ้าหน้าที่ตำรวจ ให้สอดส่อง กวดขัน การกระทำความผิดในเรื่องการพนันฟุตบอลโลก 2018 หรือการพนันทายผลกีฬาประเภทอื่น รวมถึงการพนันออนไลน์ หากพบการกระทำความผิด ให้ดำเนินการโดยเฉียบขาด และหากเจ้าหน้าที่ของรัฐเข้าไปมีส่วนร่วมในการกระทำความผิดให้ดำเนินการทางวินัยด้วย และให้ดำเนินการประชาสัมพันธ์สร้างความรับรู้
ความเข้าใจไปยังพี่น้องประชาชน เพื่อรับทราบถึงโทษและผลของการกระทำความผิด
โฆษกกระทรวงมหาดไทย กล่าวเพิ่มเติมว่า กระทรวงมหาดไทย จะดำเนินการบังคับใช้กฎหมายว่าด้วยการพนันอย่างเคร่งครัดและต่อเนื่อง และหากมีประชาชนผู้แจ้งเบาะแสและนำไปสู่การจับกุมผู้กระทำผิดจะได้รับสินบนนำจับตามนัยมาตรา 12 (2) และมาตรา 15 แห่งพระราชบัญญัติการพนันพุทธศักราช 2478 ด้วย ทั้งนี้ สามารถแจ้งเบาะแสได้ที่ศูนย์ดำรงธรรมจังหวัด ศูนย์ดํารงธรรมอําเภอ ทั่วประเทศ หรือโทรสายด่วน 1567 โทรฟรี ตลอด 24 ชั่วโมง.
ครั้งที่  117/2561  วันที่ 6 มิ.ย. 2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12836
