รัฐบาลไทย-ข่าวทำเนียบรัฐบาล-สธ.ยืนยันมีวัคซีนป้องกันโรคไข้หวัดใหญ่ตามเป้าหมายแผนการฉีดให้คนไทยกลุ่มเสี่ยง

วันเสาร์ที่ 9 มิถุนายน 2561
สธ.ยืนยันมีวัคซีนป้องกันโรคไข้หวัดใหญ่ตามเป้าหมายแผนการฉีดให้คนไทยกลุ่มเสี่ยง
กระทรวงสาธารณสุข ยืนยันมีวัคซีนป้องกันโรคไข้หวัดใหญ่ 3.5 ล้านโด๊ส ตามเป้าหมายแผนการฉีดสำหรับประชาชนไทยกลุ่มเสี่ยง เพื่อลดภาวะแทรกซ้อน ขอให้สอบถามที่โรงพยาบาลตามสิทธิเพื่อความสะดวกในการนัดหมาย
กระทรวงสาธารณสุข ยืนยันมีวัคซีนป้องกันโรคไข้หวัดใหญ่ 3.5 ล้านโด๊ส ตามเป้าหมายแผนการฉีดสำหรับประชาชนไทยกลุ่มเสี่ยง เพื่อลดภาวะแทรกซ้อน ขอให้สอบถามที่โรงพยาบาลตามสิทธิเพื่อความสะดวกในการนัดหมาย สอบถามข้อมูลเพิ่มเติมได้สายด่วนกรมควบคุมโรค โทร 1422 ได้ตลอด 24 ชั่วโมง
วันนี้ (8 มิถุนายน 2561) นายแพทย์ธเรศ  กรัษนัยรวิวงค์ รองปลัดกระทรวงสาธารณสุข ให้สัมภาษณ์เกี่ยวกับการรณรงค์ฉีดวัคซีนป้องกันโรคไข้หวัดใหญ่ประจำฤดูกาล ระหว่างวันที่ 1 มิถุนายน – 31 สิงหาคม 2561ว่า กระทรวงสาธารณสุขและสำนักงานหลักประกันสุขภาพแห่งชาติ ได้จัดซื้อวัคซีนป้องกันโรคไข้หวัดใหญ่เรียบร้อยแล้วจำนวน 3.5 ล้านโด๊ส ตามเป้าหมายแผนการฉีดสำหรับประชาชนไทยกลุ่มเสี่ยง เพื่อลดความรุนแรงและภาวะแทรกซ้อนหากป่วย ขณะนี้ได้จัดส่งไปยังโรงพยาบาลและสถานบริการสาธารณสุข ซึ่งแต่ละแห่งมีการสำรวจกลุ่มเป้าหมายและวางแผนการให้วัคซีน อย่างไรก็ดี เพื่อความสะดวกในการรับบริการ ขอให้สอบถามสถานพยาบาลตามสิทธิการรักษาของตนเอง ตรวจสอบว่าอยู่ในกลุ่มเสี่ยงหรือไม่ และนัดหมายรับการฉีดวัคซีนต่อไป
“ในช่วงแรกๆ อาจพบปัญหาจากการสื่อสารบ้าง ดังนั้นหากประชาชนมีข้อสงสัยหรือต้องการข้อมูลเพิ่มสามารถสอบถามได้ที่สายด่วนกรมควบคุมโรค โทร.1422 ตลอด 24 ชั่วโมง” นายแพทย์ธเรศกล่าว
ทั้งนี้ กลุ่มเป้าหมายในการฉีดวัคซีน 7 กลุ่ม ได้แก่ 1.หญิงที่มีอายุครรภ์ตั้งแต่ 4 เดือนขึ้นไป    2.เด็กอายุ 6 เดือน–2 ปี 3.ผู้ที่มีโรคเรื้อรัง ได้แก่  ปอดอุดกั้นเรื้อรัง หอบหืด หัวใจ หลอดเลือดสมอง ไตวาย ผู้ป่วยมะเร็งที่อยู่ในระยะของการให้ยาเคมีบำบัด โรคเบาหวาน 4.ผู้สูงอายุที่มีอายุเกิน 65 ปี   5.ผู้พิการทางสมองที่ช่วยเหลือตัวเองไม่ได้ 6.ผู้ป่วยโรคธาลัสซีเมีย และผู้ที่มีภูมิคุ้มกันบกพร่อง รวมถึงผู้ติดเชื้อเอชไอวีที่มีอาการ และ7.ผู้ที่มีน้ำหนัก 100 กิโลกรัมขึ้นไป
***********************      8 มิถุนายน 2561

ที่มา : http://www.thaigov.go.th/news/contents/details/12890
