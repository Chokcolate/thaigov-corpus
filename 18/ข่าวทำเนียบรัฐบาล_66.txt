รัฐบาลไทย-ข่าวทำเนียบรัฐบาล-รองนายกรัฐมนตรี ตรวจเยี่ยมพื้นที่ในกำกับดูแลที่จังหวัดขอนแก่น

วันจันทร์ที่ 28 พฤษภาคม 2561
รองนายกรัฐมนตรี ตรวจเยี่ยมพื้นที่ในกำกับดูแลที่จังหวัดขอนแก่น
ตามที่พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม ได้รับมอบหมายให้รับผิดชอบในการกำกับดูแลและติดตามการปฏิบัติราชการในภูมิภาคเขตตรวจราชการที่ 12 ในพื้นที่ภาคตะวันออกเฉียงเหนือนั้น
ในวันที่ 27 พฤษภาคม 2561 พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม มีกำหนดการเดินทางไปยังจังหวัดขอนแก่นเพื่อมอบนโยบายและตรวจเยี่ยมพื้นที่เพื่อกำกับและติดตามการปฏิบัติราชการในภูมิภาคเขตตรวจราชการที่ 12 รวมทั้งเป็นประธานเปิดงานและกล่าวปาฐกถาพิเศษ ณ มหาวิทยาลัยขอนแก่น โดยมีกำหนดการที่น่าสนใจได้แก่
​
เวลา 09.30 น. เป็นประธานเปิดงานและปาฐกถาพิเศษในการประชุมเสวนาครบรอบ 1 ปี บริษัทวิสาหกิจของ 5 เทศบาล (KKTS) ณ ห้องประชุมพีรสิทธิ์ คำนวณศิลป์ วิทยาลัยปกครองท้องถิ่น มหาวิทยาลัยขอนแก่น
​เวลา 11.00 น. เดินทางไปยังศูนย์ประชุมและแสดงสินค้านานาชาติขอนแก่น (KICE) และกล่าวปาฐกถาพิเศษ เรื่อง “KHON KAEN SMART CITY” เนื่องในงานอีสานอุตสาหกรรมแฟร์ ครั้งที่ 3
​เวลา 13.15 น. เป็นประธานการประชุมเพื่อมอบนโยบายในการกำกับติดตามการปฏิบัติราชการในภูมิภาคให้แก่หัวหน้าส่วนราชการในจังหวัดขอนแก่น ที่ห้องประชุมแก่นเมือง ศาลากลางจังหวัดขอนแก่น โดยมีประเด็นที่สำคัญที่ผู้ว่าราชการจังหวัดขอนแก่นจะนำเสนอคือ ผลการดำเนินงานตามนโยบายสำคัญของรัฐบาล โครงการที่ได้รับสนับสนุนงบประมาณตามอำนาจของรองนายกรัฐมนตรี (พลอากาศเอก ประจิน  จั่นตอง) และปัญหาสำคัญของจังหวัด ที่ต้องเร่งดำเนินการแก้ไข จากนั้นรองนายกรัฐมนตรีฯ จะได้มอบนโยบายและแนวทางการปฏิบัติราชการให้แก่ผู้ว่าราชการจังหวัดขอนแก่น หัวหน้าส่วนราชการ และเจ้าหน้าที่ที่เกี่ยวข้อง
​เวลา 15.00 น. รองนายกรัฐมนตรีฯ และคณะ จะเดินทางไปยังพื้นที่ตำบลดอนหัน อำเภอเมือง จังหวัดขอนแก่น เพื่อพบปะประชาชนในพื้นที่และตรวจเยี่ยมโครงการที่ได้รับการสนับสนุนงบประมาณตามอำนาจของรองนายกรัฐมนตรีฯ ซึ่งได้แก่ โครงการก่อสร้างถนนคอนกรีตเสริมเหล็กเชื่อมระหว่างจังหวัด สายทางบ้านโนนเขวา หมู่ที่ 3 ตำบลดอนหัน อำเภอเมือง จังหวัดขอนแก่น กับบ้านโคกสมบูรณ์ หมู่ที่ 14 ตำบลเขวาไร่ อำเภอโกสุมพิสัย จังหวัดมหาสารคาม พร้อมทั้งเยี่ยมชมผลิตภัณฑ์ชุมชนในพื้นที่และตรวจเยี่ยมการแก้ไขปัญหาน้ำท่วมของจังหวัดขอนแก่น
.......................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/12557
