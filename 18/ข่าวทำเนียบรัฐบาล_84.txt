รัฐบาลไทย-ข่าวทำเนียบรัฐบาล-รอง.นรม. พล.อ ฉัตรชัยฯ กำชับส่วนราชการที่เกี่ยวข้องลงพื้นที่สร้างการรับรู้ให้กับประชาชน เตรียมรับมืออุทกภัยในช่วงฤดูฝน

วันพุธที่ 30 พฤษภาคม 2561
รอง.นรม. พล.อ ฉัตรชัยฯ กำชับส่วนราชการที่เกี่ยวข้องลงพื้นที่สร้างการรับรู้ให้กับประชาชน เตรียมรับมืออุทกภัยในช่วงฤดูฝน
พลเอก ฉัตรชัย สาริกัลยะ รองนายกรัฐมนตรีเป็นประธานประชุมอนุกรรมการวิเคราะห์ ติดตามสถานการณ์และการบริหารจัดการน้ำ ครั้งที่ 2/2561 เพื่อรับฟังรายงานสภาพภูมิอากาศ สถานการณ์น้ำ และการคาดการณ์แนวโน้มปริมาณฝนจากหน่วยงานที่เกี่ยวข้อง
วันนี้ (30 พฤษภาคม 2561 ) เวลา 09.00 น. ณ ห้องประชุม 301 ตึกบัญชาการ ทำเนียบรัฐบาล พลเอก ฉัตรชัย สาริกัลยะ รองนายกรัฐมนตรี เป็นประธานประชุมอนุกรรมการวิเคราะห์ติดตามสถานการณ์และการบริหารจัดการน้ำ ครั้งที่ 2/2561 เพื่อติดตามการรายงาน สภาพภูมิอากาศ สถานการณ์น้ำ และการคาดการณ์แนวโน้มปริมาณฝนจากหน่วยงานที่เกี่ยวข้อง
โอกาสนี้ รองนายกรัฐมนตรีได้สั่งการให้คณะทำงาน 2 คณะภายใต้คณะอนุกรรมการวิเคราะห์ติดตามสถานการณ์และบริหารจัดการทรัพยากรน้ำ ได้แก่ คณะทำงานอำนวยการบริหารจัดการทรัพยากรน้ำ และคณะทำงานอำนวยการจัดการข้อมูลสารสนเทศทรัพยากรน้ำแห่งชาติ จัดประชุมคณะทำงานเพื่อวิเคราะห์ติดตามสถานการณ์น้ำอย่างทันต่อเหตุการณ์ สามารถแจ้งเตือนประชาชนได้ทันเวลา ตามที่กรมอุตุนิยมวิทยาได้ออกประกาศว่าประเทศไทยเข้าสู่ฤดูฝนอย่างทางการแล้ว เมื่อวันที่ 26 พฤษภาคมที่ผ่านมา รวมไปถึงเพื่อเป็นการวิเคราะห์และชี้เป้าพื้นที่ที่ต้องดำเนินการแก้ไขปัญหาอุทกภัยและภัยแล้งอย่างเป็นระบบ (Area Based) จำนวน 66 แห่ง ซึ่งคิดเป็นพื้นที่ 29.69 ล้านไร่ทั่วประเทศ และในจำนวนนี้มีพื้นที่น้ำท่วมซ้ำซาก 28 แห่ง คิดเป็นพื้นที่ 8.52 ล้านไร่
พร้อมกันนี้ รองนายกรัฐมนตรีได้มอบหมายให้สำนักงานทรัพยากรน้ำแห่งชาติ (สทนช.) ประสานหน่วยงานต่างๆ ที่เกี่ยวข้องทั้ง 15 หน่วยงาน เตรียมความพร้อมรับมือสถานการณ์น้ำหลากปี 2561 โดยมีแผนปฏิบัติการในแต่ละด้านให้ชัดเจน สร้างการรับรู้ให้แก่หน่วยงานที่เกี่ยวข้องและประชาชนได้แก่ 1) การติดตามเฝ้าระวังสถานการณ์ฝน พายุ ดินถล่ม และเฝ้าระวังอุทกภัยด้วยดาวเทียม 2) การบริหารจัดการน้ำในอ่างเก็บน้ำ แหล่งเก็บน้ำธรรมชาติและแม่น้ำสายหลัก พร้อมกำหนดผู้รับผิดชอบที่ชัดเจน 3) การตรวจสอบความมั่นคงและสภาพการใช้งานของเขื่อน ประตูระบายน้ำ คันคลองชลประทาน และคันกั้นน้ำ 4) การกำจัดสิ่งกีดขวางทางระบายน้ำ และการใช้พื้นที่ลุ่มต่ำตัดยอดน้ำและการป้องกันไม่ให้เกิดผลกระทบต่อเส้นทางสัญจรในพื้นที่ลุ่มต่ำ 5) การเตรียมความพร้อม เครื่องจักรเครื่องมือ เพื่อสนับสนุนการช่วยเหลือและการบรรเทาอุทกภัย โดยกำหนดให้มีแผนป้องกันภัยระดับจังหวัด
นอกจากนี้ รองนายกรัฐมนตรีได้มอบหมายให้ทุกหน่วยงานรายงานปัญหาอุปสรรคเพื่อจะได้หาแนวทางแก้ไขปัญหาให้ทันสถานการณ์และรายงานความคืบหน้าให้ที่ประชุมรับทราบเป็นระยะและกำชับให้หน่วยงานที่เกี่ยวข้องลงพื้นที่โดยเฉพาะจังหวัดที่มีพื้นที่เสี่ยงเกิดอุทกภัยในช่วงเดือนต่าง ๆ ตามอิทธิพลลมมรสุม เป็นการสร้างการรับรู้ เฝ้าระวัง ให้กับประชาชนในพื้นที่ และมอบหมายให้หน่วยงานที่เกี่ยวข้องได้เตรียมความพร้อมรับสถานการณ์น้ำหลาก ปี 2561 เพื่อชี้แจงข้อมูลสนับสนุนการตัดสินใจจากระบบการคาดการณ์ การเตรียมความพร้อมแหล่งน้ำและพื้นที่ลุ่มต่ำเป็นพื้นที่รองรับน้ำ รวมถึงเตรียมความพร้อมเครื่องมืออุปกรณ์บรรเทาอุทกภัยเพื่อบรรเทาปัญหาอุทกภัยให้ได้มากที่สุด โดยมีกำหนดการลงพื้นที่สร้างการรับรู้ต่อประชาชน จำนวน 8 ครั้ง ครอบคลุมทุกภูมิภาคทั่วประเทศ ประกอบด้วย จังหวัดเชียงใหม่ พิษณุโลก พระนครศรีอยุธยา สกลนคร อุบลราชธานี กาญจนบุรี ระยอง และจังหวัดสงขลา
ทั้งนี้ ในวันที่ 4 มิถุนายน 2561 เวลา 09.00 น.ณ ตึกสันติไมตรี ทำเนียบรัฐบาล รัฐบาลจะจัดงานเสวนาการบริหารจัดการน้ำทั่วประเทศขึ้น โดยมีพลเอก ประยุทธ์ จันทร์โอชา นายกรัฐมนตรีในฐานะประธานกรรมการทรัพยากรน้ำแห่งชาติ เป็นประธานเปิดงานพร้อมมอบนโยบายเพื่อกำหนดทิศทางการปฏิรูปการบริหารจัดการน้ำอย่างยั่งยืน
.......................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12630
