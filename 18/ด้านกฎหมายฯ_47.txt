รัฐบาลไทย-ข่าวทำเนียบรัฐบาล-ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร  เด็กและเยาวชนในสถานพินิจฯ จ.เชียงราย

วันศุกร์ที่ 8 มิถุนายน 2561
ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร  เด็กและเยาวชนในสถานพินิจฯ จ.เชียงราย
ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เด็กและเยาวชนในสถานพินิจฯ จ.เชียงราย
เมื่อวันพฤหัสบดีที่ ๗ มิถุนายน ๒๕๖๑ เวลา ๐๘.๔๕ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ตรวจเยี่ยมและให้กำลังใจการปฏิบัติหน้าที่ของผู้บริหาร ครูอาจารย์ นักสังคมสงเคราะห์ ฝ่ายปกครอง
รวมทั้งปฏิบัติหน้าที่ครูพิเศษ บรรยายวิชา 'สังคมคุณธรรม : ในความเป็นชาติใต้ร่มพระบารมี'
แก่เยาวชนของสถานพินิจและคุ้มครองเด็กและเยาวชนจังหวัดเชียงราย
ณ สถานพินิจและคุ้มครองเด็กและเยาวชนจังหวัดเชียงราย อ.เมือง จ.เชียงราย
ม.ล.ปนัดดาฯ กล่าวว่า  "ท่านผู้บริหาร และลูกหลานเยาวชนทราบกันดีอยู่ว่า แต่ละประเทศแต่ละเมือง
จะมีภูมิสังคมที่แตกต่างกันออกไป ผมจะคุยกับลูกหลานเยาวชนเสมือนหนึ่งพูดคุยกับข้าราชการบรรจุใหม่
ของหลายๆ กระทรวงที่ผมได้รับเชิญให้ไปทำหน้าที่ปฐมนิเทศ เพราะทุกคนโตกันแล้ว มีวุฒิภาวะกัน
ตามสมควร ย่อมต้องคิดเป็น อะไรผิดอะไรถูก ความรับผิดชอบชั่วดีต้องมีเกิดขึ้น รู้ผิดรู้ชอบ
ก่อนที่หลายๆ สิ่งหลายๆ อย่างจะสามารถพัฒนาไปสู่สิ่งที่ดีกว่าและมีความสำเร็จ จังหวัดเชียงรายก็ดี เชียงใหม่ก็ดี หรือแม่ฮ่องสอนก็ดี มีพื้นที่เขตแดนติดกับประเทศเพื่อนบ้าน ในหลายจุดถือว่าเป็นจุดเสี่ยง ที่พื้นที่นอกดินแดนไทยนั้นยังปลูกพืชเสพติดให้โทษ ในขณะที่ประเทศของเราโชคดีใหญ่หลวงที่มีพระมหากษัตริย์ผู้ทรงมีพระปรีชาญาณและทรงมีพระมหากรุณาธิคุณเป็นล้นพ้น การปรับเปลี่ยนวิถีชีวิตของผู้คนในพื้นที่ รวมถึงชาวเขาชาวดอย ชนกลุ่มน้อยใต้ร่มพระบารมี ได้หันมาใส่ใจอย่างจริงจังในเรื่องการดำรงชีวิตตามหลักปรัชญาเศรษฐกิจพอเพียง ละเลิกการเสพย์ยาเสพติดหรือการปลูกพืชกัญชา ยาฝิ่น แต่หันมาใส่ใจในเรื่องการพัฒนาพื้นที่เกษตรกรรม เสริมสร้างความรู้ความเข้าใจทั้งในเรื่องการศึกษา และการดำเนินชีวิตโดยยึดหลักคุณธรรมจริยธรรมตามรอยพระยุคลบาท ลูกหลานเยาวชนต้องมีความเข้มแข็ง เพราะเราพำนักอาศัยหรือการมีถิ่นที่อยู่ในพื้นที่ๆ เรียกได้ว่าเป็นทางผ่านของสิ่งเสพติด สิ่งผิดกฎหมาย ที่เราจะต้องไม่ให้คนไม่ดีมาครอบงำหรือชี้นำเราไปในทางที่ผิดหรือทิศทางแห่งอธรรม คนดีมีมากมายที่ลูกหลานเยาวชนสามารถยึดมั่น เชื่อถือ เป็นต้นแบบแห่งชีวิต แต่ก็ต้องระมัดระวังคนไม่ดีที่มีมากขึ้นเช่นเดียวกัน และมักแสดงละครได้อย่างแนบเนียนจนกระทั่งเราตามเขาไม่ทัน ปากกับใจที่ไม่ตรงกัน มารู้อีกทีก็สายไปเสียแล้ว สุภาษิตไทยที่ว่า 'อย่าไว้ใจทาง อย่าวางใจคน จะจนใจเอง' สอนให้เราดำเนินชีวิตโดยไม่ตั้งอยู่ในความประมาท"

ที่มา : http://www.thaigov.go.th/news/contents/details/12858
