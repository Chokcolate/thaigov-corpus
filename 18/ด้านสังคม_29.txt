รัฐบาลไทย-ข่าวทำเนียบรัฐบาล-พม. ชื่นชมเด็กชายสู้ชีวิต ป่วยเป็นโรคดาวน์ซินโดรม แต่ปั่นรถจักรยานขายกับข้าว หารายได้จุนเจือครอบครัว ที่ จ.อำนาจเจริญ

วันพฤหัสบดีที่ 24 พฤษภาคม 2561
พม. ชื่นชมเด็กชายสู้ชีวิต ป่วยเป็นโรคดาวน์ซินโดรม แต่ปั่นรถจักรยานขายกับข้าว หารายได้จุนเจือครอบครัว ที่ จ.อำนาจเจริญ
พม. ชื่นชมเด็กชายสู้ชีวิต ป่วยเป็นโรคดาวน์ซินโดรม แต่ปั่นรถจักรยานขายกับข้าว หารายได้จุนเจือครอบครัว ที่ จ.อำนาจเจริญ พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ชัยนาท และเพชรบุรี
เมื่อวันที่ 23 พ.ค. 61 เวลา 08.30 น. พลเอกอนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคม และความมั่นคงของมนุษย์ (ศปก.พม.) ครั้งที่ 76/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กชายรายหนึ่ง ป่วยเป็นโรคดาวน์ซินโดรม แต่สู้ชีวิตปั่นรถจักรยานช่วยผู้เป็นแม่ขายกับข้าว เพื่อหารายได้จุนเจือครอบครัว ที่จังหวัดอำนาจเจริญ นั้น ขอชื่นชมเด็กชายคนดังกล่าว ที่มีจิตใจเข้มแข็ง มีความกตัญญู ขยันหมั่นเพียร และมีมุมานะอดทน มีความตั้งใจช่วยเหลือครอบครัว ถึงแม้มีอุปสรรคทางร่างกาย แต่ไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดอำนาจเจริญ (พมจ.อำนาจเจริญ) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ให้แนะนำปรึกษาในเรื่องของกองทุนส่งเสริมและพัฒนาคุณภาพชีวิตคนพิการ เพื่อให้ครอบครัวใช้เป็นทุนสำหรับการประกอบอาชีพในระยะยาว และพัฒนาคุณภาพชีวิตที่ดีต่อไป
อีกกรณีเด็กหญิงวัย 1 ขวบ เคยประสบอุบัติเหตุจมน้ำ จนสมองขาดออกซิเจน มีอาการชักเกร็งที่แขนและขา ร่างกายขยับไม่ได้ ต้องใส่เครื่องช่วยหายใจ ช่วยเหลือตัวเองไม่ได้ อาศัยอยู่กับผู้เป็นแม่วัย 27 ปี ที่ไม่ได้ประกอบอาชีพ เนื่องจากต้องอยู่ดูแลเด็กหญิงอย่างใกล้ชิด มีเพียงผู้เป็นพ่อที่ต้องทำงานหารายได้จุนเจือครอบครัวเพียงคนเดียว และต้องรับภาระเลี้ยงดูลูกอีก 2 คน ครอบครัวมีฐานะยากจน ที่จังหวัดชัยนาท และกรณีหญิงชราวัย 68 ปี พิการตาบอดทั้ง 2 ข้าง อาศัยอยู่กับสามีแก่ชราวัย 67 ปี พิการตาบอดทั้ง 2 ข้างเช่นกัน และมีตุ่มแผลมีเลือดไหลขึ้นทั่วร่างกาย และเดินไม่สะดวก มีลูกชาย 1 คน วัย 38 ปี แต่ถูกดำเนินคดีต้องโทษอยู่ในเรือนจำ ทั้ง 2 ชีวิต อาศัยอยู่เพียงลำพังในห้องเช่าสภาพเก่าทรุดโทรมและคับแคบ มีเพียงเบี้ยยังชีพผู้สูงอายุและคนพิการใช้ประทังชีวิต ที่จังหวัดเพชรบุรี นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจชัยนาท และ พมจ.เพชรบุรี พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และการปรับปรุงสภาพที่อยู่อาศัยให้มั่นคง แข็งแรง และถูกสุขลักษณะ รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/12482
