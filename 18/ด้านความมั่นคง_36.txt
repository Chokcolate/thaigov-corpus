รัฐบาลไทย-ข่าวทำเนียบรัฐบาล-ปมท.เป็นประธานการประชุมคณะกรรมการนโยบายพัฒนาคุณภาพชีวิตระดับพื้นที่ ครั้งที่ 1/2561 เน้นพัฒนาคุณภาพชีวิต บูรณาการทุกภาคส่วน ทำงานร่วมกันตามแนวทางประชารัฐ

วันพฤหัสบดีที่ 24 พฤษภาคม 2561
ปมท.เป็นประธานการประชุมคณะกรรมการนโยบายพัฒนาคุณภาพชีวิตระดับพื้นที่ ครั้งที่ 1/2561 เน้นพัฒนาคุณภาพชีวิต บูรณาการทุกภาคส่วน ทำงานร่วมกันตามแนวทางประชารัฐ
ปมท. เป็นประธานการประชุมคณะกรรมการนโยบายพัฒนาคุณภาพชีวิตระดับพื้นที่ ครั้งที่ 1/2561 เน้นพัฒนาคุณภาพชีวิต บูรณาการทุกภาคส่วน ทำงานร่วมกันตามแนวทางประชารัฐ
วันนี้ (24 พ.ค.61) เวลา 9.30 น. ที่ห้องประชุมราชสีห์ ศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เป็นประธานการประชุมคณะกรรมการนโยบายพัฒนาคุณภาพชีวิตระดับพื้นที่ ครั้งที่ 1/2561 เพื่อกำหนดเป้าหมายและแนวทางการดำเนินงานในการขับเคลื่อนการพัฒนาคุณภาพชีวิตของพี่น้องประชาชนในระดับพื้นที่ เพื่อให้ทุกภาคส่วนที่เกี่ยวข้องนำไปปฏิบัติให้ไปในทิศทางเดียวกัน โดยคณะกรรมการประกอบไปด้วยหลายหน่วยงานที่เกี่ยวข้อง อาทิ กระทรวงมหาดไทย กระทรวงสาธารณสุข กระทรวงศึกษาธิการ กระทรวงการพัฒนาสังคมและความมั่นคงของมนุษย์ สำนักงานคณะกรรมการสุขภาพแห่งชาติ สำนักงานหลักประกันสุขภาพแห่งชาติ กองทุนสนับสนุนการสร้างเสริมสุขภาพ และ กรุงเทพมหานคร เป็นต้น
นายฉัตรชัย กล่าวว่า การประชุมในวันนี้ เป็นการประชุมครั้งแรกของคณะกรรมการนโยบายพัฒนาคุณภาพชีวิตระดับพื้นที่ ที่มีหลายหน่วยงานที่เกี่ยวข้องร่วมเป็นคณะกรรมการ เพื่อให้เป็นไปตามเจตนารมณ์ของระเบียบสำนักนายกรัฐมนตรีว่าด้วยการพัฒนาคุณภาพชีวิตระดับพื้นที่ พ.ศ.2561 เพื่อให้เกิดการขับเคลื่อนและพัฒนาคุณภาพชีวิตของประชาชนในระดับพื้นที่ เป็นไปในทิศทาง ยุทธศาสตร์ และเป้าหมาย อย่างเป็นระบบและมีประสิทธิภาพ โดยมีการบูรณาการร่วมกันระหว่างหน่วยงานของรัฐ ภาคเอกชน และภาคประชาชน ตามแนวทางประชารัฐ เพื่อให้เกิดการมีส่วนร่วมของทุกภาคส่วนในพื้นที่ โดยมีประชาชนเป็นศูนย์กลาง ซึ่งที่ประชุมได้การพิจารณาเรื่องที่สำคัญ ดังนี้ 1) การกำหนดเป้าหมายและแนวทางการดำเนินงานในการขับเคลื่อนการพัฒนาคุณภาพชีวิตของพี่น้องประชาชน เพื่อให้การปฏิบัติเป็นไปอย่างเป็นรูปธรรม เกิดผลสัมฤทธิ์บรรลุตามเป้าหมาย 2) การแต่งตั้งกรรมการทรงคุณวุฒิ โดยคัดสรรจากผู้ที่มีความรู้ความสามารถด้านการพัฒนาสังคม ด้านการแพทย์ และด้านสาธารณสุข รวมจำนวน 3 ท่าน เพื่อเป็นคณะกรรมการนโยบายพัฒนาคุณภาพชีวิตระดับพื้นที่ 3) การแต่งตั้งคณะอนุกรรมการเพื่อขับเคลื่อนการดำเนินงาน โดยที่ประชุมได้เสนอให้มีการแต่งตั้งคณะอนุกรรมการ 3 คณะ ประกอบด้วย คณะอนุกรรมการขับเคลื่อนการดำเนินงานการพัฒนาคุณภาพชีวิตระดับพื้นที่ คณะอนุกรรมการติดตามประเมินผลและเสริมพลัง คณะอนุกรรมการสื่อสารและประชาสัมพันธ์ และ 4) กำหนด Roadmap ในการขับเคลื่อนการพัฒนาคุณภาพชีวิตระดับพื้นที่ เพื่อให้การดำเนินงานของทุกภาคส่วน เป็นไปในทิศทางเดียวกัน
จากนั้น ผู้แทนหน่วยงานที่เกี่ยวข้อง ได้รายงานความก้าวหน้าของการดำเนินงานของคณะกรรมการพัฒนาคุณภาพชีวิตระดับอำเภอ (พชอ.) โดยสำนักงานปลัดกระทรวงสาธารณสุข และกรมการปกครอง และ การดำเนินงานของคณะกรรมการพัฒนาคุณภาพชีวิตระดับเขต (พชข.) โดยกรุงเทพมหานคร ซึ่งขณะนี้มีความคืบหน้าโดยในส่วนของอำเภอ ได้มีการแต่งตั้งคณะกรรมการฯ (พชอ.) ครบทั้ง 878 อำเภอแล้ว และในด้านของกระทรวงสาธารณสุข ได้มีการพัฒนาทีมเลขานุการ และจัดเวทีแลกเปลี่ยนเรียนรู้ รวมทั้งจัดทำคู่มือแนวทางการขับเคลื่อนงานให้แก่ผู้ปฏิบัติในทุกอำเภอ เพื่อให้การขับเคลื่อนงานเกิดเป็นรูปธรรม และเกิดประโยชน์สูงสุดแก่พี่น้องประชาชน และในส่วนของกรุงเทพมหานคร (พชข.) ได้มีการเตรียมพร้อมของคณะกรรมการฯ เช่นการจัดสัมมนาและศึกษาดูงาน รวมทั้งจัดเวทีเสวนาในเรื่องดังกล่าวให้แก่คณะกรรมการฯ
ปลัดกระทรวงมหาดไทย ได้กล่าวเพิ่มเติมว่า เพื่อให้การขับเคลี่อนการพัฒนาคุณภาพชีวิตของพี่น้องประชาชน มีคุณภาพที่ดีและเกิดความยั่งยืน กระทรวงมหาดไทยจะได้ผนึกกำลังร่วมกับหน่วยงานภาคีเครือข่ายที่เกี่ยวข้อง นำกรอบแนวทางและเป้าหมายต่างๆ ซึ่งที่ประชุมได้วางไว้นำไปปฏิบัติเพื่อให้สอดคล้องตามแนวทางของรัฐบาล และเป็นไปตามระเบียบสำนักนายกรัฐมนตรีฯ ดังกล่าว โดยกระทรวงมหาดไทยจะใช้กลไกที่มีอยู่ในพื้นที่ทั้งผู้ว่าราชการจังหวัด นายอำเภอ กำนัน ผู้ใหญ่บ้าน ผู้นำท้องถิ่น กรรมการหมู่บ้าน และเครือข่ายอาสาสมัครต่างๆ รวมทั้งการใช้ในทุกเวทีการประชุมส่วนราชการของจังหวัดและอำเภอ สำหรับการขับเคลื่อนงานตามนโยบายดังกล่าวอีกด้วย.
ครั้งที่ 110/2561 วันที่ 24 พ.ค. 61
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12503
