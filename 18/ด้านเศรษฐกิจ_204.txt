รัฐบาลไทย-ข่าวทำเนียบรัฐบาล-ธนาคารออมสินคว้าแชมป์ Best Retail Bank of the Year 2018

วันจันทร์ที่ 11 มิถุนายน 2561
ธนาคารออมสินคว้าแชมป์ Best Retail Bank of the Year 2018
แบงก์ออมสินครองแชมป์ธนาคารเพื่อลูกค้ารายย่อยแห่งปี 2561 Best Retail Bank of the Year 2018 และธนาคารที่มีบริการยอดเยี่ยมด้านเงินฝาก
แบงก์ออมสินครองแชมป์ธนาคารเพื่อลูกค้ารายย่อยแห่งปี 2561 Best Retail Bank of the Year 2018 และธนาคารที่มีบริการยอดเยี่ยมด้านเงินฝาก ธอส.นั่งแท่นธนาคารที่มีบริการยอดเยี่ยมด้านสินเชื่อบ้าน  กสิกรไทยครองธนาคารที่มีบริการยอดเยี่ยมด้านสินเชื่อเอสเอ็มอี ไทยพาณิชย์คว้าธนาคารที่มีบริการยอดเยี่ยมด้านสินเชื่อบุคคลและบัตรเครดิต จากผลโหวตของประชาชนผู้เข้าชมงานมหกรรมการเงิน Money Expo ทั้ง 7 แห่งทั่วประเทศ
วารสารการเงินธนาคาร ฉบับเดือนมิถุนายน 2561 เผยผลการสำรวจความคิดเห็นผู้เข้าชมงานมหกรรมการเงิน ครั้งที่ 18  Money Expo 2018 ที่ วารสารการเงินธนาคาร จัดขึ้นเมื่อวันที่ 10-13 พฤษภาคม 2561 ว่า ธนาคารออมสิน ได้ครองตำแหน่งธนาคารเพื่อลูกค้ารายย่อยแห่งปี 2561 Best Retail Bank of The Year  2018
สำหรับการจัดอันดับดังกล่าว วารสารการเงินธนาคาร ได้รับความร่วมมือจากสวนดุสิตโพล มหาวิทยาลัยราชภัฏสวนดุสิต ทำการสำรวจความคิดเห็นผู้เข้าชมงาน Money Expo 2018  ซึ่งผลปรากฏว่า ธนาคารออมสิน เป็นธนาคารที่ผู้เข้าชมงาน Money Expo 2018  ชื่นชอบและตัดสินใจเลือกใช้บริการมากที่สุด โดยให้เหตุผลว่า ธนาคารออมสินเป็นสถาบันการเงินที่มีความน่าเชื่อถือ จึงมีความมั่นใจและรู้สึกปลอดภัยที่ใช้บริการ รวมถึงมีบริการที่หลากหลาย มีแคมเปญโปรโมชั่นที่ตรงกับความต้องการ อัตราดอกเบี้ยจูงใจ ให้เงื่อนไขที่ดี พนักงานในบูธอัธยาศัยดีให้บริการเป็นกันเอง ดูแลเอาใจใส่ให้ข้อมูลดี
ในปีนี้ ยังมีธนาคารที่มีความยอดเยี่ยมในแต่ละบริการแห่งปี 2561 จากการสำรวจผู้เข้าชมงานมกรรมการเงิน Money Expo ทั้ง 7 แห่งทั่วประเทศ สะท้อนถึงความโดดเด่นของบริการของแต่ละธนาคาร ที่นำมาให้บริการภายในงานมหกรรมการเงิน Money Expo และผู้ใช้บริการมีความพึงพอใจมากที่สุด ดังนี้ ธนาคารที่มีบริการยอดเยี่ยมด้านเงินฝาก ได้แก่ ธนาคารออมสิน, ธนาคารที่มีบริการยอดเยี่ยมด้านสินเชื่อบ้าน ได้แก่ ธนาคารอาคารสงเคราะห์ (ธอส.),  ธนาคารที่มีบริการยอดเยี่ยมด้านสินเชื่อเอสเอ็มอี ได้แก่ ธนาคารกสิกรไทย, ธนาคารที่มีบริการยอดเยี่ยมด้านสินเชื่อบุคคล ได้แก่ ธนาคารไทยพาณิชย์ และธนาคารที่มีบริการยอดเยี่ยมด้านบัตรเครดิต ได้แก่ ธนาคารไทยพาณิชย์
ในงาน Money Expo 2018 บูธธนาคารออมสินนำเสนอในรูปแบบ “GSB City of Wealth มหานครแห่งความมั่งคั่ง” โดยมีแรงบันดาลใจจากความทันสมัยของมหานครประเทศต่างๆ ที่มีเศรษฐกิจระดับแนวหน้าสื่อผ่านลายเส้นที่โปร่งโล่งเชื่อมต่อเป็นสีสันสดใสโดดเด่นนำสมัย เหมือนสายใยความผูกพันของธนาคารออมสินที่มีกับคนไทยดูแลเกื้อกูลมาช้านานให้ยิ้มได้อย่างมีความสุขก้าวสู่ยุค 5.0
ผลิตภัณฑ์ที่โดดเด่นและได้รับความสนใจจากผู้เข้าชมงาน Money Expo 2018 มากที่สุดคือ “เงินฝากเผื่อเรียกพิเศษ 105 วัน” ดอกเบี้ย Step up สูงสุด 9% ต่อปี อัตราดอกเบี้ยเฉลี่ย 4% ต่อปี ซึ่งจำกัดผู้ฝากเพียงวันละ 600 ราย ทำให้มีประชาชนมารอเข้าคิวเพื่อรับใบจองสิทธิ์เงินฝากนี้อย่างคับคั่งตั้งแต่เช้าทุกวัน
ส่วนสินเชื่อเคหะ ธนาคารออมสินได้จัดโปรโมชั่นพิเศษสำหรับลูกค้าวิชาชีพเฉพาะกลุ่มผู้ประกอบการอสังหาริมทรัพย์ หรือรีไฟแนนซ์และเลือกทำประกันชีวิตเพื่อประกันสินเชื่อ พร้อมทั้งสมัครใช้ผลิตภัณฑ์ธนาคารอย่างน้อย 2 ประเภท เช่น MyMo สินเชื่อบัตรเงินสด บัตรเครดิต หรือบัตรอิเล็กทรอนิกส์ คิดอัตราดอกเบี้ย 0% นาน 1 ปี
นอกจากนี้ ยังมีสินเชื่อ GSB Smart Start-Up Smart SMEs สำหรับผู้ประกอบการที่ต้องการก้าวสู่ธุรกิจรายย่อยเพียงมีไอเดียและนวัตกรรมใหม่ๆ น่าสนใจ วงเงินกู้สูงสุด 10 ล้านบาท อัตราดอกเบี้ยปีแรก 0% ปีที่ 2-10 MOR/MLR + 1%, สินเชื่อ GSB Street Food สำหรับผู้สนใจอาชีพค้าขายหรือต้องการขยายกิจการวงเงินกู้สูงสุดรายละไม่เกิน 3 ล้านบาท และสินเชื่อบัตรเงินสดประชาชนพร้อมใช้เพียงมีรายได้ประจำเดือนละ 7,000 บาทขึ้นไป อนุมัติวงเงินสูงสุด 5 เท่า ฟรี! ค่าธรรมเนียมแรกเข้าและรายปี
ธนาคารออมสินยังได้ร่วมออกบูธในโซน Good Living for Aging Society เพื่อรองรับและอำนวยความสะดวกให้กับผู้สูงวัย ซึ่งสังคมไทยกำลังก้าวเข้าสู่สังคมผู้สูงวัยโดยสมบูรณ์ โดยมีผลิตภัณฑ์หลากหลายที่ใส่ใจผู้สูงวัยผสมผสานความนำสมัยและความเข้าถึงง่ายในด้านการบริการ พร้อมโปรโมชั่นพิเศษด้วยเงินฝากเผื่อเรียกประชารัฐผู้สูงวัยอัตราดอกเบี้ย 1% ต่อปี, เงินฝากเผื่อเรียกพิเศษผู้สูงวัย 24 เดือนเปิดบัญชีขั้นต่ำ 10,000 บาท  ฝากสูงสุดรายละไม่เกิน 1 ล้านบาท อัตราดอกเบี้ยเฉลี่ย 1.875% ต่อปี
สินเชื่อที่อยู่อาศัยสำหรับผู้สูงอายุ (Reverse Mortgage) วงเงินกู้สูงสุด 10 ล้านบาท กำหนดอัตราดอกเบี้ยพิเศษสุด 0% นาน 2 ปี, สินเชื่อเคหะกตัญญูดูแลบุพการี อัตราดอกเบี้ยปีแรก 0% นาน 1 ปี พร้อมรับเครื่องวัดความดันโลหิตหรือบัตรออมสินเดบิตสมาร์ทแคร์ วงเงินคุ้มครองอุบัติเหตุ 100,000 บาท

ที่มา : http://www.thaigov.go.th/news/contents/details/12935
