รัฐบาลไทย-ข่าวทำเนียบรัฐบาล-ผู้อำนวยการธนาคารโลกฯ พร้อมคณะวิจัยการจัดอันดับความยาก – ง่ายในการประกอบธุรกิจของธนาคารโลก เข้าเยี่ยมคารวะรองนายกรัฐมนตรี

วันจันทร์ที่ 21 พฤษภาคม 2561
ผู้อำนวยการธนาคารโลกฯ พร้อมคณะวิจัยการจัดอันดับความยาก – ง่ายในการประกอบธุรกิจของธนาคารโลก เข้าเยี่ยมคารวะรองนายกรัฐมนตรี
ผู้อำนวยการธนาคารโลกฯ พร้อมคณะวิจัยการจัดอันดับความยาก – ง่ายในการประกอบธุรกิจของธนาคารโลก เข้าเยี่ยมคารวะรองนายกรัฐมนตรี
วันนี้ (16 พ.ค. 61) เวลา 13.30 น. นายอูลริค ซาเกา (Mr. Ulrich Zachau) ผู้อำนวยการธนาคารโลกประจำประเทศไทย มาเลเซีย และความร่วมมือในภูมิภาคเอเชียตะวันออกและแปซิฟิก และคณะวิจัยการจัดอันดับความยาก – ง่ายในการประกอบธุรกิจของธนาคารโลก เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) ณ ทำเนียบรัฐบาล สรุปสาระสำคัญของการสนทนา ดังนี้
รองนายกรัฐมนตรีกล่าวขอบคุณธนาคารโลกที่ช่วยให้คำแนะนำและประเมินไทยตามความก้าวหน้าที่แท้จริง พร้อมย้ำว่า รัฐบาลให้ความสำคัญและพร้อมดำเนินการปรับปรุงสภาพแวดล้อมทางธุรกิจให้มีความสะดวกและเอื้อต่อการแข่งขันของผู้ประกอบการด้านต่าง ๆ อย่างต่อเนื่อง พร้อมกันนี้รองนายกรัฐมนตรียังเห็นว่า การจัดอันดับความยาก-ง่ายในการประกอบธุรกิจถือเป็นอีกหนึ่งทางที่แสดงให้เห็นถึงการบูรณาการงานของหน่วยงานต่างๆ ทั้งภาครัฐและภาคเอกชนในประเทศไทยอย่างแท้จริง
ด้านผู้อำนวยการธนาคารโลกฯ แสดงความขอบคุณรองนายกรัฐมนตรีที่ให้โอกาสพบปะในวันนี้ และเห็นถึงความมุ่งมั่นและความตั้งใจในการทำงานของรัฐบาลและรองนายกรัฐมนตรีที่มีส่วนในการยกระดับการจัดอันดับความยาก - ง่ายฯ โอกาสนี้ ยังได้ให้คำแนะนำและแลกเปลี่ยนวิสัยทัศน์เกี่ยวกับการปรับปรุงกฎหมายหลักประกันทางธุรกิจ (Business Security Act) เพื่ออำนวยความสะดวกและเอื้อต่อการลงทุน
ทั้งนี้ ผู้อำนวยการธนาคารโลกฯ กล่าวว่า ธนาคารโลกจะได้เปิดตัวโครงการใหม่ภายใต้แนวคิดเกี่ยวกับทรัพยากรมนุษย์ โดยมีตัวชี้วัดในหลายๆด้าน อาทิ ด้านสาธารณสุข การศึกษา การพัฒนาทรัพยากรมนุษย์ เป็นต้น และเห็นว่าหากมีการจัดอันดับด้านสาธารณสุข ประเทศไทยจะมีผลอันดับที่ดี เนื่องจากมีระบบหลักประกันสุขภาพถ้วนหน้า
**********************************

ที่มา : http://www.thaigov.go.th/news/contents/details/12283
