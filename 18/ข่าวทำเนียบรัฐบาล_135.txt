รัฐบาลไทย-ข่าวทำเนียบรัฐบาล-นายกรัฐมนตรีกราบนมัสการองค์หลวงพ่อเพชร

วันจันทร์ที่ 11 มิถุนายน 2561
นายกรัฐมนตรีกราบนมัสการองค์หลวงพ่อเพชร
นายกรัฐมนตรีกราบนมัสการองค์หลวงพ่อเพชร
วันนี้ (11 มิถุนายน 2561) เวลา 08.50 น. พลเอก ประยุทธ์ จันทร์โอชา นายกรัฐมนตรี และคณะ ได้เข้ากราบนมัสการหลวงพ่อเพชร   ณ วัดท่าหลวง พระอารามหลวง ตำบลในเมือง อำเภอเมือง จังหวัดพิจิตร เพื่อความเป็นสิริมงคล
สำหรับวัดท่าหลวงเป็นวัดโบราณคู่บ้านคู่เมืองของจังหวัดพิจิตร ภายในอุโบสถประดิษฐานพระพุทธรูปปางมารวิชัยสมัยเชียงแสน มีนามว่า”หลวงพ่อเพชร” หล่อด้วยทองสัมฤทธิ์ พุทธลักษณะงดงามมาก หน้าตักกว้าง 1.40 เมตร สูง 1.60 เมตร เป็นพระพุทธรูปสำคัญคู่เมืองพิจิตร ทางจังหวัดได้เคยใช้สถานที่ของวัดแห่งนี้ในการประกอบพิธีถือน้ำพิพัฒน์สัตยาประจำ ปัจจุบันมีพระราชสิทธิเวที ดร. รักษาการแทนเจ้าอาวาสวัดท่าหลวง เจ้าคณะจังหวัดพิจิตร
ในการนี้  รักษาการแทนเจ้าอาวาสวัดท่าหลวง ได้มอบพระพุทธรูปหลวงพ่อเพชร ขนาดหน้าตัก 3 นิ้ว ลงรักปิดทอง และเหรียญหลวงพ่อเพชรหลวงพ่อเงิน พุทธบารมี รุ่นสร้าง วิทยาลัยสงฆ์พิจิตร  พ.ศ. 2558 แก่นายกรัฐมนตรี ทั้งนี้ นายกรัฐมนตรีได้กล่าวว่า “การได้มากราบหลวงพ่อเพชร   ใจจะได้แกร่งเหมือนเพชร”
----------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12927
