รัฐบาลไทย-ข่าวทำเนียบรัฐบาล-สพฐ.ชี้แจงปัญหาการยกเลิกหลักสูตร ตามโครงการคูปองพัฒนาครู

วันอาทิตย์ที่ 10 มิถุนายน 2561
สพฐ.ชี้แจงปัญหาการยกเลิกหลักสูตร ตามโครงการคูปองพัฒนาครู
สพฐ.ชี้แจงปัญหาการยกเลิกหลักสูตร ตามโครงการคูปองพัฒนาครู ระบุเปิดกว้างให้ครูเลือกหลักสูตรที่มีคุณภาพในระบบ ไม่จำกัดสิทธิ์ใด ๆ ทั้งสิ้น แต่ต้องได้รับอนุมัติจาก ผอ.โรงเรียน และผ่านการพิจารณาความเหมาะสมเรื่องงบประมาณ
วันที่ 4 มิถุนายน 2561 นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน สำนักงานคณะกรรมการการศึกษาขั้นพื้นฐาน (สพฐ.) กระทรวงศึกษาธิการ ชี้แจงประเด็นปัญหาการยกเลิกหลักสูตรตามโครงการคูปองพัฒนาครู จากกรณีที่ หจก. ไอ ไอ ไทยแลนด์ และ WeMaths คณิตศาสตร์สัญชาติไทย หนึ่งในหน่วยพัฒนาครู กล่าวว่าหลักสูตรของตนเป็นหนึ่งใน 787 หลักสูตร ที่สถาบันคุรุพัฒนาให้การรับรอง และส่งให้ สพฐ. พิจารณารับรอง และประกาศให้ครูจองเรียบร้อยแล้ว แต่ต่อมาพบว่า สพฐ. มีการจัดทำเกณฑ์ใหม่ และดึงหลักสูตรกลับไปพิจารณาอีกรอบ พร้อมทั้งยกเลิกการจอง โดยเหลือหลักสูตรที่ผ่านการพิจารณา เพียง 500-600 หลักสูตร และถูกปรับตกไปกว่า 200 หลักสูตร ทั้งยังให้ครูที่ประสงค์จะอบรมต้องเปลี่ยนไปลงหลักสูตรใหม่ ที่ไม่ตรงกับความต้องการ ทำให้ครูเสียประโยชน์ นั้น สพฐ. ขอชี้แจงดังนี้
สพฐ. ได้มีการรับรองหลักสูตรทั้งหมด 787 หลักสูตร และหน่วยพัฒนาถอนหลักสูตรไป 2 หลักสูตร ทำให้ในระบบของการจอง (booking) หลักสูตรของครู มี 785 หลักสูตร โดยที่ สพฐ. ประกาศขั้นตอนการดำเนินการอย่างชัดเจนว่า ในช่วงวันที่ 25 เมษายน - 2 พฤษภาคม 2561 เป็นขั้นตอนการ bookin คือ การจองของครู ซึ่งมีเพียง ชื่อหลักสูตร เนื้อหา และชื่อหน่วยพัฒนา รวมทั้งรายละเอียดค่าลงทะเบียน โดยยังไม่ระบุวันที่ และสถานที่ให้ครูเลือกจอง
การที่ สพฐ. กำหนดให้มีการจอง (booking) ในปีนี้ ก็เพื่อแก้ปัญหาในประเด็นต่าง ๆ ที่เคยเกิดขึ้นเมื่อปี 2560  เช่น คุณครูที่ลงชื่อเข้ารับการอบรมแล้ว  แต่มาพบภายหลังว่าต้องเดินทางไกลจากเขตพื้นที่ของตน จะสิ้นเปลืองงบประมาณในการเดินทางจากเหนือไปใต้ หรือข้ามภูมิภาค จึงตัดสินใจไม่เข้ารับการอบรม ทำให้หน่วยพัฒนาเสียหาย  จนต้องยกเลิกการอบรม กลายเป็นสร้างความเสียหายให้กับครูที่เลือกเข้ารับการอบรมในหลักสูตรนั้น ๆ จึงทำให้ สพฐ. ต้องปรับแก้วิธีการในปีงบประมาณ 2561 โดย เพิ่มขั้นตอนการจอง (booking) เพื่อใช้ในการประมาณการ และเพื่อให้เขตพื้นที่ยืนยันจำนวนครูที่จะอบรมกับหน่วยพัฒนา อนึ่ง การที่ให้เขตพื้นที่ช่วยประสานงาน จะทำให้ทราบว่าครูคนไหนไปอบรมเรื่องอะไร และยังส่งผลให้ครูเข้ารับการอบรมอย่างตั้งใจอีกด้วย นอกจากนั้น ผลจากการ booking ยังช่วยลดปัญหาการเดินทางไกลของครูลงอย่างมาก คือ จำนวน 27,732 ที่นั่ง อบรมในเขตตนเอง และจำนวน 62,695 ที่นั่ง อบรมในจังหวัดของตนเอง อนึ่ง กระบวนการของการพิจารณาเรื่องนี้  สถาบันคุรุพัฒนาจะกำหนดเกณฑ์ในการเปิดรุ่น รับรุ่น และรับหลักสูตรเข้าระบบ
ส่วนขั้นตอนการ shopping ของครูในรอบที่ 1 ระหว่างวันที่ 28 พฤษภาคม – 3 มิถุนายน 2561 จะดำเนินการผ่านระบบ training.obec.go.th โดยหลักสูตรที่ปรากฏในระบบจะระบุวันและสถานที่ในการอบรมเรียบร้อยแล้ว ซึ่ง สพฐ. รับข้อมูลจากสถาบันคุรุพัฒนา โดยการ shopping จะต้องผ่านการอนุมัติจาก ผอ.รร.  ขั้นตอนนี้สถาบันคุรุพัฒนาได้ส่งข้อมูลหลักสูตรการอบรมให้ สพฐ. จำนวนทั้งสิ้น 451 หลักสูตร รวม 2,455 รุ่น ซึ่งข้อมูลนี้ จะเป็นข้อมูลสำหรับการเลือกของครู สำหรับการยืนยันกับระบบ และเป็นข้อมูลที่ให้หน่วยพัฒนาได้รับทราบเพื่อดำเนินการในการอบรมต่อไป
“การพัฒนาครูเพื่อนักเรียน ได้เปิดกว้างให้ครูเลือกหลักสูตรที่มีคุณภาพในระบบมากมาย ไม่มีการจำกัดสิทธิ์ใด ๆ ทั้งสิ้น เพียงแต่ต้องได้รับการอนุมัติจากผู้อำนวยการโรงเรียน และผ่านการพิจารณาความเหมาะสมในเรื่องของงบประมาณ เพื่อเป็นการประหยัดงบประมาณแผ่นดิน และติดตามการนำความรู้จากการพัฒนาของครูไปใช้กับนักเรียนอย่างเกิดประโยชน์ โดยผู้อำนวยการเขตพื้นที่การศึกษา และผู้อำนวยการโรงเรียนช่วยกันขับเคลื่อน ซึ่งจะทำให้การปฏิรูปการศึกษาเข้มแข็ง และกระจายการมีส่วนร่วมอย่างแท้จริง”
------------------------

ที่มา : http://www.thaigov.go.th/news/contents/details/12903
