รัฐบาลไทย-ข่าวทำเนียบรัฐบาล-รมว.ดิจิทัลฯ หารือผู้แทนสหภาพยุโรป สร้างความร่วมมือด้านการขนส่งด้วยเทคโนโลยีดิจิทัล

วันศุกร์ที่ 18 พฤษภาคม 2561
รมว.ดิจิทัลฯ หารือผู้แทนสหภาพยุโรป สร้างความร่วมมือด้านการขนส่งด้วยเทคโนโลยีดิจิทัล
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ Mr. Henrik Hololei ตำแหน่ง Director-General for Mobility and Transport แห่งสหภาพยุโรป พร้อมคณะผู้แทนสหภาพยุโรปประจำประเทศไทย โดยสหภาพยุโรปได้ให้ความสำคัญในการสร้างความร่วมมือกับอาเซียนในหลายด้าน รวมถึงด้านการคมนาคมและขนส่งเพื่อสร้างความเชื่อมโยงระหว่างประชาชนของทั้งสองฝ่าย และในยุคของ “Smart Mobility” หรือ การคมนาคมขนส่งโดยใช้เทคโนโลยีดิจิทัลสนับสนุน ซึ่งการสร้างความร่วมมือในด้าน Cybersecurity จึงเป็นสิ่งจำเป็นและต้องดำเนินการควบคู่กันไป นอกจากนั้นสหภาพยุโรปยังเห็นว่าประเทศไทยมีศักยภาพในด้านดิจิทัล จึงประสงค์ที่จะผลักดันให้เกิดความร่วมมือทั้งในด้าน Smart Mobility และ Cybersecurity รวมทั้งมีความสนใจต่อนโยบายประเทศไทย 4.0 ด้วย โดย รมว.กระทรวงดิจิทัลฯ มีความยินดีที่จะให้การสนับสนุนความร่วมมือด้านดิจิทัลระหว่างสหภาพยุโรปและอาเซียน พร้อมทั้งได้ให้ข้อมูลเกี่ยวกับการดำเนินนโยบายที่สำคัญของกระทรวงดิจิทัลฯ และรัฐบาลไทย ซึ่งการดำเนินการต่างๆ ด้านดิจิทัลของไทยมีความสอดรับกับเรื่อง Smart Mobility รวมทั้งเห็นว่า เทคโนโลยีดิจิทัลมีบทบาทสำคัญในการสนับสนุนการคมนาคมขนส่งในยุคปัจจุบันและอนาคตเป็นอย่างยิ่ง ดังนั้น จึงมีความยินดีส่งเสริมความร่วมมือระหว่างประเทศไทยกับสหภาพยุโรปในเรื่องดังกล่าวต่อไป เมื่อวันที่ 11 พฤษภาคม 2561 ณ ทำเนียบรัฐบาล เขตดุสิต กรุงเทพฯ
**********************

ที่มา : http://www.thaigov.go.th/news/contents/details/12336
