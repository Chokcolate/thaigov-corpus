รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ เป็นวิทยากรการอบรมหลักสูตร “ผู้นำการส่งเสริมเศรษฐกิจดิจิทัล” รุ่นที่ 1

วันศุกร์ที่ 18 พฤษภาคม 2561
ปลัดกระทรวงดิจิทัลฯ เป็นวิทยากรการอบรมหลักสูตร “ผู้นำการส่งเสริมเศรษฐกิจดิจิทัล” รุ่นที่ 1
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) เป็นวิทยากรบรรยายในการอบรมหลักสูตร “ผู้นำการส่งเสริมเศรษฐกิจดิจิทัล” (Digital CEO) รุ่นที่ 1 ภายใต้หัวข้อ “เมื่อเทคโนโลยีเปลี่ยน เศรษฐกิจไทยต้องเปลี่ยน” โดยสำนักงานส่งเสริมเศรษฐกิจดิจิทัล (ดีป้า) หน่วยงานในสังกัดกระทรวงดิจิทัลฯ จัดขึ้น จากการเล็งเห็นความสำคัญในการพัฒนา “ผู้บริหารระดับสูง” ของหน่วยงานภาครัฐและเอกชนทั้งในส่วนกลางและส่วนท้องถิ่น ซึ่งเปรียบเสมือนเป็นกำลังพลในการขับเคลื่อนประเทศ จึงได้จัดหลักสูตรดังกล่าวขึ้น เพื่อรองรับการพัฒนาและผลิตกำลังคนดิจิทัล สนับสนุนการเพิ่มขีดความสามารถในการแข่งขันของประเทศ ที่มีทักษะและหลักคิดในการวิเคราะห์และสังเคราะห์อย่างถูกต้องมีหลักเกณฑ์ และเสริมสร้างความสัมพันธ์ระหว่างผู้บริหารเพื่อเป็นเครือข่ายในการพัฒนาอนาคตของประเทศชาติ ซึ่งผู้บริหารที่เข้ารับการอบรมหลักสูตรผู้นำการส่งเสริมเศรษฐกิจดิจิทัลจะได้รับการพัฒนาองค์ความรู้ใหม่ๆ ให้สอดคล้องกับโลกยุคปัจจุบันและอนาคต เพื่อนำไปประยุกต์ใช้กับองค์กรของตนเองได้อย่าง มีประสิทธิภาพ ทั้งนี้ ปลัดกระทรวงดิจิทัลฯ ได้กล่าวถึงรายละเอียดแนวนโยบายการผลักดันเศรษฐกิจของประเทศด้วยเทคโนโลยีดิจิทัล โดยแบ่งเป็น 4 หัวข้อหลัก ได้แก่ 1) ภาพรวมเศรษฐกิจดิจิทัล และสถานะด้านดิจิทัลของไทย 2) การเปลี่ยนแปลงสู่ยุคเศรษฐกิจและสังคมดิจิทัล 3) แผนพัฒนาดิจิทัลเพื่อเศรษฐกิจและสังคม และ 4) การขับเคลื่อนสู่ยุคเศรษฐกิจดิจิทัลและโครงการสำคัญ เมื่อวันที่ 18 พฤษภาคม 2561 ณ อาคารเดอะคอนเน็คชั่น ถนนรัชดาภิเษก เขตจตุจักร กรุงเทพฯ
**********************

ที่มา : http://www.thaigov.go.th/news/contents/details/12362
