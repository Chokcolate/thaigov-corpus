รัฐบาลไทย-ข่าวทำเนียบรัฐบาล-“บิ๊กอู๋” ยื่นจดสัตยาบันสาร  ฉบับที่ 29 ต่อ ILO ย้ำ ไทยมุ่งมั่นคุ้มครองสิทธิแรงงานอย่างเท่าเทียม

วันอังคารที่ 5 มิถุนายน 2561
“บิ๊กอู๋” ยื่นจดสัตยาบันสาร  ฉบับที่ 29 ต่อ ILO ย้ำ ไทยมุ่งมั่นคุ้มครองสิทธิแรงงานอย่างเท่าเทียม
รมว.แรงงาน เข้าพบ Mr.Guy Ryder ผู้อำนวยการใหญ่ ILO และยื่นจดทะเบียนให้สัตยาบันพิธีสาร ฉบับที่ 29 ว่าด้วยแรงงานบังคับ ณ นครเจนีวา สมาพันธรัฐสวิส มุ่งยกระดับประเทศไทยสู่มาตรฐานสากล มีมาตรการป้องกัน การบังคับใช้กฎหมาย คำนึงถึงความเสมอภาคเท่าเทียม
รมว.แรงงาน เข้าพบ Mr.Guy Ryder ผู้อำนวยการใหญ่ ILO และยื่นจดทะเบียนให้สัตยาบันพิธีสาร ฉบับที่ 29 ว่าด้วยแรงงานบังคับ ณ นครเจนีวา สมาพันธรัฐสวิส มุ่งยกระดับประเทศไทยสู่มาตรฐานสากล มีมาตรการป้องกัน การบังคับใช้กฎหมาย คำนึงถึงความเสมอภาคเท่าเทียมของทรัพยากรมนุษย์ โดยไม่เลือกปฏิบัติ
เมื่อวันที่ 4 มิถุนายน 2561 พลตำรวจเอก อดุลย์ แสงสิงแก้ว รัฐมนตรีว่ากระทรวงแรงงานได้เข้าพบ นายกาย ไรเดอร์ (Mr.Guy Ryder) ผู้อำนวยการใหญ่ ILO เพื่อยื่นจดทะเบียนสัตยาบันพิธีสารส่วนเสริมอนุสัญญาองค์การแรงงานระหว่างประเทศ ฉบับที่ 29 ว่าด้วยแรงงานบังคับ ปี ค.ศ.1930 ซึ่งประเทศไทยนับเป็นประเทศที่ 24 ของรัฐสมาชิกที่ให้สัตยาบันพิธีสารนี้ และเป็นประเทศแรกในเอเชียแปซิฟิก โดยกล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ซึ่งได้เข้ามาบริหารประเทศกว่า 4 ปี ได้มีการแก้ไขปัญหาของประเทศมากมาย ซึ่งรวมถึงการแก้ไขปัญหาแรงงานต่างด้าว โดยรัฐบาลมุ่งมั่นในการยกระดับประเทศไทยให้เป็นสากล มีมาตรการป้องกัน การบังคับใช้กฎหมาย คำนึงถึงด้านทรัพยากรมนุษย์ ความเสมอภาค ไม่เลือกปฏิบัติ ในส่วนของกฎหมายที่รองรับ P29 ขณะนี้ได้ผ่านความเห็นชอบคณะรัฐมนตรีแล้ว และอยู่ระหว่างการพิจารณาของสภานิติบัญญัติแห่งชาติ โดยรัฐบาลไทยมีความมุ่งมั่นที่จะทำทุกวิถีทางในการให้ความคุ้มครองแรงงาน
พล.ต.อ.อดุลย์ฯ กล่าวต่อว่า ประเทศไทยเป็นรัฐสมาชิกผู้ร่วมก่อตั้ง ILO และได้กล่าวขอบคุณ ILO ที่ได้สนับสนุนความร่วมมือทางวิชาการกับกระทรวงแรงงานมาโดยตลอด และกระทรวงแรงงานพร้อมที่จะร่วมดำเนินการด้านแรงงานให้สอดคล้องกับมาตรฐานสากล รวมทั้งร่วมเฉลิมฉลอง 100 ปี การก่อตั้ง ILO ด้วย
ทั้งนี้ นายกาย ไรเดอร์ (Mr.Guy Ryder) ผู้อำนวยการใหญ่ ILO ได้กล่าวขอบคุณประเทศไทยที่ได้แสดงเจตนารมณ์มุ่งมั่นในการแก้ไขปัญหาแรงงาน และให้พื้นที่ในการจัดตั้ง ILO ในระดับภูมิภาค รวมทั้งได้ให้ความร่วมมือการเป็นภาคีของอนุสัญญาต่าง ๆ นอกจากนี้ ยังขอให้ประเทศไทยพิจารณาการให้สัตยาบันอนุสัญญาเพิ่มเติม โดยเฉพาะ C87 และ C98  รวมถึงการจัดทำแผนปฏิบัติการระดับชาติว่างานที่มีคุณค่า ซึ่งหวังว่าจะเป็นความสำเร็จร่วมกันต่อไปในอนาคต
-------------------------------------
กองเผยแพร่และประชาสัมพันธ์/
ณัฏฐภัทร์ ชื่นเอี่ยม - ข่าว/
สำนักประสานความร่วมมือระหว่างประเทศ – ข้อมูล/
5 มิถุนายน 2561

ที่มา : http://www.thaigov.go.th/news/contents/details/12763
