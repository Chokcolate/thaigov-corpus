รัฐบาลไทย-ข่าวทำเนียบรัฐบาล-กรมควบคุมมลพิษชี้แจง กรณีชายหาดบางเสร่ จ.ชลบุรี มีน้ำทะเลที่เป็นสีดำ เกิดจากตะกอนเลนที่เน่าเสียจากการสะสมของของเสีย ที่ปล่อยลงสู่ทะเลเป็นเวลานาน

วันจันทร์ที่ 28 พฤษภาคม 2561
กรมควบคุมมลพิษชี้แจง กรณีชายหาดบางเสร่ จ.ชลบุรี มีน้ำทะเลที่เป็นสีดำ เกิดจากตะกอนเลนที่เน่าเสียจากการสะสมของของเสีย ที่ปล่อยลงสู่ทะเลเป็นเวลานาน
กรมควบคุมมลพิษชี้แจง กรณีชายหาดบางเสร่ จ.ชลบุรี มีน้ำทะเลที่เป็นสีดำ เกิดจากตะกอนเลนที่เน่าเสียจากการสะสมของของเสีย ที่ปล่อยลงสู่ทะเลเป็นเวลานาน พบมากบริเวณที่มีความหนาแน่นของชุมชน และสถานประกอบการบริเวณชายทะเล
วันที่ 26 พฤษภาคม 2561 นางสุณี ปิยะพันธุ์พงศ์ อธิบดีกรมควบคุมมลพิษ ชี้แจงกรณีชายหาดบางเสร่ จังหวัดชลบุรี มีน้ำเน่าเสียไหลลงทะเลจำนวนมาก ทำให้น้ำทะเลตลอดแนวชายหาดกลายเป็นสีดำกระจายวงกว้าง  ตามที่ เมื่อวันที่ 14 พฤษภาคม 2561 เกิดเหตุฉุกเฉินกรณีบริเวณชายหาดบางเสร่ หมู่ 2 ตำบลบางเสร่ อำเภอสัตหีบ จังหวัดชลบุรี มีน้ำเน่าเสียไหลลงทะเลจำนวนมากจนทำให้น้ำทะเลตลอดแนวชายหาด กลายเป็นสีดำกระจายในวงกว้างประมาณ 100 เมตร นอกจากนั้นยังส่งกลิ่นเน่าเหม็น และยังมีสัตว์ทะเลลอยตายจำนวนมาก ทำให้นักท่องเที่ยวที่เดินทางมาพักผ่อนไม่กล้าลงเล่นน้ำเพราะหวั่นว่าจะเป็นอันตรายต่อผิวหนัง ซึ่งคาดว่าเกิดจากปริมาณฝนที่ตกลงมา ทำให้บ่อพักน้ำเสียมีน้ำเสียในประมาณเกินที่กำหนดจนล้นทะลักออกสู่ท้องทะเล ประกอบกับภายในท่อระบายน้ำ มีดินโคลนและสิ่งปฏิกูลหมักหมมอยู่มากจึงไหลออกสู่ทะเล
กรมควบคุมมลพิษขอเรียนชี้แจงว่า ตั้งแต่รับประเด็นดังกล่าวได้ประสานสำนักงานทรัพยากรธรรมชาติและสิ่งแวดล้อมจังหวัดชลบุรี สำนักงานสิ่งแวดล้อมภาคที่ 13 (ชลบุรี) และองค์การจัดการน้ำเสีย (อจน.) สาขาเทศบาลตำบลบางเสร่ เพื่อติดตามสถานการณ์ที่เกิดขึ้น สรุปได้ดังนี้
1. บ่อพักน้ำเสียทะลักไหลลงชายหาดบางเสร่นั้น น้ำเสียไม่ได้มาจากระบบบำบัดน้ำเสียของเทศบาลตำบลบางเสร่ ที่ อจน. เข้าไปบริหารจัดการอยู่ และทาง อจน. ได้ดำเนินการตรวจวัดค่าคุณภาพน้ำทิ้งจากระบบบำบัดน้ำเสียแล้วซึ่งไม่เกินเกณฑ์มาตรฐานที่กำหนด
2. สำนักงานสิ่งแวดล้อมภาคที่ 13 (ชลบุรี) สำนักงานทรัพยากรธรรมชาติและสิ่งแวดล้อมจังหวัดชลบุรี สำนักงานบริหารจัดการทรัพยากรทางทะเลและชายฝั่งที่ 2 (ชลบุรี) ศูนย์ควบคุมมลพิษระเบียงเศรษฐกิจภาคตะวันออก เทศบาลตำบลบางเสร่ องค์การจัดการน้ำเสีย และปลัดอำเภอสัตหีบ ได้ลงพื้นที่สำรวจบริเวณชายหาดบางเสร่ และได้ร่วมประชุมหารือเพื่อหาสาเหตุและข้อเท็จจริงเกี่ยวกับปัญหาที่เกิดขึ้น โดยสรุปได้ว่าน้ำทะเลที่เป็นสีดำ เกิดจากตะกอนเลนที่เน่าเสีย ซึ่งพบมากบริเวณที่มีความหนาแน่นของชุมชนและสถานประกอบการบริเวณชายทะเล โดยตะกอนเลนดังกล่าวเกิดจากการสะสมของของเสียที่ปล่อยลงสู่ทะเลเป็นระยะเวลานาน ประกอบกับในช่วงสัปดาห์ที่ผ่านมา มีฝนตกหนักต่อเนื่อง ทำให้มีน้ำฝนปริมาณมากไหลลงท่อของระบบรวบรวมน้ำเสีย ซึ่งรับน้ำเสียจากอาคารบ้านเรือน ทำให้เกิดการล้นของน้ำเสียและน้ำฝนออกจากบ่อรวบรวมน้ำเสียไหลลงสู่ทะเล เกิดเป็นตะกอนเพิ่มขึ้น และได้เกิดภาวะน้ำตาย ทำให้น้ำทะเลไม่พัดพาตะกอนเลนที่เสียออกนอกชายฝั่ง แต่กลับพัดพาตะกอนเลนที่เสียในชุมชนชายทะเลให้ขยายวงกว้างขึ้นมาถึงบริเวณชายหาดบางเสร่
การดำเนินงานแก้ไขปัญหา เทศบาลตำบลบางเสร่ได้ดำเนินการทำความสะอาด ลอกท่อระบายน้ำในชุมชนชายทะเล ลอกเลนบริเวณชายหาดบางเสร่ และรณรงค์ให้ชุมชน สถานประกอบการบริเวณชายทะเล มีความรู้ความเข้าใจและบำบัดน้ำเสียก่อนปล่อยลงสู่ทะเล รวมทั้งตรวจสอบการจัดการน้ำเสียแหล่งกำเนิดมลพิษ ตามมาตรา 80 ส่วนแผนการแก้ไขในระยะยาวเทศบาลตำบลบางเสร่จะวางแผน การขยายระบบรวบรวมน้ำเสียและการต่อเชื่อมท่อน้ำเสียในพื้นที่ชุมชนและสถานประกอบการริมทะเลเข้าระบบบำบัดน้ำเสียของเทศบาลตำบลบางเสร่ รวมทั้งเพิ่มศักยภาพของระบบบำบัดน้ำเสีย
ทั้งนี้ ทางสำนักงานสิ่งแวดล้อมภาคที่ 13 (ชลบุรี) ได้ทำการเก็บตัวอย่างน้ำทะเลที่มีสีดำส่งให้กับสำนักงานบริหารจัดการทรัพยากรทางทะเลและชายฝั่งที่ 1 (ระยอง) ดำเนินการวิเคราะห์ในห้องปฏิบัติการ โดยเทียบกับน้ำทะเลเขตโรงเรียนจุมพลทหารเรือและจะรายงานผลการวิเคราะห์คุณภาพน้ำทะเลต่อผู้บริหารเพื่อทราบต่อไป
ในส่วนของข้อกังวลเรื่องปัญหามลพิษที่อาจจะเกิดขึ้นจากการพัฒนาภายใต้พระราชบัญญัติเขตพัฒนาพิเศษภาคตะวันออก พ.ศ. 2561 ตามมาตรา 7 ให้รัฐจัดให้หน่วยงานของรัฐที่เกี่ยวข้องร่วมกันดําเนินการพัฒนาระบบการควบคุมและขจัดมลภาวะ ทั้งนี้ ต้องดําเนินการให้มีประสิทธิภาพ ปลอดภัย มั่นคง และประชาชนสามารถเข้าถึงได้โดยสะดวก และ มาตรา 30 หน่วยงานของรัฐที่เกี่ยวข้องจัดทํารายละเอียดแผนผังการพัฒนาโครงสร้างพื้นฐานและระบบสาธารณูปโภคที่ประกอบด้วยระบบการควบคุมและขจัดมลภาวะ ผู้ลงทุนต้องให้ความสำคัญกับการจัดการของเสียมลพิษและของเสียอันตราย รวมทั้งกรมควบคุมมลพิษได้จัดทำยุทธศาสตร์การจัดการมลพิษ 20 ปี และแผนจัดการมลพิษ พ.ศ. 2560 – 2564 ที่คณะรัฐมนตรีได้ให้ความเห็นชอบแล้ว เพื่อจะนำมาเป็นกรอบนโยบายในการจัดการปัญหามลพิษและสิ่งแวดล้อม ซึ่งจะช่วยสร้างความมั่นใจให้กับประชาชน นอกจากนี้ กรมควบคุมมลพิษ ได้จัดตั้งศูนย์ศูนย์ควบคุมมลพิษระเบียงเศรษฐกิจภาคตะวันออก ซึ่งตั้งอยู่ที่จังหวัดระยอง ทำหน้าที่ติดตามตรวจสอบคุณภาพสิ่งแวดล้อม ปัญหามลพิษ พร้อมให้คำปรึกษาและรับมือกับสถานการณ์ฉุกเฉิน รวมทั้งประสานและเชื่อมโยงระบบข้อมูลสารเคมีอันตราย และมลพิษในสิ่งแวดล้อมให้กับหน่วยงานที่เกี่ยวข้องในพื้นที่ดำเนินการแก้ไขปัญหา
-----------------

ที่มา : http://www.thaigov.go.th/news/contents/details/12569
