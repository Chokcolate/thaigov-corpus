รัฐบาลไทย-ข่าวทำเนียบรัฐบาล-สตช. ชี้แจงปัญหาการขายน้ำมันผิดกฎหมาย ในพื้นที่ อ.สะเดา จ.สงขลา

วันเสาร์ที่ 26 พฤษภาคม 2561
สตช. ชี้แจงปัญหาการขายน้ำมันผิดกฎหมาย ในพื้นที่ อ.สะเดา จ.สงขลา
โฆษก สตช. ชี้แจงปัญหาการขายน้ำมันผิดกฎหมาย ในพื้นที่ อ.สะเดา จ.สงขลา
วันที่ 20 พฤษภาคม พ.ศ. 2561 พลตำรวจเอก วิระชัย ทรงเมตตา รองผู้บัญชาการตำรวจแห่งชาติ/โฆษกสำนักงานตำรวจแห่งชาติ ชี้แจงประเด็นปัญหาการขายน้ำมันผิดกฎหมายในพื้นที่ อ.สะเดา จ.สงขลา ว่า ปัญหาการลักลอบค้าน้ำมันเถื่อนในพื้นที่จังหวัดสงขลานั้น ที่ผ่านมาเจ้าหน้าที่ทุกหน่วยงานที่เกี่ยวข้องในพื้นที่ได้ร่วมกันออกปราบปรามอยู่ทุกระยะ โดยในช่วงเดือนพฤษภาคมที่ผ่านมา เจ้าหน้าที่ตำรวจ สภ.สะเดา เจ้าหน้าที่ตำรวจกองบังคับการตำรวจภูธรจังหวัดสงขลา ร่วมกับสำนักงานสรรพสามิตภาค 9 เจ้าหน้าที่ทหาร มทบ.42 เข้าตรวจสอบในพื้นที่อำเภอสะเดาที่มีการลักลอบจำหน่ายน้ำมันเถื่อน และกวาดล้างจับกุมมาได้ 5 ที่หมาย รวมของกลางน้ำมันเถื่อนหลายร้อยลิตร และยังได้ใช้อำนาจตาม พรบ.ภาษีสรรพสามิต พ.ศ.2560 ในการเข้าตรวจสอบจับกุมผู้ต้องหาที่แสดงตนเป็นเจ้าของปั๊มน้ำมันในพื้นที่ ได้ผู้ต้องหาจำนวน 2 ราย คือนายวุฒิชัย วงษ์อัยรา อายุ 22 ปี และนายศักดิ์สิทธ์ วงษ์สวัสดิ์ อายุ 20 จากนั้นจึงได้นำส่งเพื่อดำเนินคดี แต่เนื่องจากปัญหาดังกล่าว ส่วนใหญ่กระทำโดยผู้ค้าปลีกรายย่อยซึ่งใช้อุปกรณ์แบบแสวงเครื่องที่มีต้นทุนต่ำในการเปิดจุดบริการ ทำให้ถึงแม้ถูกดำเนินคดีและยึดอุปกรณ์ต่าง ๆ ไปแล้ว แต่ก็ยังสามารถกลับมาตั้งจุดจำหน่ายได้ใหม่เมื่อใดก็ตามที่สบโอกาส จึงได้กำชับให้ตำรวจภูธรจังหวัดสงขลา พื้นที่รับผิดชอบ เชิญหน่วยงานต่าง ๆ ที่เกี่ยวข้อง ร่วมประชุมหารือ เพื่อร่วมกันวางแผนเชิงนโยบายในการปราบปรามการลักลอบค้าน้ำมันเถื่อนในพื้นที่อย่างยั่งยืน อีกทั้งให้สนธิกำลังร่วมกับหน่วยงานที่เกี่ยวข้องเพื่ออกกวาดล้างจุดค้าน้ำมันเถื่อนอย่างต่อเนื่อง นอกจากนั้น ยังเน้นย้ำให้ส่งเสริมด้านของการรณรงค์และประชาสัมพันธ์ให้ประชาชนในพื้นที่ได้ทราบ ถึงอันตรายอันอาจเกิดขึ้นจากการใช้บริการสถานีน้ำมันที่ไม่ได้มาตรฐานและผลกระทบในเรื่องของการจัดเก็บภาษีซึ่งเป็นรายได้ของรัฐที่ใช้ในการพัฒนาคุณภาพชีวิตของประชาชนในภาพรวมอีกด้วย
นอกจากนั้น ยังให้ข้อมูลประชาสัมพันธ์เกี่ยวกับข้อกฎหมายของการค้าน้ำมันเถื่อน ว่าการจำหน่ายน้ำมันที่ยังไม่ได้ทำการเสียภาษีสรรพสามิตเป็นการกระทำที่มีความผิดตามกฎหมาย ไม่ว่าจะเป็นน้ำมันเบนซิน ดีเซล หรือน้ำมันประเภทต่าง ๆ ทั้งนี้ หากประชาชนต้องการที่จะประกอบธุรกิจการค้าขายน้ำมันเชื้อเพลิง ก็ให้ทำการชำระภาษีสรรพสามิต และดำเนินการตามขั้นตอนต่าง ๆ ให้ถูกต้องตามกฎหมาย และกฎระเบียบที่ทางการกำหนดเสียก่อน และให้ตำรวจภูธรจังหวัดสงขลา รายงานผลให้ทราบมายังสำนักงานตำรวจแห่งชาติอย่างเป็นรูปธรรมทุกระยะ
---------------------------

ที่มา : http://www.thaigov.go.th/news/contents/details/12512
