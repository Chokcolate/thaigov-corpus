รัฐบาลไทย-ข่าวทำเนียบรัฐบาล-ทส.  เชิญชวนคนไทยร่วมรักษ์โลก เลิกขยะพลาสติก เนื่องในวันสิ่งแวดล้อมโลก ประจำปี 2561

วันพุธที่ 6 มิถุนายน 2561
ทส.  เชิญชวนคนไทยร่วมรักษ์โลก เลิกขยะพลาสติก เนื่องในวันสิ่งแวดล้อมโลก ประจำปี 2561
กระทรวงทรัพยากรธรรมชาติและสิ่งแวดล้อม (ทส.) โดยกรมส่งเสริมคุณภาพสิ่งแวดล้อม (สส.) จัดกิจกรรมเนื่องในวันสิ่งแวดล้อมโลก ประจำปี 2561 ตามแนวคิดการรณรงค์ Beat Plastic Pollution: If you can’t reuse it, refuse it หรือ “รักษ์โลก เลิกพลาสติก” รณรงค์ให้ประชาช
วันนี้ (5 มิถุนายน 2561) ณ อาคารอิมแพ็ค ฟอรั่ม ศูนย์การแสดงสินค้าและการประชุมอิมแพ็ค เมืองทองธานี จังหวัดนนทบุรี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการเปิดกิจกรรม ได้กล่าวว่า ปัญหาขยะพลาสติกกลายเป็นวิกฤติสำคัญด้านสิ่งแวดล้อม เป็นประเด็นสำคัญระดับโลกที่นานาชาติให้ความสำคัญ จากหลักฐานที่ปรากฏชัดมากยิ่งขึ้นในปัจจุบัน ทั้งภาพแพขยะในมหาสมุทร ภาพผลกระทบของขยะพลาสติกที่มีต่อนกทะเล และสัตว์ทะเล อาทิ เต่าทะเล โลมา วาฬ และสัตว์ทะเลหายากอื่น ๆ แสดงให้เห็นอย่างชัดเจนว่า ขยะพลาสติกกำลังส่งผลกระทบต่อสิ่งแวดล้อมอย่างรุนแรงมากขึ้น เป็นเหตุผลว่า ทำไมเราจึงต้องช่วยกันลดปริมาณขยะพลาสติก ในปี 2559 มีขยะมากถึง 27 ล้านตัน มีขยะพลาสติกเฉลี่ยประมาณ 3.2 ล้านตัน อีกทั้งข้อมูลของโครงการสิ่งแวดล้อมแห่งสหประชาชาติ ระบุว่า แต่ละปีทั่วโลกมีการใช้ถุงพลาสติกมากถึง 5 แสนล้านใบ และครึ่งหนึ่งของพลาสติกที่ใช้กันอยู่ในปัจจุบันเป็นพลาสติกแบบใช้ครั้งเดียวแล้วทิ้ง (single-use plastic หรือ disposable plastic) เช่น ช้อม ส้อม แก้วน้ำพลาสติก จากปัญหาดังกล่าวโครงการสิ่งแวดล้อมแห่งสหประชาชาติ จึงได้กำหนดประเด็นเรื่องขยะพลาสติกเป็นประเด็นหลักในการรณรงค์เนื่องในวันสิ่งแวดล้อมโลก ประจำปี 2561 “Beat Plastic Pollution : If you can’t reuse it, refuse it รักษ์โลก เลิกพลาสติก”
พลเอก สุรศักดิ์ กาญจนรัตน์ กล่าวต่อไปอีกว่า ปัญหาพลาสติกและขยะพลาสติก คณะรักษาความสงบแห่งชาติ ได้เห็นชอบให้การจัดการขยะมูลฝอยเป็น “วาระแห่งชาติ” กระทรวงทรัพยากรธรรมชาติและสิ่งแวดล้อมจึงดำเนินการสื่อสารและรณรงค์อย่างต่อเนื่อง เพื่อสร้างความตระหนักให้กับประชาชน เรื่องลดการใช้ถุงพลาสติกและบรรจุภัณฑ์ที่ทำมาจากพลาสติก และใช้วาระเนื่องในวันสิ่งแวดล้อมโลก 5 มิถุนายน 2561 เชิญหน่วยงานต่าง ๆ ร่วมประกาศเจตนารมณ์ "การลดใช้ถุงพลาสติกแบบหูหิ้วและโฟม" ซึ่งหน่วยงานภาครัฐควรจะเป็นต้นแบบที่ดีในการรณรงค์การลดใช้ถุงพลาสติกและงดใช้โฟมของประเทศตามนโยบายของรัฐบาล นอกจากนี้ กิจกรรมภายในงาน ยังมีการมอบเกียรติบัตรสำหรับหน่วยงานที่ผ่านเกณฑ์หน่วยงานต้นแบบการลด คัดแยก ขยะมูลฝอย และของเสียอันตรายของกระทรวงทรัพยากรธรรมชาติและสิ่งแวดล้อม การจัดแสดงนิทรรศการตามประเด็นการรณรงค์เนื่องในวันสิ่งแวดล้อมโลก ประจำปี 2561 และนิทรรศการจากหน่วยงานอื่น ๆ อีกด้วย

ที่มา : http://www.thaigov.go.th/news/contents/details/12792
