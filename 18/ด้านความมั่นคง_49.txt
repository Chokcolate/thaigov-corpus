รัฐบาลไทย-ข่าวทำเนียบรัฐบาล-ทส. ร่วมกับ 10 หน่วยงาน ลงนามบันทึกข้อตกลงความร่วมมือ การบริหารจัดการทรัพยากรเพื่อการผลิตอย่างยั่งยืน

วันพฤหัสบดีที่ 31 พฤษภาคม 2561
ทส. ร่วมกับ 10 หน่วยงาน ลงนามบันทึกข้อตกลงความร่วมมือ การบริหารจัดการทรัพยากรเพื่อการผลิตอย่างยั่งยืน
กระทรวงทรัพยากรธรรมชาติและสิ่งแวดล้อม ร่วมกับ 10 หน่วยงาน ลงนามบันทึกข้อตกลงความร่วมมือการบริหารจัดการทรัพยากรเพื่อการผลิตอย่างยั่งยืน ตาม “ศาสตร์แห่งพระราชา” เพื่อใช้ประโยชน์จากทรัพยากรเพื่อการผลิตอย่างคุ้มค่า มีประสิทธิภาพและยั่งยืน
กระทรวงทรัพยากรธรรมชาติและสิ่งแวดล้อม ร่วมกับ 10 หน่วยงาน ลงนามบันทึกข้อตกลงความร่วมมือการบริหารจัดการทรัพยากรเพื่อการผลิตอย่างยั่งยืน ตาม “ศาสตร์แห่งพระราชา” เพื่อใช้ประโยชน์จากทรัพยากรเพื่อการผลิตอย่างคุ้มค่า มีประสิทธิภาพและยั่งยืน
วันนี้ (30 พฤษภาคม 2561) นายวิจารย์  สิมาฉายา ปลัดกระทรวงทรัพยากรธรรมชาติและสิ่งแวดล้อม ร่วมลงนามบันทึกข้อตกลงความร่วมมือการบริหารจัดการทรัพยากรเพื่อการผลิตอย่างยั่งยืน ระหว่าง กระทรวงเกษตรและสหกรณ์ กระทรวงมหาดไทย กระทรวงกลาโหม กระทรวงศึกษาธิการ กระทรวงการคลัง กระทรวงการท่องเที่ยวและกีฬา กระทรวงวัฒนธรรม มหาวิทยาลัยแม่โจ้ สถาบันเทคโนโลยีพระจอมเกล้าเจ้าคุณทหารลาดกระบัง และมหาวิทยาลัยเทคโนโลยีราชมงคลล้านนา ณ ห้องประชุมกระทรวงเกษตรและสหกรณ์ (ห้อง 115) ถนนราชดำเนินนอก กรุงเทพมหานคร
การลงนามบันทึกข้อตกลงความร่วมมือการบริหารจัดการทรัพยากรเพื่อการผลิตอย่างยั่งยืน ครั้งนี้ ทั้ง 11 หน่วยงาน จะได้ร่วมกันจัดทำและดำเนินโครงการต่าง ๆ ในการบริหารจัดการทรัพยากรเพื่อการผลิตอย่างยั่งยืน ตามแนวทาง “ศาสตร์แห่งพระราชา” โดยเปิดโอกาสให้ชุมชนท้องถิ่นและประชาชนทั่วไปเข้ามามีส่วนร่วมในการบริหารจัดการ ร่วมกันจัดหา พัฒนา และสนับสนุนบุคลากร งบประมาณ วัสดุอุปกรณ์ รวมถึงสิ่งจำเป็นอื่นสำหรับใช้ในการบริหารจัดการทรัพยากรเพื่อการผลิต ตลอดจนแลกเปลี่ยนและเสริมสร้างองค์ความรู้ ประสบการณ์ และข้อมูลทางวิชาการระหว่างกันเพื่อการบริหารจัดการทรัพยากรเพื่อการผลิตอย่างยั่งยืน ต่อไป

ที่มา : http://www.thaigov.go.th/news/contents/details/12673
