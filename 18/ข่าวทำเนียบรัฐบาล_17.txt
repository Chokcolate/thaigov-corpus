รัฐบาลไทย-ข่าวทำเนียบรัฐบาล-รองนายกรัฐมนตรี หารือกับรัฐมนตรีว่าการกระทรวงยุติธรรมออสเตรียและรองผู้ว่ากรุงเวียนนา

วันพุธที่ 16 พฤษภาคม 2561
รองนายกรัฐมนตรี หารือกับรัฐมนตรีว่าการกระทรวงยุติธรรมออสเตรียและรองผู้ว่ากรุงเวียนนา
รองนายกรัฐมนตรี หารือกับรัฐมนตรีว่าการกระทรวงยุติธรรมออสเตรียและรองผู้ว่ากรุงเวียนนา
เมื่อวันที่ 15 พฤษภาคม 2561 เวลา 10.30 น. ที่กรุงเวียนนาสาธารณรัฐออสเตรีย พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรมพร้อมด้วยคณะ ได้เข้าร่วมหารือระดับทวิภาคีกับ Dr.Josef Moser รัฐมนตรีว่าการกระทรวงยุติธรรม (Federal Minister of Constitutional Affairs, Reforms, Deregulation and Justice) สาธารณรัฐออสเตรีย เพื่อแลกเปลี่ยนข้อคิดเห็นร่วมกัน เกี่ยวกับการสร้างความร่วมมือด้านกฎหมายและกระบวนการยุติธรรม โดยในการนี้พลอากาศเอก ประจิน  จั่นตอง ได้แสดงความขอบคุณรัฐมนตรีว่าการกระทรวงยุติธรรมออสเตรีย สำหรับการต้อนรับคณะผู้แทนไทยในโอกาสที่ได้เข้าไปศึกษาดูงานเรือนจำ Schwarzau prison ซึ่งเป็นหนึ่งในความร่วมมือด้านการราชทัณฑ์ระหว่างทั้งสองประเทศ ทั้งนี้ได้มีการหารือเกี่ยวกับการปฏิรูป กระทรวงยุติธรรมและการปฏิรูปกฎหมาย ตลอดจนแนวทางลดการเหลื่อมล้ำ และการให้ความช่วยเหลือทางกฎหมายแก่ประชาชน ซึ่งเป็นกลไกสำคัญในการพัฒนากระบวนการยุติธรรม
จากนั้นในเวลา 14.00 น. คณะของรองนายกรัฐมนตรีและรัฐมนตรีว่าการกระทรวงยุติธรรมได้เดินทางไปยังโรงเผาขยะ Waste Incinerator Pfaffenau ในเขต Pfaffenau เพื่อศึกษาดูงานและรับฟังการบรรยายเกี่ยวกับการวางแผนพลังงานของกรุงเวียนนา โดยโรงเผาขยะแห่งนี้มีการรีไซเคิลขยะเพื่อนำไปผลิตเป็นพลังงานความร้อนและแปลงเป็นกระแสไฟฟ้าสำหรับแจกจ่ายแก่ครัวเรือน
ต่อมาในเวลา 16.30 น. พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะ ได้เดินทางไปเข้าพบหารือกับนาง Maria Vassilakou รองผู้ว่ากรุงเวียนนา เกี่ยวกับการพัฒนาเพื่อนำไปสู่การเป็นเมืองอัจฉริยะ (Smart City) โดยกรุงเวียนนาถือเป็นต้นแบบในการพัฒนาเมืองอัจฉริยะของประเทศไทย ซึ่งในโอกาสนี้ยังได้หารือถึงแนวทางการพัฒนาความร่วมมือด้านการพัฒนาเมืองอัจฉริยะ ซึ่งฝ่ายเวียนนาได้แสดงความยินดีที่จะให้การสนับสนุนอย่างเต็มที่
จากนั้นคณะของรองนายกรัฐมนตรีและรัฐมนตรีว่าการกระทรวงยุติธรรมได้เดินทางไปยังท่าอากาศยานนานาชาติเวียนนา เพื่อเดินทางกลับประเทศไทย
หมายเหตุ  : วันและเวลาในข่าว เป็นวันและเวลาท้องถิ่นของสาธารณรัฐออสเตรีย
...........................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/12268
