รัฐบาลไทย-ข่าวทำเนียบรัฐบาล-การประชุมวิชาการเพื่อพัฒนาวิชาชีพศึกษานิเทศก์ ของสมาคมศึกษานิเทศก์แห่งประเทศไทย (Thailand Education Supervisor Association)

วันศุกร์ที่ 8 มิถุนายน 2561
การประชุมวิชาการเพื่อพัฒนาวิชาชีพศึกษานิเทศก์ ของสมาคมศึกษานิเทศก์แห่งประเทศไทย (Thailand Education Supervisor Association)
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ เป็นประธานเปิดการประชุมวิชาการเพื่อพัฒนาวิชาชีพศึกษานิเทศก์ ในการประชุมใหญ่สามัญประจำปี 2561 ของสมาคมศึกษานิเทศก์แห่งประเทศไทย (Thailand Education Supervisor Association)
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ เป็นประธานเปิดการประชุมวิชาการเพื่อพัฒนาวิชาชีพศึกษานิเทศก์ ในการประชุมใหญ่สามัญประจำปี 2561 ของสมาคมศึกษานิเทศก์แห่งประเทศไทย (Thailand Education Supervisor Association) โดยมี ดร.เจตนา เมืองมูล นายกสมาคมศึกษานิเทศก์แห่งประเทศไทย, นายสมศักดิ์ ดลประสิทธิ์ รองเลขาธิการสภาการศึกษา ปฏิบัติหน้าที่ในตำแหน่งเลขาธิการคุรุสภา รวมทั้งผู้อำนวยการกลุ่มนิเทศ ติดตาม และประเมินผลการจัดการศึกษา และศึกษานิเทศก์ทุกสังกัดทั่วประเทศ เข้าร่วมกว่า 200 คน เมื่อวันจันทร์ที่ 4 มิถุนายน 2561 ณ หอประชุมคุรุสภา
ม.ล.ปริยดา ดิศกุล กล่าวตอนหนึ่งว่า การที่ศึกษานิเทศก์ทุกสังกัดได้มาประชุมระดมความเห็นเพื่อพัฒนาคุณภาพการศึกษาของไทยให้ดียิ่งขึ้น จะส่งผลดีต่อนักเรียนที่เปรียบเสมือนตัวแปรสำคัญในการขับเคลื่อนและพัฒนาประเทศ เนื่องจากในปัจจุบันคุณภาพการศึกษาของนักเรียนไทยในภาพรวม ทั้งระดับประเทศและระดับนานาชาติ ยังอยู่ในระดับที่ไม่น่าพึงพอใจนัก ทั้งผลการสอบวัดความสามารถพื้นฐานของผู้เรียนระดับชาติ (National Test: NT) การทดสอบทางการศึกษาระดับชาติขั้นพื้นฐาน (Ordinary National Educational Test : O-NET) ในระดับชั้น ป. 6, ม.3 และ ม.6 รวมทั้งโครงการประเมินผลนักเรียนร่วมกับนานาชาติ (Programme for International Student Assessment : PISA)
ดังนั้น "ศึกษานิเทศก์" ถือเป็นบุคลากรทางการศึกษาที่สำคัญเป็นอย่างยิ่ง ในการทำหน้าที่นิเทศ ติดตาม ให้คำแนะนำ ตลอดจนสนับสนุนช่วยเหลือโรงเรียนด้านการพัฒนาคุณภาพการศึกษาให้เป็นไปตามเป้าหมายที่กำหนด อีกทั้งยังมีบทบาทในการเพิ่มขีดความสามารถของนักเรียน เพื่อให้ได้เลือกเรียนในสิ่งที่ชอบตามความถนัดและความสามารถของตนเอง อันจะส่งผลดีในการเรียน ต่อยอดสู่การศึกษาในระดับที่สูงขึ้น และการประกอบอาชีพต่อไปได้
ดร.เจตนา เมืองมูล กล่าวว่า การประชุมวิชาการในครั้งนี้ จัดขึ้นเพื่อสร้างความรู้ ความเข้าใจ และแลกเปลี่ยนเรียนรู้ร่วมกัน ให้ศึกษานิเทศก์สามารถปฏิบัติงานด้านนิเทศการศึกษาสู่โรงเรียนในความรับผิดชอบตามนโยบายของรัฐบาล กระทรวงศึกษาธิการ และหน่วยงานต้นสังกัด อีกทั้งถือเป็นโอกาสในการต้อนรับศึกษานิเทศก์น้องใหม่ ซึ่งจะได้รับการพัฒนาก่อนการแต่งตั้งให้ดำรงตำแหน่ง และเป็นการแสดงมุทิตาจิตแก่ศึกษานิเทศก์ผู้ที่จะเกษียณอายุราชการในปีนี้ ซึ่งได้ปฏิบัติงานด้วยความมานะ อดทน และสร้างเกียรติยศให้แก่หน่วยงาน องค์กร และคุณภาพการศึกษามาโดยตลอด
โดยการประชุมครั้งนี้ มีผู้แทนหลายหน่วยงานเข้าร่วม เช่น คณะกรรมการอิสระเพื่อการปฏิรูปการศึกษา, สำนักงานคณะกรรมการการศึกษาขั้นพื้นฐาน (สพฐ.), สำนักงานคณะกรรมการข้าราชการครูและบุคลากรทางการศึกษา (สำนักงาน ก.ค.ศ.), สำนักงานเลขาธิการคุรุสภา, สำนักงานรับรองมาตรฐานและประเมินคุณภาพการศึกษา (องค์การมหาชน) เป็นต้น
Written by อิทธิพล รุ่งก่อน
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/12860
