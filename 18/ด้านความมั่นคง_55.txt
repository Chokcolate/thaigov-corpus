รัฐบาลไทย-ข่าวทำเนียบรัฐบาล-ปลัดกระทรวงมหาดไทย ใช้กลไกผู้ตรวจราชการติดตามขับเคลื่อนนโยบายสำคัญของรัฐบาลและกระทรวงมหาดไทย

วันศุกร์ที่ 1 มิถุนายน 2561
ปลัดกระทรวงมหาดไทย ใช้กลไกผู้ตรวจราชการติดตามขับเคลื่อนนโยบายสำคัญของรัฐบาลและกระทรวงมหาดไทย
ปลัดกระทรวงมหาดไทย ใช้กลไกผู้ตรวจราชการติดตามขับเคลื่อนนโยบายสำคัญของรัฐบาลและกระทรวงมหาดไทย
วันนี้ (30 พ.ค.61) เวลา 12:00 น. ณ ห้องประชุม สำนักตรวจราชการและเรื่องราวร้องทุกข์ สป. ชั้น 5 อาคารดำรงราชานุภาพ กระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เข้าร่วมหารือข้อราชการกับผู้ตรวจราชการกระทรวงมหาดไทย และมอบแนวทางการตรวจราชการของผู้ตรวจราชการกระทรวงมหาดไทย โดยมี นายระพี ผ่องบุพกิจ หัวหน้าผู้ตรวจราชการกระทรวงมหาดไทย และผู้ตรวจราชการกระทรวงมหาดไทย ทุกเขต เข้าร่วมรับฟัง
นายฉัตรชัย พรหมเลิศ ปลัดกระทรวงมหาดไทย ได้กล่าวขอบคุณผู้ตรวจราชการกระทรวงมหาดไทยทุกเขต ที่ได้ร่วมกันตรวจติดตามและนิเทศการปฏิบัติราชการของทุกจังหวัดให้เป็นไปตามนโยบายของรัฐบาลและภารกิจสำคัญของกระทรวงมหาดไทย และเน้นย้ำให้ผู้ตรวจราชการกระทรวงมหาดไทย ตรวจ ติดตาม และกำชับผู้ว่าราชการจังหวัด และนายอำเภอ ให้ความสำคัญกับการพิจารณาอนุญาตหรือการจดทะเบียนตามอำนาจหน้าที่ ซึ่งอยู่ในความรับผิดชอบของจังหวัดและอำเภอให้เป็นไปตามระเบียบกฎหมายที่เกี่ยวข้องอย่างเคร่งครัด และต้องรีบตรวจสอบและดำเนินการตามอำนาจหน้าที่ หากเกิดเหตุการณ์ผิดปกติ
จากนั้น นายระพี ผ่องบุพกิจ หัวหน้าผู้ตรวจราชการกระทรวงมหาดไทย ได้เป็นประธานการประชุมผู้ตรวจราชการกระทรวงมหาดไทย ครั้งที่ 5/2561 ซึ่งที่ประชุมได้มีมติเห็นชอบให้กำหนดประเด็นการตรวจราชการประจำเดือนมิถุนายน 2561 ใน 5 เรื่อง ได้แก่ 1) โครงการไทยนิยม ยั่งยืน 2) โครงการพัฒนาพื้นที่ตามแนวพระราชดำริและหลักปรัชญาของเศรษฐกิจพอเพียง ประจำปีงบประมาณ พ.ศ. 2561 3) การตรวจติดตามแผนการผลิตและการตลาดข้าวครบวงจร ปี 2560/61 4) การเตรียมความพร้อมในการป้องกันแก้ไขปัญหาอุทกภัย วาตภัย ดินโคลนถล่ม และน้ำท่วมขัง และ 5) จุดผ่อนปรนการค้า.
ครั้งที่ 114/2561  วันที่ 30 พ.ค. 2561
กองสารนิเทศ สำนักงานปลัดกระทรวงมหาดไทย

ที่มา : http://www.thaigov.go.th/news/contents/details/12705
