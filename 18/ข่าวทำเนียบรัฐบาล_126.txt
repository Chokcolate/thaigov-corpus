รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐเฮลเลนิกประจำประเทศไทยเข้าเยี่ยมคารวะนายกรัฐมนตรี

วันศุกร์ที่ 8 มิถุนายน 2561
เอกอัครราชทูตสาธารณรัฐเฮลเลนิกประจำประเทศไทยเข้าเยี่ยมคารวะนายกรัฐมนตรี
เอกอัครราชทูตสาธารณรัฐเฮลเลนิกประจำประเทศไทยเข้าเยี่ยมคารวะนายกรัฐมนตรี
วันนี้ (8 มิถุนายน 2561) เวลา 11.30 น. นายเพริคลีส บูตอส (H.E. Mr. Pericles Boutos) เอกอัครราชทูตสาธารณรัฐเฮลเลนิกประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสพ้นจากหน้าที่ ณ ห้องสีงาช้าง ตึกไทยคู่ฟ้า ทำเนียบรัฐบาล สรุปสาระสำคัญดังนี้
นายกรัฐมนตรีกล่าวชื่นชมเอกอัครราชทูตสาธารณรัฐเฮลเลนิก ที่ให้ความร่วมมือกับรัฐบาลในการส่งเสริมความสัมพันธ์และความร่วมมือระหว่างกันตลอดช่วงเวลาที่ดำรงตำแหน่ง ทั้งสองประเทศต่างเป็นมิตรประเทศที่ดีต่อกัน โดยปีนี้เป็นปีครบรอบ 60 ปี ความสัมพันธ์ทางการทูตไทย-กรีซ ซึ่งเป็นโอกาสที่ทั้งสองฝ่ายได้กระชับความสัมพันธ์ให้ใกล้ชิดขึ้น และยังเป็นโอกาสในการจัดกิจกรรมส่งเสริมความร่วมมือให้เป็นรูปธรรมด้วย
นายกรัฐมนตรีและเอกอัครราชทูตสาธารณรัฐเฮลเลนิก ต่างเห็นพ้องให้ส่งเสริมความสัมพันธ์ระดับประชาชนของไทยและกรีซ พร้อมสนับสนุนให้ประชาชนของทั้งสองฝ่ายเดินทางไปมาหาสู่กันมากขึ้น นอกจากนี้ ไทยและกรีซยังเป็นจุดหมายปลายทางการท่องเที่ยวที่สำคัญของโลก โดยในปี 2560 มีนักท่องเที่ยวทั่วโลกเดินทางไปท่องเที่ยวกรีซจำนวน 30 ล้านคน กรีซยังมีการบริหารจัดการการท่องเที่ยวอย่างมีประสิทธิภาพ และเป็นหนึ่งในศูนย์กลางการท่องเที่ยวของยุโรป ในขณะที่ ไทยเป็นศูนย์กลางการท่องเที่ยวในภูมิภาคเอเชีย ทั้งสองฝ่ายจึงหวังว่า ไทยและกรีซจะพัฒนาความร่วมมือในภาคการท่องเที่ยว โดยสามารถเรียนรู้จากประสบการณ์ซึ่งกันและกัน
สำหรับความสัมพันธ์ทางด้านเศรษฐกิจ ทั้งสองฝ่ายต่างมองว่าไทยและกรีซยังมีศักยภาพในการเพิ่มมูลค่าการค้าระหว่างกันได้อีกมาก นายกรัฐมนตรีได้กล่าวชื่นชมกรีซที่มีศักยภาพในด้านการบริหารจัดการท่าเรือ โดยเฉพาะท่าเรือ Piraeus ซึ่งเป็นท่าเรือโดยสารและขนส่งสินค้าที่ใหญ่ที่สุดในทะเลเมดิเตอร์เรเนียน ทั้งสองฝ่ายจึงอาจพิจารณาพัฒนาความร่วมมือในการพัฒนาท่าเรือได้  นายกรัฐมนตรียังเชิญชวนให้นักลงทุนกรีซเข้ามาลงทุนไทยมากยิ่งขึ้น โดยเฉพาะใน EEC ซึ่งไทยสามารถเป็นศูนย์กลางด้านการค้าการลงทุนและความเชื่อมโยงในภูมิภาคไปสู่ประชาคมอาเซียนให้แก่กรีซได้  โอกาสนี้   เอกอัครราชทูตสาธารณรัฐเฮลเลนิก กล่าวถึงความสำเร็จในการจัดตั้งสภาหอการค้า กรีซ-ไทย โดยได้มีการดำเนินกิจกกรมด้านต่างๆ อาทิ การจัดสัมมนาพูดคุยศักยภาพการค้าและธุรกิจไทย-กรีซ เชื่อมั่นว่า ทั้งสองฝ่ายจะใช้ประโยชน์จากโอกาสนี้ ในการแสวงหาลู่ทางการขยายตลาด เพื่อส่งเสริมการเพิ่มปริมาณการค้าระหว่างกัน
ในตอนท้าย นายกรัฐมนตรียังได้ฝากคำกล่าวขอบคุณไปยังนายกรัฐมนตรีกรีซสำหรับคำเชิญในการเยือนกรีซ โดยนายกรัฐมนตรียินดีรับคำเชิญเยือนกรีซในช่วงเวลาที่เหมาะสมสำหรับทั้งสองฝ่าย

ที่มา : http://www.thaigov.go.th/news/contents/details/12867
