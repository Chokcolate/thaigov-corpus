รัฐบาลไทย-ข่าวทำเนียบรัฐบาล-กรมทางหลวงดำเนินโครงการก่อสร้างทางหลวงหมายเลข 33 บ้านหนองเอี่ยน - สตึงบท อ.อรัญประเทศ จ.สระแก้ว มีความคืบหน้า ร้อยละ 52

วันศุกร์ที่ 18 พฤษภาคม 2561
กรมทางหลวงดำเนินโครงการก่อสร้างทางหลวงหมายเลข 33 บ้านหนองเอี่ยน - สตึงบท อ.อรัญประเทศ จ.สระแก้ว มีความคืบหน้า ร้อยละ 52
กรมทางหลวง (ทล.) กระทรวงคมนาคม ดำเนินโครงการก่อสร้างทางหลวงหมายเลข 33 บ้านหนองเอี่ยน - สตึงบท อ.อรัญประเทศ จ.สระแก้ว มีความคืบหน้า ร้อยละ 52
คาดว่าการก่อสร้างจะแล้วเสร็จในเดือนกันยายน 2561 เพื่อรองรับการขยายตัวทางด้านเศรษฐกิจในพื้นที่เขตเศรษฐกิจพิเศษชายแดน สนับสนุนการเดินทางและการขนส่ง แก้ไขปัญหาการจราจร และส่งเสริมการท่องเที่ยว
นายธานินทร์ สมบูรณ์ อธิบดีกรมทางหลวง กล่าวว่า ปัจจุบันการค้าบริเวณจุดผ่านแดนบ้านคลองลึก และตลาดโรงเกลือ อ.อรัญประเทศ จ.สระแก้ว เจริญเติบโตอย่างรวดเร็ว ประเทศไทยและประเทศกัมพูชาจึงมีความเห็นร่วมกันว่า ควรเปิดจุดผ่านแดนถาวรแห่งใหม่ภายใต้แนวคิด “แยกคน แยกสินค้าออกจากกัน” โดยเลือกบริเวณชายแดนบ้านหนองเอี่ยน ต.ท่าข้าม อ.อรัญประเทศ จ.สระแก้ว ซึ่งตรงกับบ้านสตึงบท ต.ปอยเปต อ.โอโจรว จ.บันเตียเมียนเจย ประเทศกัมพูชา เพื่อทำเป็นจุดผ่านแดนถาวรแห่งใหม่ เนื่องจากพื้นที่ก่อสร้างเป็นพื้นที่ความมั่นคง ทล. จึงได้ประสานความร่วมมือกับกองทัพบก โดยกรมการทหารช่างเป็นผู้ดำเนินโครงการ ประกอบด้วย การก่อสร้างถนนและสะพานจากฝั่งไทยข้ามห้วยพรมโหดไปยังฝั่งกัมพูชา ระยะทางรวม 4.7 กิโลเมตร ก่อสร้างเป็นถนนผิวจราจรและไหล่ทางแบบแอสฟัลท์คอนกรีตแต่ละทิศทางกว้าง 7 เมตร ไหล่ทางด้านซ้ายกว้าง 2.50 เมตร ไหล่ทางด้านขวากว้าง 1.50 เมตร พร้อมก่อสร้างอาคารระบายน้ำ สำหรับสะพานข้ามพรมแดนเป็นคอนกรีตอัดแรง แบ่งช่วงสะพานออกเป็น 16 ช่วง ความยาวรวม 620 เมตร สะพานฝั่งไทยยาว 405 เมตร สะพานฝั่งกัมพูชายาว 215 เมตร สะพานกว้าง 17 เมตร ขนาด 2 ช่องจราจร ผิวจราจรในแต่ละทิศทางกว้าง 3.50 เมตร ไหล่ทางด้านซ้าย กว้าง 2.50 เมตร ทางเท้ากว้างข้างละ 1.20 เมตร มีช่องลอดเหนือระดับน้ำสูงสุด 5 เมตร พร้อมติดตั้งระบบไฟฟ้าแสงสว่างบนสะพาน ปัจจุบันการก่อสร้างมีความคืบหน้า ร้อยละ 52 คาดว่าจะแล้วเสร็จพร้อมเปิดให้ประชาชนสัญจรได้ประมาณเดือนกันยายน 2561 เพื่ออำนวยความสะดวก ลดระยะเวลาการเดินทาง บรรเทาความหนาแน่นของการจราจรจากการขนส่งสินค้าและนักท่องเที่ยวบริเวณด่านผ่านแดนคลองลึกและตลาดโรงเกลือ รวมทั้งสนับสนุนศักยภาพจุดผ่านแดนถาวรแห่งใหม่ ซึ่งเป็นส่วนหนึ่งในการส่งเสริมนโยบายและแนวทางความร่วมมือทางเศรษฐกิจของประชาคมเศรษฐกิจอาเซียน

ที่มา : http://www.thaigov.go.th/news/contents/details/12357
