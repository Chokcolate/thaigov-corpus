รัฐบาลไทย-ข่าวทำเนียบรัฐบาล-พม. ชื่นชมเด็กชายสู้ชีวิตวัย 11 ปี ครอบครัวยากจน แต่เป็นเด็กเรียนดี ช่วยขายของที่ตลาดหารายได้จุนเจือครอบครัว ที่ จ.สุรินทร์ พร้อมเร่งช่วยเหลือผู้ด้อยโอกาสและประสบปัญหาทางสังคม

วันพุธที่ 13 มิถุนายน 2561
พม. ชื่นชมเด็กชายสู้ชีวิตวัย 11 ปี ครอบครัวยากจน แต่เป็นเด็กเรียนดี ช่วยขายของที่ตลาดหารายได้จุนเจือครอบครัว ที่ จ.สุรินทร์ พร้อมเร่งช่วยเหลือผู้ด้อยโอกาสและประสบปัญหาทางสังคม
พม. ชื่นชมเด็กชายสู้ชีวิตวัย 11 ปี ครอบครัวยากจน แต่เป็นเด็กเรียนดี ช่วยขายของที่ตลาดหารายได้จุนเจือครอบครัว ที่ จ.สุรินทร์ พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ระยอง และหนองคาย
วันนี้ (13 มิ.ย. 61) เวลา 08.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)ครั้งที่ 84/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กชายวัย 11 ปี นักเรียนชั้น ป.5 โรงเรียนแห่งหนึ่ง เป็นเด็กเรียนดี ครอบครัวมีฐานะยากจน แต่สู้ชีวิต อาศัยเวลาว่างหลังเลิกเรียนและในวันหยุดออกไปขายของที่ตลาด เพื่อช่วยหารายได้จุนเจือครอบครัว ที่จังหวัดสุรินทร์ นั้น ขอชื่นชมเด็กชายคนดังกล่าว ที่มีจิตใจเข้มแข็ง มีความกตัญญู ขยันหมั่นเพียร และมีความมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชนสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดสุรินทร์ (พมจ.สุรินทร์) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการศึกษาของเด็กชายอย่างต่อเนื่องในระยะยาว รวมทั้ง การให้คำปรึกษาแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคงในระยะยาวต่อไป
อีกกรณีชายวัย 56 ปี เป็นพลเมืองดีช่วยดับเพลิงที่ไหม้บ้านของชาวบ้าน จนตัวเองได้รับบาดเจ็บสาหัส ถูกไฟคลอกทั่วทั้งลำตัว ช่วยเหลือตัวเองไม่ได้ ทำให้ครอบครัวได้รับความเดือดร้อนเป็นอย่างมาก เนื่องจากเป็นเสาหลักของครอบครัว มีเพียงภรรยาที่ต้องทำหน้าที่ดูแลทั้งตนเอง และลูกชายที่ป่วยทางสายตา ครอบครัวมีฐานะยากจน ที่จังหวัดระยอง และกรณีหญิงวัย 58 ปี ต้องรับภาระเพียงลำพังดูแลผู้ป่วยพิการติดเตียง 3 คน ทั้งพี่ชายแก่ชราวัย 61 ปี ที่เคยประสบอุบัติเหตุจนร่างกายพิการ ช่วยเหลือตัวเองไม่ได้ น้องชายวัย 54 ปี ที่ประสบอุบัติเหตุขณะปฏิบัติงาน จนกลายเป็นอัมพาต และน้องชายคนเล็กวัย 50 ปี ที่ป่วยเป็นวัณโรคกระดูก ครอบครัวมีฐานะยากจน ที่จังหวัดหนองคาย นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ระยอง และ พมจ.หนองคาย พร้อมทีม One Home ทั้ง 2 จังหวัด เร่งลงพื้นที่ตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยของผู้ที่ป่วยทั้งหมดอย่างใกล้ชิด รวมทั้ง การให้คำปรึกษาแนะนำในเรื่องการออกบัตรประจำตัวผู้พิการและสวัสดิการสังคม เพื่อขอรับสิทธิตามกฎหมายตามความเหมาะสม พร้อมร่วมกันหาแนวทางการช่วยเหลือในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงวัย 59 ปี ที่ป่วยเป็นโรคอ้วน อาศัยอยู่กับสามีแก่ชรา และหลานชายวัย 11 ปี ที่จังหวัดประจวบคีรีขันธ์ นั้น ทางทีม One Home ได้ลงพื้นที่ตรวจสอบข้อเท็จจริง พร้อมมอบเงินสงเคราะห์เด็กในครอบครัวยากจน และเงินสงเคราะห์ครอบครัวผู้มีรายได้น้อย รวมทั้ง วางแผนเพื่อดูแลคุณภาพชีวิตต่อไป 2) กรณี 3 พี่น้องชาย-หญิง วัย 8-14 ปี อาศัยอยู่กันเพียงลำพัง โดยมีพี่ชายวัย 16 ปี ทำงานส่งเงินเป็นค่าใช้จ่าย ครอบครัวฐานะยากจน ที่จังหวัดสุโขทัย นั้น ทางทีม One Home ได้ลงพื้นที่เยี่ยมบ้านและให้กำลังใจ พร้อมให้การช่วยเหลือและคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546 รวมทั้ง ดำเนินการให้การช่วยเหลือติดตามหาบิดามารดาเด็ก
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/12995
