รัฐบาลไทย-ข่าวทำเนียบรัฐบาล-โค้งสุดท้าย!!! กรมศุลกากร เปิดรับสมัครสมาชิกโครงการ “พันธมิตรศุลกากร (Customs Alliances)” ระยะที่ 2 ตั้งแต่วันนี้ – 15 มิถุนายน 2561

วันจันทร์ที่ 4 มิถุนายน 2561
โค้งสุดท้าย!!! กรมศุลกากร เปิดรับสมัครสมาชิกโครงการ “พันธมิตรศุลกากร (Customs Alliances)” ระยะที่ 2 ตั้งแต่วันนี้ – 15 มิถุนายน 2561
กรมศุลกากร เปิดรับสมัครสมาชิกโครงการ “พันธมิตรศุลกากร (Customs Alliances)” ระยะที่ 2 เพิ่มช่องทางการสื่อสารระหว่างกรมศุลกากรและภาคเอกชน  เกิดความโปร่งใสเป็นธรรม และคล่องตัว ให้เป็นไปตามมาตรฐานศุลกากรโลกในการก้าวเข้าสู่ Customs 4.0
นายกุลิศ สมบัติศิริ อธิบดีกรมศุลกากร กล่าวว่า จากการดำเนินงานของโครงการ “พันธมิตรศุลกากร (Customs Alliances)” หนึ่งปีที่ผ่านมา เรามีสมาชิกในโครงการทั้งหมด 325 ราย ครอบคลุม 8 กลุ่มพิกัดสินค้าที่พบปัญหาเกี่ยวกับการนำเข้าและส่งออกมากสุด ได้แก่ รหัสพิกัดในหมวด 07 : สินค้าเกษตร รหัสพิกัดในหมวด 30 : สินค้าเภสัชกรรม รหัสพิกัดในหมวด 39 : สินค้าพลาสติก รหัสพิกัดในหมวด 72 : สินค้าเหล็ก รหัสพิกัดในหมวด 73 : สินค้าผลิตภัณฑ์จากเหล็ก รหัสพิกัดในหมวด 84 : สินค้าเครื่องจักร รหัสพิกัดในหมวด 85 : สินค้า IT และรหัสพิกัดในหมวด 87 : สินค้ายานพาหนะ โดยกรมศุลกากรได้จัดกิจกรรมอบรมให้ความรู้ ให้คำแนะนำติดต่อประสานงาน แก้ไขปัญหา  สร้างความชัดเจน  และลดข้อโต้แย้งที่จะเกิดขึ้นในด้านต่างๆ ทั้งปัญหาเชิงนโยบายและปัญหาหน้างานปกติ อาทิ พิธีการศุลกากร พิกัดอัตราศุลกากร ราคา ถิ่นกำเนิด กฎหมายศุลกากร สิทธิประโยชน์ และปัญหาอื่น  โดยมอบหมายเจ้าหน้าที่ศุลกากรจากส่วนกลาง (Account Officer Center : AOC) ทำหน้าที่ติดต่อประสานกับผู้เชี่ยวชาญในแต่ละด้านของแต่ละพื้นที่ (Account Officer Expert : AOX)  เพื่อแก้ปัญหาและให้คำปรึกษาอย่างรวดเร็วทันต่อเหตุการณ์ ซึ่งเป็นการเพิ่มประสิทธิภาพในการทำงาน ประหยัดเวลา และลดค่าใช้จ่ายที่เกิดขึ้นในระหว่างการดำเนินพิธีการทางศุลกากร ตลอดจนได้นำมาตรการสำคัญต่างๆ และนำเทคโนโลยีที่ทันสมัยมาเป็นปัจจัยหลักในการดำเนินงาน  อันเป็นการสร้างความโปร่งใสและความเป็นธรรมให้แก่ผู้ประกอบการ และ     ประสบความสำเร็จอย่างดี สมาชิกโครงการพันธมิตรศุลกากรพึงพอใจในการดำเนินงานของโครงการนี้
ในวันนี้ กรมศุลกากรจึงเปิดรับสมัครสมาชิกโครงการพันธมิตรศุลกากร ระยะที่ 2  เนื่องจากยังมีผู้ประกอบการนำเข้าส่งออกอีกหลายรายที่ยังไม่ได้เป็นสมาชิกและมีการสอบถามรายละเอียดเพิ่มเติม พร้อมทั้งแสดงความประสงค์จะสมัครเป็นสมาชิกโครงการพันธมิตรศุลกากรเข้ามาจำนวนมาก  ดังนั้น กรมศุลกากรจึงได้เปิดรับสมัครสมาชิกในระยะที่ 2  โดยกำหนดหลักเกณฑ์และคุณสมบัติครอบคลุม 8 กลุ่มพิกัดสินค้าเหมือนในเฟสแรก ซึ่งจะปิดรับสมัคร ในวันที่ 15 มิถุนายน 2561 และจะประกาศรายชื่อผู้ประกอบการที่ได้เป็นสมาชิกพันธมิตรศุลกากร ในวันที่ 1 กรกฎาคม 2561 นี้ ทางเว็บไซด์ www.customs.go.th
ผู้ที่สนใจสมัครเป็นสมาชิกโครงการพันธมิตรศุลกากร สามารถสมัครด้วยตนเองที่ www.customs.go.th >> โครงการพันธมิตรศุลกากร >>สมัครสมาชิก หรือโทรสอบถามรายละเอียดเพิ่มเติมโดยตรงกับทีมเลขาคณะทำงานฯ ได้แก่ นางสาวนัยรัตน์ พงศ์ศักดินนท์ :063-904-2493 , นางสาวเขมิกา ทองประพันธ์ 064-586-5511 และ นางสาวดวงกมล ขอพงษ์ไพบูลย์ 063-904-2518 โดยไม่เสียค่าใช้จ่ายใดๆ ทั้งสิ้น รายละเอียดประชาสัมพันธ์โครงการตามเอกสารแนบท้าย
กรมศุลกากรมุ่งมั่นพัฒนาบูรณการการทำงานอย่างต่อเนื่องไม่หยุดยั้งเพื่อพัฒนาเศรษฐกิจไทยและเศรษฐกิจโลก อำนวยความสะดวกทางการค้า ปกป้องสังคม ดังวิสัยทัศน์กรมศุลกากรที่ว่า “องค์กรที่มุ่งมั่นให้บริการศุลกากรเป็นเลิศ เพื่อการพัฒนาที่ยั่งยืนของเศรษฐกิจไทยและเชื่อมโยงการค้าโลก”

ที่มา : http://www.thaigov.go.th/news/contents/details/12748
