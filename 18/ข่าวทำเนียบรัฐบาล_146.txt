รัฐบาลไทย-ข่าวทำเนียบรัฐบาล-นายกรัฐมนตรีแสดงความห่วงใยเกษตรกร โดยเร่งรัดหน่วยงานที่เกี่ยวข้องสร้างการรับรู้ ส่งเสริมการมีส่วนร่วม เพื่อแก้ไขปัญหาด้านราคาสินค้าเกษตรตกต่ำอย่างครบวงจร

วันอังคารที่ 12 มิถุนายน 2561
นายกรัฐมนตรีแสดงความห่วงใยเกษตรกร โดยเร่งรัดหน่วยงานที่เกี่ยวข้องสร้างการรับรู้ ส่งเสริมการมีส่วนร่วม เพื่อแก้ไขปัญหาด้านราคาสินค้าเกษตรตกต่ำอย่างครบวงจร
นายกรัฐมนตรีแสดงความห่วงใยเกษตรกร โดยเร่งรัดหน่วยงานที่เกี่ยวข้องสร้างการรับรู้ ส่งเสริมการมีส่วนร่วม เพื่อแก้ไขปัญหาด้านราคาสินค้าเกษตรตกต่ำอย่างครบวงจร
วันนี้ (12 มิถุนายน 2561) เวลา 13.45 น. ณ บริเวณอาคารเฉลิมพระเกียรติฯ มหาวิทยาลัยราชภัฏนครสวรรค์ จังหวัดนครสวรรค์ พลเอก ประยุทธ์ จันทร์โอชา นายกรัฐมนตรี กล่าวภายหลังการประชุมคณะรัฐมนตรีนอกสถานที่อย่างเป็นทางการ โดยได้แสดงความห่วงใยในปัญหาของเกษตรกร และได้เน้นย้ำการพัฒนาและสร้างการรับรู้เพื่อความเข้าใจที่ถูกต้อง เนื่องจากบางกลุ่มยังขาดความเข้าใจในมาตรการการช่วยเหลือของรัฐบาล เช่น เรื่องการประกันราคาข้าว การจำนำไว้ในยุ้งฉางของ ธ.ก.ส. ซึ่งรัฐบาลมีมาตรการดำเนินการให้เป็นไปตามกฎหมาย แต่เกษตรกรบางกลุ่มยังขาดความเข้าใจขั้นตอนในการเข้าสู่กระบวนการดังกล่าว ฝากสื่อและหน่วยงานที่เกี่ยวข้องเร่งสร้างการรับรู้ และทำความเข้าใจกับประชาชนให้มากยิ่งขึ้น เน้นย้ำการแก้ปัญหาที่ต้นทางเพื่อช่วยลดต้นทุนการผลิตทั้งพืชไร่และพืชสวน รวมทั้งเรื่องกลไกการตลาด ซึ่งการเพาะปลูกควรให้เป็นไปตามความต้องการของตลาดทั้งในและต่างประเทศ
ทั้งนี้ นายกรัฐมนตรีมีความกังวลในเรื่องการเพาะปลูกพืชเชิงเดี่ยว รวมทั้งปัญหาผลผลิตที่มีมากเกินความต้องการของตลาด ซึ่งภาคประชาชนโดยความร่วมมือของภาครัฐจำเป็นต้องแก้ไขปัญหาในรูปแบบระบบสหกรณ์ที่มีประสิทธิภาพ รวมทั้งการค้าขายผ่านทางออนไลน์ และวิสาหกิจชุมชน ทั้งนี้เพื่อได้รับการอำนวยความสะดวกด้านการลงทุนจากระบบเหล่านั้น  ซึ่งจะเป็นการแก้ปัญหาที่ต้นทางอย่างมีประสิทธิภาพ และมีมาตรการรองรับความเสี่ยงอย่างยั่งยืนอีกด้วย
.............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12980
