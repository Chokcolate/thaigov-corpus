รัฐบาลไทย-ข่าวทำเนียบรัฐบาล-รมว.พม. ลงพื้นที่ติดตามการขับเคลื่อนการพัฒนาเด็กและเยาวชน พร้อมทั้งพบปะเยี่ยมเยียนประชาชนกลุ่มเป้าหมาย และตรวจเยี่ยมการดำเนินงานหน่วยงานในสังกัดที่ จ.กำแพงเพชร

วันจันทร์ที่ 11 มิถุนายน 2561
รมว.พม. ลงพื้นที่ติดตามการขับเคลื่อนการพัฒนาเด็กและเยาวชน พร้อมทั้งพบปะเยี่ยมเยียนประชาชนกลุ่มเป้าหมาย และตรวจเยี่ยมการดำเนินงานหน่วยงานในสังกัดที่ จ.กำแพงเพชร
รมว.พม. ลงพื้นที่ติดตามการขับเคลื่อนการพัฒนาเด็กและเยาวชน พร้อมทั้งพบปะเยี่ยมเยียนประชาชนกลุ่มเป้าหมาย และตรวจเยี่ยมการดำเนินงานหน่วยงานในสังกัดที่ จ.กำแพงเพชร
วันนี้ (11 มิ.ย. 61) เวลา 10.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ลงพื้นที่ติดตามสถานการณ์เด็กและเยาวชน การขับเคลื่อนการพัฒนาเด็กและเยาวชน การดำเนินงานของสภาเด็กและเยาวชน จังหวัดกำแพงเพชร พร้อมทั้งพบปะเยี่ยมเยียนประชาชนกลุ่มเป้าหมาย จำนวน 500 คน และชมนิทรรศการผลิตภัณฑ์สินค้าหน่วยงาน ภาคีเครือข่ายต่างๆ ณ อาคารอเนกประสงค์ เทศบาลเมืองกำแพงเพชร จังหวัดกำแพงเพชร จากนั้นได้เดินทางไปตรวจเยี่ยมการดำเนินงานหน่วยงานในสังกัดกระทรวง พม. ได้แก่ ศูนย์วัฒนธรรมชาวไทยภูเขา และศูนย์พัฒนาราษฎรบนพื้นที่สูงจังหวัดกำแพงเพชร นอกจากนี้ ยังได้รับฟังรายงานสถานการณ์ทางสังคมและรายงานการดำเนินงานของหน่วยงานในสังกัดกระทรวง พม. ในพื้นที่ และมอบแนวทางการขับเคลื่อนงานให้กับทีม พม. (One Home) จังหวัดกำแพงเพชร และพิจิตร
​รัฐบาล โดยกระทรวงการพัฒนาสังคมและความมั่นคงของมนุษย์ (พม.) มีภารกิจในการดำเนินงานด้านสังคมตามนโยบายรัฐบาล "ลดความเหลื่อมล้ำทางสังคม และการสร้างโอกาสเข้าถึงบริการของรัฐ” เพื่อให้ประชาชนมีคุณภาพชีวิตที่ดี มีความเป็นอยู่ที่ดีขึ้น โดยไม่ทิ้งใครไว้ข้างหลัง ซึ่งที่ผ่านมากระทรวง พม. ได้ทำงานอย่างเต็มที่ เพื่อตอบโจทย์ความต้องการของประชาชน ให้เข้าถึงสิทธิและรับบริการของรัฐ โดยพัฒนาการทำงานให้สะดวกและรวดเร็วขึ้น ซึ่งได้ขับเคลื่อนงานด้วยการบูรณาการความร่วมมือกับทุกภาคส่วน และมีเครือข่ายด้านสังคมเป็นกลไกสำคัญในการช่วยเหลือดูแลประชาชนกลุ่มเป้าหมายในพื้นที่ที่อยู่ในความดูแลของกระทรวง พม. ได้แก่ กลุ่มเด็ก สตรี คนพิการ ผู้สูงอายุ คนไร้ที่พึ่ง คนขอทาน และผู้อยู่ในสภาวะยากลำบาก สำหรับการดำเนินงานในส่วนการช่วยเหลือ สงเคราะห์กลุ่มเป้าหมายในพื้นที่โดยการจ่ายเงินอุดหนุนนั้น ขณะนี้ กระทรวง พม. ได้มีการสร้างความร่วมมือกับธนาคารกรุงไทย และกรมบัญชีกลาง จัดทำระบบการจ่ายเงินอุดหนุนแบบ E-payment ผ่านระบบ Krungthai Corporate Online ซึ่งจะลดการจ่ายเป็นเงินสด เพื่ออำนวยความสะดวก รวดเร็ว ถูกต้อง และโปร่งใส ให้กับประชาชนมากขึ้น และขอให้ประชาชนไว้วางใจและเชื่อมั่นในการดำเนินงานของกระทรวง พม. ที่พร้อมขับเคลื่อนงานอย่างเต็มที่เพื่อประโยชน์สูงสุดของประชาชนทุกกลุ่มเป้าหมาย
การลงพื้นที่ในวันนี้ เป็นการพบปะเยี่ยมเยียนประชาชนกลุ่มเป้าหมาย และติดตามการดำเนินงานพร้อมทั้งมอบแนวทางการปฏิบัติงานในระดับพื้นที่ รวมทั้งเป็นการสร้างขวัญกำลังใจให้กับข้าราชการ เจ้าหน้าที่ผู้ปฏิบัติงานหน่วยงานในสังกัดกระทรวง พม. ในพื้นที่จังหวัดจังหวัดกำแพงเพชร และพิจิตร ทั้งนี้ ได้รับทราบถึงสถานการณ์เด็กและเยาวชนจังหวัดกำแพงเพชร ประจำปี 2560 พบว่ามีประชากรเด็กและเยาวชน จำนวน 224,733 คน ในจำนวนนี้มีเด็กพิการ 1,345 คน เด็กและเยาวชนประสบปัญหาทางสังคม 278 คน มีเด็กและเยาวชนกระทำความผิดในคดีอาญา จำนวน 234 คน การตั้งครรภ์ในวัยรุ่น มีหญิงตั้งครรภ์อายุต่ำกว่า 20 ปี จำนวน 468 คน มีหญิงตั้งครรภ์ซ้ำอายุต่ำกว่า 20 ปี จำนวน 81 คน มีหญิงอายุต่ำกว่า 20 ปี ที่ได้รับการคุมกำเนิดด้วยวิธีสมัยใหม่ จำนวน 217 คน และมีเด็กที่ลงทะเบียนตามโครงการเงินอุดหนุนเพื่อการเลี้ยงดูเด็กแรกเกิด จำนวน 5,034 คน ส่วนการขับเคลื่อนการพัฒนาเด็กและเยาวชนจังหวัดกำแพงเพชร มีศูนย์พัฒนาเด็กเล็ก จำนวน 214 แห่ง และมีการดำเนินโครงการกิจกรรมด้านการพัฒนาเด็กและเยาวชน อาทิ โครงการป้องกันและแก้ไขปัญหาการตั้งครรภ์ในวัยรุ่น DJ TEEN โครงการสนับสนุนแกนนำสภาเด็กและเยาวชนร่วมต่อต้านการค้ามนุษย์จังหวัด และโครงการเยาวชนรู้เท่าทัน ไม่เล่นพนันบอล 2018 เป็นต้น
​ศูนย์พัฒนาราษฎรบนพื้นที่สูงจังหวัดกำแพงเพชร เป็นหน่วยงานในสังกัดกรมพัฒนาสังคมและสวัสดิการ (พส.) มีภารกิจในการรับผิดชอบดูแลราษฎรบนพื้นที่สูงในพื้นที่จังหวัดกำแพงเพชร ซึ่งมีจำนวนทั้งสิ้น 11,570 คน ประกอบด้วย 6 ชนเผ่า ได้แก่ เมี่ยน กะเหรี่ยง ลาหู่ ม้ง ลัวะ และลีซู โดยศูนย์ฯ มีบทบาทหน้าที่ในการส่งเสริมศักยภาพและคุณภาพชีวิตของราษฎรบนพื้นที่สูง ตลอดจนดูแลเรื่องสิทธิสวัสดิการของราษฎรบนพื้นที่สูง ให้สามารถเข้าถึงบริการของภาครัฐ เป็นแหล่งถ่ายทอดองค์ความรู้ทางภูมิสังคม นอกจากนี้ยังมีการรวบรวมวัตถุโบราณของชนเผ่าต่างๆมาจัดแสดง และจัดตั้งเป็น "ศูนย์วัฒนธรรมชาวไทยภูเขา” แหล่งท่องเที่ยวเชิงภูมิวัฒนธรรมแห่งใหม่ของจังหวัดกำแพงเพชร ซึ่งภายในประกอบด้วย พื้นที่จัดแสดงนิทรรศการห้องอาภรณ์ชนเผ่า นิทรรศการห้องวัตถุศิลป์ห้องจำหน่ายสินค้าและผลิตภัณฑ์ เป็นต้น
สำหรับการมอบแนวทางการขับเคลื่อนงานให้กับทีม พม. (One Home) จังหวัดกำแพงเพชร และพิจิตรนั้น ได้เน้นย้ำการบูรณาการในพื้นที่ เพื่อช่วยเหลือประสานส่งต่อกลุ่มเป้าหมาย โดยต้องมีความเข้มแข็งในการเป็นศูนย์กลางกำหนดนโยบาย One Home หรือ Model การทำงานในพื้นที่อย่างเชื่อมโยงกับภาคส่วนต่างๆ พร้อมทั้งจัดทำแผนพัฒนาภาคในการเชื่อมโยงประสานหน่วยงานในพื้นที่ เน้นการประสานงานอย่างรวดเร็ว ลดขั้นตอนโดยใช้ประโยชน์จากเทคโนโลยีการสื่อสาร และให้ศูนย์ช่วยเหลือสังคม 1300 เป็นช่องทางให้ประชาชนผู้ประสบปัญหาสังคม เข้าถึงการให้บริการสวัสดิการของภาครัฐ โดยเน้นการทำงานทั้งเชิงรุกและเชิงรับ สามารถเข้าถึงผู้ประสบปัญหาในภาวะวิกฤตได้อย่างรวดเร็ว ไม่ซ้ำซ้อน พัฒนาและยกระดับการประสานส่งต่อหน่วยงานภายในกระทรวงอย่างมีประสิทธิภาพ เพื่อตอบสนองต่อความต้องการและสภาพปัญหาของกลุ่มเป้าหมาย มีการบูรณาการการทำงานกับทุกภาคส่วน ตามนโยบายประชารัฐ รวมทั้งมีการใช้ข้อมูล Social map และฐานข้อมูลอื่นๆ ให้เกิดประโยชน์ด้วยการใช้เทคโนโลยีในการจะพัฒนา และยกระดับการดำเนินงานที่มีประสิทธิภาพ ทั้งนี้ ขอเป็นกำลังใจให้เจ้าหน้าที่ผู้ปฏิบัติงานทุกคน และให้ดำเนินงานร่วมกับทุกภาคส่วนอย่างเต็มความสามารถ ด้วยความซื่อสัตย์สุจริต โดยคำนึงถึงประโยชน์ของประชาชนและประเทศชาติเป็นสำคัญ

ที่มา : http://www.thaigov.go.th/news/contents/details/12931
