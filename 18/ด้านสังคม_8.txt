รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือหญิงวัย 49 ปี พิการร่างแคระ เดินไม่ได้ รับภาระเลี้ยงดูแม่แก่ชราวัย 79 ปี ร่างกายพิการ ช่วยเหลือตัวเองไม่ได้ ที่ จ.จันทบุรี

วันพุธที่ 16 พฤษภาคม 2561
พม. กำชับทีม One Home เร่งช่วยเหลือหญิงวัย 49 ปี พิการร่างแคระ เดินไม่ได้ รับภาระเลี้ยงดูแม่แก่ชราวัย 79 ปี ร่างกายพิการ ช่วยเหลือตัวเองไม่ได้ ที่ จ.จันทบุรี
พม. กำชับทีม One Home เร่งช่วยเหลือหญิงวัย 49 ปี พิการร่างแคระ เดินไม่ได้ รับภาระเลี้ยงดูแม่แก่ชราวัย 79 ปี ร่างกายพิการ ช่วยเหลือตัวเองไม่ได้ ที่ จ.จันทบุรี
วันนี้ (16 พ.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รอง ปพม.) รักษาการแทนปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 73/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหาร และผู้แทนจากหน่วยงานในกระทรวงร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีหญิงวัย 49 ปี พิการร่างแคระ ขาโก่งคดงอ ไม่สามารถเดินได้ ต้องรับภาระเพียงลำพังดูแลแม่แก่ชราวัย 79 ปี ร่างกายพิการ ช่วยเหลือตัวเองไม่ได้ อาศัยเพียงเบี้ยยังชีพคนพิการและผู้สูงอายุใช้ประทังชีวิต ครอบครัวมีฐานะยากจน ที่จังหวัดจันทบุรี และกรณีหญิงวัย 54 ปี อาชีพรับจ้างก่อสร้าง ต้องรับภาระดูแลน้องชายวัย 41 ปี ที่ป่วยเป็นโรคมะเร็งที่ลำคอ มีบาดแผลลุกลามขนาดใหญ่ เจ็บปวดทุกข์ทรมานเป็นอย่างมาก ต้องเจาะคอเพื่อช่วยในการหายใจ และไม่สามารถกินอาหารได้ บ่อยครั้ง ต้องหยุดงานเพื่ออยู่ดูแลน้องชาย ทำให้ขาดรายได้ ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดนครสวรรค์ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.จันทบุรี และ พมจ.นครสวรรค์ พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเคนพิการ และผู้สูงอายุ ของกระทรวง พม. พร้อมมอบสิ่งของเครื่องใช้ ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และให้คำปรึกษาแนะนำในเรื่องสวัสดิการสังคมเพื่อขอรับสิทธิตามกฎหมายตามความเหมาะสม พร้อมการส่งเสริมการประกอบอาชีพให้แก่ครอบครัวดังกล่าว เพื่อสร้างรายได้ที่เพียงพอและมั่นคงในระยะยาว
สำหรับกรณีหญิงสาววัย 21 ปี เป็นนักศึกษาเรียนดี แต่เคราะห์ร้ายบ้านถูกไฟไหม้พังเสียหายทั้งหลัง ข้าวของพังเสียหายทั้งหมด ทำให้ครอบครัวไร้ที่อยู่อาศัย ขาดแคลนเสื้อผ้าและอาหาร ต้องไปอาศัยนอนบนแคร่ไม้ไผ่ในโรงเก็บฟางสำหรับเลี้ยงสัตว์ อาศัยอยู่กับพ่อและแม่ ที่ป่วยเป็นโรคประจำตัวหลายโรครุมเร้า ที่จังหวัดอุบลราชธานี นั้น ได้กำชับให้พัฒนาสังคมและ ความมั่นคงของมนุษย์จังหวัดอุบลราชธานี (พมจ.อุบลราชธานี) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่จัดหาที่พักพิงชั่วคราวให้แก่ครอบครัว และช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด พร้อมร่วมกันหาแนวทางการช่วยเหลือต่อไป

ที่มา : http://www.thaigov.go.th/news/contents/details/12277
