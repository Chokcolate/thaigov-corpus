รัฐบาลไทย-ข่าวทำเนียบรัฐบาล-“บิ๊กอู๋”นำ ขรก.จิตอาสากระทรวงแรงงาน ชาวชุมชนดินแดง รวมพลังทำความสะอาด ตามแนวทางประชารัฐ

วันจันทร์ที่ 21 พฤษภาคม 2561
“บิ๊กอู๋”นำ ขรก.จิตอาสากระทรวงแรงงาน ชาวชุมชนดินแดง รวมพลังทำความสะอาด ตามแนวทางประชารัฐ
รมว.แรงงาน นำ ขรก. พร้อมชาวชุมชนเขตดินแดง อาสาสมัครแรงงาน ร่วมกิจกรรมจิตอาสากระทรวงแรงงานรวมพลังประชารัฐทำความสะอาด ลอกท่อระบายน้ำ ณ บริเวณรอบนอกกระทรวงแรงงาน
วันนี้ (21 พ.ค.61) พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานในพิธีเปิดกิจกรรม "จิตอาสากระทรวงแรงงานรวมพลังประชารัฐทำความสะอาดลอกท่อระบายน้ำ" โดยมี นายจรินทร์ จักกะพาก ปลัดกระทรวงแรงงาน พร้อมด้วยผู้บริหารระดับสูงของกระทรวงแรงงาน เข้าร่วมกิจกรรมในครั้งนี้ด้วยเพื่อบำเพ็ญสาธารณะประโยชน์ โดยดำเนินการทำความสะอาด และกำจัดขยะและสิ่งปฏิกูลในท่อระบายน้ำบริเวณรอบนอกกระทรวงแรงงาน ณ บริเวณด้านหน้าอาคารศูนย์บริการจัดหางานเพื่อคนไทย (Smart Job Center) ด้านหน้ากระทรวงแรงงาน โดยรัฐมนตรีว่าการกระทรวงแรงงาน กล่าวว่า เป็นความมุ่งหวังของรัฐบาลและกระทรวงแรงงานที่จะร่วมกับทุกภาคส่วน ทั้งภาครัฐ ภาคเอกชน และประชาชนทั่วไป ตามแนวทางประชารัฐในการทำคุณประโยชน์เพื่อส่วนรวมรวมทั้งแสดงออกถึงความจงรักภักดีต่อสถาบันพระมหากษัตริย์เป็นศูนย์รวมจิตใจของปวงชนชาวไทย ทั้งยังเป็นการเสริมสร้างความรัก ความสามัคคีให้แก่ปวงชนชาวไทย ซึ่งเป็นรากฐานสำคัญในการพัฒนาประเทศในอนาคต
การจัดงานในครั้งนี้ ผู้บริหาร ข้าราชการจิตอาสากระทรวงแรงงานได้ร่วมกับประชาชนในเขตดินแดง กรุงเทพมหานครจัดกิจกรรมเพื่อเสริมสร้างความรักความสามัคคีอันมีสถาบันพระมหากษัตริย์เป็นศูนย์รวมจิตใจของปวงชนชาวไทย ได้บูรณาการทำงานร่วมกับสำนักงานเขตดินแดง กรุงเทพมหานคร องค์กรภาคเอกชน ภาคีเครือข่ายประชาชน อาสาสมัครแรงงานและชาวชุมชนในเขตดินแดง ทุกสาขาอาชีพ ตามนโยบายประชารัฐของรัฐบาล มีผู้เข้าร่วมกิจกรรมกว่า 1,000 คน
------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สมภพ ศีลบุตร – ภาพ/
21 พฤษภาคม 2561

ที่มา : http://www.thaigov.go.th/news/contents/details/12401
