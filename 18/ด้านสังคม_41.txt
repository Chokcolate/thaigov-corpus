รัฐบาลไทย-ข่าวทำเนียบรัฐบาล- พม. เร่งเยียวยาจิตใจเด็กหญิงวัย 2 ขวบ ที่ถูกเด็กชายวัย 12 ปี ล่วงละเมิดทางเพศ และกรณีเด็กชายวัย 5 เดือน ถูกพ่อแท้ๆ ทำร้ายร่างกายได้รับบาดเจ็บสาหัส ที่ จ.ปราจีนบุรี

วันพุธที่ 30 พฤษภาคม 2561
พม. เร่งเยียวยาจิตใจเด็กหญิงวัย 2 ขวบ ที่ถูกเด็กชายวัย 12 ปี ล่วงละเมิดทางเพศ และกรณีเด็กชายวัย 5 เดือน ถูกพ่อแท้ๆ ทำร้ายร่างกายได้รับบาดเจ็บสาหัส ที่ จ.ปราจีนบุรี
พม. เร่งเยียวยาจิตใจเด็กหญิงวัย 2 ขวบ ที่ถูกเด็กชายวัย 12 ปี ล่วงละเมิดทางเพศ และกรณีเด็กชายวัย 5 เดือน ถูกพ่อแท้ๆ ทำร้ายร่างกายได้รับบาดเจ็บสาหัส ที่ จ.ปราจีนบุรี
วันนี้ (30 พ.ค. 61) เวลา 08.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 78/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีผู้ปกครองของเด็กหญิงวัย 2 ขวบ พาลูกสาวเข้าแจ้งความว่าถูกเด็กชายวัย 12 ปี ซึ่งเป็นเพื่อนบ้าน ล่วงละเมิดทางเพศ และเกรงว่าจะไม่ได้รับความเป็นธรรม ที่จังหวัดปราจีนบุรี และกรณีชายวัย 28 ปี ก่อเหตุทำร้ายร่างกายลูกชายวัย 5 เดือน ได้รับบาดเจ็บสาหัส โดยจับฟาดกับผนัง และทุ่มลงพื้นจนหมดสติ ทำให้มีอาการเลือดคั่ง ในสมอง เนื่องจากได้รับความกระทบกระเทือนอย่างรุนแรง สาเหตุเกิดจากบันดาลโทสะและระบายความโกรธที่ทะเลาะ กับภรรยา ที่จังหวัดปราจีนบุรี นั้น ได้กำชับให้พัฒนาสังคมและความมั่นคงของมนุษย์จังหวัดปราจีนบุรี (พมจ.ปราจีนบุรี) พร้อมทีม One Home ลงพื้นที่ตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถกลับมาใช้ชีวิตในสังคมได้อย่างปกติสุข พร้อมประสานหน่วยงาน ที่เกี่ยวข้องในพื้นที่ดูแลเรื่องการรักษาพยาบาลอาการบาดเจ็บอย่างใกล้ชิด ทั้งนี้ กระทรวง พม. มีบ้านพักเด็ก และครอบครัวจังหวัดปราจีนบุรี พร้อมให้การดูแลคุ้มครองสวัสดิภาพตามพระราชบัญญัติคุ้มครองเด็ก พ.ศ.2546
อีกกรณีหญิงวัย 29 ปี ป่วยเป็นโรคเบาหวาน ต้องรับภาระเพียงลำพังเลี้ยงดูลูก 3 คน คนโตวัย 10 ขวบ ร่างกายพิการ แขน-ขาลีบ ช่วยเหลือตัวเองไม่ได้ คนกลางวัย 5 ขวบ และคนเล็กวัย 3 เดือน มีปัญหาเกี่ยวกับดวงตา ทำให้ดวงตาใกล้บอด ด้านสามีประสบอุบัติเหตุเพิ่งเสียชีวิต ทั้ง 4 ชีวิต อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน ที่จังหวัดสุรินทร์ นั้น ได้กำชับให้พัฒนาสังคมและความมั่นคงของมนุษย์จังหวัดสุรินทร์ (พมจ.สุรินทร์) พร้อมทีม One Home ลงพื้นที่ตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอย่างใกล้ชิด และดูแลเรื่องการปรับปรุงสภาพที่อยู่อาศัย ให้มั่นคง แข็งแรง และถูกสุขลักษณะ รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง ในระยะยาวต่อไป
ทั้งนี้ ปัญหาทางสังคมและปัญหาเด็กถูกกระทำความรุนแรงเกิดขึ้นอย่างต่อเนื่องรายวัน จึงขอความร่วมมือ จากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานอย่างใกล้ชิด หากประชาชนพบเห็นเหตุการณ์ในลักษณะดังกล่าว หรือประสบปัญหาทางสังคม สามารถขอความช่วยเหลือได้ที่ ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/12639
