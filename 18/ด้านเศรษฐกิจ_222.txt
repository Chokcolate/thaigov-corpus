รัฐบาลไทย-ข่าวทำเนียบรัฐบาล-ธ.ก.ส. ร่วมสร้างความเข้มแข็งกองทุนหมู่บ้านฯ

วันพุธที่ 13 มิถุนายน 2561
ธ.ก.ส. ร่วมสร้างความเข้มแข็งกองทุนหมู่บ้านฯ
ธ.ก.ส.โชว์ผลงานสนับสนุนสินเชื่อสร้างความเข้มแข็งกองทุนหมู่บ้านและชุมชนเมืองในพิธีเปิดการปฏิบัติการโครงการพัฒนาหมู่บ้านและชุมชนเมืองอย่างยั่งยืน โดยศาสตร์พระราชาตามแนวทางประชารัฐ
ธ.ก.ส.โชว์ผลงานสนับสนุนสินเชื่อสร้างความเข้มแข็งกองทุนหมู่บ้านและชุมชนเมืองในพิธีเปิดการปฏิบัติการโครงการพัฒนาหมู่บ้านและชุมชนเมืองอย่างยั่งยืน โดยศาสตร์พระราชาตามแนวทางประชารัฐ พร้อมตั้งเป้าสนับสนุนสินเชื่อปี 61 จำนวน 1,000 ล้านบาท ป้องกันและแก้ไขปัญหาหนี้นอกระบบของสมาชิกกองทุนหมู่บ้านฯ
วันนี้ (13 มิถุนายน 2561)  พลเอกประยุทธ์  จันทร์โอชา นายกรัฐมนตรี นายสมคิด จาตุศรีพิทักษ์ รองนายกรัฐมนตรี นายสุวพันธ์ ตันยุวรรธนะ รัฐมนตรีประจำสำนักนายกรัฐมนตรี พร้อมด้วยคณะผู้บริหารระดับสูง ร่วมพิธีเปิดงานโครงการพัฒนาหมู่บ้านและชุมชนเมืองอย่างยั่งยืน หลังจากนั้นร่วมพบปะพูดคุยกับผู้แทนกองทุนหมู่บ้านและชุมชนเมืองทุกจังหวัด ผู้แทนส่วนงานที่เกี่ยวข้องทั้งภาครัฐและภาคเอกชน และชมนิทรรศการที่ร่วมจัดแสดง ณ ฮอลล์ 9 ชั้น 2 ศูนย์การประชุม อิมแพ็ค ฟอรั่ม อิมแพ็ค เมืองทองธานี จังหวัดนนทบุรี
นายสุรพงศ์ นิลพันธุ์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธนาคารได้เข้าไปร่วมสนับสนุนการดำเนินงานของกองทุนหมู่บ้านและชุมชนเมืองตั้งแต่ ปี 2544 จนถึงปัจจุบัน ธ.ก.ส.ได้ดูแลให้การสนับสนุนกองทุนหมู่บ้านและชุมชนเมือง จำนวน 33,648 กองทุน จากกองทุนหมู่บ้านทั่วประเทศ 79,593 กองทุน ทั้งการให้บริการด้านเงินฝาก และการให้บริการด้านสินเชื่อ ซึ่งได้ดำเนินการหลายโครงการ อาทิ
โครงการสินเชื่อให้แก่กองทุนหมู่บ้านและชุมชนเมือง เพื่อเป็นทุนให้กู้แก่สมาชิกกองทุนหมู่บ้าน  โครงการสนับสนุนสินเชื่อกองทุนหมู่บ้านและสถาบันการเงินชุมชนเพื่อแก้ไขและป้องกันปัญหาหนี้นอกระบบของสมาชิก เป็นต้น รวมวงเงินกว่า 40,925 ล้านบาท
ทั้งนี้ ในปี 2561 ธ.ก.ส. ได้เตรียมวงเงินสนับสนุนสินเชื่อให้กับกองทุนหมู่บ้านและสถาบันการเงินชุมชน เพิ่มเติมจำนวน 1,000 ล้านบาท เพื่อป้องกันและแก้ไขปัญหาหนี้นอกระบบของสมาชิก  โดยนอกจากการสนับสนุนสินเชื่อแล้ว  ยังได้นำองค์ความรู้ด้านต่างๆ  เช่น การบริหารจัดการกลุ่ม การพัฒนาศักยภาพด้วยระบบโปรแกรมงานด้านบัญชี  พร้อมพัฒนาผู้นำกองทุนหมู่บ้านเป็นที่ปรึกษาทางการเงิน เพื่อให้คำปรึกษาและดูแลสุขภาพทางการเงินแก่สมาชิกกองทุนหมู่บ้านฯ ด้วย

ที่มา : http://www.thaigov.go.th/news/contents/details/12989
