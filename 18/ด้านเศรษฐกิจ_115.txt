รัฐบาลไทย-ข่าวทำเนียบรัฐบาล-รมช.ลักษณ์ เปิดการสัมมนาและปาฐกถาพิเศษ " ความเป็นไปได้ของเกษตรอัจฉริยะในประเทศไทย"

วันพุธที่ 30 พฤษภาคม 2561
รมช.ลักษณ์ เปิดการสัมมนาและปาฐกถาพิเศษ " ความเป็นไปได้ของเกษตรอัจฉริยะในประเทศไทย"
รมช.ลักษณ์ เปิดการสัมมนาและปาฐกถาพิเศษ " ความเป็นไปได้ของเกษตรอัจฉริยะในประเทศไทย"
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเปิดการสัมมนา เรื่อง ความเป็นไปได้ของเกษตรอัจฉริยะในประเทศไทย ที่จัดขึ้นโดยสมาคมนิสิตเก่ามหาวิทยาลัยเกษตรศาสตร์ ในพระบรมราชูปถัมภ์ ร่วมกับ คณะวิศวกรรมศาสตร์ มหาวิทยาลัยเกษตรศาสตร์ ณ อาคารสารนิเทศ 50 ปี มหาวิทยาลัยเกษตรศาสตร์ บางเขน ว่า มติคณะรัฐมนตรีให้ความเห็นชอบยุทธศาสตร์ของชาติ 20 ปี ซึ่งมียุทธศาสตร์ที่สำคัญในเรื่องการพัฒนาขีดความสามารถใหม่ให้กับเศรษฐกิจไทย โดยในภาคการเกษตรมีแนวทางที่สำคัญในการนำเทคโนโลยีและนวัตกรรมเข้ามาช่วยในด้านการผลิตในภาคเกษตร นั่นก็คือการเป็นเกษตรอัจฉริยะหรือสมาทฟาร์มมิ่งที่รัฐบาลให้ความสำคัญ การจัดสัมมนาดังกล่าวจึงเป็นเรื่องที่จะช่วยให้การผลิตทางด้านการเกษตรของไทยมีความสามารถในการแข่งขันได้ ทำให้ภาคการเกษตรมีความเจริญเติบโตต่อเนื่องจากในอดีตได้ และนำไปสู่การเป็นเกษตร 4.0 ได้ในอนาคต
ในส่วนของทางกระทรวงเกษตรและสหกรณ์ มีแนวทางในการสนับสนุนการทำเกษตรอัจฉริยะ โดยการพัฒนาทรัพยากรบุคคลที่จะมาช่วยพัฒนาและสนับสนุนให้ลูกหลานเกษตรกร ที่ถือเป็นปัจจัยแห่งความสำเร็จ เข้ามาช่วยเป็นสะพานเชื่อมต่อระหว่างองค์ความรู้สมัยใหม่กับเกษตรกร ซึ่ง Young Smart Farmer จะช่วยนำเทคโนโลยีและนวัตกรรมต่าง ๆ มาช่วยในเรื่องการเพาะปลูกเพื่อให้เกิดประสิทธิภาพมากยิ่งขึ้น รวมถึงกระบวนการในการรวบรวม แปรรูป และการตลาด จะยิ่งช่วยยกระดับขีดความสามารถในภาคการเกษตรเป็นให้นำไปใช้ได้จริง
นายลักษณ์ กล่าวต่อไปว่า กระทรวงเกษตรฯ ยังมีแนวทางให้เกษตรกรมีการรวมกลุ่มกัน เช่น กลุ่มวิสาหกิจชุมชน หรือสหกรณ์การเกษตร เป็นต้น เพื่อเป็นศูนย์กลางในการแลกเปลี่ยนเรียนรู้ซึ่งกันและกัน ซึ่งจะช่วยเพิ่มประสิทธิภาพในการทำงาน รวมถึงยังมีการถ่ายทอดองค์ความรู้จากเจ้าหน้าที่ของกระทรวงเกษตรฯ และสถาบันการศึกษาเพื่อให้การถ่ายทอดองค์ความรู้นั้นเป็นไปอย่างมีประสิทธิภาพมากยิ่งขึ้น การดำเนินการดังกล่าวจึงถือเป็นส่วนสำคัญที่จะทำให้ต้นทุนทางการผลิดลดลง ผลผลิตต่อไร่เพิ่มมากขึ้น และในขณะเดียวกันยังมีข้อมูลข่าวสารทางการตลาดเพื่อให้เกษตรกรได้พัฒนาคุณภาพผลผลิตให้ตรงกับความต้องการของตลาดด้วย
อย่างไรก็ตาม กระทรวงเกษตรและสหกรณ์ต้องการทำงานร่วมกับสถาบันการศึกษาต่าง ๆ ที่เกี่ยวข้องทางด้านการเกษตรหรือเทคโนโลยีด้านการเกษตร เนื่องจากสถาบันการศึกษาเปรียบเสมือนประตูที่จะนำไปสู่เทคโนโลยีที่มีความก้าวหน้า และถ้าสถาบันการศึกษาเข้ามาให้ความร่วมมือจะทำให้การนำเทคโนโลยีสู่ภาคการปฏิบัติร่วมกับชุมชน เกิดขึ้นได้อย่างแท้จริง
นอกจากนี้ ยังได้มีการดำเนินงานร่วมกับสถาบันการเงินอย่างใกล้ชิด โดยเฉพาะสถาบันการเงินของรัฐ เช่น ธนาคารเพื่อการเกษตรและสหกรณ์การเกษตร (ธ.ก.ส.) เนื่องจากเงินทุนถือเป็นปัจจัยที่จะทำให้การเปลี่ยนผ่านจากเทคโนโลยีเดิมไปสู่เทคโนโลยีใหม่ได้อย่างมีประสิทธิภาพ และหากเป็นเงินทุนที่มีต้นทุนไม่สูงจนเกินไป ก็จะทำให้การตัดสินใจของเกษตรกรที่จะปรับเปลี่ยนมาใช้เทคโนโลยีสมัยใหม่ได้ง่ายยิ่งขึ้น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12621
