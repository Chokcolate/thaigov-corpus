รัฐบาลไทย-ข่าวทำเนียบรัฐบาล-ปลัดสธ.ขอบคุณ ผบ.ตร. จับกุมวัยรุ่นตีกันในรพ.ชลบุรี

วันอังคารที่ 22 พฤษภาคม 2561
ปลัดสธ.ขอบคุณ ผบ.ตร. จับกุมวัยรุ่นตีกันในรพ.ชลบุรี
ปลัดกระทรวงสาธารณสุข ขอขอบคุณผู้บัญชาการตำรวจแห่งชาติ สั่งดำเนินการทางกฎหมายกับกลุ่มวัยรุ่นที่ยกพวกตีกันในโรงพยาบาลชลบุรีทันที ขอประชาชนคิดว่าโรงพยาบาลเป็นสถานที่ให้การดูแลรักษาผู้ป่วย ที่ทุกคนเป็นเจ้าของ
วันนี้ (22 พฤษภาคม 2561) นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์เกี่ยวกับกรณีกลุ่มวัยรุ่นยกพวกทำร้ายกันในโรงพยาบาลชลบุรี ว่า กระทรวงสาธารณสุข  ขอขอบคุณท่านผู้บัญชาการตำรวจแห่งชาติที่ได้กำชับเจ้าหน้าที่ตำรวจ สภ.ชลบุรี ให้เร่งรัดจับกุมผู้ก่อเหตุทั้ง 2 ฝ่ายมาดำเนินการตามกฎหมาย หลังจากมีคลิปขณะเกิดเหตุเผยแพร่ทางสื่อโซเชียลทันที และสามารถจับกุมผู้ก่อเหตุได้ทั้ง 15 คนได้อย่างรวดเร็ว
“โรงพยาบาลเป็นสถานที่ให้การดูแลรักษาผู้ป่วยและเป็นสถานที่ราชการ ขอให้ประชาชนคิดว่าทุกคนเป็นเจ้าของร่วมกัน และช่วยกันดูแลให้เจ้าหน้าที่สามารถปฏิบัติงานดูแลรักษาผู้เจ็บป่วยและผู้ที่ต้องการความช่วยเหลือจากแพทย์เร่งด่วน ได้อย่างสะดวก ปลอดภัย” นายแพทย์เจษฎากล่าว
***************************        22 พฤษภาคม 2561

ที่มา : http://www.thaigov.go.th/news/contents/details/12443
