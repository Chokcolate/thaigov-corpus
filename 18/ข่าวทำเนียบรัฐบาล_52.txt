รัฐบาลไทย-ข่าวทำเนียบรัฐบาล-โฆษกรัฐบาลแจงนายกฯ ไม่เคยพูดให้ประชาชนเติมน้ำเปล่าแทนน้ำมัน ชี้เป็นข้อมูลบิดเบือน จงใจให้ร้ายทำลายความน่าเชื่อถือ วอนอย่าตกเป็นเหยื่อหลงเชื่อข่าวปลอม

วันพุธที่ 23 พฤษภาคม 2561
โฆษกรัฐบาลแจงนายกฯ ไม่เคยพูดให้ประชาชนเติมน้ำเปล่าแทนน้ำมัน ชี้เป็นข้อมูลบิดเบือน จงใจให้ร้ายทำลายความน่าเชื่อถือ วอนอย่าตกเป็นเหยื่อหลงเชื่อข่าวปลอม
โฆษกรัฐบาลแจงนายกฯ ไม่เคยพูดให้ประชาชนเติมน้ำเปล่าแทนน้ำมัน ชี้เป็นข้อมูลบิดเบือน จงใจให้ร้ายทำลายความน่าเชื่อถือ วอนอย่าตกเป็นเหยื่อหลงเชื่อข่าวปลอม
วันนี้ (23 พฤษภาคม 2561) พลโท สรรเสริญ แก้วกำเนิด โฆษกประจำสำนักนายกรัฐมนตรี กล่าวถึงกรณีที่มีการเผยแพร่ข้อมูลในโลกออนไลน์ระบุ “บิ๊กตู่” ฟิวขาด ด่ากราดประชาชน ไล่ให้เติมน้ำเปล่าแทนดีเซล อย่าโง่ วอนประชาชนอย่าเรื่องมาก ว่า เรื่องดังกล่าวเป็นข้อมูลเท็จ และเป็นการสร้างเรื่องขึ้นเพื่อให้ร้ายนายกรัฐมนตรี โดยยืนยันว่านายกรัฐมนตรีไม่เคยพูดเช่นนั้นแต่อย่างใด
“ขอให้ประชาชนใช้วิจารณญาณไตร่ตรองข้อมูลข่าวสารให้ถ้วนถี่ อย่าตกเป็นเหยื่อหลงเชื่อข่าวปลอมของผู้ไม่หวังดี เนื่องจากมีบุคคลบางกลุ่มต้องการใช้สถานการณ์ในช่วงนี้ลดความน่าเชื่อถือของนายกรัฐมนตรีและรัฐบาล และย้ำว่าหากพิจารณารายละเอียดของข้อความให้ดีจะพบพิรุธหลายจุด เช่น มีการใช้คำหยาบคาย และไม่มีการอ้างอิงวัน เวลา และสถานที่แถลงข่าว เป็นต้น”
ทั้งนี้ นายกรัฐมนตรีได้สั่งการให้ คสช. แจ้งความดำเนินคดีกับผู้ที่จงใจเผยแพร่ข้อความดังกล่าว โดยมีเจตนาให้ร้ายและสร้างความเข้าใจผิดแก่สังคม พร้อมทั้งเตือนไปยังผู้ไม่หวังดีให้ยุติการกระทำดังกล่าว โดยหากสืบสวนพบตัวผู้กระทำผิดจะดำเนินการตามกฎหมายอย่างเด็ดขาด
…………………………………………………

ที่มา : http://www.thaigov.go.th/news/contents/details/12475
