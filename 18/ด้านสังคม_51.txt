รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 ลงพื้นที่เยี่ยมและให้ความช่วยเหลือครอบครัวเด็กหญิงวัย 9 ขวบ มีสมาธิสั้น ไม่ได้รับการรักษา อาศัยกันอยู่ทั้งหมด 9 ชีวิต ที่ย่านประเวศ กทม.

วันศุกร์ที่ 1 มิถุนายน 2561
พม. โดยศูนย์ช่วยเหลือสังคม สายด่วน 1300 ลงพื้นที่เยี่ยมและให้ความช่วยเหลือครอบครัวเด็กหญิงวัย 9 ขวบ มีสมาธิสั้น ไม่ได้รับการรักษา อาศัยกันอยู่ทั้งหมด 9 ชีวิต ที่ย่านประเวศ กทม.
พม. โดยศูนย์ช่วยเหลือสังคม สายด่วน 1300 ลงพื้นที่เยี่ยมและให้ความช่วยเหลือครอบครัวเด็กหญิงวัย 9 ขวบ มีสมาธิสั้น ไม่ได้รับการรักษา เนื่องจากครอบครัวมีฐานะยากจน อาศัยกันอยู่ทั้งหมด 9 ชีวิต ที่ย่านเขตประเวศ กทม.
วันนี้ (1 มิ.ย. 61) เวลา 14.15 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมด้วยเจ้าหน้าที่ศูนย์ช่วยเหลือสังคม สายด่วน 1300 รวมทั้งหน่วยงานที่เกี่ยวข้อง ลงพื้นที่เยี่ยมและให้ความช่วยเหลือกรณี เด็กหญิงวัย 9 ขวบ มีลักษณะคล้ายเด็กสมาธิสั้น โดยที่ไม่ได้รับการรักษา เนื่องจากครอบครัวมีฐานะยากจน อาศัยกันอยู่ทั้งหมด 9 ชีวิต ในบ้านสภาพเก่าทรุดโทรม ที่ย่านซอยเฉลิมพระเกียรติ ร.9 14 แยก 6 เขตประเวศ กรุงเทพมหานคร
จากกรณีเด็กหญิงวัย 9 ขวบ มีลักษณะคล้ายเด็กสมาธิสั้น ไม่อยู่นิ่ง มีความซุกซนเกินวัย และชอบแกล้งบุคคลอื่น กำลังศึกษาอยู่ระดับชั้นประถมศึกษาปีที่ 3 โรงเรียนแห่งหนึ่ง แต่มีผลการเรียนที่ไม่ค่อยดี เนื่องจากตอนเด็กหญิงอายุ 6 ขวบ เคยเข้ารับการตรวจประเมินจากแพทย์ที่คลินิกแห่งหนึ่งในจังหวัดนครนายก เบื้องต้นพบว่าเด็กมีพัฒนาการช้ากว่าเด็กในวัยเดียวกัน และควรได้รับการรักษาโดยการรับประทานยาอย่างต่อเนื่อง แต่ครอบครัวมีฐานะยากจน จึงไม่ได้เข้ารับการรักษา โดยครอบครัวของเด็กหญิงอาศัยอยู่รวมกันถึง 9 คน ในบ้านชั้นเดียวที่มีสภาพเก่าทรุดโทรม มุงด้วยหลังหลังคาสังกะสี ห้องน้ำไม่มีหลังคาปิด ด้านครอบครัวประกอบด้วยผู้เป็นแม่ อายุ 33 ปี ประกอบอาชีพขายของออนไลน์ มีรายได้ประมาณเดือนละ 2,000 บาท สภาพร่างกายรูปร่างอ้วน น้ำหนักตัวถึง 130 กิโลกรัม ไม่สามารถเดินหรือยืนเป็นเวลานานได้ และป่วยเป็นกรวยไตอักเสบ ผู้เป็นพ่ออายุ 28 ปี ประกอบอาชีพพนักงานรักษาความปลอดภัย มีรายได้วันละ 450 บาท เคยป่วยเป็นโรคไข้สมองอักเสบ มีลักษณะคล้ายบุคคลสติไม่สมประกอบ น้องสาววัย 6 ขวบ กำลังศึกษาอยู่ระดับชั้นอนุบาล 3 ยายของเด็กหญิง อายุ 65 ปี ไม่ได้ประกอบอาชีพ ป่วยเป็นโรคเบาหวานขั้นรุนแรง ต้องฉีดยาที่หน้าท้องทุกวัน ตาเลี้ยงของเด็กหญิง อายุ 44 ปี ประกอบอาชีพรับจ้างก่อสร้าง ป้าของเด็กหญิง อายุ 42 ปี ประกอบอาชีพรับจ้างนวดตามบ้าน เพื่อนสนิทของป้า อายุ 28 ปี และน้าของเด็ก อายุ 34 ปี เป็นลูกพี่ลูกน้องกับมารดาของเด็ก ไม่ได้ประกอบอาชีพ ป่วยเป็นโรคลมชัก มีอาการชักเป็นประจำโดยเฉพาะในเวลากลางคืน เข้ารับการรักษาตามแพทย์นัดทุกเดือน โดยใช้สิทธิ์บัตรหลักประกันสุขภาพถ้วนหน้า (บัตรทอง) และต้องรับประทานยาต่อเนื่อง กระทรวง พม. พร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานที่เกี่ยวข้องในสังกัด
กระทรวง พม. ได้แก่ กรมพัฒนาสังคมและสวัสดิการ (พส.) กรมกิจการผู้สูงอายุ (ผส.) กรมกิจการเด็กและเยาวชน (ดย.) ศูนย์บริการสาธารณสุข 57 บุญเรือง ล้ำเลิศ สำนักงานเขตประเวศ มูลนิธิพุทธรักษา โรงเรียนวัดตะกล่ำ และอาสาสมัครกระทรวงการพัฒนาสังคมและความมั่นคงของมนุษย์เขตประเวศ ได้ลงพื้นที่เยี่ยมครอบครัวดังกล่าว เพื่อตรวจสอบข้อเท็จจริง และประเมินทางสังคม อีกทั้งเร่งดำเนินการช่วยเหลือในเบื้องต้นตามภารกิจของกระทรวง พม. อาทิ 1) พส. ได้มอบเงินสงเคราะห์ครอบครัวยากจน พร้อมมอบเครื่องอุปโภคบริโภคสำหรับใช้ในชีวิตประจำวัน และประสานอาสาสมัครพัฒนาสังคมและความมั่นคงของมนุษย์ (อพม.) ในพื้นที่เพื่อเยี่ยมบ้านและเฝ้าระวังเป็นระยะอย่างต่อเนื่อง 2) ผส. ให้การช่วยเหลือตามสิทธิสวัสดิการ และการสงเคราะห์ครอบครัว อีกทั้งประสานความร่วมมือไปยังหน่วยงานที่เกี่ยวข้อง เพื่อติดตามดูแล และให้คำแนะนำเรื่อง การดูแลผู้สูงอายุ และ 3) ดย. มอบเงินสงเคราะห์เด็กในครอบครัว และเครื่องอุปโภคบริโภคที่จำเป็น อีกทั้งประสานความร่วมมือไปยังศูนย์บริการสาธารณสุข เพื่อติดตามดูแลและให้คำแนะนำเรื่องการดูแลผู้ที่ป่วยทั้งหมด
สำหรับแนวทางการช่วยเหลือในระยะต่อไป หน่วยงานในสังกัดกระทรวง พม. จะร่วมกันหาแนวทางช่วยเหลือดูแลในเรื่องการจัดสวัสดิการสังคมที่เหมาะสมให้กับครอบครัวดังกล่าว เพื่อพัฒนาคุณภาพชีวิตที่ดีอย่างมั่นคง อาทิ การประสานกับโรงเรียนวัดตะกรำในการช่วยเหลือดูแลเรื่องการศึกษาของเด็กทั้งหมดในระยะยาว และการปรับปรุงสภาพที่อยู่อาศัย ให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมอาชีพและทุนประกอบอาชีพ เพื่อสร้างรายได้ที่มั่นคงและเพียงพอในระยะยาวให้กับครอบครัวดังกล่าวต่อไป
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/12708
