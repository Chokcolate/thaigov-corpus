รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ จัดงาน “วันดื่มนมโลก” ประจำปี 2561 (World Milk Day 2018)

วันศุกร์ที่ 1 มิถุนายน 2561
กระทรวงเกษตรและสหกรณ์ จัดงาน “วันดื่มนมโลก” ประจำปี 2561 (World Milk Day 2018)
กระทรวงเกษตรและสหกรณ์ จัดงาน “วันดื่มนมโลก” ประจำปี 2561 (World Milk Day 2018) ภายใต้แนวคิด “นมยิ่งดื่มยิ่งดี” เพื่อสร้างวัฒนธรรมการบริโภคนมในสังคมไทย
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเปิดงาน “รักพ่อ คิดถึงพ่อ สานต่องานพ่อสร้าง” เนื่องในวันดื่มนมโลก ประจำปี 2561 (World Milk Day 2018) ณ อาคาร 1962 องค์การส่งเสริมกิจการโคนมแห่งประเทศไทย อ.มวกเหล็ก จ.สระบุรี ว่า ตามที่องค์การอาหารและเกษตรแห่งสหประชาชาติ (Food and Agriculture Organization of the United Nations : FAO) ได้กำหนดให้วันที่ 1 มิถุนายนของทุกปี เป็นวันดื่มนมโลก (World Milk Day) เพื่อสนับสนุนและรณรงค์ให้ประเทศต่าง ๆ ให้ความสำคัญและสนับสนุนการบริโภคนมภายในประเทศ ซึ่งกระทรวงเกษตรและสหกรณ์ได้มีการจัดกิจกรรมเป็นประจำทุกปี โดยในปี 2561 นี้ ได้กำหนดรูปแบบงานภายใต้แนวคิด “นมยิ่งดื่มยิ่งดี” เพื่อสร้างวัฒนธรรมการบริโภคนมในสังคมไทย ซึ่งได้มีการจัดกิจกรรมทั้งที่องค์การส่งเสริมกิจการโคนมแห่งประเทศไทย อ.มวกเหล็ก จ.สระบุรี และสวนสัตว์ดุสิต กรุงเทพมหานครด้วย
ปัจจุบันการดื่มนมของคนไทย เฉลี่ยอยู่ที่ 18 ลิตร/คน/ปี เมื่อเทียบกับประเทศที่พัฒนาแล้วถือว่าค่อนข้างน้อย และในยุทธศาสตร์โคนมและผลิตภัณฑ์นม ในปี 2560 - 2569 ได้ตั้งเป้าให้คนไทยบริโภคนมมากขึ้นให้ได้ 25 ลิตร/คน/ปี ซึ่งผลการบริโภคนมที่เพิ่มขึ้นครั้งนี้ จะช่วยให้เกษตรกรผู้เลี้ยงโคนมไทยเลี้ยงโคนมและผลิตน้ำนมคุณภาพดีให้คนไทยได้ดื่ม เกษตรกรมีความมั่นคงด้านอาชีพ คนไทยมีสุขภาพแข็งแรง
สำหรับน้ำนมผลิตจากเกษตรกรไทย ปัจจุบันนำไปแปรรูปเป็นนมพร้อมดื่ม ได้แก่ นมพาสเจอร์ไรส์ และยูเอชที ซึ่งได้รับความนิยมจากผู้บริโภคคนไทยเป็นอย่างมาก นอกจากนั้น ประเทศเพื่อนบ้าน เช่น กัมพูชา เมียนม่า มาเลเซีย ลาว ฟิลิปปินส์ สิงค์โปร์ อินโดนีเซีย และประเทศอินโดนีเซีย ยังนิยมบริโภคและมีความเชื่อมั่นแบรนด์ไทยมาก พบว่ามีมูลค่าส่งออกนมและผลิตภัณฑ์นมของไทยในปี 2560 สูงถึง 13,500 ล้านบาท
ทั้งนี้ จังหวัดสระบุรีเป็นต้นกำเนิดของ "อาชีพการเลี้ยงโคนม" แห่งแรกของประเทศไทย ปัจจุบันมีเกษตรกรผู้เลี้ยงโคนม จำนวน 5,728 ราย จำนวนโคนม รวม  165,147 ตัว ซึ่งมีปริมาณการเลี้ยงมากที่สุดในประเทศ โดยเป็นโคนมที่อยู่ระหว่างรีดนม จำนวน 72,248 ตัว ผลผลิตน้ำนมเฉลี่ยวันละ 860 ตัน หรือ 25,890 ตัน/เดือน คิดเป็นมูลค่าประมาณ 466,070,000 บาท/เดือน หรือ 5,593 ล้านบาท/ปี การเลี้ยงโคนมจึงเป็นอาชีพสำคัญที่สร้างรายได้ให้แก่เกษตรกรจังหวัดสระบุรี และส่งผลให้เป็นศูนย์กลางการพัฒนาอาชีพการเลี้ยงโคนมของประเทศต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12692
