รัฐบาลไทย-ข่าวทำเนียบรัฐบาล-กทม. ชี้แจงข้อวิจารณ์การสร้างทางเลียบแม่น้ำเจ้าพระยาของ กทม.

วันอาทิตย์ที่ 10 มิถุนายน 2561
กทม. ชี้แจงข้อวิจารณ์การสร้างทางเลียบแม่น้ำเจ้าพระยาของ กทม.
กทม.ชี้แจงข้อวิจารณ์การสร้างทางเลียบแม่น้ำเจ้าพระยาของ กทม. ระบุงบประมาณโครงการเป็นไปตามราคาวัสดุ-ราคาค่าแรงงานตามหลักเกณฑ์ของราชการ ไม่ได้มีมูลค่าสูงถึง 14,000 ล้านบาท ยืนยันโครงการมีความคุ้มค่าเหมาะสมกับการลงทุน
วันที่ 5 มิถุนายน 2561 นายภัทรุตม์ ทรรทรานนท์ ปลัดกรุงเทพมหานคร และนายณัฏฐ์ ศรีสุคนธนันท์ ผู้อำนวยการสำนักการโยธา กรุงเทพมหานคร ชี้แจงข้อวิจารณ์การสร้างทางเลียบแม่น้ำเจ้าพระยาของ กทม. ตามที่สมัชชารักษ์แม่น้ำลำคลอง จัดเสวนาเรื่อง “ทางเลียบแม่น้ำเจ้าพระยา พัฒนาหรือทำลาย” มีประเด็นดังนี้
1. กรุงเทพมหานครนำเสนอโครงการที่เป็นสะพานยกสูงเหนือระดับน้ำท่วม งบประมาณ 14,000 ล้านบาท ซึ่งผลการศึกษาของที่ปรึกษาออกแบบเป็นการสร้างสะพาน ถนนลงไปในแม่น้ำเจ้าพระยา มีความกว้างประมาณ 10 เมตร ยาว 7 กิโลเมตร ในแต่ละฝั่งของแม่น้ำเจ้าพระยาจากสะพานพระราม 7 ถึงสะพานปิ่นเกล้า ความยาว 14 กิโลเมตร ซึ่งเป็นการออกแบบที่ไม่สอดคล้องกับหลักการและเจตนารมณ์ของการพัฒนา เชื่อว่าจะส่งผลกระทบในหลาย ๆ มิติ ทั้งด้านภูมิสถาปัตย์ ประเพณีวัฒนธรรมริมน้ำ การท่องเที่ยว การคมนาคมขนส่งทางน้ำ และการระบายน้ำเพื่อป้องกันน้ำท่วม
2. ที่ผ่านมากรุงเทพมหานครไม่ได้ให้รายละเอียดเกี่ยวกับแผนและรูปแบบโครงสร้างมากนัก และมีการออกแบบเสาทางเดินเป็นลักษณะเสาเดียว ซึ่งอาจเป็นอันตราย
3. สงสัยว่าการพัฒนาพื้นที่ดังกล่าว ใครได้ประโยชน์ทางด้านเศรษฐศาสตร์ เพราะยังไม่มีความชัดเจนว่าโครงการจะเป็นเช่นไร
สำนักการโยธา กรุงเทพมหานคร ขอเรียนชี้แจงข้อเท็จจริง ดังนี้
1. กรุงเทพมหานครนำเสนอโครงการที่เป็นสะพานยกสูงเหนือระดับน้ำท่วม งบประมาณ 14,000 ล้านบาท ซึ่งผลการศึกษาของที่ปรึกษาออกแบบเป็นการสร้างสะพาน ถนนลงไปในแม่น้ำเจ้าพระยา มีความกว้างประมาณ 10 เมตร ยาว 7 กิโลเมตร ในแต่ละฝั่งของแม่น้ำเจ้าพระยาจากสะพานพระราม 7 ถึงสะพานปิ่นเกล้า ความยาว 14 กิโลเมตร ซึ่งเป็นการออกแบบที่ไม่สอดคล้องกับหลักการและเจตนารมณ์ของการพัฒนา เชื่อว่าจะส่งผลกระทบในหลาย ๆ มิติ ทั้งด้านภูมิสถาปัตย์ ประเพณีวัฒนธรรมริมน้ำ การท่องเที่ยว การคมนาคมขนส่งทางน้ำ และการระบายน้ำเพื่อป้องกันน้ำท่วม
กรุงเทพมหานครขอชี้แจงว่า กรุงเทพมหานครได้ดำเนินโครงการพัฒนาริมฝั่งแม่น้ำเจ้าพระยา ตามมติคณะรัฐมนตรีเมื่อวันที่ 9 ธันวาคม 2557 และวันที่ 15 พฤษภาคม 2558 ที่มอบหมายให้ศึกษาความเหมาะสมและจัดทำแบบรายละเอียดเพื่อการก่อสร้างโครงการพัฒนาริมฝั่งแม่น้ำเจ้าพระยา จากสะพานพระราม 7 ถึงสะพานสมเด็จพระปิ่นเกล้า โดยมีคณะทำงานด้านต่าง ๆ ได้แก่ คณะอนุกรรมการด้านการบริหารโครงการ คณะอนุกรรมการด้านการออกแบบและภูมิสถาปัตย์ คณะอนุกรรมการด้านกฎหมาย และคณะอนุกรรมการด้านประชาสัมพันธ์ โดยองค์ประกอบของคณะอนุกรรมการชุดต่าง ๆ ประกอบด้วยหน่วยงานที่เกี่ยวข้อง ซึ่งได้มีการประชุมเพื่อพิจารณาในแต่ละด้าน ซึ่งในการศึกษาความเหมาะสมและรูปแบบของโครงการฯ ได้คำนึงถึงปัจจัยที่จะส่งผลกระทบในด้านต่าง ๆ ครอบคลุมทั้งด้านสถาปัตยกรรม ภูมิสถาปัตยกรรม วิศวกรรม สิ่งแวดล้อม เศรษฐกิจ สังคม วัฒนธรรม การท่องเที่ยว การคมนาคมขนส่งทางน้ำ และการระบายน้ำเพื่อป้องกันน้ำท่วม โดยนำข้อคิดเห็นของประชาชนมาเป็นส่วนหนึ่งในการพิจารณาดำเนินการโครงการ ผลการศึกษาปรากฏว่าการพัฒนาริมฝั่งแม่น้ำเจ้าพระยาที่จะเกิดขึ้น จะไม่ส่งผลกระทบใด ๆ ต่อวิถีชีวิต การประกอบธุรกิจ การประกอบอาชีพ การเปลี่ยนแปลงด้านสิ่งแวดล้อม ประวัติศาสตร์ และวัฒนธรรม
รูปแบบโครงการในภาพรวม ประกอบด้วย การก่อสร้างทางเดิน ทางจักรยานริมแม่น้ำเจ้าพระยาจากสะพานพระราม 7 ถึงสะพานสมเด็จพระปิ่นเกล้า มีความกว้างประมาณ 6-10 เมตร พร้อมกับปรับปรุงภูมิทัศน์เขื่อน ท่าเรือ ศาลาท่าน้ำ พื้นที่บริการสาธารณะ เส้นทางการเข้าถึง ระบบไฟฟ้า ระบบระบายน้ำ และส่วนประกอบอื่น ๆ โดยงบประมาณโครงการเป็นไปตามราคาวัสดุและราคาค่าแรงงานตามหลักเกณฑ์ของทางราชการ ไม่ได้มีมูลค่าสูงถึง 14,000 ล้านบาท สำหรับรูปแบบทางเดินริมแม่น้ำจะมีทั้งการพัฒนาพื้นที่ริมแม่น้ำเจ้าพระยาและจัดทำทางเดินริมแม่น้ำบนฝั่ง เช่น บริเวณใต้สะพานพระราม 8 แต่เนื่องจากไม่มีนโยบายในการเวนคืนพื้นที่ริมน้ำที่เป็นของเอกชน จึงจำเป็นต้องมีการออกแบบทางเดินริมน้ำแบบสะพานยื่นไปในแม่น้ำเจ้าพระยา ส่วนระดับของทางเดิน ทางจักรยาน อยู่สูงกว่าระดับน้ำทะเลปานกลาง 2.25 เมตร ต่ำกว่าระดับเขื่อนป้องกันน้ำท่วมในปัจจุบัน ประมาณ 1 เมตร ดังนั้น จะไม่บดบังทัศนียภาพสิ่งก่อสร้างเดิมริมน้ำ  ไม่บดบังภูมิทัศน์และวัฒนธรรมริมสองฝั่งแม่น้ำเจ้าพระยา และจะไม่เป็นอุปสรรคต่อการเดินเรือทุกประเภทที่ใช้แม่น้ำเจ้าพระยาในการสัญจร
2. ที่ผ่านมากรุงเทพมหานครไม่ได้ให้รายละเอียดเกี่ยวกับแผนและรูปแบบโครงสร้างมากนัก และมีการออกแบบเสาทางเดินเป็นลักษณะเสาเดียว ซึ่งอาจเป็นอันตราย
ขอชี้แจงว่า ที่ผ่านมากรุงเทพมหานครได้ให้รายละเอียดเกี่ยวกับรูปแบบโครงการผ่านทุกช่องทางการสื่อสารทั้งหนังสือพิมพ์ วิทยุ โทรทัศน์ สื่อออนไลน์ ตลอดจนเว็บไซต์โครงการ www.chaophrayaforall.com  และ Facebook Fanpage : Chao Phraya for All ซึ่งเป็นช่องทางที่ทุกคนสามารถเข้าถึงได้ตลอดเวลา นอกจากนี้ ยังได้จัดรับฟังความคิดเห็นและเผยแพร่ข้อมูลโครงการฯ มีการรับฟังความคิดเห็นจากผู้มีส่วนได้ส่วนเสีย ผ่านกระบวนการการมีส่วนร่วมของประชาชน ได้มีการลงพื้นที่ให้ข้อมูล รับฟังความคิดเห็น และข้อห่วงกังวลจากประชาชนมากกว่า 400 ครั้ง ซึ่งได้รับความร่วมมือจากประชาชนทั่วไป ชุมชนริมน้ำ และผู้มีส่วนได้ส่วนเสียมาร่วมให้ข้อมูล ข้อคิดเห็นต่าง ๆ อย่างต่อเนื่อง ตั้งแต่เริ่มต้นโครงการจนปัจจุบันที่โครงการออกแบบแล้วเสร็จก็ยังได้รับความร่วมมือจากประชาชนในการให้ข้อคิดเห็นที่เป็นประโยชน์ต่อโครงการ
สำหรับข้อกังวลเรื่องการออกแบบเสาทางเดินเป็นลักษณะเสาเดียว ซึ่งอาจเป็นอันตรายนั้น โดยข้อเท็จจริงแล้ว รูปแบบโครงสร้างของทางเดินริมน้ำจะมีลักษณะแตกต่างกันตามขนาดความกว้างทางเดินของแต่ละพื้นที่ ซึ่งมีขนาดแตกต่างกันไปตามความเหมาะสมของและบริบทแต่ละบริเวณ โดยเสาเข็มที่ใช้จะมีขนาดเส้นผ่านศูนย์กลาง 0.80 เมตร จำนวน 1 – 4 ต้น ไม่ได้เป็นเสาต้นเดียวตลอดแนวโครงการแต่อย่างใด การออกแบบคำนึงถึงความมั่นคงแข็งแรง ความปลอดภัย ความทนทานต่อการเกิดแผ่นดินไหว การกัดเซาะของคลื่น การกัดกร่อนของน้ำกร่อย และผลกระทบต่อการไหลของน้ำอย่างครบถ้วน
3. สงสัยว่าการพัฒนาพื้นที่ดังกล่าว ใครได้ประโยชน์ทางด้านเศรษฐศาสตร์ เพราะยังไม่มีความชัดเจนว่าโครงการจะเป็นเช่นไร
ขอชี้แจงว่า โครงการพัฒนาพื้นที่ริมฝั่งแม่น้ำเจ้าพระยา เป็นโครงการที่พัฒนาขึ้นเพื่อให้บริการและอำนวยความสะดวกแก่ประชาชนทุกคน รวมถึงนักท่องเที่ยว ซึ่งจะได้รับประโยชน์จากการพัฒนาพื้นที่ริมฝั่งแม่น้ำเจ้าพระยาทั้งทางตรงและทางอ้อม อาทิ มีการจับจ่ายใช้สอยเพิ่มขึ้นในบริเวณโครงการ สร้างการกระจายตัวของรายได้ และส่งเสริมให้เกิดการท่องเที่ยวเชิงวัฒนธรรม ซึ่งเกิดเป็นผลประโยชน์ทางเศรษฐศาสตร์ทั้งที่ได้รับเป็นตัวเงิน (cash) และที่ไม่ได้รับเป็นตัวเงิน (Non – Cash) ดังนี้
1. ผลประโยชน์ที่ได้รับจากนักท่องเที่ยวเพิ่มขึ้น การพัฒนาโครงการทางเดินริมแม่น้ำจะทำให้เกิดการเชื่อมต่อการเดินทางระหว่างสถานที่ท่องเที่ยวและสถานที่สำคัญทางวัฒนธรรมริมฝั่งแม่น้ำ ทั้งฝั่งพระนครและฝั่งธนบุรี เช่น วัด และสถานที่สำคัญต่าง ๆ รวมประมาณ 35 แห่ง เมื่อมีการเชื่อมต่อสถานที่ท่องเที่ยวก็จะทำให้เกิดการพัฒนาพื้นที่ของชาวบ้านบริเวณริมแม่น้ำเจ้าพระยาให้เป็นพื้นที่พาณิชย์ เกิดรายได้จากการท่องเที่ยว ส่งผลให้ชาวบ้านได้รับประโยชน์จากการมีรายได้เพิ่มขึ้น รวมถึงมีคุณภาพชีวิตที่ดีขึ้น
2. ผลประโยชน์ที่ได้รับจากมูลค่าที่ดินเพิ่มขึ้น การพัฒนาโครงการพื้นที่ริมฝั่งแม่น้ำเจ้าพระยา จะทำให้ที่ดินตลอดแนวโครงการ มีมูลค่าเพิ่มสูงขึ้น จากการที่มีจำนวนผู้ใช้บริการมากขึ้น การเข้า-ออกในพื้นที่ริมแม่น้ำง่ายขึ้น และการเดินทางที่สะดวกสบายและรวดเร็วมากขึ้น
3. ผลประโยชน์ด้านอื่น ๆ ที่เป็นผลพลอยได้จากการพัฒนา ซึ่งประชาชน ผู้ใช้บริการ ชุมชนโดยรอบ หรือผู้ที่เกี่ยวข้องได้รับผลประโยชน์ แต่ไม่สามารถวัดเป็นมูลค่าได้ อาทิ 1) ประหยัดค่าใช้จ่ายในการใช้รถยนต์และเวลาเดินทาง กรณีที่ผู้เดินทางเปลี่ยนจากการใช้รถยนต์มาเป็นการเดินหรือปั่นจักรยานแทน ทำให้สามารถลดต้นทุนต่าง ๆ ที่เกิดขึ้นจากการเดินทางแบบเดิมนอกจากการลดต้นทุนต่าง ๆ ในการเดินทาง ยังสามารถลดเวลาในการเดินทางในบางเส้นทาง ทำให้สามารถนำเวลาการเดินทางที่ประหยัดได้ ไปดำเนินกิจกรรมอื่น ๆ ที่สามารถสร้างมูลค่าเพิ่มให้แก่เศรษฐกิจและสังคมได้ 2) ประชาชนมีสุขภาพที่แข็งแรง เนื่องจากพื้นที่ริมน้ำที่พัฒนาเป็นทางเดินมีลักษณะเป็นพื้นที่สาธารณะ มีสวนสาธารณะ สวนหย่อมสำหรับการพักผ่อน และมีพื้นที่สำหรับการออกกำลังกาย หรือทำกิจกรรมอื่น ๆ สำหรับประชาชนผู้ใช้บริการ ส่งผลดีต่อการสร้างเสริมสุขภาพที่ดีให้กับประชาชน สนับสนุนให้เกิดการออกกำลังกาย หรือผ่อนคลายความเครียด ทำให้สุขภาพแข็งแรงขึ้น ลดการเจ็บป่วย ส่งผลให้รัฐบาลสามารถประหยัดเงินสนับสนุนค่ารักษาพยาบาลที่จะต้องจ่ายในแต่ละปี
3) เกิดการพัฒนาเมืองและการจ้างงาน การพัฒนาทางเดินริมน้ำจะทำให้การเดินทางสะดวกขึ้น ประหยัดต้นทุนและเวลาในการเดินทาง ทำให้มีประชาชนเปลี่ยนจากการเดินทางรูปแบบเดิมมาใช้บริการมากขึ้น ทำให้พื้นที่บริเวณโดยรอบตลอดริมทางเดินกลายเป็นพื้นที่ธุรกิจแห่งใหม่ ส่งผลให้เกิดการพัฒนาที่ดินบริเวณตลอดแนวทางเดินที่รกร้างว่างเปล่า หรือไม่มีการใช้ประโยชน์ที่เหมาะสม ให้มีการใช้ประโยชน์เพิ่มขึ้นในเชิงพาณิชย์เพื่อสร้างรายได้ ทำให้มีการใช้จ่ายเงินและการจ้างงานเพิ่มขึ้นอย่างต่อเนื่อง เพื่อรองรับความต้องการของผู้ใช้บริการ  4) สร้างการเข้าถึงพื้นที่ชุมชนทำให้ชุมชนเป็นพื้นที่เปิด เนื่องจากในอดีตที่ดิน หรือชุมชนบริเวณริมแม่น้ำเจ้าพระยามีทางเข้า-ออกโดยใช้ถนนหลักเส้นทางเดียว ไม่สามารถเข้าถึงได้ผ่านทางริมน้ำ ทำให้การเข้าถึงค่อนข้างยากลำบาก ทั้งที่เป็นชุมชนที่เป็นแหล่งท่องเที่ยวทางวัฒนธรรมที่สำคัญต่าง ๆ รวมถึงเมื่อเกิดปัญหากรณีฉุกเฉินต่าง ๆ ที่ต้องการความช่วยเหลืออย่างเร่งด่วน อาจจะไม่สามารถเข้าไปช่วยเหลือได้อย่างทันเวลาทำให้เกิดการสูญเสียมหาศาล ดังนั้น การพัฒนาทางเดินริมแม่น้ำจะสร้างการเข้าถึงชุมชนท่องเที่ยวทางวัฒนธรรมที่สำคัญต่าง ๆ บริเวณริมแม่น้ำ และลดการสูญเสียทั้งชีวิตและทรัพย์สิน จากการให้ความช่วยเหลือในกรณีฉุกเฉินหรือกรณีที่เกิดภัยร้ายแรงต่างๆ ได้อย่างทันเวลา รวมถึงลดปัญหาอาชญากรรม ปัญหายาเสพติดในชุมชน จากการเป็นพื้นที่เปิด
โดยสรุปแล้ว จากการผลการวิเคราะห์ด้านความคุ้มค่าทางเศรษฐศาสตร์ของโครงการปรากฏว่ามีความคุ้มค่าและเหมาะสมกับการลงทุน เนื่องจากมูลค่าปัจจุบันสุทธิ (NPV) มีค่าเป็นบวก โดยให้ผลตอบแทนการลงทุนเฉลี่ยประมาณร้อยละ 11.89 ต่อปี และมีระยะเวลาคืนทุนที่ 10 ปี 8 เดือน ซึ่งถือเป็นระยะเวลาที่เหมาะสมเมื่อเทียบกับมูลค่าการลงทุน
--------------------------------

ที่มา : http://www.thaigov.go.th/news/contents/details/12904
