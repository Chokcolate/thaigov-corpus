รัฐบาลไทย-ข่าวทำเนียบรัฐบาล-ออมสินออกสลากออมสินพิเศษ 5 ปี

วันพุธที่ 30 พฤษภาคม 2561
ออมสินออกสลากออมสินพิเศษ 5 ปี
ออมสิน ออกสลากออมสินพิเศษ 5 ปี สลากออมสิน ไม่กินทุน..ลุ้นโชคพร้อมผลตอบแทน 3 ต่อ รับดอกเบี้ย 4 บาท/หน่วย ลุ้นออกเลขสลาก รางวัลสูงสุด 5 ล้านบาท ถึง 3 รางวัล และรางวัลพิเศษในแคมเปญ “ออมสินสายเปย์ แจกรถทั้งปี รวยล้านทุกเดือน”
ธนาคารออมสิน กระตุ้นการออมระยะยาว ด้วยการออกสลากออมสินพิเศษ 5 ปี เปิดรับฝากทุกสาขาทั่วประเทศตั้งแต่ 2 มิถุนายน 2561 เป็นต้นไป อายุสลาก 5 ปี หน่วยละ 100 บาท รับดอกเบี้ย 4 บาท/หน่วย เมื่อฝากครบ 5 ปี พร้อมลุ้นถูกรางวัลเลขสลาก 60 ครั้ง เงินรางวัลสูงสุด 5 ล้านบาท 3 รางวัล และสิทธิลุ้นรับรางวัลพิเศษ รถเบนซ์ รถยนต์ รถกระบะ และรางวัลอื่น ๆ รวม 108 รางวัล มูลค่าร่วม 15 ล้านบาท
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ธนาคารออมสินในฐานะสถาบันการเงินของรัฐที่มุ่งมั่นทำหน้าที่ส่งเสริมการออม และนำเสนอรูปแบบการออมผ่านผลิตภัณฑ์เงินฝากที่หลากหลาย เพื่อสนับสนุนภาคการออมอย่างยั่งยืน โดยมีการปรับปรุงและพัฒนาผลิตภัณฑ์เงินฝากอย่างต่อเนื่อง ล่าสุดนี้ ธนาคารฯ ได้นำเสนอผลิตภัณฑ์เงินฝากที่มีผลตอบแทนที่น่าสนใจ และจูงใจให้เกิดการออมในระยะยาว ด้วยการเปิดรับฝากสลากออมสินพิเศษ 5 ปี งวดที่ 509 พร้อมกับจัดกิจกรรมส่งเสริมการฝากเพื่อตอบแทนผู้ฝาก ด้วยการแจกของรางวัลอีกมากมาย โดยจะเปิดรับฝากตั้งแต่วันที่ 2 มิถุนายน 2561 เป็นต้นไป จนกว่าจะรับฝากครบงวดที่ 509
สำหรับสลากออมสินพิเศษ 5 ปี งวดที่ 509 อายุสลาก 5 ปี เปิดรับฝากหน่วยละ 100 บาท (1 หน่วยต่อ 1 เลขหมาย) ธนาคารฯ มอบผลตอบแทนให้แก่ผู้ฝากถึง 3 ต่อ ต่อที่ 1 ฝากครบ 5 ปี ได้ดอกเบี้ยหน่วยละ 4 บาท ฝากครบ 4 ปี แต่ไม่ครบ 5 ปี ได้ดอกเบี้ยหน่วยละ 2.50 บาท ฝากครบ 3 ปี แต่ไม่ครบ 4 ปี ได้ดอกเบี้ยหน่วยละ 1.50 บาท ฝากครบ 2 ปี แต่ไม่ครบ 3 ปี ได้ดอกเบี้ยหน่วยละ 0.75 บาท ฝากครบ 1 ปี แต่ไม่ครบ 2 ปี ได้ดอกเบี้ยหน่วยละ 0.25 บาท และฝากครบ 3 เดือนแต่ไม่ถึง 1 ปี ไม่ได้รับดอกเบี้ย เมื่อคิดเป็นผลตอบแทนขั้นต่ำเฉลี่ยต่อปีแล้ว หากฝากไม่ถึง 1 ล้านบาท จะได้ 0.80% ต่อปี ฝาก 1 ล้านบาท จะได้ 1.52% ต่อปี และ 10 ล้านบาทขึ้นไป จะได้ 1.592% ต่อปี แต่หากถูกรางวัลใหญ่จะได้ผลตอบแทนมากกว่านี้
ผู้อำนวยการธนาคารออมสิน กล่าวว่า ผลตอบแทนต่อที่ 2 ผู้ฝากมีสิทธิ์ลุ้นถูกรางวัลจากการออกรางวัลเลขสลากทุกวันที่ 1 ของเดือน เป็นเวลา 60 ครั้ง ตลอดระยะเวลาการฝาก โดยมีรางวัลสูงสุด รางวัลที่ 1 มูลค่าเงินรางวัล 5 ล้านบาท จำนวน 3 รางวัล และยังมีรางวัลที่ 2 – 5 รางวัลเลขท้าย 6 ตัว เลขท้าย 5 ตัว และรางวัลเลขท้าย 4 ตัว (กำหนดงวดและหมวดอักษรเฉพาะรางวัลที่ 1 และ รางวัลที่ 2) ต่อที่ 3 ธนาคารฯ มอบสิทธิ์ลุ้นรับรางวัลพิเศษในแคมเปญ “ออมสินสายเปย์ แจกรถทั้งปี รวยล้านทุกเดือน” ซึ่งจะจับรางวัลตั้งแต่วันที่ 1 กรกฎาคม 2561 – 1 มิถุนายน 2562 รวมจำนวนทั้งสิ้น 12 ครั้ง จำนวนรางวัล 108 รางวัล มูลค่าร่วม 15 ล้านบาท มีรางวัลสูงสุด คือ รถยนต์ Mercedes-Benz รุ่น E 350 e Avantgarde จำนวน 1 รางวัล มูลค่า 3.58 ล้านบาท รางวัลรถยนต์ Toyota Camry รุ่น 2.0G จำนวน 3 รางวัล มูลค่ารวม 4.20 ล้านบาท รางวัลรถยนต์ Toyota Yaris รุ่น Ativ E จำนวน 4 รางวัล มูลค่ารวม 2.24 ล้านบาท รางวัลรถยนต์บรรทุก Toyota Hilux Revo รุ่น Double Cap จำนวน 4 รางวัล มูลค่ารวม 2.71. ล้านบาท รางวัลรถจักรยานยนต์ รุ่น Honda Wave 110i จำนวน 36 รางวัล มูลค่ารวม 1.56 ล้านบาท และรางวัลรถจักรยาน Giant รุ่น Talon3 จำนวน 60 รางวัล มูลค่ารวม 8.94 แสนบาท
“ผู้รักการออมและชื่นชอบการรับโชคไม่ควรพลาด เพราะเงินฝากสลากออมสินพิเศษ 5 ปี รุ่นนี้ คำนึงถึงผู้ฝากและเน้นการฝากระยะยาวเป็นสำคัญ ฝากครบ 5 ปี เงินต้นอยู่ครบ พร้อมรับผลตอบแทน หากไม่นับรวมดอกเบี้ยที่จะได้รับแล้ว ยังมีมูลค่าเงินรางวัลจากการออกเลขสลากที่ผู้โชคดีจะได้รับอีกเดือนละกว่า 63 ล้านบาท และยังได้ลุ้นรับรางวัลพิเศษดังกล่าวอีก 108 รางวัล รวมมูลค่ากว่า 15 ล้านบาท ตามแคมเปญ “ออมสินสายเปย์ แจกรถทั้งปี รวยล้านทุกเดือน”  ผู้อำนวยการธนาคารออมสิน กล่าวในที่สุด

ที่มา : http://www.thaigov.go.th/news/contents/details/12624
