รัฐบาลไทย-ข่าวทำเนียบรัฐบาล-รัฐบาล ร่วมประชาสัมพันธ์โครงการเข็มวันอานันทมหิดล 2561

วันอังคารที่ 22 พฤษภาคม 2561
รัฐบาล ร่วมประชาสัมพันธ์โครงการเข็มวันอานันทมหิดล 2561
รัฐบาล ร่วมประชาสัมพันธ์โครงการเข็มวันอานันทมหิดล 2561 พร้อมทั้งนำรายได้สนับสนุน มูลนิธิอานันทมหิดล และ มูลนิธิสงเคราะห์เด็ก สภากาชาดไทย รวมทั้งนำไปช่วยเหลือ พระภิกษุอาพาธและผู้ป่วยยากไร้
วันนี้ (22 พฤษภาคม 2561) เวลา 08.30น. ณ ห้องโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี ศ.ดร.นพ.สิทธิศักดิ์ หรรษาเวก ผู้ช่วยคณบดี ฝ่ายกิจการนิสิต คณะแพทยศาสตร์ จุฬาฯ นำ นพ.วีระวิชย์ วาทีทิพย์ พร้อมด้วย นิสิตแพทย์ณัชชา อนันตกูล พร้อมด้วย ผู้แทน ทูตน้ำใจ พรีเซนเตอร์ รณรงค์การรับบริจาค “เข็มวันอานันทมหิดล” พ.ศ.2561 และ พร้อมดารานักแสดง เข้าพบ พลเอกประยุทธ์ จันทร์โอชา นายกรัฐมนตรีเพื่อแนะนำและประชาสัมพันธ์โครงการ “เข็มวันอานันทมหิดล พ.ศ.2561” ภายใต้แนวคิด “ปลุกพลังฮีโร่ในตัวคุณ” (Everyone can be a HERO)
คณะแพทยศาสตร์ จุฬาลงกรณ์มหาวิทยาลัย กำเนิดขึ้นมาจากพระราชปรารภ พระบาทสมเด็จ พระปรเมนทรมหาอานันทมหิดล พระอัฐมรามาธิบดินทร รัชกาลที่ 8 แห่งพระบรมราชจักรีวงศ์ ดังนั้น เนื่องในโอกาส วันคล้ายวันสวรรคต  9  มิถุนายน ของทุกปี คณะแพทยศาสตร์ จุฬาฯ จึงได้จัดทำ “เข็มวันอานันทมหิดล” เพื่อน้อมเกล้าฯ เฉลิมพระเกียรติและรำลึกในพระมหากรุณาธิคุณ ที่ได้พระราชทานกำเนิด “แพทย์จุฬาฯ” พร้อมทั้งนำรายได้สนับสนุน มูลนิธิอานันทมหิดล และ มูลนิธิสงเคราะห์เด็ก สภากาชาดไทย รวมทั้งยังนำไปช่วยเหลือ พระภิกษุอาพาธ และผู้ป่วยยากไร้ โรงพยาบาลจุฬาลงกรณ์ สภากาชาดไทย พร้อมสนับสนุนกิจกรรมฝึกการกู้ชีพเบื้องต้น (CPR) โดยนิสิตแพทย์จุฬาฯ
เข็มวันอานันทมหิดล พ.ศ. 2561 ได้รับพระราชทานพระบรมราชานุญาตให้อัญเชิญรูป พระบรมราชานุสาวรีย์ พระบาทสมเด็จพระปรเมนทรมหาอานันทมหิดล พระอัฐมรามาธิบดินทร รัชกาลที่ 8 ประทับนั่งเหนือพระเก้าอี้ ตามแบบพระบรมราชานุสาวรีย์จริง ที่ประดิษฐานด้านหน้าอาคาร อปร คณะแพทยศาสตร์ จุฬาฯ โดยจัดทำพระบรมรูปเป็น “สีเงิน” โดยมีตรา พระเกี้ยว เป็นสัญลักษณ์แทน คณะแพทยศาสตร์ จุฬาฯ  ซึ่งได้ก่อกำเนิดขึ้นตามพระราชปรารภของพระองค์
ซึ่งฐานของเข็มกลัดเป็นรูป พวงมาลา อันเป็นการน้อมรำลึกในพระมหากรุณาธิคุณของพระองค์ เนื่องใน วันอานันทมหิดล นอกจากนี้พวงมาลายังประดับด้วยดอกกุหลาบ “สีม่วง” ซึ่งตรงกับสีของวันอานันทมหิดลในปี 2561 ที่ตรงกับ “วันเสาร์” ด้านหน้า ของพวงมาลามีตัวอักษร คำว่า “วันอานันทมหิดล ๒๕๖๑” ด้านหลัง มีตัวอักษรคำว่า “คณะแพทยศาสตร์ จุฬาลงกรณ์มหาวิทยาลัย”
ทั้งนี้ ประชาชนทั่วไปสามารถร่วมใจบริจาค และขอรับเข็มวันอานันทมหิดลได้ตลอดทั้งปี 2561  ผ่านช่องทางต่างๆ ดังนี้
1. บริจาคเงินผ่าน บัญชีออมทรัพย์ ชื่อบัญชี วันอานันทมหิดล ธนาคารไทยพาณิชย์ สาขาสภากาชาดไทย เลขที่บัญชี 045-508231-4 (เข็มละ 100 บาท) จากนั้น ลงทะเบียนผู้บริจาคออนไลน์ และติดตามสถานะการบริจาค ได้ทางเว็ปไซต์  anandaydonation.docchula.com เลือกการจัดส่งแบบธรรมดา (จัดส่ง ฟรี) หรือแบบลงทะเบียน (เพิ่มเงิน 40 บาท)
2. บริจาค ณ จุดรับบริจาค ได้แก่ อาคาร ภปร  อาคาร วชิรญาณวงศ์  ศาลาทินทัต โรงพยาบาลจุฬาลงกรณ์  อาคาร อปร และ อาคาร อานันทมหิดล คณะแพทยศาสตร์ จุฬาลงกรณ์มหาวิทยาลัย
3. การออกรับบริจาค โดยกลุ่มนิสิตแพทย์ จุฬาลงกรณ์มหาวิทยาลัย ในระหว่างเดือน พฤษภาคม – กรกฎาคม 2561 ตามสถานที่ต่างๆ ณ ศูนย์การค้า ธนาคาร และ โรงพยาบาลต่างๆ ใน กรุงเทพมหานคร
4. ต่างจังหวัด ร่วมบริจาค – ขอรับเข็มวันอานันทมหิดล ณ สำนักงานสาธารณสุขจังหวัด โรงพยาบาลประจำจังหวัด และ องค์การบริหารส่วนจังหวัด (อบจ.) ทั่วประเทศ
สอบถามเพิ่มเติม ศูนย์ประชาสัมพันธ์ คณะแพทยศาสตร์ จุฬาลงกรณ์มหาวิทยาลัย อาคารอานันทมหิดล ชั้น 1 โทร. 02 256 4183 หรือ 02 256 4462 วันจันทร์-ศุกร์ เว้นวันหยุดราชการ เวลา 08.00 – 17.00 น. หรือทาง www.facebook.com/anandamahidol.day
พร้อมกันนี้ นายกรัฐมนตรีได้กล่าวเชิญชวนประชาชนที่ประสงค์ร่วมโครงการฯ สามารถติดต่อตามช่องทางต่าง ๆ ดังกล่าวได้ตลอดปี 2561
.............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12422
