รัฐบาลไทย-ข่าวทำเนียบรัฐบาล-โรงพยาบาลบุรีรัมย์ เปิดคลินิกเวชศาสตร์การกีฬา รองรับการเป็นเมืองกีฬาของจังหวัด

วันอาทิตย์ที่ 20 พฤษภาคม 2561
โรงพยาบาลบุรีรัมย์ เปิดคลินิกเวชศาสตร์การกีฬา รองรับการเป็นเมืองกีฬาของจังหวัด
โรงพยาบาลบุรีรัมย์ เปิดคลินิกเวชศาสตร์การกีฬา รองรับการเป็นเมืองกีฬาของจังหวัด มีแพทย์ผู้เชี่ยวชาญการผ่าตัด ช่วยผู้ป่วยเส้นเอ็นไขว้หน้าข้อเข่าฉีกขาด กลับมาเล่นกีฬาได้ภายใน 6 เดือนถึงร้อยละ 47
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์หลังการตรวจเยี่ยมโรงพยาบาลบุรีรัมย์ว่า โรงพยาบาลบุรีรัมย์ได้เตรียมความพร้อมด้านสาธารณสุขรองรับการเป็นเมืองกีฬา (sport city) ของจังหวัดบุรีรัมย์ สนับสนุนนโยบายของจังหวัดที่ส่งเสริมให้ประชาชนมีสุขภาพแข็งแรงด้วยการออกกำลังกายในรูปแบบต่าง ๆ และส่งเสริมกีฬาสู่มาตรฐานโลก รวมทั้งการเป็นสถานที่แข่งขันกีฬาระดับโลกที่สำคัญๆ ในอนาคต เช่น การจัดแข่งขันจักรยานยนต์ทางเรียบระดับโลก การแข่งขันวิ่งมาราธอนระดับนานาชาติ ฟุตบอลโลกรอบคัดเลือก เป็นต้น
โรงพยาบาลบุรีรัมย์ ได้เปิดคลินิกเวชศาสตร์การกีฬา พัฒนาศักยภาพบุคลากร  ส่งบุคลากรศึกษาต่อให้เป็นแพทย์ผู้เชี่ยวชาญด้านเวชศาสตร์การกีฬา  (Sport Medicine) ผู้เชี่ยวชาญด้านการดูแลเท้าและข้อ จัดวางระบบการวินิจฉัย ตรวจรักษาและฟื้นฟู  มีผู้บาดเจ็บจากกีฬาเข้ารับบริการเฉลี่ยวันละ 20 ราย การบาดเจ็บที่พบบ่อยได้แก่ ข้อเข่า ข้อเท้า และหัวไหล่ ผ่าตัดผู้บาดเจ็บปีละ 60-80 ราย โดยเฉพาะการผ่าตัดแก้ไขเส้นเอ็นไขว้หน้าข้อเข่าฉีกขาด การรักษาได้ผลดีผู้ป่วยสามารถกลับมาเล่นกีฬาได้ภายใน 6 เดือนถึงร้อยละ 47 และภายใน 9 เดือนร้อยละ 78
นอกจากนี้ ยังได้จัดเตรียม แผนกดูแลผู้ป่วยจากไฟไหม้ น้ำร้อนลวก(Burn  Unit) ไว้รองรับการบาดเจ็บรุนแรงจากการแข่งขันรถยนต์และจักรยานยนต์ทางเรียบ ในอนาคตจะพัฒนาให้เป็นคลินิกที่พร้อมในการให้บริการและให้คำปรึกษาผู้ป่วยทางด้านกีฬา  พัฒนาโปรแกรมประเมินสมรรถภาพทางกายก่อนการออกกำลังกายหรือเล่นกีฬาแต่ละชนิด โปรแกรมการประเมินภาวะโภชนาการเพื่อเพิ่มประสิทธิภาพการเล่นกีฬาหรือการออกกำลังกาย
*************************** 20 พฤษภาคม 2561

ที่มา : http://www.thaigov.go.th/news/contents/details/12386
