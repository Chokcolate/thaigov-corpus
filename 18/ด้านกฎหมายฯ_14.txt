รัฐบาลไทย-ข่าวทำเนียบรัฐบาล-“ยุติธรรม” แถลงข่าวการจับกุม ๒ นักโทษคดียาเสพติดที่หลบหนีออกจากเรือนจำจังหวัดสุโขทัย

วันจันทร์ที่ 21 พฤษภาคม 2561
“ยุติธรรม” แถลงข่าวการจับกุม ๒ นักโทษคดียาเสพติดที่หลบหนีออกจากเรือนจำจังหวัดสุโขทัย
กระทรวงยุติธรรม แถลงข่าวการจับกุม ๒ นักโทษคดียาเสพติดที่หลบหนีออกจากเรือนจำจังหวัดสุโขทัย
เมื่อวันอาทิตย์ที่ ๒๐ พฤษภาคม ๒๕๖๑ เวลา ๑๐.๓๐ น.
ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
พลตำรวจโท ต่อศักดิ์ สอาดพรรค คณะทำงานรัฐมนตรีว่าการกระทรวงยุติธรรม
พันตำรวจเอก ณรัชต์ เศวตนันทน์ อธิบดีกรมราชทัณฑ์
และพล.ต.ต.สมจิตร์ ทองแท่ง ผู้บังคับการตำรวจภูธรจังหวัดสุโขทัย
ร่วมแถลงข่าวการจับกุม นช. ชัยณรงค์ อาจปาน คดียาเสพติด และอาวุธปืน
และนช. สุรศักดิ์ โมรา คดีสมคบค้ายาเสพติด
ซึ่งได้หลบหนีจากเรือนจำจังหวัดสุโขทัย เมื่อวันที่ ๑๒ พฤษภาคม ๒๕๖๑
โดยสามารถจับกุม นช. ชัยณรงค์ฯ ได้ เมื่อวันที่ ๑๘ พฤษภาคม ๒๕๖๑ ที่จังหวัดพระนครศรีอยุธยา
และติดตามจับกุม นช.สุรศักดิ์ฯ ได้ เมื่อวันที่ ๑๙ พฤษภาคม ๒๕๖๑ ที่อำเภอแปดริ้ว จังหวัดฉะเชิงเทรา
โอกาสนี้ รัฐมนตรีว่าการกระทรวงยุติธรรม ได้กล่าวชื่นชมเจ้าหน้าที่ตำรวจและผู้เกี่ยวข้อง
ที่สามารถนำผู้ต้องขังกลับมาได้ ถือได้ว่าเป็นการสร้างความเชื่อมั่นให้กับสังคม
และจะเร่งดำเนินการปรับปรุงแก้ไขระบบต่างๆ ที่ยังมีข้อบกพร่องอยู่ให้มีประสิทธิภาพมากยิ่งขึ้น

ที่มา : http://www.thaigov.go.th/news/contents/details/12397
