รัฐบาลไทย-ข่าวทำเนียบรัฐบาล-พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.สุรินทร์ ลพบุรี และสกลนคร

วันอังคารที่ 22 พฤษภาคม 2561
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.สุรินทร์ ลพบุรี และสกลนคร
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.สุรินทร์ ลพบุรี และสกลนคร
วันนี้ (22 พ.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 75/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กชายวัย 11 ขวบ ร่างกายพิการนอนป่วยติดเตียง ช่วยเหลือตัวเองไม่ได้ มีปัญหาทางระบบประสาท การเคลื่อนไหวผิดปกติ สมองเหี่ยว อาศัยอยู่กับพ่อที่ป่วยเป็นโรคไตระยะสุดท้าย และพี่สาวที่ป่วยพิการทางสมอง นอนป่วยติดเตียงช่วยเหลือตัวเองไม่ได้ มีเพียงผู้เป็นแม่ที่ทำงานหารายได้จุนเจือครอบครัวเพียงคนเดียว ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดสุรินทร์ และกรณีหญิงชราวัย 71 ปี ชาวจังหวัดสุพรรณบุรี ป่วยเป็นโรคมะเร็ง นอนรักษาตัวอยู่ที่โรงพยาบาลแห่งหนึ่งในจังหวัดลพบุรี และต้องนำหลานที่ป่วยเป็นโรคออทิสติก มาเลี้ยงดู เนื่องจากอาศัยอยู่กันเพียงลำพัง ซึ่งหลานเคยถูกพ่อเลี้ยงทำร้ายร่างกายตั้งแต่อายุเพียง 3 เดือน โดยการจับ กดน้ำ ทำให้สมองขาดออกซิเจน ครอบครัวมีฐานะยากจน ที่จังหวัดลพบุรี นั้น ได้กำชับให้ทีม One Home ทั้ง 2 จังหวัด ได้แก่ สุรินทร์ และลพบุรี เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยผู้ที่ป่วยทั้งหมดอย่างใกล้ชิด รวมทั้งให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง ในระยะยาว พร้อมร่วมกันหาแนวทางการช่วยเหลือในระยะยาวต่อไป
อีกกรณีชายหนุ่มวัย 26 ปี ที่ป่วยเป็นโรคซึมเศร้า เกิดอาการคลุ้มคลั่งใช้อาวุธมีดจี้คอลูกชายวัย 4 ขวบ เนื่องจากเกิดภาวะเครียดที่เพิ่งเลิกรากับภรรยา ที่จังหวัดสกลนคร นั้น ได้กำชับให้พัฒนาสังคมและความมั่นคงของมนุษย์จังหวัดสกลนคร (พมจ.สกลนคร) พร้อมทีม One Home เร่งลงพื้นที่ตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กชายอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมได้อย่างปกติสุข ทั้งนี้ ทางกระทรวง พม. มีบ้านพักเด็ก และครอบครัวจังหวัดสกลนคร พร้อมให้การช่วยเหลือคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีหญิงสาววัย 19 ปี เป็นเด็กเรียนดี ทำงานเลี้ยงดูครอบครัว แต่ถูกชายเมายาเสพติดฟันขาเกือบขาด ทำให้ ไม่สามารถเดินได้ ที่จังหวัดตาก นั้น ทางทีม One Home ได้ลงพื้นที่เยี่ยมบ้านและให้กำลังใจ พร้อมมอบเครื่องอุปโภคบริโภค และเงินช่วยเหลือ รวมทั้งให้คำแนะนำเรื่องสิทธิประโยชน์สำหรับผู้พิการ เบี้ยยังชีพผู้พิการ และเบี้ยยังชีพผู้สูงอายุแก่ผู้เป็นพ่อ ภายหลังการพักฟื้นให้การช่วยเหลือเรื่องการเล่าเรียนฟรี และประสานงานหน่วยงานที่เกี่ยวข้องช่วยเหลือเรื่องการเดินทางในการรักษาพยาบาล และติดตามผลการรักษาอย่างต่อเนื่อง
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/12437
