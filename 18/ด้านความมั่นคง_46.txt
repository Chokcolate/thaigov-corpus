รัฐบาลไทย-ข่าวทำเนียบรัฐบาล-รมว.แรงงาน นำทีม ฝึกอาชีพโครงการเพิ่มศักยภาพผู้มีรายได้น้อยฯ จ.นนทบุรี

วันพุธที่ 30 พฤษภาคม 2561
รมว.แรงงาน นำทีม ฝึกอาชีพโครงการเพิ่มศักยภาพผู้มีรายได้น้อยฯ จ.นนทบุรี
รมว.แรงงาน เยี่ยมชมการฝึกอาชีพโครงการเพิ่มศักยภาพแรงงานผู้มีรายได้น้อยที่ลงทะเบียนสวัสดิการแห่งรัฐ เพื่อสร้างงาน สร้างอาชีพ เพิ่มรายได้ และความมั่นคงในชีวิต ทุกหน่วยงานในสังกัดกระทรวงแรงงาน บูรณาการการทำงานร่วมกันอย่างเป็นระบบ
วันที่ 30 พฤษภาคม 2561 พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน พร้อมด้วยนายจรินทร์  จักกะพาก ปลัดกระทรวงแรงงาน และคณะผู้บริหารกระทรวงแรงงาน เข้าเยี่ยมชมการฝึกอาชีพโครงการเพิ่มศักยภาพแรงงานผู้มีรายได้น้อยที่ลงทะเบียนสวัสดิการแห่งรัฐ เพื่อสร้างงาน สร้างอาชีพ เพิ่มรายได้ และความมั่นคงในชีวิต ณ สำนักงานพัฒนาฝีมือแรงงานจังหวัดนนทบุรี
พล.ต.อ. อดุลย์ฯ กล่าวว่า กระทรวงแรงงานได้รับมอบหมายให้ดำเนินการโครงการเพิ่มศักยภาพผู้มีรายได้น้อยที่ลงทะเบียนสวัสดิการแห่งรัฐ เพื่อสร้างงาน สร้างอาชีพ เพิ่มรายได้ และความมั่นคงในชีวิต ตามยุทธศาสตร์ชาติ 20 ปี (พ.ศ. 2560 – 2564) ด้านการสร้างโอกาสและความเสมอภาคเท่าเทียมทางสังคม ที่มุ่งเป้าฝึกอาชีพผู้มีรายได้น้อยที่ลงทะเบียนกว่า 6 แสนราย โดยได้มอบหมายให้กรมการจัดหางาน สนับสนุนการจัดหางานให้แก่ผู้ที่มีรายได้น้อย และส่งเสริมการรับงานกลับไปทำที่บ้าน กรมสวัสดิการและคุ้มครองแรงงาน และสำนักงานประกันสังคม ดูแลให้ความคุ้มครองและส่งเสริมการเข้าสู่ระบบประกันสังคมให้แก่ผู้มีรายได้น้อย กรมพัฒนาฝีมือแรงงาน ดำเนินการด้านการฝึกอาชีพ เพื่อเพิ่มทักษะให้แก่ผู้มีรายได้น้อยที่ลงทะเบียนฝึกอาชีพในหลักสูตรต่างๆ เพื่อพัฒนาคุณภาพชีวิตผู้มีรายได้น้อยอย่างครอบคลุมทั่วถึง ตามนโยบายเร่งด่วนของกระทรวงแรงงาน ด้านการยกระดับทักษะฝีมือแรงงาน
จากนั้น รมว.แรงงาน ได้เยี่ยมชมการฝึกอาชีพโครงการเพิ่มศักยภาพแรงงานผู้มีรายได้น้อยที่ลงทะเบียนสวัสดิการแห่งรัฐเพื่อสร้างงาน สร้างอาชีพ เพิ่มรายได้ และความมั่นคงในชีวิต ณ สำนักงานพัฒนาฝีมือแรงงานจังหวัดนนทบุรี (สนพ.นนทบุรี) ซึ่งผู้มีรายได้น้อยในจังหวัดนนทบุรีที่แจ้งความประสงค์ฝึกอาชีพ มีจำนวนทั้งสิ้น 4,157 คน โดย สนพ.นนทบุรีได้ดำเนินการฝึกอบรม รวม 6 รุ่น จำนวน 100 คน ในสาขาต่างๆ ได้แก่ การประกอบอาหารไทย (อาหารจานเดียว) การทำศิลปะประดิษฐ์ ได้แก่ การตกแต่งผ้าไทย เก้าอี้ยางรถยนต์ ประดิษฐ์ดอกไม้จากธนบัตร ดอกไม้ประดิษฐ์ นอกจากนี้ยังมีการเชื่อมโยงข้อมูลระบบตู้งาน (Job Box) ของกรมการจัดหางาน เน้นมีงานทำ มีรายได้ เพื่อให้ผู้รายได้น้อยสามารถเลือกดูตำแหน่งงานว่างได้ และยังได้ร่วมกับสำนักงานปลัดกระทรวง ในการให้ข้อมูลการส่งเสริมการใช้สิทธิประโยชน์ต่างๆ ที่เกี่ยวข้องกับผู้มีรายได้น้อยอีกด้วย
+++++++++++++++++++++++++++

ที่มา : http://www.thaigov.go.th/news/contents/details/12641
