รัฐบาลไทย-ข่าวทำเนียบรัฐบาล-“คณะกรรมการ PPP เร่งรัดโครงการตาม PPP Fast Track คาดเห็น 3 โครงการภายในปีนี้ มูลค่าการลงทุนรวม 446,874 ล้านบาท”

วันจันทร์ที่ 21 พฤษภาคม 2561
“คณะกรรมการ PPP เร่งรัดโครงการตาม PPP Fast Track คาดเห็น 3 โครงการภายในปีนี้ มูลค่าการลงทุนรวม 446,874 ล้านบาท”
ผลการประชุมคณะกรรมการ PPP ครั้งที่ 2/2561 เมื่อวันจันทร์ที่ 21 พฤษภาคม 2561 ณ กระทรวงการคลัง โดยคณะกรรมการ PPP ได้สั่งการให้กระทรวงคมนาคมและหน่วยงานเจ้าของโครงการเร่งรัดโครงการภายใต้มาตรการ PPP Fast Track ให้เป็นไปตามกรอบเวลาที่วางไว้ โดยภายในปี 2561
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ กรรมการและเลขานุการคณะกรรมการนโยบายการให้เอกชนร่วมลงทุนในกิจการของรัฐ (คณะกรรมการ PPP) เปิดเผยผลการประชุมคณะกรรมการ PPP ครั้งที่ 2/2561 เมื่อวันจันทร์ที่ 21 พฤษภาคม 2561 ณ กระทรวงการคลัง โดยมีนายสมคิด จาตุศรีพิทักษ์ รองนายกรัฐมนตรีเป็นประธาน โดยคณะกรรมการ PPP ได้สั่งการให้กระทรวงคมนาคมและหน่วยงานเจ้าของโครงการเร่งรัดโครงการภายใต้มาตรการ PPP Fast Track ให้เป็นไปตามกรอบเวลาที่วางไว้ โดยภายในปี 2561 คาดว่าจะมีโครงการภายใต้มาตรการ PPP Fast Track นำเสนอต่อคณะกรรมการ PPP พิจารณาอย่างน้อย จำนวน 3 โครงการ ประมาณการมูลค่าเงินลงทุนรวม 446,874 ล้านบาท ได้แก่
1. โครงการทางหลวงพิเศษระหว่างเมืองสายนครปฐม - ชะอำ 80,600 ล้านบาท
2. โครงการรถไฟฟ้าสายสีม่วง ช่วงเตาปูน - วงแหวนกาญจนาภิเษก 128,235 ล้านบาท
3. โครงการรถไฟฟ้าสายสีส้ม ส่วนตะวันตกและตะวันออก 238,039 ล้านบาท
นอกจากนี้ คณะกรรมการ PPP ได้ติดตามความคืบหน้าการดำเนินโครงการภายใต้มาตรการ PPP Fast Track ของกระทรวงคมนาคมอีกจำนวน 5 โครงการ ประมาณการมูลค่าเงินลงทุนรวม 240,126 ล้านบาท ได้แก่ 1) โครงการ Rest Area ของทางหลวงพิเศษระหว่างเมือง สายบางปะอิน - นครราชสีมา 2) โครงการ Rest Areaของทางหลวงพิเศษระหว่างเมือง สายบางใหญ่ - กาญจนบุรี 3) โครงการระบบขนส่งมวลชนจังหวัดภูเก็ต 4) โครงการระบบขนส่งมวลชนจังหวัดเชียงใหม่ และ 5) โครงการระบบขนส่งมวลชนจังหวัดนครราชสีมา โดยเร่งรัดการพัฒนาโครงการระบบขนส่งมวลชนในหัวเมืองต่างๆ ในต่างจังหวัด เพื่อเป็นการกระจายการลงทุนและพัฒนาโครงสร้างพื้นฐานไปสู่ภูมิภาค และบรรเทาปัญหาการจราจรหนาแน่นของหัวเมืองหลัก
กองส่งเสริมการให้เอกชนร่วมลงทุนในกิจการของรัฐ สำนักงานคณะกรรมการนโยบายรัฐวิสาหกิจ

ที่มา : http://www.thaigov.go.th/news/contents/details/12399
