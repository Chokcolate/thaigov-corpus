รัฐบาลไทย-ข่าวทำเนียบรัฐบาล-กระทรวงเกษตรฯ ดัน “รางวัลวันดินโลก” ( World Soil Day Award ) ต่อที่ประชุมเอฟเอโอ

วันอังคารที่ 12 มิถุนายน 2561
กระทรวงเกษตรฯ ดัน “รางวัลวันดินโลก” ( World Soil Day Award ) ต่อที่ประชุมเอฟเอโอ
กระทรวงเกษตรฯ ดัน “รางวัลวันดินโลก” ( World Soil Day Award ) ต่อที่ประชุมเอฟเอโอ หวังส่งเสริมและสร้างความตระหนักด้านการจัดการทรัพยากรดินเพื่อความมั่นคงอาหารโลกอย่างยั่งยืน
นายเลิศวิโรจน์ โกวัฒนะ ปลัดกระทรวงเกษตรและสหกรณ์ เปิดเผยภายหลังเข้าร่วมประชุมสมัชชาดินโลก ครั้งที่ 6 (Global Soil Partnership) ณ องค์การอาหารและเกษตรแห่งสหประชาชาติ (เอฟ เอ โอ) กรุงโรม ประเทศอิตาลี ว่า ตามที่องค์การสหประชาชาติได้มีมติรับรองให้วันที่ 5 ธันวาคมของทุกปีเป็น “วันดินโลก”และได้เชิญชวนประเทศสมาชิกร่วมกันจัดกิจกรรมรณรงค์สร้างความตระหนักในการจัดการทรัพยากรดินอย่างยั่งยืน เพื่อความมั่นคงทางอาหารของโลกนั้น
ในการประชุมสมัชชาดินโลก ครั้งที่ 6 (Global Soil Partnership) นี้ กระทรวงเกษตรฯ ประกอบด้วยนายระพีภัทร์ จันทรศรีวงศ์ ผู้ช่วยปลัดกระทรวงเกษตรและสหกรณ์ นายธนวรรษ เทียนสิน อัครราชทูตฝ่ายเกษตร ผู้แทนกรมพัฒนาที่ดิน ผู้แทนกรมชลประทาน และผู้แทนกรมปศุสัตว์ได้ดำเนินการตามมติที่ประชุมคณะกรรมการวันดินโลก และตามมติที่ประชุมสมัชชาดินโลกแห่งภูมิภาคเอเชียที่ได้มอบหมายให้นำเสนอต่อเอฟเอโอ ในการบรรจุวาระเพื่อพิจารณา เรื่อง การจัดตั้ง “รางวัลวันดินโลก” ( World Soil Day Award ) สำหรับบุคคล องค์กร หรือประเทศที่มีผลงานและกิจกรรมอันเป็นที่ประจักษ์ต่อการส่งเสริมและการสร้างความตระหนักด้านการจัดการทรัพยากรดินเพื่อความมั่นคงอาหารโลกอย่างยั่งยืนซึ่งรางวัลดังกล่าวจะมอบในทุกวันที่ 5 ธันวาคมของทุกปี ณ ประเทศไทย ซึ่งหากการประชุมสมัชชาดินโลกของเอฟเอโอในครั้งนี้ประเทศสมาชิกมีมติเห็นชอบข้อเสนอของประเทศไทย เอฟเอโอก็จะเริ่มกระบวนการ โดยการกำหนดหลักเกณฑ์ พร้อมทั้งสรรหา และจะเริ่มมอบรางวัลวันดินโลกครั้งแรกได้ในวันที่ 5 ธันวาคม ศกนี้ ณ ประเทศไทย
นอกจากนี้ ได้เสนอให้มีการจัดตั้งศูนย์ความเป็นเลิศด้านดินของภูมิภาคเอเชีย ( Soil Excellent Center) ณ ประเทศไทย และโครงการ ASEAN Soil Nutrition ซึ่งจะสอดรับตามนโยบาย Big Data และนโยบาย
Agri Map ของกระทรวงเกษตรฯ และกรมพัฒนาที่ดินเพื่อขยายผลการจัดทำข้อมูลให้ครอบคลุมพื้นที่การเกษตรทั้งภูมิภาคอาเซียนและเอเชีย รวม 24 ประเทศ เพื่อนำไปสู่การจัดการทรัพยากรดินเพื่อความมั่นคงอาหารโลกในที่ประชุมสมัชชาดินโลกด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12968
