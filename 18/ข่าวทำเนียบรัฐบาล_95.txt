รัฐบาลไทย-ข่าวทำเนียบรัฐบาล-​รองประธานคณะกรรมการพัฒนาและปฏิรูปแห่งชาติจีน เข้าเยี่ยมคารวะ รองนายกรัฐมนตรี

วันพฤหัสบดีที่ 31 พฤษภาคม 2561
​รองประธานคณะกรรมการพัฒนาและปฏิรูปแห่งชาติจีน เข้าเยี่ยมคารวะ รองนายกรัฐมนตรี
​รองประธานคณะกรรมการพัฒนาและปฏิรูปแห่งชาติจีน เข้าเยี่ยมคารวะ รองนายกรัฐมนตรี
วันนี้ (31 พฤษภาคม 2561) เวลา 15.30 น. นายนิ่ง จี๋เจ๋อ (Mr. Ning Jizhe) รองประธานคณะกรรมการพัฒนาและปฏิรูปแห่งชาติจีนเข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือ ดังนี้
รองนายกรัฐมนตรียินดีต้อนรับรองประธานคณะกรรมการพัฒนาและปฏิรูปแห่งชาติจีนในโอกาสเดินทางเยือนไทยเพื่อเป็นประธานการประชุมคณะกรรมการร่วมด้านรถไฟระหว่างไทย - จีน ครั้งที่ 24 ร่วมกับรัฐมนตรีว่าการกระทรวงคมนาคม พร้อมแสดงความยินดีที่รองประธานคณะกรรมการพัฒนาและปฏิรูปแห่งชาติจีนเข้ามารับหน้าที่หัวหน้าคณะเจรจาฝ่ายจีนในโครงการรถไฟไทย - จีน ซึ่งเป็นโครงการที่สำคัญอย่างยิ่ง และหวังว่าการทำงานระหว่างหน่วยงานของทั้งสองฝ่ายจะราบรื่นและเกื้อกูลกันดังเช่นที่ผ่านมา
ในการนี้ รองประธานคณะกรรมการพัฒนาและปฏิรูปแห่งชาติจีนกล่าวว่าเมื่อช่วงเช้าได้มีโอกาสเข้าร่วมงานสัมมนา “China - Japan Cooperation on the Eastern Economic Corridor of Thailand” ซึ่งสถานเอกอัครราชทูตจีนประจําประเทศไทย สํานักงานคณะกรรมการนโยบาย เขตพัฒนาพิเศษภาคตะวันออก และสถานเอกอัครราชทูตญี่ปุ่นประจำประเทศไทยร่วมกันจัดขึ้น ซึ่งในงานสัมมนาดังกล่าวทั้งจีนและญี่ปุ่นต่างเล็งเห็นความสำคัญของพื้นที่ EEC ซึ่งมีที่ตั้งทางภูมิศาสตร์ที่ดีและมีศักยภาพ และเชื่อมั่นว่าภายใต้ความร่วมมือของทั้งสามฝ่าย จะช่วยส่งเสริมให้ไทย จีน และญี่ปุ่นมีการเจริญเติบโตและการพัฒนาทางเศรษฐกิจอย่างยั่งยืน
โอกาสนี้ รองนายกรัฐมนตรีเชิญชวนภาคเอกชนจีน โดยเฉพาะบริษัทฯ ที่มีความเชี่ยวชาญด้านเทคโนโลยีและนวัตกรรมสมัยใหม่ เข้ามาลงทุนในพื้นที่ EEC ซึ่งจะได้รับสิทธิประโยชน์ต่างๆ จากรัฐบาลด้วย
สำหรับโครงการ The Greater Bay Area (GBA) เพื่อพัฒนา 11 เมืองสำคัญของจีนนั้น รองนายกรัฐมนตรีเห็นว่า โครงการดังกล่าวสามารถเชื่อมโยงกับโครงการ EEC ของไทย ซึ่งจะเพิ่มขีดความสามารถในการแข่งขันในอนาคตทั้งนี้รองประธานคณะกรรมการพัฒนาและปฏิรูปแห่งชาติจีนกล่าวสนับสนุนข้อคิดเห็นดังกล่าว พร้อมยืนยันที่จะสนับสนุนและส่งเสริมความร่วมมือระหว่างไทย - จีน ในโครงการต่าง ๆ ให้เกิดเป็นรูปธรรมอย่างแท้จริง

ที่มา : http://www.thaigov.go.th/news/contents/details/12683
