รัฐบาลไทย-ข่าวทำเนียบรัฐบาล-ยธ. ให้การต้อนรับคณะเจ้าหน้าที่กระทรวงยุติธรรม สาธารณรัฐประชาธิปไตยประชาชนลาว เข้าศึกษาดูงานกระทรวงยุติธรรม

วันพฤหัสบดีที่ 24 พฤษภาคม 2561
ยธ. ให้การต้อนรับคณะเจ้าหน้าที่กระทรวงยุติธรรม สาธารณรัฐประชาธิปไตยประชาชนลาว เข้าศึกษาดูงานกระทรวงยุติธรรม
กระทรวงยุติธรรมให้การต้อนรับคณะเจ้าหน้าที่กระทรวงยุติธรรม สาธารณรัฐประชาธิปไตยประชาชนลาวเข้าศึกษาดูงานกระทรวงยุติธรรม
ในวันพฤหัสบดีที่ ๒๔ พฤษภาคม ๒๕๖๑ เวลา ๐๙.๓๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ แจ้งวัฒนะ
นายธวัชชัย ไทยเขียว รองปลัดกระทรวงยุติธรรม
และ นางสาวปิติกาญจน์ สิทธิเดช อธิบดีกรมคุ้มครองสิทธิและเสรีภาพ
พร้อมด้วยคณะผู้บริหารกระทรวงยุติธรรม
ให้การต้อนรับ Dr. Chomkham Boupphalivanh
อธิบดีกรมส่งเสริมระบบยุติธรรม กระทรวงยุติธรรม สาธารณรัฐประชาธิปไตยประชาชนลาว
คณะเจ้าหน้าที่กระทรวงยุติธรรม สาธารณรัฐประชาธิปไตยประชาชนลาว พร้อมผู้แทนจากมูลนิธิเอเชีย
ที่เดินทางมาศึกษาดูงานกระทรวงยุติธรรมของไทย ในการบริหารจัดการกองทุนยุติธรรมและการให้ความช่วยเหลือทางกฎหมายและการดำเนินคดีแก่ประชาชน เพื่ออำนวยความยุติธรรมสู่ประชาชน
ในระดับพื้นที่ รวมทั้งร่วมแลกเปลี่ยนความรู้และพัฒนาความร่วมมือในแนวทางการดำเนินการ
ด้านกระบวนการยุติธรรมของทั้งสองประเทศ
นายธวัชชัยฯ กล่าวว่า กระทรวงยุติธรรมมีภารกิจในการอำนวยความยุติธรรมและลดความเหลื่อมล้ำ
โดยมุ่งเน้นให้ประชาชนทุกพื้นที่สามารถเข้าถึงงานบริการของภาครัฐได้อย่างเท่าเทียมกัน โดยเฉพาะอย่างยิ่ง
ประชาชนในพื้นที่ห่างไกล กระทรวงยุติธรรมจึงได้มีหน่วยงานในสังกัดระดับพื้นที่ในจังหวัดต่าง ๆ ได้แก่
สำนักงานยุติธรรมจังหวัดและศูนย์ยุติธรรมชุมชน ซึ่งมีการทำงานระหว่างหน่วยงานภาครัฐร่วมกับประชาชน
อีกทั้งรัฐบาลได้กำหนดนโยบายให้ทุกหน่วยงานในกระบวนการยุติธรรม สามารถรับเรื่องราวร้องทุกข์
จากประชาชนและส่งต่อไปยังหน่วยงานที่มีหน้าที่รับผิดชอบ เพื่อช่วยเหลือประชาชนทุกคนให้สามารถเข้าถึงความเป็นธรรมอย่างทั่วถึงต่อไป
โอกาสนี้ คณะเจ้าหน้าที่กระทรวงยุติธรรม สาธารณรัฐประชาธิปไตยประชาชนลาว และผู้แทนจากมูลนิธิเอเชีย ได้เข้าเยี่ยมชมการดำเนินงานของคลินิกยุติธรรม กรมคุ้มครองสิทธิและเสรีภาพ
และศูนย์บริการร่วมกระทรวงยุติธรรม ซึ่งเป็นหน่วยงานของกระทรวงยุติธรรมที่ได้ดำเนินงาน
เพื่ออำนวยความยุติธรรมให้ประชาชนสามารถเข้าถึงการให้บริการของกระทรวงยุติธรรม
ได้อย่างสะดวก รวดเร็ว และเท่าเทียมกัน

ที่มา : http://www.thaigov.go.th/news/contents/details/12506
