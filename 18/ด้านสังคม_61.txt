รัฐบาลไทย-ข่าวทำเนียบรัฐบาล-พม. จับมือทุกภาคส่วนจัดงานวันต่อต้านการค้ามนุษย์ ประจำปี 2561 ภายใต้แนวคิด “ประชารัฐร่วมใจ ต้านภัยการค้ามนุษย์”

วันพุธที่ 6 มิถุนายน 2561
พม. จับมือทุกภาคส่วนจัดงานวันต่อต้านการค้ามนุษย์ ประจำปี 2561 ภายใต้แนวคิด “ประชารัฐร่วมใจ ต้านภัยการค้ามนุษย์”
พม. จับมือทุกภาคส่วนจัดงานวันต่อต้านการค้ามนุษย์ ประจำปี 2561 ภายใต้แนวคิด “ประชารัฐร่วมใจ ต้านภัยการค้ามนุษย์”
วันนี้ (6 มิ.ย. 61) เวลา 09.30 น. ที่ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานเปิดงาน วันต่อต้านการค้ามนุษย์ ประจำปี 2561 ภายใต้แนวคิด “ประชารัฐร่วมใจ ต้านภัยค้ามนุษย์” โดยมีพลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วย รองนายกรัฐมนตรี รัฐมนตรีกระทรวงที่เกี่ยวข้อ' เอกอัครราชทูตและผู้แทนสถานทูตต่างๆ องค์การระหว่างประเทศ หน่วยงานภาครัฐ เอกชน และสื่อมวลชน รวมจำนวนกว่า 500 คน เข้าร่วมงาน
ประเทศไทยได้ประกาศใช้พระราชบัญญัติป้องกันและปราบปรามการค้ามนุษย์ พ.ศ. 2551 โดยมีผลบังคับใช้เมื่อวันที่ 5 มิถุนายน 2551 จึงเป็นที่มาในการกำหนดให้วันที่ 5 มิถุนายน ของทุกปี เป็น “วันต่อต้านการค้ามนุษย์” ทั้งนี้ การแก้ไขปัญหาการค้ามนุษย์ต้องอาศัยความร่วมมือจากทุกภาคส่วน หรือพลัง “ประชารัฐ” รัฐบาลโดยกระทรวงการพัฒนาสังคมและความมั่นคงของมนุษย์ (พม.) จึงได้จัดงานวันต่อต้านการค้ามนุษย์ขึ้นเป็นประจำทุกปี ในปี 2561 นี้ กระทรวง พม. ได้จัดงานวันต่อต้านการค้ามนุษย์ ภายใต้แนวคิด “ประชารัฐร่วมใจ ต้านภัยการค้ามนุษย์” เพื่อแสดงเจตนารมณ์และความมุ่งมั่นของรัฐบาลที่ให้ความสำคัญกับการต่อต้านการค้ามนุษย์ และผนึกกำลังจากทุกภาคีเครือข่ายทุกภาคส่วน โดยกิจกรรมภายในงานประกอบด้วย 1) การมอบรางวัลแก่หน่วยงาน และผู้ปฏิบัติงาน ที่มีผลงานดีเด่นด้านการป้องกันและปราบปรามการค้ามนุษย์ 2) การมอบรางวัลแก่ผู้ชนะการประกวดภาพวาดเด็กและเยาวชน 3) การมอบรางวัลแก่ผู้ชนะการประกวดออกแบบสติ๊กเกอร์ในแอพพลิเคชั่น LINE 4) การมอบรางวัลแก่ผู้ชนะการประกวดคำขวัญ เพื่อรณรงค์ต่อต้านการค้ามนุษย์ในทุกกลุ่มเป้าหมาย และ 5) การแสดงนิทรรศการผลงานการดำเนินงานของรัฐบาล และผลงานของหน่วยงานต่าง ๆ ทั้ง ภาครัฐ องค์กรเอกชน และองค์การระหว่างประเทศ ที่ให้ความร่วมมือในการต่อต้านการค้ามนุษย์ในทุกมิติ
รัฐบาลได้มุ่งมั่นปฏิรูปการดำเนินงานป้องกันและปราบปรามการค้ามนุษย์ทั้งระบบ ทั้งด้านการดำเนินคดีกับผู้กระทำความผิด ด้านการคุ้มครองช่วยเหลือผู้เสียหายจากการค้ามนุษย์ และด้านการป้องกันเพื่อมิให้กลุ่มเสี่ยงตกเข้าสู่ขบวนการค้ามนุษย์ โดยตลอดระยะเวลา 4 ปีที่ผ่านมา มีผลงานสำคัญที่เป็นรูปธรรม เช่น 1) ด้านการดำเนินคดีและบังคับใช้กฎหมาย ได้เร่งรัดให้หน่วยงานบังคับใช้กฎหมาย สืบสวนปราบปรามคดีค้ามนุษย์อย่างจริงจังและต่อเนื่อง และกำหนดทิศทางในการดำเนินคดีให้มีความชัดเจนยิ่งขึ้น ส่งผลให้สามารถจับกุมคดีค้ามนุษย์ได้กว่า 1,000 คดี สำหรับสถิติในปี 2560 มีจำนวนคดีทั้งสิ้น 302 คดี รูปแบบการแสวงประโยชน์ทางเพศพบมากที่สุด มีจำนวน 255 คดี รองลงมา คือ การนำคนมาขอทาน 26 คดี และการบังคับใช้แรงงาน 21 คดี 2) ด้านการคุ้มครองช่วยเหลือ ได้ให้ความสำคัญกับการคุ้มครองช่วยเหลือผู้เสียหายจากการค้ามนุษย์ โดยคำนึงถึงประโยชน์สูงสุดของผู้เสียหายและไม่เลือกปฏิบัติ ซึ่งในปี 2560 มีผู้เสียหายที่ผ่านการคัดแยกจากทีมสหวิชาชีพ จำนวน 455 คน ประสงค์เข้ารับการคุ้มครองในสถานคุ้มครองสวัสดิภาพผู้เสียหายจากการค้ามนุษย์ของกระทรวง พม.  จำนวนทั้งสิ้น 360 คน และในระยะเวลา 4 ปีที่ผ่านมา มีผู้เสียหายเข้ารับการคุ้มครอง จำนวนทั้งสิ้น 1,695 คน โดยได้รับบริการตามสิทธิที่เท่าเทียมกัน เพื่อมิให้กลับมาเป็นผู้เสียหายซ้ำ และ 3) ด้านการป้องกัน รัฐบาลมีนโยบายให้แรงงานต่างด้าวได้ทำงานแบบถูกต้องตามกฎหมาย เป็นไปตามหลักสากล นอกจากนี้ ยังได้รณรงค์ประชาสัมพันธ์สร้างการรับรู้และตระหนักถึงภัยของการค้ามนุษย์ การแจ้งเบาะแสของการค้ามนุษย์ และลดอุปสงค์การแสวงหาประโยชน์ทางเพศที่แฝงมากับการท่องเที่ยว โดยเพิ่มการประชาสัมพันธ์ ในรูปแบบของ Inflight VDO บนเครื่องบินที่เดินทางมาจากต่างประเทศ เพื่อเชิญชวนนักท่องเที่ยวไม่สนับสนุนให้เกิดการค้ามนุษย์
อย่างไรก็ตาม จากข้อมูลพบว่าผู้เสียหายจากการค้ามนุษย์มีอายุน้อยลง และแนวโน้มของการถูกแสวงหาประโยชน์ทางเพศยังเป็นปัญหาลำดับต้น โดยขบวนการค้ามนุษย์มีรูปแบบที่ซับซ้อนมากขึ้นในยุคที่มีการติดต่อสื่อสารได้อย่างรวดเร็วและสะดวกยิ่งขึ้น จึงขอให้ทุกหน่วยงานที่เกี่ยวข้อง ช่วยกันเสริมสร้างความเข้มแข็งและภูมิคุ้มกันทางสังคมให้กับกลุ่มเสี่ยง เช่น เด็กและเยาวชน มิให้ตกเข้าสู่ขบวนการค้ามนุษย์ และให้ทุกหน่วยงานเดินหน้าปราบปรามผู้กระทำความผิด และขบวนการอาชญากรรมข้ามชาติอย่างเด็ดขาดและจริงจัง โดยเฉพาะการดำเนินคดีกับเจ้าหน้าที่ของรัฐที่เข้าไปมีส่วนเกี่ยวข้องกับการค้ามนุษย์ ทั้งนี้ ขอให้ทุกคนมุ่งมั่น อดทน ร่วมกันปฏิบัติงานอย่างเต็มกำลังความสามารถ เพื่อดำเนินงานป้องกันและปราบปรามการค้ามนุษย์ให้เกิด ผลเป็นรูปธรรม และร่วมกันผนึกพลังต่อต้านการค้ามนุษย์ตามเจตนารมณ์สากล คือ “การคำนึงถึงหลักสิทธิมนุษยชน และศักดิ์ศรีความเป็นมนุษย์”

ที่มา : http://www.thaigov.go.th/news/contents/details/12809
