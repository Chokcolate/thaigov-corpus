รัฐบาลไทย-ข่าวทำเนียบรัฐบาล-ม.ล.ปนัดดาฯ ปาฐกถาพิเศษเรื่อง “ตามรอยพระบาทศาสตร์พระราชา  ด้วยเศรษฐกิจพอเพียง น้อมนำไทยสู่ความร่มเย็น”

วันจันทร์ที่ 4 มิถุนายน 2561
ม.ล.ปนัดดาฯ ปาฐกถาพิเศษเรื่อง “ตามรอยพระบาทศาสตร์พระราชา  ด้วยเศรษฐกิจพอเพียง น้อมนำไทยสู่ความร่มเย็น”
ม.ล.ปนัดดาฯ ปาฐกถาพิเศษเรื่อง “ตามรอยพระบาทศาสตร์พระราชา ด้วยเศรษฐกิจพอเพียง น้อมนำไทยสู่ความร่มเย็น”
เมื่อวันอาทิตย์ที่ ๓ มิถุนายน ๒๕๖๑ เวลา ๐๙.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ปาฐกถาพิเศษ เรื่อง “ตามรอยพระบาทศาสตร์พระราชา ด้วยเศรษฐกิจพอเพียง น้อมนำไทยสู่ความร่มเย็น”
พร้อมทั้งมอบรางวัลการประกวดผลการดำเนินงานโครงการชีววิถีเพื่อการพัฒนาอย่างยั่งยืน
ตามบันทึกข้อตกลงความร่วมมือระหว่างการไฟฟ้าฝ่ายผลิตแห่งประเทศไทย (กฟผ.)
และสำนักงานคณะกรรมการการอาชีวศึกษา(สอศ.) ประจำปี ๒๕๖๐
เพื่อขยายผลการดำเนินโครงการชีววิถีเพื่อการพัฒนาอย่างยั่งยืน
ณ หอประชุมเกษม จาติกวณิช สำนักงานกลางการไฟฟ้าฝ่ายผลิต (กฟผ.) อำเภอบางกรวย จังหวัดนนทบุรี
ม.ล.ปนัดดาฯ กล่าวว่า "หลักคุณธรรมจริยธรรมที่ยั่งยื่นมีส่วนสำคัญโดยตรงกับการพัฒนาการอาชีวศึกษา
ผมขอให้ทุกท่านโดยเฉพาะลูกหลานนักเรียน นักศึกษา ครูอาจารย์ ได้ร่วมกันน้อมนำพระบรมราโชวาท
สู่การปฏิบัติอย่างเป็นรูปธรรม ผู้อำนวยการของทุก ๆ สถาบันการศึกษาควรมีระบบวิธีการติดตามงาน
อย่างมีประสิทธิภาพ ประหยัด และเป็นรูปธรรม ประการสำคัญ คือ ความเป็นแบบอย่างแก่ศิษย์
หรือการเป็นแบบอย่าง (Role Model) ที่ดีตลอดเวลา
พระราชดำรัสคำสอนในเรื่องการศึกษา คือ การศึกษามุ่งสร้างพื้นฐานให้แก่ผู้เรียน ได้แก่
การมองในเชิงบวก หรือมองในสิ่งที่ดี มีกำลังใจ และต้องสร้างพื้นฐานชีวิต หรืออุปนิสัยที่มั่นคงเข้มแข็ง
เช่น ความมีระเบียบวินัย ความมีคุณธรรมจริยธรรม แต่ไม่ใช่การว่ากล่าวแต่ผู้อื่นแล้วไม่เคยศึกษาปัญหาตนเอง
ปัญหาทุกอย่างไม่ว่าเล็กหรือใหญ่ มีทางแก้ไขได้ ถ้ารู้จักคิดให้ดี ปฏิบัติให้ถูก มีเหตุและผล การคิดได้ดีนั้น
มิใช่การคิดได้ด้วยลูกคิด หรือด้วยสมองกล เพราะโลกเราในปัจจุบันแม้จะมีวิวัฒนาการไปมากมายเพียงใดก็ตาม
ก็ยังไม่มีเครื่องมืออันวิเศษชนิดใดที่สามารถขบคิดแก้ไขปัญหาต่าง ๆ ได้อย่างสมบูรณ์ การขบคิดวินิจฉัยปัญหา
จึงต้องใช้สติปัญญา สุขุม รอบคอบ คือ คิดด้วยสติสัมปชัญญะ รู้ตัวอยู่เสมอ ไม่หลงลืมตัวหรือสำคัญตน
เพื่อหยุดยั้งและป้องกันความประมาทหรือความผิดพลาด และอคติต่าง ๆ มิให้เกิดขึ้น ช่วยให้การใช้ปัญญา (Intelligence)
พิจารณาปัญหาต่าง ๆ เป็นไปอย่างเที่ยงตรง ทำให้เห็นเหตุเห็นผลที่เกี่ยวเนื่องกันได้อย่างกระจ่างชัด ในทุกขั้นทุกตอน
อันเป็นพระบรมราโชวาทพระราชทานในพิธีพระราชทานปริญญาบัตร มหาวิทยาลัยธรรมศาสตร์ เมื่อวันที่ ๑ สิงหาคม ๒๕๓๙
การอาชีวศึกษาเป็นการศึกษาที่สำคัญของประเทศชาติ การสอนให้ผู้ประกอบอาชีพมีความรอบคอบ
มีความเพียร และเสียสละ ถือว่ามีความสำคัญเป็นอันดับแรก การพัฒนาคน ต้องทำให้มีทักษะที่ไม่ใช่เพียงคิดเป็น แก้ปัญหาได้
แต่ต้องรู้จักนำความรู้ ข้อมูลที่มีมากมายบนโลกดิจิตอลที่พวกเขาสามารถเรียนรู้ได้ด้วยตนเอง
มาใช้ให้เกิดประโยชน์ในการสร้างองค์ความรู้ นวัตกรรม โดยการเรียนรู้จากการปฏิบัติงานจริง
คุณธรรมจริยธรรม ค่านิยมและลักษณะอันพึงประสงค์ของผู้จบการศึกษาทางด้านอาชีวะ
นอกเหนือจากความสามารถทางวิชาการ สมควรมีมนุษยสัมพันธ์ ความมีวินัย ความรับผิดชอบต่อหน้าที่และการบริหารเวลา
ความซื่อสัตย์สุจริต ความเชื่อมั่นในตนเอง การประหยัดไม่ฟุ้งเฟ้อฟุ่มเฟือย ความสนใจใฝ่รู้
การละเว้นสิ่งเสพติดทั้งหลายและการพนัน ความรู้รักสามัคคี ความคิดริเริ่มสร้างสรรค์
การพึ่งตนเอง ความอดกลั้น รักษามารยาทไทย ประเทศไทย ยุค ๔.๐ ต้องมีการขับเคลื่อนพัฒนาระบบการจัดการคน
การสร้างคนเพื่อสร้างนวัตกรรมใหม่ ๆ ที่ไม่สุดโต่งหรือฟุ่มเฟือยจนเกินเหตุ เริ่มจากการมีระบบการศึกษาที่ดี
มีที่ปรึกษาและครูอาจารย์ที่มองการณ์ไกล และมีความเข้มแข็งอดทนในการเผชิญหน้าต่อปัญหาหนึ่ง ๆ
ด้วยความกล้าหาญ พยายามแก้ไขปัญหา
ด้วยเหตุและผล ค่อยเป็นค่อยไปก็เป็นอีกหนึ่งทางเลือก”

ที่มา : http://www.thaigov.go.th/news/contents/details/12737
