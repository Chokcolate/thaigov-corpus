รัฐบาลไทย-ข่าวทำเนียบรัฐบาล-กสร. ช่วยลูกจ้างเมียนมาโรงน้ำแข็งสมุทรปราการ ได้ค่าจ้างแล้ว

วันจันทร์ที่ 28 พฤษภาคม 2561
กสร. ช่วยลูกจ้างเมียนมาโรงน้ำแข็งสมุทรปราการ ได้ค่าจ้างแล้ว
กรมสวัสดิการและคุ้มครองแรงงาน ช่วยลูกจ้างเมียนมาโรงน้ำแข็ง จ.สมุทรปราการ เรียกร้องค่าจ้าง ค่าโอทีให้ตามกฎหมาย นายจ้างจ่ายค่าจ้างเรียบร้อยแล้ว พร้อมเผยตำรวจเตรียมขยายผลเอาผิดกรณีปลอมบัตรต่างด้าว
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยถึงกรณีที่ลูกจ้างสัญชาติเมียนมา จำนวน 68 คน มาร้องเรียนที่สำนักงานสวัสดิการและคุ้มครองแรงงานให้ดำเนินการกับนายจ้างบริษัท ชัยกิติวัฒน์ น้ำแข็งหลอดและซอง จำกัด ซึ่งประกอบกิจการผลิตและจำหน่ายน้ำแข็งในอำเภอบางพลี จ. สมุทรปราการ เนื่องจากนายจ้างจ่ายค่าทำงานในวันหยุดและค่าล่วงเวลาไม่ถูกต้อง ว่า ทันทีที่ได้รับการร้องเรียนจากลูกจ้าง พนักงานตรวจแรงงานได้ดำเนินการสอบข้อเท็จจริงจากลูกจ้างและตัวแทนนายจ้างได้ข้อสรุปว่า ลูกจ้างสัญชาติเมียนมาเข้ามาทำงานโดยมีบัตรประจำตัวถูกต้องตามกฎหมาย จำนวน 27 คน MOU 24 คน และมีบัตรประจำตัวบุคคลที่ไม่มีสถานะทางทะเบียน จำนวน 17 คน โดยนายจ้างได้นัดจ่ายเงินให้กับลูกจ้างในวันที่ 24 พ.ค. 2561 นอกจากนี้ พบว่ามีลูกจ้าง 17 คน ที่ถือบัตรประจำตัวบุคคลที่ไม่มีสถานะทางทะเบียนเข้าเมืองไม่ถูกกฎหมาย และใช้บัตรปลอม เนื่องจากบัตรดังกล่าวจะออกให้คนในพื้นที่สูงที่อาศัยอยู่ในประเทศไทยที่ตกสำรวจและยังไม่ได้สัญชาติไทยเท่านั้น แต่ลูกจ้างกลุ่มนี้ถือสัญชาตเมียนมาไม่สามารถถือบัตรนี้ได้จึงได้มีการประสานงานให้มีการควบคุมตัวลูกจ้างไปดำเนินคดีในข้อหาใช้เอกสารราชการปลอม และเข้ามาอยู่ในราชอาณาจักรโดยไม่ได้รับอนุญาตที่ สภ.สำโรงเหนือ ส่วนลูกจ้างที่เหลือแสดงความประสงค์ไม่กลับเข้าทำงานกับนายจ้าง พนักงานตรวจแรงงานจึงได้จัดหา  ที่พักอาศัยให้กับลูกจ้างได้พักชั่วคราว เพื่อสะดวกต่อการมารับเงินค่าจ้างจากนายจ้าง
อธิบดี กสร. กล่าวต่อไปว่า ในวันที่ 24 พ.ค. ที่ผ่านมา นายจ้างได้นำค่าจ้างและโอทีมาจ่ายให้กับลูกจ้างแล้ว ณ สำนักงานสวัสดิการและคุ้มครองแรงงานจังหวัดสมุทรปราการตามที่นัดหมาย แต่ลูกจ้างที่ใช้บัตรปลอมทั้ง 17 คน ยังไม่ได้รับเงินเนื่องจากถูกจับกุมตัวและไม่สามารถเก็บเงินติดตัวไว้ได้ ซึ่งนายจ้างจะจ่ายให้ภายหลัง สำหรับกรณีที่มีการทำบัตรปลอมซึ่งลูกจ้างอ้างว่านายจ้างเป็นผู้จัดทำให้นั้น พนักงานสอบสวนจะดำเนินการในส่วนที่เกี่ยวข้องเพื่อขยายผลหาผู้กระทำผิดต่อไป

ที่มา : http://www.thaigov.go.th/news/contents/details/12580
