รัฐบาลไทย-ข่าวทำเนียบรัฐบาล-นายกฯ ยินดี ก.อุตฯ วางศิลาฤกษ์ศูนย์ทดสอบยานยนต์และยางล้อแห่งชาติ แห่งแรกของเอเชียดึงดูดการลงทุนสู่อีอีซีคาดแล้วเสร็จปี 63 แนะผู้ประกอบการและแรงงานไทยใช้ประโยชน์อย่างเต็มที่

วันจันทร์ที่ 4 มิถุนายน 2561
นายกฯ ยินดี ก.อุตฯ วางศิลาฤกษ์ศูนย์ทดสอบยานยนต์และยางล้อแห่งชาติ แห่งแรกของเอเชียดึงดูดการลงทุนสู่อีอีซีคาดแล้วเสร็จปี 63 แนะผู้ประกอบการและแรงงานไทยใช้ประโยชน์อย่างเต็มที่
นายกฯ ยินดี ก.อุตฯ วางศิลาฤกษ์ศูนย์ทดสอบยานยนต์และยางล้อแห่งชาติ แห่งแรกของเอเชียดึงดูดการลงทุนสู่อีอีซีคาดแล้วเสร็จปี 63 แนะผู้ประกอบการและแรงงานไทยใช้ประโยชน์อย่างเต็มที่
วันนี้ (3 มิถุนายน 2561) พลเอก ประยุทธ์ จันทร์โอชา นายกรัฐมนตรี ยินดีที่กระทรวงอุตสาหกรรมเริ่มเดินหน้าการพัฒนาศูนย์ทดสอบยานยนต์และยางล้อแห่งชาติอย่างเป็นรูปธรรม โดยได้วางศิลาฤกษ์ก่อสร้างศูนย์ดังกล่าวซึ่งถือเป็นแห่งแรกของเอเชีย เพื่อดึงดูดการลงทุนสู่พื้นที่ EEC คาดว่าจะแล้วเสร็จสมบูรณ์ทั้งโครงการ และเปิดให้บริการแบบครบวงจรได้ในปี 2563
“นายกฯ ย้ำว่าอุตสาหกรรมยานยนต์เป็นหนึ่งในนวัตกรรมและเทคโนโลยี (S-Curve) ที่ไทยมีความเข้มแข็ง จึงหวังให้ศูนย์ทดสอบยานยนต์และยางล้อแห่งชาติเป็นแหล่งแลกเปลี่ยนเรียนรู้ และถ่ายทอดเทคโนโลยีสู่ภาคธุรกิจ ช่วยให้ผู้ประกอบการชิ้นส่วนยานยนต์ไม่ต้องส่งผลิตภัณฑ์ออกไปทดสอบและขอใบรับรองจากต่างประเทศ และยังจะช่วยดึงดูดให้นักลงทุนเข้ามาลงทุนในอุตสาหกรรมแปรรูปยางพาราในประเทศไทยมากขึ้น”
ทั้งนี้ โครงการจัดตั้งศูนย์ทดสอบยานยนต์และยางล้อแห่งชาติ ประกอบด้วย 1. ส่วนทดสอบยางล้อ ซึ่งมีสนามทดสอบยางล้อและเครื่องมือทดสอบตามมาตรฐาน ทดสอบรายการเสียงจากยางล้อที่สัมผัสผิวถนน การยึดเกาะถนนบนพื้นเปียก และความต้านทานการหมุนของยางล้อ และ 2. ส่วนทดสอบยานยนต์และชิ้นส่วน มีสนามทดสอบกลางแจ้ง เช่น ทดสอบสมรรถนะยานยนต์ ระบบเบรก ระบบเบรกมือ การยึดเกาะถนนขณะเข้าโค้ง
นายกรัฐมนตรี คาดหวังให้ผู้ประกอบการและแรงงานไทยใช้ประโยชน์จากศูนย์ทดสอบยานยนต์และยางล้อแห่งชาติอย่างเต็มที่ ทั้งการเก็บเกี่ยวความรู้และพัฒนาทักษะฝีมือให้โดดเด่น เพื่อเพิ่มขีดความสามารถในการแข่งขันของประเทศได้เป็นอย่างดี โดยศูนย์ดังกล่าวตั้งอยู่บนพื้นที่ 1,234.98 ไร่ บริเวณเขตสวนป่าลาดกระทิง อ.สนามชัยเขต จ.ฉะเชิงเทรา

ที่มา : http://www.thaigov.go.th/news/contents/details/12723
