รัฐบาลไทย-ข่าวทำเนียบรัฐบาล-มท.1 เปิดงาน OTOP Midyear 2018 “OTOP Signature เอกลักษณ์จากเสน่ห์วิถีไทยนิยม”

วันจันทร์ที่ 11 มิถุนายน 2561
มท.1 เปิดงาน OTOP Midyear 2018 “OTOP Signature เอกลักษณ์จากเสน่ห์วิถีไทยนิยม”
มท.1 เปิดงาน OTOP Midyear 2018 “OTOP Signature เอกลักษณ์จากเสน่ห์วิถีไทยนิยม”
วันนี้ (10 มิถุนายน 2561) เวลา 15.00 น. พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีเปิดงาน “OTOP Midyear 2018 : OTOP Signature เอกลักษณ์จากเสน่ห์วิถีไทยนิยม” ณ เวทีกลาง อาคารชาเลนเจอร์ 2 ศูนย์การแสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี พร้อมด้วยนายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ตลอดจนคณะทูตานุทูต คณะรัฐมนตรี คณะกรรมการอำนวยการหนึ่งตำบลหนึ่งผลิตภัณฑ์แห่งชาติ หัวหน้าส่วนราชการ ผู้ว่าราชการจังหวัด ภาคเอกชน และแขกผู้มีเกียรติเข้าร่วมพิธีเปิดงานอย่างคับคั่ง โดยมีนายอภิชาติ โตดิลกเวชช์ อธิบดีกรมการพัฒนาชุมชน เป็นผู้กล่าวรายงาน
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า การจัดงานครั้งนี้ถือเป็นงานส่งเสริมการตลาด OTOP ที่ยิ่งใหญ่ที่สุดในรอบกลางปี เพื่อให้พี่น้องประชาชนได้เลือกซื้อสินค้าชุมชนที่ดีที่สุด ซึ่งเป็นผลิตภัณฑ์จากชุมชนที่มีคุณค่า และเป็นผลิตภัณฑ์จากฝีมือคนไทย โดยมุ่งตอบสนองนโยบายของรัฐบาลในการกระตุ้นเศรษฐกิจของประเทศให้ดียิ่งขึ้น สอดคล้องกับแนวทางในปัจจุบันของรัฐบาลที่มุ่งผลักดันโครงการตามนโยบายเรื่อง “หนึ่งตำบล หนึ่งผลิตภัณฑ์” ให้เป็นโครงการสำคัญที่ช่วยขับเคลื่อนเศรษฐกิจฐานรากให้มีความเชื่อมโยงกับเศรษฐกิจมหภาค พร้อมสร้างงาน สร้างอาชีพ สร้างรายได้ และการมีงานทำให้กับประชาชน ด้วยการพัฒนาศักยภาพของผู้ผลิต ผู้ประกอบการ ให้เกิดการพัฒนา และยกระดับสินค้า ผลิตภัณฑ์ การบริการให้มีมาตรฐาน และเข้าสู่การตลาดได้อย่างมีประสิทธิภาพ ทั้งนี้ รัฐบาลได้มอบหมายกระทรวงมหาดไทย ในฐานะคณะอนุกรรมการหนึ่งตำบล หนึ่งผลิตภัณฑ์ ระดับภูมิภาค เสริมสร้างความเข้มแข็งให้ชุมชน โดยการยกระดับผู้ผลิต ผู้ประกอบการ สินค้าและผลิตภัณฑ์ชุมชน และการส่งเสริมการตลาดให้มากขึ้น ซึ่งงานดังกล่าวเป็นการจัดงานระดับประเทศ มีความพิเศษ และมีกิจกรรมที่หลากหลาย ซึ่งรัฐบาลคาดหวังให้เป็นโอกาสอันดีของประเทศไทยที่จะได้แสดงให้ชาวไทยและชาวต่างชาติได้เห็นถึงความก้าวหน้าในการพัฒนาผลิตภัณฑ์ OTOP ตลอดจนช่วยสร้างงาน สร้างอาชีพ สร้างรายได้ให้แก่ผู้ผลิต ผู้ประกอบการ รวมไปถึงสมาชิกกลุ่มต่างๆ เพื่อเป็นการกระตุ้นสร้างเศรษฐกิจภายในของประเทศให้เกิดความยั่งยืน พร้อมกล่าวเชิญชวนให้ผู้เข้าร่วมงานร่วมกันแต่งกายด้วยชุดไทยหรือชุดประจำถิ่นมาในงาน เพื่อเป็นส่วนหนึ่งในการสะท้อนเอกลักษณ์และเสน่ห์ของผ้าไทย
ด้าน นายอภิชาติ โตดิลกเวชช์ อธิบดีกรมการพัฒนาชุมชน กล่าวว่า กระทรวงมหาดไทยได้มอบให้ กรมการพัฒนาชุมชน เป็นหน่วยงานหลักในการจัดงาน ระหว่าง วันที่ 9-17 มิถุนายน 2561 ณ อาคารชาเลนเจอร์ 1-3 ศูนย์การแสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี โดยมีวัตถุประสงค์เพื่อส่งเสริมให้กลุ่มผู้ผลิต ผู้ประกอบการ OTOP ที่มีศักยภาพ ได้จัดแสดงและจำหน่ายผลิตภัณฑ์ที่มีคุณภาพและมาตรฐานที่ได้รับการยอมรับจากผู้ซื้อทั้งในประเทศและต่างประเทศ อีกทั้งยังเป็นการเพิ่มช่องทางการตลาด และเพิ่มรายได้ให้แก่ผู้ผลิต ผู้ประกอบการ OTOP และนอกจากนี้ยังเป็นการขับเคลื่อนเศรษฐกิจฐานราก ผ่านกลไกโครงการ หนึ่งตำบล หนึ่งผลิตภัณฑ์ ของรัฐบาล ภายใต้การบูรณาการและความร่วมมือของทุกภาคส่วน จนสามารถยกระดับคุณภาพชีวิตความเป็นอยู่ของประชาชนให้ดีขึ้น และส่งผลให้เศรษฐกิจของประเทศเกิดความมั่นคง มั่งคั่ง และยั่งยืน ภายในงานประกอบด้วย 7 กิจกรรม ดังนี้ (1) การจัดนิทรรศการเฉลิมพระเกียรติ สมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 (2) Highlight OTOP ประกอบด้วย 3 ส่วน คือ OTOP Signature, OTOP นวัตวิถี และ Best of OTOP (3) การจัดแสดงและจำหน่ายสินค้า OTOP (4) OTOP ชวนชิม และถนนอาหาร (Street Food) (5) Health & Spa (6) OTOP Trader และ (7) กิจกรรมการจัดนิทรรศการของหน่วยงานภาคี โดยมีการจัดแสดงสินค้าภาพรวมมากกว่า 10,000 รายการ 2,500 ร้านค้า ภายใต้ความร่วมมือเป็นอย่างดีจากส่วนราชการต่างๆ ที่เกี่ยวข้อง พร้อมจัดให้มีกิจกรรมส่งเสริมการขาย ประกอบด้วย การแสดงดนตรี การแสดงศิลปวัฒนธรรมภาคต่างๆ และการจัดช่วงเวลานาทีทอง กิจกรรมชิงรางวัลทุกวัน คาดว่าจะมีประชาชนทั้งชาวไทยและชาวต่างประเทศเข้าชมงานอย่างหนาแน่น ตลอดระยะเวลา 9 วัน ซึ่งคาดว่าจะมียอดจำหน่ายไม่ต่ำกว่า 900 ล้านบาท.
ครั้งที่ 119/2561  วันที่ 10 มิ.ย. 2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12919
