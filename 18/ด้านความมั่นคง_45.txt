รัฐบาลไทย-ข่าวทำเนียบรัฐบาล-กสร. จัดประชุมรับฟังความคิดเห็นภาคีแรงงาน  หาแนวทางแก้ปัญหาข้อขัดแย้งด้านแรงงาน

วันพฤหัสบดีที่ 31 พฤษภาคม 2561
กสร. จัดประชุมรับฟังความคิดเห็นภาคีแรงงาน  หาแนวทางแก้ปัญหาข้อขัดแย้งด้านแรงงาน
กรมสวัสดิการและคุ้มครองแรงงาน จัดประชุมภาคีแรงงาน เชิญนายจ้าง ลูกจ้าง สหภาพแรงงาน และองค์กรด้านแรงงานในจังหวัดสมุทรปราการ หาแนวทางการป้องกันและแก้ไขปัญหาความขัดแย้งด้านแรงงาน
นายอนันต์ชัย  อุทัยพัฒนาชีพ  อธิบดีกรมสวัสดิการและคุ้มครองแรงงาน (กสร.) เปิดเผยว่า กสร. ได้จัดให้มีการประชุมภาคีแรงงาน ครั้งที่ 2/2561 เมื่อวันที่ 24 พฤษภาคมที่ผ่านมา ณ ศูนย์พัฒนาและส่งเสริมแรงงานสัมพันธ์ จังหวัดสมุทรปราการ โดยมีผู้เข้าร่วมประชุมประกอบด้วย ผู้แทนนายจ้าง สถานประกอบกิจการในพื้นที่จังหวัดสมุทรปราการ และเจ้าหน้าที่ภาครัฐที่เกี่ยวข้อง จำนวน 30 คน ในการประชุมครั้งนี้ได้มีการพูดคุยถึงสถานการณ์การแจ้งข้อเรียกร้องเพื่อเปลี่ยนแปลงสภาพการจ้าง การเกิดข้อพิพาทและข้อขัดแย้งด้านแรงงาน รวมทั้งแนวทางแก้ไข ทั้งนี้กสร.ได้ส่งเสริมให้นำการบริหารแรงงานสัมพันธ์แบบหุ้นส่วนที่เน้นการมีส่วนร่วมของนายจ้าง ลูกจ้าง ไปปรับใช้ในการลดข้อขัดแย้ง และส่งเสริมแรงงานสัมพันธ์ในสถานประกอบกิจการ รวมทั้งจะได้ติดตามผลการดำเนินการเพื่อสรุปวิเคราะห์เพื่อจัดทำแนวทางป้องกันแก้ไขร่วมกับภาคีที่เกี่ยวข้องต่อไป
อธิบดี กสร. กล่าวเพิ่มเติมว่า กรมสวัสดิการและคุ้มครองแรงงาน ได้จัดตั้งศูนย์พัฒนาและส่งเสริมแรงงานสัมพันธ์ จังหวัดสมุทรปราการขึ้นตั้งแต่ปี 2546 โดยมีภารกิจด้านวิชาการและเป็นศูนย์เครือข่ายประสานงานการพัฒนาแรงงานสัมพันธ์ การให้บริการข้อมูลด้านแรงงานแก่ผู้ใช้แรงงานและบุคคลทั่วไปโดยมีกิจกรรมสำคัญประการหนึ่งที่ศูนย์ฯ ได้ดำเนินการอย่างต่อเนื่องคือ การจัดประชุมเครือข่ายภาคีแรงงานซึ่งประกอบด้วย นายจ้าง ลูกจ้าง สหภาพแรงงาน และองค์กรด้านแรงงาน เพื่อแลกเปลี่ยนประสบการณ์ ความคิดเห็น ข้อเสนอแนะในการป้องกันและแก้ไขปัญหาความขัดแย้งด้านแรงงานรวมถึงแนวทางในการส่งเสริมแรงงานสัมพันธ์ในสถานประกอบกิจการให้สอดคล้องกับบริบทด้านแรงงาน สังคม และเศรษฐกิจที่เปลี่ยนแปลงไป

ที่มา : http://www.thaigov.go.th/news/contents/details/12627
