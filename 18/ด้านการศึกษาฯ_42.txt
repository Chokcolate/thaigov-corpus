รัฐบาลไทย-ข่าวทำเนียบรัฐบาล-สช.จัด Video Conference เพื่อสร้างความเข้าใจงานการศึกษาเอกชน

วันศุกร์ที่ 8 มิถุนายน 2561
สช.จัด Video Conference เพื่อสร้างความเข้าใจงานการศึกษาเอกชน
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ เป็นประธานเปิดการประชุมทางไกลสร้างความเข้าใจงานการศึกษาเอกชน ด้วยระบบ Video Conference
เลขานุการ รมว.ศธ. ย้ำให้โรงเรียนเอกชนปรับตัวรองรับอาชีพ 4.0 สอนวิชาใหม่ที่จำเป็น เช่น Coding  STEM ภาษาอังกฤษ แต่ต้องไม่ลืมสอนด้านคุณธรรมจริยธรรม เพื่อสร้างเด็กดีและเก่ง โดยใช้ความดีนำ เพื่อนำพาประเทศเจริญรุ่งเรืองต่อไป
วันนี้ (8 มิถุนายน 2561) ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ เป็นประธานเปิดการประชุมทางไกลสร้างความเข้าใจงานการศึกษาเอกชน ด้วยระบบ Video Conference จากศูนย์ปฏิบัติการสำนักงานคณะกรรมการการศึกษาขั้นพื้นฐาน ไปยังสำนักงานเขตพื้นที่การศึกษาประถมศึกษาเขต 1 ทุกจังหวัด โดยมีผู้เข้าร่วมประชุม อาทิ นายชลำ อรรถธรรม รองเลขาธิการคณะกรรมการส่งเสริมการศึกษาเอกชน, ดร.จิระพันธ์ พิมพ์พันธุ์ นายกสมาคมสภาการศึกษาเอกชนแห่งประเทศไทย, ดร.ศุภเสฏฐ์ คณากูล นายกสมาคมคณะกรรมการประสานและส่งเสริมการศึกษาเอกชน, ศึกษาธิการจังหวัด, ผู้อำนวยการกลุ่มส่งเสริมการศึกษาเอกชนจังหวัด, คณะกรรมการประสานและส่งเสริมการศึกษาเอกชนจังหวัด, ผู้อำนวยการสำนักงานการศึกษาเอกชนจังหวัด/อำเภอในเขตพัฒนาพิเศษเฉพาะกิจจังหวัดชายแดนภาคใต้
ม.ล.ปริยดา กล่าวตอนหนึ่งว่า จากการที่ตนเคยบริหารงานโรงเรียนเอกชน ทำให้เข้าใจปัญหาอุปสรรคที่โรงเรียนเอกชนประสบ ซึ่งขณะนี้สำนักงานคณะกรรมการส่งเสริมการศึกษาเอกชน (สช.) กำลังปรับปรุงแก้ไขกฎระเบียบต่างๆ ให้เอื้ออำนวยต่อการบริหารงานของโรงเรียนเอกชนมากขึ้น เนื่องจากโรงเรียนเอกชนสามารถแบ่งเบาภาระการจัดการศึกษาให้กับรัฐบาลได้เป็นอย่างดี อีกทั้งยังมีโรงเรียนที่หลากหลายรูปแบบ สามารถเป็นทางเลือกให้กับผู้ปกครองได้อีกทางหนึ่งด้วย
อย่างไรก็ตาม หากโรงเรียนเอกชนยังคงประสบปัญหา หรือต้องการให้แก้ไขระเบียบ เพื่อให้การบริหารจัดการเกิดคุณภาพต่อการศึกษา สามารถรวบรวมข้อเสนอมายังคณะกรรมการส่งเสริมการศึกษาเอกชน (กช.) เพื่อจะได้ช่วยกันแก้ไขปัญหาให้การศึกษาเดินหน้าต่อไปได้อย่างมีคุณภาพ
นอกจากนี้ ปัจจุบันอัตราการเกิดของประชากรไทยมีจำนวนลดลงเหลือเพียงปีละ 120,000 กว่าคน ย่อมส่งผลให้อัตราเด็กเข้าเรียนลดลงด้วย ซึ่งปัญหาดังกล่าวไม่ได้เกิดขึ้นกับโรงเรียนเอกชนเท่านั้น หากแต่โรงเรียนของรัฐก็มีปัญหาเช่นกัน ทำให้ขณะนี้ได้ยุบโรงเรียนไปแล้วหลายแห่ง เนื่องจากไม่มีเด็กเรียน และยังมีผลกระทบจากการที่เทคโนโลยีสมัยใหม่ที่ทำให้ระบบการจัดการเรียนการสอนเปลี่ยนไป มีการเรียนออนไลน์มากขึ้น การประกอบอาชีพเปลี่ยนไปอย่างก้าวกระโดด
ดังนั้น การจัดการเรียนการสอน จึงต้องรองรับอาชีพที่เกี่ยวข้องกับยุค 4.0 โดยมีสาขาวิชาที่จำเป็นเข้ามาเสริม เช่น Coding, STEM ภาษาอังกฤษ ฯลฯ แต่ครูก็ยังต้องสอนสิ่งต่าง ๆ เหล่านี้ควบคู่ไปกับการสอนด้านคุณธรรมจริยธรรม เพื่อให้ "เด็กเป็นคนดีและคนเก่ง" โดยใช้ความดีนำ ก็จะทำให้ประเทศเจริญรุ่งเรืองต่อไป
Written by อิชยา กัปปา
Photo กิตติกร แซ่หมู่
Graphic/Editor บัลลังก์ โรหิตเสถียร

ที่มา : http://www.thaigov.go.th/news/contents/details/12882
