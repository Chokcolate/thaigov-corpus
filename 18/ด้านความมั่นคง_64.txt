รัฐบาลไทย-ข่าวทำเนียบรัฐบาล-กสร. ปล่อยกู้ 290 ล้าน เปิดโอกาสนายจ้าง  พัฒนาความปลอดภัยในการทำงาน

วันอังคารที่ 5 มิถุนายน 2561
กสร. ปล่อยกู้ 290 ล้าน เปิดโอกาสนายจ้าง  พัฒนาความปลอดภัยในการทำงาน
กรมสวัสดิการและคุ้มครองแรงงาน ปล่อยกู้ผ่านกองทุนความปลอดภัยฯ ในอัตราดอกเบี้ยต่ำเปิดโอกาสนายจ้างปรับปรุงแก้ไขสภาพการทำงานให้มีความปลอดภัย พร้อมส่งเจ้าหน้าที่สร้างการรับรู้การเข้าถึงสิทธิกองทุนฯ แก่ผู้เกี่ยวข้องทั่วประเทศ
นายทศพล กฤตวงศ์วิมาน รองอธิบดีกรมสวัสดิการและคุ้มครองแรงงาน (กสร.) กล่าวในโอกาสเป็นประธานเปิดการอบรมโครงการสร้างการรับรู้และประชาสัมพันธ์กองทุนความปลอดภัย อาชีวอนามัย และสภาพแวดล้อมในการทำงาน วันที่ 4 มิถุนายน 2561 ณ โรงแรม เซนท์ โทรเปซ บีช รีสอร์ท จังหวัดจันทบุรีว่า กองทุนความปลอดภัย อาชีวอนามัย และสภาพแวดล้อมในการทำงาน จัดตั้งขึ้นตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 เพื่อเป็นแหล่งเงินทุนให้แก่นายจ้าง สถานประกอบกิจการ ได้กู้ยืมเพื่อนำไปใช้ในการแก้ไขปรับปรุงสภาพการทำงานที่ไม่ปลอดภัยและลดความสูญเสียเนื่องจากการประสบอันตรายจากการทำงาน ซึ่งสถานประกอบกิจการสามารถยื่นเรื่องขอกู้เพื่อไปปรับปรุงระบบความปลอดภัยในสถานประกอบกิจการรายละไม่เกิน 2 ล้านบาท ดอกเบี้ยร้อยละ 2 ต่อปี มีระยะเวลาการชำระคืนเงินกู้ 5 ปี ปลอดการชำระคืนเงินต้น 1 ปี ปัจจุบันมีสถานประกอบกิจการกู้ไปแล้ว 37 ราย เป็นเงิน 18 ล้านบาท ทั้งนี้ กสร.มียอดเงินสะสมในกองทุนสำหรับปล่อยกู้ทั้งหมด 290 ล้านบาท
นายทศพล กล่าวเพิ่มเติมว่า สำหรับการอบรมโครงการสร้างการรับรู้และประชาสัมพันธ์กองทุน ความปลอดภัยฯ มีวัตถุประสงค์เพื่อให้เจ้าหน้าที่ของกสร.ทั้งในส่วนกลางและภูมิภาคได้มีความรู้ ความเข้าใจ เกี่ยวกับการให้บริการของกองทุนความปลอดภัยฯ และสามารถสนับสนุนข้อมูลดังกล่าวให้แก่ สถานประกอบกิจการในพื้นที่  ให้สามารถเข้าสิทธิประโยชน์ของกองทุนฯ นำไปแก้ไขสภาพความไม่ปลอดภัยหรือเพื่อป้องกันการเกิดอุบัติเหตุและโรคอันเนื่องจากการทำงาน ทั้งนี้ ผู้ที่สนใจสามารถสอบถามรายละเอียด ได้ที่กองความปลอดภัยแรงงาน โทรศัพท์ 0 2448 8338 ต่อ 833 เว็บไซต์ http://oshfund.labour.go.th หรือที่หน่วยงานในสังกัดกรมสวัสดิการและคุ้มครองแรงงานทั่วประเทศ

ที่มา : http://www.thaigov.go.th/news/contents/details/12756
