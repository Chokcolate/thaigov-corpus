รัฐบาลไทย-ข่าวทำเนียบรัฐบาล-พาณิชย์มอบนโยบายและส่งมอบเครื่อง EDC แก่ร้านธงฟ้าประชารัฐ

วันอังคารที่ 15 พฤษภาคม 2561
พาณิชย์มอบนโยบายและส่งมอบเครื่อง EDC แก่ร้านธงฟ้าประชารัฐ
“สนธิรัตน์”ยกระดับร้านค้าธงฟ้าประชารัฐ 4 หมื่นแห่งเป็นโชห่วยมืออาชีพ เผยเร่งฝึกอบรมเข้ม สอนวิธีทำธุรกิจ การพัฒนาร้าน บัญชี ภาษี พร้อมเชื่อมโยงสินค้าเกษตร สินค้าชุมชนเข้าไปซื้อขาย เพื่อช่วยขับเคลื่อนฐานรากย้ำร้านใดทำผิดเงื่อนไข ปลดออกยึดเครื่องรูดบัตร
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยในการมอบนโยบายให้กับร้านค้าธงฟ้าประชารัฐในเขตกรุงเทพฯ และปริมณฑล จำนวน 586 ราย เมื่อวันที่ 11 พฤษภาคม 2561 ที่กระทรวงพาณิชย์ว่า กระทรวงพาณิชย์มีแผนที่จะพัฒนาร้านค้าธงฟ้าประชารัฐให้มีศักยภาพในการทำธุรกิจเพิ่มมากขึ้น ตั้งเป้าที่จะผลักดันให้พัฒนาร้านค้าที่มีอยู่ 4 หมื่นแห่งเป็นโชห่วยมืออาชีพ โดยเริ่มจากการยกระดับ การให้บริการในร้านค้าธงฟ้าให้ทันสมัย ด้วยการนำระบบอิเลคทรอนิคส์มาใช้ เพื่อสนองตอบความต้องการของลูกค้าได้อย่างทันท่วงที และทำให้ผู้ขายทราบว่ามีการซื้อขายสินค้าชนิดใด จำนวนเท่าใด เกิดประโยชน์ในการบริหารจัดการและกระจายสินค้าสู่ชุมชน
ทั้งนี้ ยังมีแผนที่จะฝึกอบรมเจ้าของร้านค้าธงฟ้าประชารัฐ โดยจะสอนวิธีการทำธุรกิจ การพัฒนาร้านค้า ความรู้ด้านภาษี การจดทะเบียนเป็นนิติบุคคล และการเพิ่มช่องทางการจำหน่ายผ่านทางออนไลน์ กำหนดระยะเวลาอบรม 5 วัน ซึ่งจะทำให้ร้านค้ามีความเข้มแข็งมากขึ้น สามารถทำธุรกิจได้อย่างต่อเนื่อง โดยเฉพาะการขยายโอกาสเข้าสู่ตลาดการค้าออนไลน์ เพราะปัจจุบันนอกจากจะมีลูกค้าที่เป็นผู้ถือบัตรสวัสดิการแห่งรัฐแล้ว ยังจะได้ลูกค้าทั่วไปที่ชื่นชอบการซื้อสินค้าผ่านทางออนไลน์ จะเป็นการเพิ่มยอดขายและเพิ่มขีดความสามารถในการแข่งขัน ซึ่งจะส่งผลให้ร้านโชห่วย ร้านค้าชุมชนเหล่านี้สามารถแข่งขัน และมีความเข้มแข็งเพิ่มมากขึ้น
ขณะเดียวกัน จะเข้าไปช่วยลดต้นทุนในการซื้อสินค้า โดยสำรวจกลุ่มสินค้าขายดี และผลักดันให้ร้านค้ารวมกลุ่มและสร้างเครือข่ายในการซื้อสินค้ากับผู้ผลิต ซึ่งจะทำให้สามารถเจรจาต่อรองกับผู้ผลิตสินค้าให้มาเข้าร่วมโครงการ และขอความร่วมมือลดราคาสินค้าให้เหมาะสมเพื่อลดต้นทุนในการสั่งซื้อสินค้า
นอกจากนี้ ยังจะเพิ่มจำนวนรายการสินค้าเข้าไปจำหน่ายในร้านค้าธงฟ้าประชารัฐ โดยจะทำการเชื่อมโยงสินค้าจากเกษตรกร ผู้ผลิตชุมชน ผู้ผลิตท้องถิ่น เช่น ผัก ผลไม้ สินค้า OTOP และสินค้า GI ของจังหวัด มาจำหน่ายในร้านค้าด้วย ซึ่งไม่เพียงแต่ช่วยเพิ่มจำนวนสินค้าภายในร้านค้า แต่ยังเป็นการช่วยขับเคลื่อนเศรษฐกิจฐานราก ทำให้เกษตรกรและผู้ผลิตในชุมชนมีรายได้เพิ่มขึ้นด้วย
นายสนธิรัตน์กล่าวว่า สำหรับการกำกับดูแลร้านค้าที่เข้าร่วมโครงการ จะมีการดำเนินการอย่างต่อเนื่อง เพื่อให้ปฏิบัติเป็นไปตามเงื่อนไขและหลักเกณฑ์ของการสมัครเข้าเป็นร้านค้าธงฟ้าประชารัฐ โดยกระทรวงฯ จะมีการตรวจสอบร้านค้า และจะดำเนินการขั้นเด็ดขาด หากพบว่ามีการกระทำผิดจริง จะทำการปลดออกจากโครงการ และยึดคืนเครื่องรูดบัตรทันที
นอกจากรับมอบนโยบายแล้ว ผู้ประกอบการร้านค้าธงฟ้าประชารัฐยังได้รับฟังการเสวนา เรื่อง การบริหารร้านค้าอย่างมืออาชีพ สวัสดิการของผู้ถือบัตรสวัสดิการแห่งรัฐ การใช้เครื่อง และวิธีการติดตั้งเครื่อง รูดบัตร EDC และร่วมกิจกรรมการเชื่อมโยงการซื้อขายระหว่างผู้ผลิต และเครือข่าย Biz club สินค้าชุมชน ด้วย ผู้ที่รับเครื่อง EDC วันนี้สามารถเปิดใช้ได้ในวันพรุ่งนี้ทันที
สำหรับยอดจำหน่ายสินค้าผ่านร้านค้าธงฟ้าประชารัฐ ตั้งแต่ 4 ตุลาคม 2560 – 8 พฤษภาคม 2561 มียอดใช้จ่ายไปแล้ว 25,986 ล้านบาท

ที่มา : http://www.thaigov.go.th/news/contents/details/12232
