รัฐบาลไทย-ข่าวทำเนียบรัฐบาล-กรมบัญชีกลางชี้แจงการนำส่งเงินกองทุนส่งเสริมและพัฒนาคุณภาพชีวิตคนพิการคืนคลัง

วันศุกร์ที่ 25 พฤษภาคม 2561
กรมบัญชีกลางชี้แจงการนำส่งเงินกองทุนส่งเสริมและพัฒนาคุณภาพชีวิตคนพิการคืนคลัง
จากกรณีที่มีตัวแทนคนพิการจังหวัดเชียงใหม่ รวมตัวมายื่นหนังสือถึงผู้ว่าราชการจังหวัดเชียงใหม่ที่ศาลากลางจังหวัด เพื่อขอคัดค้านการส่งเงินกองทุนส่งเสริมและพัฒนาคุณภาพชีวิตคนพิการ ส่งคลังเป็นรายได้แผ่นดิน จำนวน 2,000 ล้านบาท เมื่อวันที่ 18 พ.ค.2561
นางสาวสุทธิรัตน์ รัตนโชติ อธิบดีกรมบัญชีกลาง ขอชี้แจงกรณีดังกล่าวว่า สืบเนื่องมาจากกระทรวงการคลังอาศัยอำนาจตามข้อบังคับกระทรวงการคลัง ว่าด้วยการให้องค์การของรัฐบาลที่ใช้ทุนหรือทุนหมุนเวียนนำทุนหรือผลกำไรเข้าบัญชีเงินคงคลังบัญชีที่ 1 พ.ศ. 2556 เรียกให้ทุนหมุนเวียนที่มีสภาพคล่องส่วนเกินความจำเป็น 10 ทุน นำเงินส่งคลังเป็นรายได้แผ่นดิน เป็นเงินทั้งสิ้น  12,017.00 ล้านบาท ซึ่งกองทุนส่งเสริมและพัฒนาคุณภาพชีวิตคนพิการ มีสภาพคล่องส่วนเกินความจำเป็นที่สมควรกำหนดให้นำเงินส่งคลังเป็นรายได้แผ่นดิน จำนวน 2,000 ล้านบาท และต่อมา กองทุนส่งเสริมและพัฒนาคุณภาพชีวิตคนพิการ โดยกรมส่งเสริมและพัฒนาคุณภาพชีวิตคนพิการ แจ้งว่ามีความจำเป็นในการใช้เงินกองทุนฯ ในการส่งเสริมและพัฒนาคุณภาพชีวิตคนพิการ จึงได้กำหนดแผนการใช้จ่ายเงินตามภารกิจและจัดทำประมาณการรายจ่ายล่วงหน้า 3 ปี ซึ่งหากมีการดำเนินการแผนดังกล่าวคาดว่าเงินกองทุนฯ จะคงเหลือประมาณ 1,141.28 ล้านบาท จึงขอปรับวงเงินที่ต้องนำส่งเป็นรายได้แผ่นดิน จาก 2,000 ล้านบาท เป็น 1,000 ล้านบาท ทั้งนี้ การคำนวณดังกล่าวยังมิได้นำรายรับของทุนหมุนเวียนในแต่ละปีมารวม ดังนั้น การคำนวณสภาพคล่องส่วนเกินของกองทุนฯ จึงไม่ได้ส่งผลกระทบตามวัตถุประสงค์ในการช่วยเหลือคนพิการแต่อย่างใด
อย่างไรก็ดี เนื่องจากสมาคมสภาคนพิการทุกประเภทแห่งประเทศไทย ได้ยื่นคำฟ้องต่อศาลปกครองกลาง ขอให้กระทรวงการคลังเพิกถอนคำสั่งที่กำหนดให้กองทุนฯ นำเงินสภาพคล่องส่วนที่เกินความจำเป็นของทุนหมุนเวียนส่งคลังเป็นรายได้แผ่นดิน จำนวน 2,000 ล้านบาท และหรือคำสั่งอื่นใดที่เกี่ยวเนื่อง ที่จะทำให้กองทุนฯ ต้องส่งเงินคงคลังจำนวน 1,000 ล้านบาท หรือจำนวนเงินอื่นใดเข้าคลัง และให้มีคำสั่งหรือคำพิพากษาสั่งห้ามกระทรวงการคลัง และกรมส่งเสริมและพัฒนาคุณภาพชีวิตคนพิการ ออกกฎหรือคำสั่งหรือกำหนดให้กองทุนฯ นำเงินส่งคลังเป็นรายได้แผ่นดิน โดยศาลปกครองกลางได้มีคำสั่งไม่รับคำฟ้องของผู้ฟ้องคดีไว้พิจารณา และให้จำหน่ายคดีออกจากสารบบความ ซึ่งทางสมาคมสภาคนพิการฯ ได้ยื่นอุทธรณ์คัดค้านคำสั่งดังกล่าวต่อศาลปกครองกลางอีกครั้ง ซึ่งอยู่ระหว่างการพิจารณาอุทธรณ์ของศาลปกครองสูงสุด
นอกจากนี้ ทางตัวแทนคนพิการจังหวัดเชียงใหม่ ได้มีข้อห่วงใยอีกว่า หากต้องนำเงินกองทุนฯ ส่งคลังเป็นรายได้แผ่นดิน จะส่งผลให้การเบิกจ่ายเงินติดขัด เพราะต้องเบิกจ่ายตามขั้นตอนของระเบียบทางราชการ กรมบัญชีกลาง เห็นว่า ในปัจจุบันได้พัฒนาระบบการเบิกจ่ายเงินผ่านทางระบบอิเล็กทรอนิกส์ เพื่ออำนวยความสะดวกให้แก่ผู้รับบริการทางการเงินของหน่วยงานภาครัฐ โดยเฉพาะส่วนราชการและทุนหมุนเวียน  พร้อมทั้งได้กำหนดเป็นมาตรการเร่งรัดให้ดำเนินการด้านรับ-จ่ายเงินทุนหมุนเวียนต่าง ๆ ผ่านทางระบบอิเล็กทรอนิกส์ ซึ่งจะช่วยแก้ไขปัญหาความล่าช้าของการรับ-จ่ายเงินจากกองทุนฯ  และจะทำให้ผู้รับบริการทางการเงินของทุนหมุนเวียนต่าง ๆ ได้รับเงินรวดเร็วมากยิ่งขึ้น ทั้งนี้ การดำเนินงานดังกล่าวเป็นไปตามนโยบายรัฐบาล/กระทรวงการคลัง ประจำปีบัญชี  2561

ที่มา : http://www.thaigov.go.th/news/contents/details/12519
