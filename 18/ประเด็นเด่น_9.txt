รัฐบาลไทย-ข่าวทำเนียบรัฐบาล-กรมประมงชี้แจงการแก้ปัญหาแรงงานประมงและ IUU

วันเสาร์ที่ 26 พฤษภาคม 2561
กรมประมงชี้แจงการแก้ปัญหาแรงงานประมงและ IUU
กรมประมงชี้แจงการแก้ปัญหาแรงงานประมงและ IUU
วันที่ 18 พฤษภาคม 2561 นายอดิศร พร้อมเทพ อธิบดีกรมประมง กระทรวงเกษตรและสหกรณ์ ชี้แจงการแก้ปัญหาแรงงานประมงและ IUU ที่มีการนำเสนอในสื่อ voice tv มีสาระสำคัญว่าเครือข่ายประมงพื้นบ้านร่วมกับองค์กรภาคประชาสังคมด้านแรงงาน เปิดเผยผลการวิจัยเกี่ยวกับสิทธิของแรงงานประมงและการทำประมงแบบไม่ยั่งยืน
กรมประมง ขอชี้แจงการดำเนินการ ดังนี้
1. ด้านสิทธิของแรงงาน : ประเด็นกรณีเวลาพักของแรงงาน หน่วยงานที่เกี่ยวข้องตรวจตระหนักดีในปัญหาดังกล่าวจึงได้มีการกำหนดให้ไต๋เรือ (ผู้ควบคุมเรือ) มีการจัดทำหลักฐานเวลาพักของแรงงาน  เพื่อให้พนักงานตรวจแรงงานตรวจสอบ และได้มีการสุ่มตรวจสอบการดำเนินการดังกล่าวเมื่อมีการเข้ามาหลังจากการทำการประมง นอกจากนี้ยังมีการตรวจเรือกลางทะเลโดยหน่วยตรวจกลางทะเลของกรมประมง เรือลาดตระเวนของ ศรชล. ตำรวจน้ำ เรือของกรมทรัพยากรธรรมชาติและชายฝั่งอีกด้วย ตลอดจนได้มีการประชาสัมพันธ์ให้แรงงาน หรือผู้ที่พบเห็นว่า แรงงานได้รับการปฏิบัติไม่ถูกต้องขอให้แจ้งเจ้าหน้าที่ทุกหน่วยงานได้โดยตรง
2. ด้านการทำประมงแบบไม่ยั่งยืน : ประเด็นการทำประมงอวนลากและอวนล้อมปั่นไฟกลางคืน กรมประมงตระหนักดีว่าเครื่องมือประมงทั้ง 2 ประเภท เป็นเครื่องมือที่มีประสิทธิภาพสูง จึงได้มีการควบคุมทั้ง “จำนวนใบอนุญาตพาณิชย์” และ “วิธีทำการประมง” โดยมีการกำหนดขนาดช่องตาอวนก้นถุงของอวนลาก ซึ่งต้องมากกว่า 4 เซนติเมตร ขึ้นไป หรือกรณีอวนล้อมปั่นไฟต้องมีขนาดตาอวนช่องตาอวนไม่น้อยกว่า 2.5 เซนติเมตรขึ้นไป   มีการกำหนดพื้นที่ประมงชายฝั่ง ซึ่งห้ามเรือประมงพาณิชย์ซึ่งรวมถึงเครื่องมืออวนลาก และอวนล้อมปั่นไฟเข้ามาทำการประมง และในการออกใบอนุญาตประมงพาณิชย์ปีการประมง 2561 – 2562 ได้มีการกำหนดมาตรฐานเครื่องมือประมง เพื่อป้องกันการดัดแปลงหรือปรับปรุงเครื่องมือประมงให้ผิดไปจากที่กำหนดด้วยเพื่อประโยชน์ในการบริหารจัดการทรัพยากรสัตว์น้ำ
3. ด้านการแก้ไขปัญหา IUU : กรมประมงขอชี้แจงว่า ภายใต้พระราชกำหนดการประมง พ.ศ. 2558 มีวัตถุประสงค์เพื่อการบริหารจัดการทรัพยากรทะเลให้เกิดความยั่งยืนและป้องกันการทำประมงที่ผิดกฎหมาย ดังนั้น มาตรการต่างๆ ที่ภาครัฐได้กำหนดขึ้นมานั้น อาทิ มาตรการปิดอ่าวฯ มาตรการควบคุมการลงแรงประมง  การควบคุมเครื่องมือที่ใช้ทำการประมง การกำหนดค่า MSY มาตรการให้เรือที่มีขนาดตั้งแต่ 30 ตันกรอสขึ้นไปติดตั้ง VMS  การควบคุมการแจ้งเข้าออกเรือประมง ฯลฯ เป็นการบริหารจัดการทรัพยากรเพื่อให้เกิดประโยชน์สูงสุดและยั่งยืน  และนอกจากนี้ได้มีการออกพระราชกําหนด แก้ไขเพิ่มเติมพระราชบัญญัติเรือไทย พุทธศักราช 2481พ.ศ. 2561 เพื่อให้การควบคุม “เรือประมง” ทั้งในเรื่องการจดทะเบียนเรือเพิ่ม การเปลี่ยนแปลงประเภทเรือ การทำลายเรือให้มีประสิทธิภาพมากยิ่งขึ้น
ทั้งนี้ การดำเนินการของภาครัฐและความร่วมมือกันระหว่างหลายหน่วยงาน ในการที่จะเร่งแก้ไขปัญหาการทำประมงผิดกฎหมายและปัญหาแรงงานภาคการประมงไม่ให้เกิดการเอารัดเอาเปรียบทั้งแรงงานประมงไทยและแรงงานประมงต่างด้าว เพื่อขับเคลื่อนการประมงของไทยให้เกิดความยั่งยืน
----------------------------

ที่มา : http://www.thaigov.go.th/news/contents/details/12511
