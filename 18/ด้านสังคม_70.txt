รัฐบาลไทย-ข่าวทำเนียบรัฐบาล-สธ.ชื่นชมลุงพายัพที่ตั้งใจบริจาคดวงตาให้ผู้พิการทางสายตา

วันศุกร์ที่ 8 มิถุนายน 2561
สธ.ชื่นชมลุงพายัพที่ตั้งใจบริจาคดวงตาให้ผู้พิการทางสายตา
โฆษกกระทรวงสาธารณสุข ชื่นชมลุงพายัพผู้ป่วยติดเตียงที่มีความตั้งใจจะบริจาคดวงตาให้ผู้พิการทางสายตา และขอเชิญชวนประชาชนแสดงความจำนงบริจาคอวัยวะและดวงตาได้ที่โรงพยาบาลศูนย์และโรงพยาบาลทั่วไปทุกแห่ง
โฆษกกระทรวงสาธารณสุข ชื่นชมลุงพายัพผู้ป่วยติดเตียงที่มีความตั้งใจจะบริจาคดวงตาให้ผู้พิการทางสายตา และขอเชิญชวนประชาชนแสดงความจำนงบริจาคอวัยวะและดวงตาได้ที่โรงพยาบาลศูนย์และโรงพยาบาลทั่วไปทุกแห่ง ช่วยเหลือเพื่อนมนุษย์ด้วยกัน โดยเฉพาะดวงตาผู้เสียชีวิตทุกกรณีสามารถบริจาคได้
นายแพทย์โอภาส  การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์เกี่ยวกับกรณีข่าวลุงพายัพผู้ป่วยติดเตียงที่ต้องการบริจาคดวงตา1ข้างให้กับผู้พิการทางสายตา ว่า กระทรวงสาธารณสุข ขอแสดงความชื่นชมกับความมีน้ำใจ เสียสละดวงตาเพื่อช่วยผู้อื่น ๆ ซึ่งความตั้งใจที่ดีนี้ก็นับว่าเป็นบุญกุศลอันยิ่งใหญ่
นายแพทย์โอภาสกล่าวต่อว่า ข้อมูลศูนย์ดวงตาสภาชาดไทย ในรอบ 6 เดือนปีงบประมาณ 2561 มีผู้ป่วยกระจกตาพิการได้รับการปลูกถ่ายดวงตา 447 ดวงตา ในแต่ละปีสามารถผ่าตัดปลูกถ่ายกระจกตาได้ 700-800 ราย เมื่อทุกฝ่ายร่วมกันรณรงค์ขอรับบริจาคดวงตาจากผู้เสียชีวิต ทำให้สามารถผ่าตัดปลูกถ่ายได้ปีละประมาณ 1,000 ราย อย่างไรก็ดี ยังคงมีผู้รอรับการปลูกถ่ายกระจกตาอีก 12,042 ราย จึงขอเชิญชวนประชาชนแสดงความจำนงบริจาคอวัยวะและดวงตา ได้ที่สภากาชาดไทย หรือโรงพยาบาลศูนย์และโรงพยาบาลทั่วไป ในสังกัดกระทรวงสาธารณสุข และบอกญาติให้รับทราบด้วย เพื่อนำมาปลูกถ่ายอวัยวะและกระจกตาช่วยเหลือเพื่อนมนุษย์ เป็นการสร้างกุศลครั้งสุดท้ายเมื่อผู้บริจาคเสียชีวิตแล้ว
***********************************  8 มิถุนายน 2561

ที่มา : http://www.thaigov.go.th/news/contents/details/12888
