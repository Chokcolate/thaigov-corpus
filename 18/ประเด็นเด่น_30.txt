รัฐบาลไทย-ข่าวทำเนียบรัฐบาล-สศค.ชี้แจงการตั้งงบประมาณ 40,000 ล้านบาทสำหรับกองทุนประชารัฐ เพื่อเศรษฐกิจ ฐานรากในร่าง พ.ร.บ.งบประมาณรายจ่ายประจำปี 2562 เป็นประโยชน์สูงสุดต่อผู้มีบัตรสวัสดิการแห่งรัฐ 11 ล้านคน

วันอาทิตย์ที่ 10 มิถุนายน 2561
สศค.ชี้แจงการตั้งงบประมาณ 40,000 ล้านบาทสำหรับกองทุนประชารัฐ เพื่อเศรษฐกิจ ฐานรากในร่าง พ.ร.บ.งบประมาณรายจ่ายประจำปี 2562 เป็นประโยชน์สูงสุดต่อผู้มีบัตรสวัสดิการแห่งรัฐ 11 ล้านคน
สศค.ชี้แจงการตั้งงบประมาณ 40,000 ลบ.สำหรับกองทุนประชารัฐเพื่อเศรษฐกิจฐานรากไว้ในร่าง พ.ร.บ.งบประมาณรายจ่ายประจำปี 2562 เป็นการช่วยเหลือที่ถูกกลุ่มเป้าหมายและเป็นประโยชน์สูงสุดต่อผู้มีบัตรสวัสดิการแห่งรัฐ 11 ล้านคน
วันที่ 7 มิถุนายน 2561 นายสุวิชญ โรจนวานิช ผู้อำนวยการสำนักงานเศรษฐกิจการคลัง สำนักงานเศรษฐกิจการคลัง (สศค.) กระทรวงการคลัง ชี้แจงข้อวิจารณ์ร่าง พ.ร.บ. งบประมาณรายจ่ายประจำปี 2562 กองทุนประชารัฐเพื่อเศรษฐกิจฐานรากเอื้อประโยชน์ให้พรรคพลังประชารัฐ  ตามที่ข่าวสดออนไลน์รายงานข่าวระบุว่าในวันที่ 7 มิ.ย. สนช. จะมีการประชุมพิจารณาร่าง พ.ร.บ. งบประมาณรายจ่ายประจำปี 2562 วาระแรก ตามที่ ครม.เป็นผู้เสนอ กรอบวงเงิน 3,000,000 ล้านบาท เป็นงบประมาณขาดดุล 450,000 ล้านบาท โดยมีสาระสำคัญที่น่าสนใจคือ มาตรา 34(3) กองทุนประชารัฐเพื่อเศรษฐกิจฐานราก วงเงิน 40,000 ล้านบาท ซึ่งถูกตั้งข้อสังเกตว่าจะถูกนำมาใช้เพื่อเตรียมพร้อมต่อการเลือกตั้งในเดือน ก.พ. 2562 หรือไม่ เนื่องจากมีการเชื่อมโยงเข้ากับพรรคการเมืองพลังประชารัฐ ที่มีนายชวน ชูจันทร์ ผู้จดจัดตั้ง เพื่อนร่วมรุ่นนายสมคิด จาตุศรีพิทักษ์ รองนายกฯ โดยข่าวสดออนไลน์มีการพาดหัวข่าวในลักษณะ “การกล่าวหา” ดังนี้ “วาระแรก 3 ล้านล้าน !! ปูด 4 หมื่นล้าน งบประมาณ หาเสียงเลือกตั้ง ? พบเอี่ยว ‘พรรคประชารัฐ’” ในขณะที่เพจอาณาจักรไบกอน Returns นำข่าวดังกล่าวไปเผยแพร่ต่อ พร้อมพาดหัวข่าว “พรรคหนุนบิ๊กตู่ มีส่วนได้..ส่วนเสียกับงบประมาณแผ่นดิน 4 หมื่นล้าน” หน่วยงานที่รับผิดชอบเห็นควรเร่งชี้แจงข้อกล่าวหาดังกล่าวเพื่อป้องกันความเข้าใจผิดในสังคม
สำนักงานเศรษฐกิจการคลังขอชี้แจงว่า รัฐบาลมีนโยบายช่วยเหลือผู้มีรายได้น้อยอย่างต่อเนื่อง โดยมีการจัดทำโครงการลงทะเบียนเพื่อสวัสดิการแห่งรัฐในปี 2559 และ 2560 เพื่อให้ความช่วยเหลือแก่ประชาชนผู้มีรายได้น้อย ต่อมาเมื่อวันที่ 29 สิงหาคม 2560 คณะรัฐมนตรีได้มีมติเห็นชอบมาตรการ “ประชารัฐสวัสดิการ การให้ความช่วยเหลือผ่านบัตรสวัสดิการแห่งรัฐ” ตามที่กระทรวงการคลังโดยกรมบัญชีกลางเสนอ ซึ่งประกอบด้วย
(1) วงเงินค่าซื้อสินค้าอุปโภคบริโภคที่จำเป็น สินค้าเพื่อการศึกษา และวัตถุดิบเพื่อเกษตรกรรม จากร้านธงฟ้าประชารัฐและร้านอื่น ๆ ตามที่กระทรวงพาณิชย์กำหนด โดยให้วงเงิน 200 บาทต่อคนต่อเดือน สำหรับผู้ที่มีรายได้เกินกว่า 30,000 บาท แต่ไม่เกิน 100,000 บาทต่อปี และวงเงิน 300 บาทต่อคนต่อเดือน สำหรับผู้มีสิทธิที่มีรายได้ไม่เกิน 30,000 บาทต่อปี
(2) วงเงินส่วนลดค่าซื้อก๊าซหุงต้มจากร้านค้าตามที่กระทรวงพลังงานกำหนดจำนวน 45 บาทต่อคนต่อ 3 เดือน
(3) วงเงินค่าโดยสารรถองค์การขนส่งมวลชนกรุงเทพ (ขสมก.) ระบบ e-Ticket/รถไฟฟ้า จำนวน 500 บาทต่อคนต่อเดือน
(4) วงเงินค่าโดยสารรถบริษัท ขนส่ง จำกัด (บขส.) จำนวน 500 บาทต่อคนต่อเดือน
(5) วงเงินค่าโดยสารรถไฟจำนวน 500 บาทต่อคนต่อเดือน
การให้ความช่วยเหลือตามมาตรการข้างต้นใช้แหล่งเงินจากกองทุนประชารัฐเพื่อเศรษฐกิจฐานรากภายใต้พระราชบัญญัติงบประมาณรายจ่ายประจำปี พ.ศ. 2561 ซึ่งผู้มีรายได้น้อยยังสมควรได้รับความช่วยเหลืออีกระยะหนึ่งจนกว่าจะพึ่งพาตนเองได้มากขึ้น รัฐบาลจึงมีนโยบายให้ดำเนินมาตรการช่วยเหลืออย่างต่อเนื่อง จึงมีการตั้งงบประมาณจำนวน 40,000 ล้านบาทสำหรับกองทุนประชารัฐเพื่อเศรษฐกิจฐานรากไว้ในร่างพระราชบัญญัติงบประมาณรายจ่ายประจำปีงบประมาณ พ.ศ. 2562 ภายใต้แผนงานยุทธศาสตร์สร้างความมั่นคงและลดความเหลื่อมล้ำทางด้านเศรษฐกิจและสังคม
มาตรการข้างต้นเป็นการช่วยเหลืออย่างถูกกลุ่มเป้าหมายและเป็นประโยชน์สูงสุดต่อผู้มีบัตรสวัสดิการแห่งรัฐจำนวนประมาณ 11 ล้านคน อีกทั้งทำให้เกิดความต่อเนื่องในการดำเนินนโยบายและช่วยบรรเทาภาระค่าครองชีพอย่างแท้จริง และมิใช่การตั้งวงเงินไว้ใช้สำหรับให้พรรคการเมืองใช้เตรียมพร้อมต่อการเลือกตั้งในเดือน ก.พ. 2562 แต่อย่างใด
--------------------------

ที่มา : http://www.thaigov.go.th/news/contents/details/12905
