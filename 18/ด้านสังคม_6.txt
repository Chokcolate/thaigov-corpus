รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ เป็นประธานเปิดการประชุมเชิงปฏิบัติการ "การประเมินผลสัมฤทธิ์ของโครงการเน็ตประชารัฐ” กลุ่มจังหวัดภาคอีสาน

วันพุธที่ 16 พฤษภาคม 2561
ปลัดกระทรวงดิจิทัลฯ เป็นประธานเปิดการประชุมเชิงปฏิบัติการ "การประเมินผลสัมฤทธิ์ของโครงการเน็ตประชารัฐ” กลุ่มจังหวัดภาคอีสาน
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานเปิด “การประชุมเชิงปฏิบัติการผู้กำกับงานจังหวัดและหน่วยงานที่เกี่ยวข้อง ในการประเมินผลสัมฤทธิ์ของโครงการเน็ตประชารัฐ” โดยสำนักงานสถิติแห่งชาติ (สสช.) หน่วยงานในสังกัดกระทรวงดิจิทัลฯ จัดขึ้น โดยการประเมินผลสัมฤทธิ์ของโครงการเน็ตประชารัฐ เป็นการสร้างความร่วมมือในการดำเนินงานด้วยการจัดเก็บข้อมูลสถิติ และการสร้างความเข้าใจในทิศทางการดำเนินงานของกระทรวงดิจิทัลฯ และสำนักงานสถิติแห่งชาติ รวมทั้งการประสานงานภายใต้การดำเนินงานกับหน่วยงานภายในและภายนอกกระทรวงฯ ซึ่งถือเป็นสิ่งสำคัญในการดำเนินงาน โดยเฉพาะ การเก็บรวบรวมข้อมูลเกี่ยวกับโครงการเน็ตประชารัฐ จะทำให้ทราบถึงเสียงสะท้อนจากประชาชนอันจะนำไปสู่รัฐบาลที่มีการใช้ข้อมูลเชิงประจักษ์ในการวางแผน และกำหนดนโยบาย ซึ่งจะช่วยให้เกิดการพัฒนาและปรับปรุงการดำเนินงานของรัฐให้ดีขึ้น ตอบสนองความต้องการของประชาชนได้อย่างแท้จริง รวมทั้งการนำพาประเทศไปสู่การพัฒนา ผลักดันเศรษฐกิจไทยให้เกิดความมั่นคง มั่งคั่ง และยั่งยืน สร้างสังคมที่เท่าเทียมกัน สอดคล้องกับนโยบาย ประเทศไทย 4.0 ที่เทคโนโลยีดิจิทัลจะเข้ามามีส่วนสำคัญในการพัฒนาประเทศ เมื่อวันที่ 15 พฤษภาคม 2561 ณ โรงแรมอวานี ขอนแก่น โฮเทล แอนด์ คอนเว็นชั่นเซ็นเตอร์ อำเภอเมือง จังหวัดขอนแก่น
*******************

ที่มา : http://www.thaigov.go.th/news/contents/details/12261
