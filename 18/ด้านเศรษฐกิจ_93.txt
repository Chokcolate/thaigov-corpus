รัฐบาลไทย-ข่าวทำเนียบรัฐบาล-สำนักงานสลากฯ จัดประชาพิจารณ์สลากแบบรวมชุดที่จังหวัดนครศรีธรรมราช

วันศุกร์ที่ 25 พฤษภาคม 2561
สำนักงานสลากฯ จัดประชาพิจารณ์สลากแบบรวมชุดที่จังหวัดนครศรีธรรมราช
สำนักงานสลากกินแบ่งรัฐบาลดเวทีสัมมนาประชาพิจารณ์เรื่องสลากชุดขึ้นเป็นครั้งที่ 3 ที่ห้องดอกบัวโรงแรมเดอะทวินโลตัส จังหวัดนครศรีธรรมราช โดยสองครั้งแรกจัดขึ้นที่สำนักงานสลากกินแบ่งรัฐบาล สนามบินน้ำ และที่จังหวัดเชียงให
วันนี้ (25 พฤษภาคม 2561) เวลา 13.00 น. ที่ห้องดอกบัวโรงแรมเดอะทวินโลตัส จังหวัดนครศรีธรรมราช นายธนวรรธน์ พลวิชัย กรรมการสลากกินแบ่งรัฐบาล ในฐานะโฆษกคณะกรรมการสลากกินแบ่งรัฐบาล กล่าวว่าครั้งนี้เป็นการจัดเวทีสัมมนาประชาพิจารณ์เรื่องสลากชุดขึ้นเป็นครั้งที่ 3 โดยสองครั้งแรกจัดขึ้นที่สำนักงานสลากกินแบ่งรัฐบาล สนามบินน้ำ และที่จังหวัดเชียงใหม่ การจัดสัมมนาในวันนี้ได้เชิญ โดยเชิญนักวิชาการ ตัวแทนจำหน่ายที่เป็นผู้พิการและตัวแทนจำหน่ายรายย่อย ตลอดจนเครือข่ายภาคประชาชน ในพื้นที่ภาคใต้เข้าร่วมแสดงความคิดเห็น  ได้แก่ นายสมนึก พรรณศักดิ์ อุปนายกสมาคมครอบครัวเข้มแข็งพัทลุง นายวีระ เขนย นายกสมาคมคนพิการทางกายเคลื่อนไหว นายวิสูตร บุศราทิศ ตัวแทนจำหน่ายสลากรายย่อย ร่วมเข้าแสดงความคิดเห็นด้วย
ผลการสัมมนา ผู้เข้าร่วมสัมมนาส่วนใหญ่มีความเห็นไปในทางเดียวกันว่า ควรทำสลากแบบชุด 5 ใบ 400 บาท แต่ก็ยังมีข้อกังวลใจบ้าง ในเรื่องของการออกมาตรการควบคุม ส่วนประชาชนที่เข้าร่วมรับฟังการสัมมนา บางรายมีความเห็นว่า สำนักงานฯ ควรจัดชุดเลขเหมือนกันมาให้ทั้ง 5 เล่มเพื่อที่ผู้ขายจะได้จัดชุดเองได้ ไม่ต้องไปแลกกับคนอื่น หรือไปซื้อจากยี่ปั๊วเพิ่ม
ด้านนายธนวรรธน์ฯ กล่าวว่า นอกจากการแสดงความคิดเห็นผ่านเวทีสัมมนาในภูมิภาคต่าง ๆ แล้ว ประชาชนที่สนใจสามารถแสดงความเห็นผ่านเว็บไซต์ของสำนักงานสลากกินแบ่งรัฐบาล www.glo.or.th และตู้ ปณ. 22 ปณ.นนทบุรี อ.เมือง จ.นนทบุรี 11000 จนถึงสิ้นเดือนมิถุนายน 2561 ขณะนี้ มีผู้แสดงความเห็นผ่านเว็บไซต์แล้ว 2,954 ราย ส่วนใหญ่เป็นผู้ลงทะเบียนซื้อ-จองล่วงหน้าสลากกินแบ่งรัฐบาลจัดเวทีสัมมนา กว่าร้อยละ 76 เห็นว่าควรทำสลากรวมชุด แบบชุด 5 ใบ ราคาชุดละ 400 บาท และต้องการซื้อสลากแบบรวมชุดจากผู้จำหน่ายที่มีจุดจำหน่ายประจำ และมีบัตรตัวแทนจำหน่าย เพื่อให้สามารถตรวจสอบได้
หลังจากการจัดสัมมนาที่จังหวัดนครศรีธรรมราชในวันนี้แล้ว ตนและคณะจะเดินทางไปรับฟังความคิดเห็นของ พี่น้องประชาชนที่โรงแรมแกรนด์ฮิลล์ จังหวัดนครสวรรค์ในวันที่ 28 พฤษภาคม 2561 เวลา 13.30 น.และจัดสัมมนาโครงการนี้ครั้งสุดท้ายที่จังหวัดเลย โดยใช้เวลาที่เหลือในการรับฟังความคิดเห็นผ่านช่องทางต่าง ๆ จนครบ  3 เดือน ก่อนจะนำความคิดเห็นที่ได้มารวบรวมและกลั่นกรองนำเสนอคณะกรรมการสลากกินแบ่งรัฐบาล เพื่อนำไปสู่การตัดสินใจอย่างรอบคอบ โปร่งใส รัดกุม ในการทำสลากชุดที่สอดคล้องกับความต้องการของตลาดและความเหมาะสมกับสังคมไทยต่อไป หากคณะกรรมการสลากฯ อนุมัติให้ดำเนินการ ก็จะเข้าสู่ขั้นตอนของการจัดทำสลากรวมชุดในช่วงครึ่งปีหลัง โฆษกคณะกรรมการสลากกินแบ่งรัฐบาล กล่าวในตอนท้าย

ที่มา : http://www.thaigov.go.th/news/contents/details/12541
