รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เป็นประธานการประชุมคณะกรรมการกองทุนเพื่อส่งเสริมการอนุรักษ์พลังงาน ครั้งที่ 2/2561

วันพุธที่ 30 พฤษภาคม 2561
รอง นรม.พล.อ.อ.ประจินฯ เป็นประธานการประชุมคณะกรรมการกองทุนเพื่อส่งเสริมการอนุรักษ์พลังงาน ครั้งที่ 2/2561
ที่ประชุมคณะกรรมการกองทุนเพื่อส่งเสริมการอนุรักษ์พลังงานมีมติเห็นชอบยุทธศาสตร์การจัดสรรเงินกองทุน ประจำปีงบประมาณ 2562 เพื่อเน้นประสิทธิภาพการใช้พลังงานฯ และพลังงานทดแทนให้เกิดประโยชน์สูงสุด
วันนี้  (30 พ.ค. 61) เวลา 14.30 น.  ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล พลอากาศเอก ประจิน  จั่นตอง รองนายกรัฐมนตรี เป็นประธานการประชุมคณะกรรมการกองทุนเพื่อส่งเสริมการอนุรักษ์พลังงาน ครั้งที่ 2/2561  ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบยุทธศาสตร์การจัดสรรเงินกองทุน ประจำปีงบประมาณ 2562 ประกอบด้วย แผนเพิ่มประสิทธิภาพการใช้พลังงานฯ  แผนพลังงานทดแทน และแผนบริหารทางกลยุทธ์ ตลอดจนแผนพลังงานที่เกี่ยวข้องกับยุทธศาสตร์ชาติ 20 ปี และโครงการไทยนิยม ยั่งยืนด้วย  พร้อมปฏิทินการดำเนินงานของกองทุนฯ อย่างเป็นระบบ
ทั้งนี้ สำนักงานบริหารกองทุนฯ พร้อมรับข้อเสนอจากทุกภาคส่วนทั้งภาครัฐและภาคเอกชนที่มีสถานะเป็นนิติบุคคล โดยสามารถยื่นเรื่องหรือเอกสารที่เกี่ยวข้องกับแผนเพิ่มประสิทธิภาพการใช้พลังงานฯ และแผนพลังงานทดแทน มายังสำนักงานบริหารกองทุนฯ ตั้งแต่วันที่
15  มิถุนายน 2561 – 15 กรกฎาคม 2561 โดยหน่วยภาครัฐและภาคเอกสารที่สนใจ สามารถติดตามรายละเอียดได้ที่ www.enconfund.go.th หรือหมายเลขโทรศัพท์ 02-612-1555 ต่อ 370 (ในวันและเวลาราชการ)
...................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12645
