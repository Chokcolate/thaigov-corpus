รัฐบาลไทย-ข่าวทำเนียบรัฐบาล-“บิ๊กอู๋”เผย เอกอัครราชทูต ณ กรุงเบิร์น ชื่นชมแรงงานไทยขยัน มีฝีมือ แนะพัฒนาภาษาเพิ่ม

วันจันทร์ที่ 4 มิถุนายน 2561
“บิ๊กอู๋”เผย เอกอัครราชทูต ณ กรุงเบิร์น ชื่นชมแรงงานไทยขยัน มีฝีมือ แนะพัฒนาภาษาเพิ่ม
รมว.แรงงาน เผย เอกอัครราชทูต ณ กรุงเบิร์น ชื่นชมแรงงานไทยขยัน อดทนในการทำงาน
และมีฝีมือสูง แนะพัฒนาทักษะด้านภาษาเพิ่มเติม ประยุกต์ใช้ในการทำงาน สามารถแข่งขันกับแรงงานชาติอื่นได้
เมื่อวันที่ 4 มิถุนายน 2561 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน เปิดเผยถึงผลการหารือข้อราชการร่วมกับนายจักรี ศรีชวนะ เอกอัครราชทูต ณ กรุงเบิร์น ณ สถานเอกอัครราชทูตณ กรุงเบิร์นว่า ปัจจุบันมีคนไทยอาศัยอยู่ในสมาพันธรัฐสวิสต์ราว 30,000 คน ซึ่งสถานเอกอัครราชทูตฯ ได้จัดกิจกรรมให้ความช่วยเหลือ ส่งเสริมกลุ่มชมรม/สมาคมคนไทย รวมถึงการให้ความรู้แก่กลุ่มลูกครึ่งคนไทยซึ่งมีการจัดตั้งโรงเรียน 14 แห่ง และมีครูอาสาสมัครสอน
พล.ต.อ.อดุลย์ฯ ได้เสนอแนะให้เอกอัครราชทูต ณ กรุงเบิร์น บูรณาการในด้านงบประมาณกับกระทรวงการพัฒนาสังคมและความมั่นคงของมนุษย์ ซึ่งมีเงินสนับสนุนให้แก่กลุ่มคนไทยในต่างประเทศ นอกจากนั้นเอกอัครราชทูต ณ กรุงเบิร์น ยังได้กล่าวชื่นชมแรงงานไทยซึ่งมีความขยันขันแข็ง อดทนในการทำงาน และมีฝีมือในระดับสูง แต่อย่างไรก็ตาม แรงงานไทยยังต้องพัฒนาในด้านภาษาเพิ่มเติม เพื่อให้สามารถแข่งขันกับแรงงานชาติอื่นๆ ได้ รวมทั้งจะเป็นประโยชน์ในการทำงานของตนเอง พร้อมทั้งกล่าวขอบคุณกระทรวงแรงงาน โดยกรมพัฒนาฝีมือแรงงานที่ได้จัดโครงการพัฒนาศักยภาพฝีมือแรงงาน ทดสอบมาตรฐานฝีมือแรงงานแห่งชาติ สาขาผู้ประกอบอาหาร ซึ่งมีผู้สนใจสมัครเข้าร่วมโครงการเป็นจำนวนมากอีกด้วย
-------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สำนักประสานความร่วมมือระหว่างประเทศ ข้อมูล - ภาพ/
4 มิถุนายน 2561

ที่มา : http://www.thaigov.go.th/news/contents/details/12746
