รัฐบาลไทย-ข่าวทำเนียบรัฐบาล-การสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาค ครั้งที่ 3/2561

วันจันทร์ที่ 4 มิถุนายน 2561
การสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาค ครั้งที่ 3/2561
สำนักงานเศรษฐกิจการคลังจะจัดงานสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาคประจำปีงบประมาณ 2561 ครั้งที่ 3/2561 ในวันที่ 7 มิ.ย.2561 เวลา 08.00 – 15.00 น. ณ โรงแรมศรีลำดวน จ.ศรีสะเกษ
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง เปิดเผยว่า สำนักงานเศรษฐกิจการคลัง (สศค.) จะจัดงานสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาคประจำปีงบประมาณ 2561 ครั้งที่ 3/2561 ในวันพฤหัสบดีที่ 7 มิถุนายน 2561 เวลา 08.00 – 15.00 น. ณ ห้องประชุมศรีลำดวน 1 โรงแรมศรีลำดวน อำเภอเมือง จังหวัดศรีสะเกษ เพื่อเป็นเวทีในการขยายบทบาท เสริมสร้างความรู้ความเข้าใจ และประชาสัมพันธ์ภารกิจของ สศค. ทั้งในด้านนโยบายและผลงานวิชาการไปสู่ส่วนราชการ สถาบันการศึกษา ภาคธุรกิจเอกชน และประชาชนทั่วไปในส่วนภูมิภาค พร้อมทั้งรับฟังและแลกเปลี่ยนความคิดเห็นร่วมกับผู้ทรงคุณวุฒิ นักวิชาการ ตัวแทนจากหน่วยงานภาครัฐ ภาคเอกชน และประชาชน
การสัมมนาจะแบ่งออกเป็น 3 ช่วง ได้แก่ ช่วงที่ 1 จะเป็นการเสวนาเรื่อง “เศรษฐกิจอีสานมื่อนี่ ม่วนอีหลีแม่นบ่” ซึ่งได้รับเกียรติจากผู้ทรงคุณวุฒิ ประกอบด้วย 1) ผศ. ดร. นรชิต จิรสัทธรรม  คณะเศรษฐศาสตร์  มหาวิทยาลัยขอนแก่น 2) ผศ. จักรกฤช เจียวิริยบุญญา คณะเศรษฐศาสตร์ มหาวิทยาลัยขอนแก่น  3) นางวิภารัตน์ ปั้นเปี่ยมรัษฎ์ สำนักนโยบายเศรษฐกิจมหภาค สศค. เป็นผู้เสวนา และมีนายภัทร จารุวัฒนมงคล สำนักนโยบายเศรษฐกิจมหภาค สศค. เป็นผู้ดำเนินรายการ โดยการเสวนาในช่วงนี้จะเป็นการวิเคราะห์จุดแข็งและโอกาสทางเศรษฐกิจภาคตะวันออกเฉียงเหนือภายใต้บริบททางเศรษฐกิจในปัจจุบันและอนาคต ซึ่งกำลังเผชิญความท้าทายทางเศรษฐกิจหลายด้าน เช่น กับดักรายได้ปานกลาง กับดักการเติบโตที่ไม่สมดุล กับดักความยากจนและความเหลื่อมล้ำ เป็นต้น ซึ่งภาคตะวันออกเฉียงเหนือต้องร่วมกันวางแผนรับมือ เพื่อมุ่งหน้าสู่การเติบโตที่มั่นคง มั่งคั่ง และยั่งยืน
ช่วงที่ 2 จะเป็นการบรรยายเรื่อง “คุณออม รัฐช่วยออม คุณได้บำนาญกับ กอช.” โดยได้รับเกียรติจากนางจิราพร บุญวานิช อนุกรรมการประชาสัมพันธ์และการตลาด กองทุนการออมแห่งชาติ เป็นผู้บรรยายให้ความรู้เรื่องกิจกรรมส่งเสริมการออม “คุณออม รัฐช่วยออม คุณได้บำนาญ” ให้ผู้เข้าร่วมงานสัมมนารับทราบ โดยจะกล่าวถึงโครงการวางแผนเกษียณสุขกับกองทุนการออมแห่งชาติ (กอช.) เพื่อแนะนำช่องการวางแผนการใช้ชีวิตหลังเกษียณ พร้อมทั้งสร้างความรู้ความเข้าใจในการวางแผนทางการเงินและการออมอย่างมีเป้าหมาย เพื่อสร้างความตระหนักถึงความสำคัญและกระตุ้นให้ผู้เข้าร่วมสัมมนาสนใจในเรื่องการวางแผนการเงินการออม
ขณะที่ในช่วงที่ 3 จะเป็นการบรรยายเรื่อง “รู้ลึก รู้จริง การเงินภาคประชาชน” และ “มาตรการพัฒนาคุณภาพชีวิตของผู้มีบัตรสวัสดิการแห่งรัฐ” โดยมีผู้ร่วมบรรยาย ประกอบด้วย 1) นางสาวกฤติกา โพธิ์ไทรย์ สำนักนโยบายพัฒนาระบบการเงินภาคประชาชน สศค. 2) นายชยเดช โพธิคามบำรุง สำนักนโยบายพัฒนาระบบการเงินภาคประชาชน สศค. 3) นายทิวนาถ ดำรงยุทธ สำนักนโยบายพัฒนาระบบการเงินภาคประชาชน สศค. และ 4) นางสาวพิมลรัตน์ สิริเศรษฐอาภา สำนักนโยบายภาษี สศค. โดยจะเป็นการบรรยายให้ความรู้เกี่ยวกับระบบการเงินระดับฐานรากและนโยบายที่เกี่ยวข้อง อาทิ
การดำเนินงานตามแผนพัฒนาระบบการเงินภาคประชาชน พ.ศ. 2560 – 2564 การดำเนินการเพื่อการแก้ไขปัญหาหนี้นอกระบบอย่างบูรณาการและยั่งยืน การนำเสนอแนวทางการบริหารจัดการทางการเงินส่วนบุคคลและธุรกิจการเงินนอกระบบในรูปแบบต่าง ๆ เช่น แชร์ลูกโซ่ เป็นต้น รวมถึงให้ข้อมูลเรื่องมาตรการพัฒนาคุณภาพชีวิตของผู้มีบัตรสวัสดิการแห่งรัฐ
สศค. ขอเรียนเชิญผู้สนใจเข้าร่วมงานสัมมนาดังกล่าว โดยไม่เสียค่าใช้จ่ายใด ๆ ทั้งนี้ ผู้สนใจสามารถติดตามข้อมูลเพิ่มเติมได้ที่ www.fpo.go.th
คณะโฆษกสำนักงานเศรษฐกิจการคลัง โทร 0 2273 9020 ต่อ 3120

ที่มา : http://www.thaigov.go.th/news/contents/details/12743
