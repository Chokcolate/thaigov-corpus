รัฐบาลไทย-ข่าวทำเนียบรัฐบาล-นายกรัฐมนตรีขออย่าเพิ่งวิจารณ์ งบประมาณในการจัดซื้ออุปกรณ์ด้านไอซีทีของรัฐสภาแห่งใหม่ ระบุหากมีการทุจริตต้องดำเนินการตามกระบวนการยุติธรรม

วันอังคารที่ 22 พฤษภาคม 2561
นายกรัฐมนตรีขออย่าเพิ่งวิจารณ์ งบประมาณในการจัดซื้ออุปกรณ์ด้านไอซีทีของรัฐสภาแห่งใหม่ ระบุหากมีการทุจริตต้องดำเนินการตามกระบวนการยุติธรรม
นายกรัฐมนตรีขออย่าเพิ่งวิจารณ์ งบประมาณในการจัดซื้ออุปกรณ์ด้านไอซีทีของรัฐสภาแห่งใหม่ ระบุหากมีการทุจริตต้องดำเนินการตามกระบวนการยุติธรรม
วันนี้ (22 พฤษภาคม 2561) เวลา 13.50 น. ณ บริเวณห้องโถง ตึกบัญชาการ ทำเนียบรัฐบาล  พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงกรณีปัญหาการก่อสร้างรัฐสภาแห่งใหม่ที่มองกันว่า งบประมาณในการจัดซื้ออุปกรณ์ด้านไอซีที ไม่ว่าจะเป็นไมโครโฟน นาฬิกามีราคาแพงเกินไปว่า เราอย่าไปให้ความสำคัญเฉพาะเรื่องไมค์ หรือนาฬิกาเลย เพราะมีขั้นตอนอยู่แล้ว วันนี้ยังไม่มีใครผิด ใครถูกหรอกเพราะเป็นการเสนอขึ้นมาตามหลักการเดิมที่รัฐบาลก่อนหน้านี้ โดยมีการออกแบบมาอย่างสวยหรู ซึ่งตนเองก็ทำอะไรไม่ได้เพราะออกแบบไปแล้ว และเขาตั้งไว้ว่าจะต้องเป็นรัฐสภาที่สวยงาม ทันสมัยที่สุดในภูมิภาค ดังนั้น จึงอาจทำให้มีราคาแพงเพราะเป็นของดี แต่เราก็ต้องมาดูว่ามีความจำเป็นแค่ไหน อย่างไร ต้องมาดูในเรื่องของงบประมาณด้วย เพราะฉะนั้นระยะแรกควรจะเป็นแค่ไหน อย่างไรในอนาคตจะสามารถพัฒนาต่อได้หรือไม่ ตนจึงให้เขาไปทบทวน
นายกรัฐมนตรีกล่าวว่า อย่าเพิ่งไปพูดจาให้ร้ายกันไปมาเลย มันเสียหาย คนทำงานก็จะหมดกำลังใจ ต้องดูว่าการออกแบบเป็นอย่างไร วันนี้แก้ไขอะไรยังไม่ได้เลย เพราะนักออกแบบ บรรดาสถาปนิก สถาปัตย์ต่าง ๆ เขาบอกว่าความมุ่งหมายเขาเป็นแบบนี้และอนุมัติมาแล้ว เพราะฉะนั้น ก็ควรดำเนินการไปอย่างนี้ จึงต้องหาวิธีการที่เหมาะสมในการแก้ปัญหา อย่าเพิ่งไปพูดว่าใครผิด ใครถูกเลย ถ้ามีการทุจริตเกิดขึ้น ก็ต้องนำเข้าสู่กระบวนการยุติธรรมต่อไป
-------------------------------------------

ที่มา : http://www.thaigov.go.th/news/contents/details/12442
