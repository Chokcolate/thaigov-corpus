รัฐบาลไทย-ข่าวทำเนียบรัฐบาล-เกษตรฯ ร่วมมือ ธ.ก.ส. ดำเนินมาตรการเกษตรประชารัฐเพื่อลดต้นทุนการผลิตให้แก่เกษตรกรและสถาบันเกษตรกร พร้อมเปิดตัว "บัตรเกษตรสุขใจ" บัตรเอกสิทธิ์พิเศษสำหรับเกษตรกร

วันจันทร์ที่ 21 พฤษภาคม 2561
เกษตรฯ ร่วมมือ ธ.ก.ส. ดำเนินมาตรการเกษตรประชารัฐเพื่อลดต้นทุนการผลิตให้แก่เกษตรกรและสถาบันเกษตรกร พร้อมเปิดตัว "บัตรเกษตรสุขใจ" บัตรเอกสิทธิ์พิเศษสำหรับเกษตรกร
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลัง Kick off มาตรการเกษตรประชารัฐเพื่อลดต้นทุนการผลิตให้แก่เกษตรกรและสถาบันเกษตรกร พร้อมเปิดตัว "บัตรเกษตรสุขใจ"
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลัง Kick off มาตรการเกษตรประชารัฐเพื่อลดต้นทุนการผลิตให้แก่เกษตรกรและสถาบันเกษตรกร พร้อมเปิดตัว "บัตรเกษตรสุขใจ" บัตรเอกสิทธิ์พิเศษสำหรับเกษตรกร ณ สหกรณ์การเกษตรคลองเขื่อน อ.คลองเขื่อน จ.ฉะเชิงเทรา ว่า ตามมติคณะรัฐมนตรีเมื่อวันที่ 24 เมษายน 2561 เห็นชอบให้กระทรวงเกษตรและสหกรณ์ ดำเนินมาตรการเกษตรประชารัฐเพื่อลดต้นทุนการผลิตให้แก่เกษตรกรและสถาบันเกษตรกร โดยมีวัตถุประสงค์เพื่อช่วยเหลือเกษตรกรในการลดต้นทุนการผลิต ทำให้เกษตรกรมีรายได้เพิ่มขึ้นและเข้าถึงปัจจัยการผลิตที่มีคุณภาพมาตรฐานในราคาที่เป็นธรรม รวมถึงเป็นการขับเคลื่อนนโยบายไร้เงินสด พร้อมกับสนับสนุนสินเชื่อโดยใช้แหล่งเงินทุนของธนาคารเพื่อการเกษตรและสหกรณ์การเกษตร (ธ.ก.ส.) จำนวน 2 โครงการ ได้แก่ 1) โครงการสนับสนุนสินเชื่อเพื่อลดต้นทุนปัจจัยการผลิตให้แก่เกษตรกร ดำเนินการในรูปแบบบัตรสวัสดิการสินเชื่อแห่งรัฐ เพื่อเป็นค่าใช้จ่ายในการจัดซื้อปัจจัยการผลิตที่มีคุณภาพและราคาที่เป็นธรรม จากร้านจำหน่ายปัจจัยการผลิตที่ได้รับการรับรองเป็นร้านจำหน่ายปัจจัยการผลิตคุณภาพประชารัฐ และร้าน Q-Shop ที่ขึ้นทะเบียนไว้กับกรมวิชาการเกษตรและสมัครเข้าร่วมโครงการ โดยการซื้อขายปัจจัยการผลิตผ่านบัตรสินเชื่อการเกษตร เป็นการสนับสนุนให้เกษตรกรใช้สินเชื่อให้เป็นไปตามวัตถุประสงค์อย่างแท้จริง รวมทั้งสนับสนุนการขับเคลื่อนนโยบายสังคมไร้เงินสดของภาครัฐ ซึ่งมีกลุ่มเป้าหมายเป็นเกษตรรายย่อย จำนวน 3 ล้านราย โดยจะกำหนดวงเงินกู้สูงสุดให้เป็นไปตามการวิเคราะห์ความสามารถการชำระหนี้ของเกษตรกรแต่ละราย แต่ไม่เกินรายละ 30,000 บาท วงเงินสินเชื่อรวม 90,000 ล้านบาท  และ 2) โครงการสนับสนุนการผลิตหรือจัดหาปุ๋ยสั่งตัดผ่านสถาบันเกษตรกร เพื่อสนับสนุนสินเชื่อสำหรับเป็นเงินทุนหมุนเวียนให้แก่สถาบันเกษตรกรในการผลิตหรือจัดหาปุ๋ยสั่งตัดจำหน่ายให้กับสมาชิกสถาบันเกษตรกรและเกษตรกรทั่วไป ทำให้เกษตรกรทั้งที่เป็นสมาชิกสถาบันเกษตรกรและเกษตรกรทั่วไป ได้ใช้ปุ๋ยเคมีสูตรที่มีความเหมาะสมตามค่าการวิเคราะห์ธาตุอาหารพืชในดิน ซึ่งจะเป็นการช่วยลดต้นทุนการผลิตอีกทางหนึ่ง มีกลุ่มเป้าหมายเป็นสถาบันเกษตรกร จำนวน 500 แห่งทั่วประเทศ วงเงินสินเชื่อ 3,600 ล้านบาท ประกอบด้วย สหกรณ์การเกษตรและกลุ่มเกษตรกร 300 แห่ง วงเงินกู้แห่งละไม่เกิน 10 ล้านบาท ตามศักยภาพและความจำเป็นของกลุ่มในการใช้เงินกู้ และวิสาหกิจชุมชน 200 แห่ง วงเงินกู้แห่งละไม่เกิน 3 ล้านบาท
ทั้งนี้ ทั้ง 2 โครงการมีระยะเวลาในการจ่ายเงินกู้ ตั้งแต่วันที่ 1 พฤษภาคม 2561 – 30 เมษายน 2562 กำหนดชำระหนี้คืนไม่เกิน 12 เดือน และไม่เกินวันที่ 30 เมษายน 2563
“อย่างไรก็ตาม เพื่อให้การดำเนินมาตรการนี้เป็นไปอย่างมีประสิทธิภาพและบรรลุวัตถุประสงค์ที่สามารถช่วยลดต้นทุนการผลิตให้แก่เกษตรกรและสถาบันเกษตรกรตามเจตนารมณ์ของรัฐบาล กระทรวงเกษตรฯ และหน่วยงานในสังกัด จึงได้ร่วมมือกันขับเคลื่อนงานตามมาตรการเกษตรประชารัฐ เพื่อลดต้นทุนการผลิตให้แก่เกษตรกรและสถาบันเกษตรกร คือ 1) กรมวิชาการเกษตรทำหน้าที่ตรวจสอบ ควบคุมและกำกับปัจจัยการผลิตให้มีคุณภาพมาตรฐาน 2) กรมพัฒนาที่ดิน กรมส่งเสริมการเกษตร และกรมส่งเสริมสหกรณ์ ทำหน้าที่ส่งเสริมแนะนำการใช้ปัจจัยการผลิตที่ถูกต้องเหมาะสม การตรวจวิเคราะห์ดิน และการผสมปุ๋ยสั่งตัด 3) กรมการข้าว กรมส่งเสริมการเกษตร และกรมวิชาการเกษตร ทำหน้าที่ส่งเสริมแนะนำการใช้ข้าวและพันธุ์พืชที่มีคุณภาพและเหมาะสมในแต่ละพื้นที่ และ 4) สำนักงานเศรษฐกิจการเกษตร ทำหน้าที่ประสานงานกับหน่วยงานที่เกี่ยวข้อง และติดตามประเมินผลโครงการ" นายลักษณ์ กล่าว
กลุ่มงานโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews60@gmail.com
moac58@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12403
