รัฐบาลไทย-ข่าวทำเนียบรัฐบาล-ผู้ใช้บัตรเดบิตและร้านค้ารับโชคเงินล้านจากการรับจ่ายเงินผ่านระบบอิเล็กทรอนิกส์แทนเงินสด

วันพฤหัสบดีที่ 31 พฤษภาคม 2561
ผู้ใช้บัตรเดบิตและร้านค้ารับโชคเงินล้านจากการรับจ่ายเงินผ่านระบบอิเล็กทรอนิกส์แทนเงินสด
ปลัดกระทรวงการคลัง มอบรางวัลแก่ผู้โชคดีในโครงการแจกโชคจากการใช้บัตรเดบิตและบัตรสวัสดิการแห่งรัฐ ครั้งที่ 12
นายประสงค์ พูนธเนศ ปลัดกระทรวงการคลัง มอบรางวัลแก่ผู้โชคดีในโครงการแจกโชคจากการใช้บัตรเดบิตและบัตรสวัสดิการแห่งรัฐ ครั้งที่ 12 โดยผู้โชคดีที่ได้รับรางวัลที่ 1 มูลค่า 1 ล้านบาท คือนางสาวปรางทิพย์ มีเดช ซึ่งเป็นผู้โชคดีจากการใช้บัตรเดบิตของธนาคารไทยพาณิชย์ จำกัด (มหาชน)
และร้านทองสง่าการค้า ซึ่งเป็นร้านค้าธงฟ้าประชารัฐในจังหวัดนครพนมที่ติดตั้งเครื่องรับชำระเงินทางอิเล็กทรอนิกส์ (EDC) ของธนาคารกรุงไทย จำกัด (มหาชน) ในโอกาสนี้ นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะฝ่ายเลขานุการร่วมคณะอนุกรรมการขับเคลื่อนโครงการการให้ความรู้และส่งเสริมการใช้ธุรกรรมอิเล็กทรอนิกส์ กล่าวรายงาน โดยมีนางอรนุช ศิรประภา ผู้ช่วยกรรมการผู้จัดการใหญ่อาวุโส สายงานกลยุทธ์และผลิตภัณฑ์รายย่อย ธนาคารกรุงไทย จำกัด (มหาชน) และนางสาวพิมพ์ใจ ทองมี ผู้ช่วยผู้จัดการใหญ่ ผู้บริหารสาย Payments Product Sales and Delivery ธนาคารไทยพาณิชย์ จำกัด (มหาชน) ร่วมแสดงความยินดี
โครงการแจกโชคจากการใช้บัตรเดบิต เป็นส่วนหนึ่งของแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ (National e-Payment) เพื่อส่งเสริมให้ประชาชนใช้บัตรเดบิตและบัตรสวัสดิการแห่งรัฐแทนเงินสด และส่งเสริมให้ร้านค้าติดตั้งเครื่อง EDC  ซึ่งจะช่วยเพิ่มช่องทางรับชำระเงินด้วยบัตรเดบิต โดยโครงการแจกโชคจากการใช้บัตรเดบิตมีขึ้นทั้งหมด 12 ครั้ง รวมเงินรางวัล 84 ล้านบาท ได้รับการสนับสนุนจากสำนักงานสลากกินแบ่งรัฐบาล และตั้งแต่ดำเนินโครงการพบว่า ประสบความสำเร็จในการส่งเสริมการปรับพฤติกรรมการใช้จ่ายและก้าวสู่สังคมไร้เงินสด โดยบัตรเดบิตมีจำนวนเพิ่มขึ้นเป็น 62.1 ล้านใบ เพิ่มขึ้นจากช่วงเดียวกันปีก่อนร้อยละ 11.2 ประกอบกับธุรกรรมตลอดโครงการเพิ่มขึ้นอย่างชัดเจน โดยมีปริมาณธุรกรรมทั้งสิ้น 80.2 ล้านรายการ เพิ่มขึ้นร้อยละ 38.3 เทียบกับช่วงเดียวกันของปีก่อนดำเนินโครงการ และมูลค่าธุรกรรมรวม 148,975 ล้านบาท เพิ่มขึ้นร้อยละ 22.2 เทียบกับช่วงเดียวกันของปีก่อน
ทั้งนี้ แม้โครงการแจกโชคจากการใช้บัตรเดบิตได้สิ้นสุดลง แต่ประโยชน์จากการรับจ่ายเงินผ่านระบบอิเล็กทรอนิกส์แทนเงินสด ทั้งในการลดต้นทุนการบริหารจัดการ การเพิ่มความรวดเร็ว ปลอดภัยในการชำระค่าสินค้าและบริการ รวมถึงการยกระดับขีดความสามารถในการแข่งขันของประเทศโดยรวมยังคงมีอยู่ต่อเนื่อง จึงขอเชิญชวนให้ประชาชนปรับเปลี่ยนพฤติกรรมหันมาใช้จ่ายผ่านระบบอิเล็กทรอนิกส์แทนเงินสดต่อไป โดยสามารถเลือกใช้ช่องทางได้อย่างหลากหลายตามความสะดวก ไม่ว่าจะเป็นบัตรเดบิต พร้อมเพย์ และ QR Code รวมถึงช่องทางออนไลน์อื่นของธนาคาร
เลขานุการคณะอนุกรรมการขับเคลื่อนโครงการการให้ความรู้และส่งเสริมธุรกรรมอิเล็กทรอนิกส์
โทร 02 273 9020 ต่อ 3289 3229 และ 3315

ที่มา : http://www.thaigov.go.th/news/contents/details/12658
