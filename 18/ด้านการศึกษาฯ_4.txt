รัฐบาลไทย-ข่าวทำเนียบรัฐบาล-ครม.อนุมัติร่าง พ.ร.บ.สถาบันวิทยาลัยชุมชน และแต่งตั้งศึกษาธิการภาค 1

วันพุธที่ 16 พฤษภาคม 2561
ครม.อนุมัติร่าง พ.ร.บ.สถาบันวิทยาลัยชุมชน และแต่งตั้งศึกษาธิการภาค 1
สรุปมติคณะรัฐมนตรี เมื่อวันที่ 15 พฤษภาคม 2561 ในส่วนที่เกี่ยวข้องกับกระทรวงศึกษาธิการ 2 เรื่อง
สรุปมติคณะรัฐมนตรี เมื่อวันที่ 15 พฤษภาคม 2561 ในส่วนที่เกี่ยวข้องกับกระทรวงศึกษาธิการ 2 เรื่อง คือ อนุมัติหลักการร่างพระราชบัญญัติสถาบันวิทยาลัยชุมชน (ฉบับที่ ..) และแต่งตั้งนายพะโยม ชิณวงศ์ เลขาธิการคณะกรรมการส่งเสริมการศึกษาเอกชน ไปดำรงตำแหน่งศึกษาธิการภาค 1
อนุมัติร่างพระราชบัญญัติสถาบันวิทยาลัยชุมชน
คณะรัฐมนตรีมีมติอนุมัติหลักการร่างพระราชบัญญัติสถาบันวิทยาลัยชุมชน (ฉบับที่ ..) พ.ศ. .... ตามที่กระทรวงศึกษาธิการเสนอ และให้ส่งสำนักงานคณะกรรมการกฤษฎีกาตรวจพิจารณา แล้วส่งให้คณะกรรมการประสานงานสภานิติบัญญัติแห่งชาติพิจารณา ก่อนเสนอสภานิติบัญญัติแห่งชาติต่อไป
สาระสำคัญของร่างพระราชบัญญัติ คือ การกำหนดให้ "ผู้อำนวยการวิทยาลัยชุมชน" มีวาระการดำรงตำแหน่งคราวละ 4 ปี และอาจได้รับแต่งตั้งอีกได้ แต่จะดำรงตำแหน่งติดต่อกันเกิน 2 วาระไม่ได้
อนุมัติแต่งตั้งศึกษาธิการภาค 1 (ปทุมธานี)
คณะรัฐมนตรีมีมติอนุมัติตามที่กระทรวงศึกษาธิการเสนอแต่งตั้ง นายพะโยม ชิณวงศ์ เลขาธิการคณะกรรมการส่งเสริมการศึกษาเอกชน สำนักงานคณะกรรมการส่งเสริมการศึกษาเอกชน (สช.) ให้ดำรงตำแหน่ง ศึกษาธิการภาค สำนักงานศึกษาธิการภาค 1 (ปทุมธานี) สำนักงานปลัดกระทรวง
ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป เพื่อทดแทนตำแหน่งที่ว่าง
Written by บัลลังก์ โรหิตเสถียร
ภาพประกอบ Thaigov
Editor บัลลังก์ โรหิตเสถียร

ที่มา : http://www.thaigov.go.th/news/contents/details/12270
