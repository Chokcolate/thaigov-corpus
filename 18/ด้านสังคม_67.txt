รัฐบาลไทย-ข่าวทำเนียบรัฐบาล-พม. จัดประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 2/2561

วันศุกร์ที่ 8 มิถุนายน 2561
พม. จัดประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 2/2561
พม. จัดประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 2/2561
วันนี้ (8 มิ.ย. 61) เวลา 09.00 น. กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) จัดประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 2/2561 โดยมีพลเอก ฉัตรชัย สาริกัลยะ รองนายกรัฐมนตรี ในฐานะประธานกรรมการส่งเสริมและพัฒนาคุณภาพชีวิตคนพิการแห่งชาติ เป็นประธานในการประชุม พร้อมด้วยพลเอกอนันตรพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.)นายสมคิด สมศรี อธิบดีกรมส่งเสริมและพัฒนาคุณภาพชีวิตคนพิการ และผู้แทนหน่วยงานที่เกี่ยวข้อง เข้าร่วมการประชุม ณ ห้องประชุม 301 ตึกบัญชาการ 1 ทำเนียบรัฐบาล
การประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 2/2561 ได้มีการพิจารณาเรื่องสำคัญ คือ ร่างระเบียบคณะกรรมการส่งเสริมและพัฒนาคุณภาพชีวิตคนพิการแห่งชาติ ว่าด้วยบริการล่ามภาษามือ (ฉบับที่ .......) พ.ศ. ... ซึ่งที่ประชุมได้เห็นชอบร่างระเบียบคณะกรรมการส่งเสริมและพัฒนาคุณภาพชีวิตคนพิการแห่งชาติ ว่าด้วยบริการล่ามภาษามือ (ฉบับที่ .......) พ.ศ. ... ซึ่งเป็นการยกเลิกฉบับเดิมและยกร่างฉบับใหม่ขึ้น เพื่อให้มีประสิทธิภาพในการขับเคลื่อนภารกิจมากยิ่งขึ้น เช่น การกำหนดศูนย์บริการคนพิการระดับจังหวัดทุกแห่ง เป็นหน่วยบริการในพื้นที่ การกำหนดมาตรฐานของล่ามภาษามือเพื่อเพิ่มประสิทธิภาพมาตรฐานการให้บริการของล่ามภาษามือแก่คนพิการทางการได้ยินและสื่อความหมาย ทั้งนี้ ระเบียบคณะกรรมการฯ ฉบับดังกล่าว จะเป็นประโยชน์ต่อคนพิการทางการได้ยินหรือสื่อความหมาย จำนวนกว่า 352,503 คน (คิดเป็นร้อยละ 18.39 ของคนพิการทั่วประเทศ จำนวน 1,916,828 คน)
นอกจากนี้ที่ประชุมยังได้รายงานผลการขับเคลื่อนการจ้างงานคนพิการในหน่วยงานภาครัฐ และสถานประกอบการภาคเอกชน ตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 ซึ่งพบว่าในหน่วยงานภาครัฐมีการปฏิบัติตามกฎหมายจำนวน 10,031 คน (คิดเป็นร้อยละ 80.25 จากจำนวนที่ต้องจ้างทั้งหมด 12,500 คน) และสถานประกอบการปฏิบัติตามกฎหมาย จำนวน 60,527 คน (คิดเป็นร้อยละ 93.64 จากจำนวนที่ต้องจ้างทั้งหมด 64,636 คน)
การขับเคลื่อนงานด้านคนพิการ นับเป็นอีกหนึ่งภารกิจสำคัญของรัฐบาล ภายใต้การนำของพลเอก ประยุทธ์ จันทร์โอชา นายกรัฐมนตรี โดยให้ความสำคัญต่อการส่งเสริมสิทธิ โอกาส และความเสมอภาคอย่างเท่าเทียมของคนพิการภายใต้แนวคิด "ไม่ทิ้งใครไว้ข้างหลัง” (Leave no one behind) ซึ่งเป็นการขับเคลื่อนการพัฒนาประเทศ เพื่อลดความเหลื่อมล้ำ พัฒนาคุณภาพชีวิตคนพิการเปลี่ยนจาก "ภาระ” ให้เป็น "พลัง” สร้างเกียรติ โอกาส กำลังใจ ให้แก่คนพิการ

ที่มา : http://www.thaigov.go.th/news/contents/details/12870
