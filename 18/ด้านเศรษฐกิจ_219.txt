รัฐบาลไทย-ข่าวทำเนียบรัฐบาล-กรุงไทยให้ร้านค้าธงฟ้าประชารัฐกู้ ไม่ต้องมีหลักทรัพย์ค้ำประกัน

วันอังคารที่ 12 มิถุนายน 2561
กรุงไทยให้ร้านค้าธงฟ้าประชารัฐกู้ ไม่ต้องมีหลักทรัพย์ค้ำประกัน
ธนาคารกรุงไทย ปรับเงื่อนไขสินเชื่อ Krungthai sSME ร้านค้าธงฟ้าประชารัฐ เพื่อส่งเสริมให้ร้านค้าธงฟ้าประชารัฐเข้าถึงแหล่งเงินทุนได้ง่ายขึ้น โดยกรณีกู้แบบมีกำหนดระยะเวลาหรือมีวัตถุประสงค์เพื่อหมุนเวียน ธนาคารให้เงินหมุนเวียน 3 เท่า ของยอดขายต่อเดือน
ธนาคารกรุงไทย ปรับเงื่อนไขสินเชื่อ Krungthai sSME ร้านค้าธงฟ้าประชารัฐ เพื่อส่งเสริมให้ร้านค้าธงฟ้าประชารัฐเข้าถึงแหล่งเงินทุนได้ง่ายขึ้น โดยกรณีกู้แบบมีกำหนดระยะเวลาหรือมีวัตถุประสงค์เพื่อหมุนเวียน ธนาคารให้เงินหมุนเวียน 3 เท่า ของยอดขายต่อเดือน สูงสุดไม่เกิน 1 ล้านบาท โดยไม่ต้องมีหลักทรัพย์ค้ำประกัน และในปีแรกหากผ่อนชำระเป็นปกติ  ลดดอกเบี้ยลงอีก 1% ต่อปี วงเงินโครงการรวม 2,000 ล้านบาท
นางอรนุช ศิรประภา ผู้ช่วยกรรมการผู้จัดการใหญ่อาวุโส สายงานกลยุทธ์และผลิตภัณฑ์รายย่อย ธนาคารกรุงไทย เปิดเผยว่า จากการที่ธนาคารกรุงไทยได้สนับสนุนนโยบายรัฐบาล ในการช่วยเหลือผู้มีรายได้น้อย โดยติดตั้งเครื่อง EDC ให้กับร้านธงฟ้าทั่วประเทศ เพื่อจำหน่ายสินค้าอุปโภคบริโภคในราคาที่ต่ำกว่าท้องตลาด อีกทั้งได้ร่วมกับบรรษัทประกันสินเชื่ออุตสาหกรรมขนาดย่อม (บสย.) สนับสนุนสินเชื่อครบวงจร ทั้งวงเงินกู้แบบกำหนดระยะเวลา วงเงินกู้เบิกเงินเกินบัญชี วงเงินกู้โดยตั๋วสัญญาใช้เงินและวงเงินหนังสือค้ำประกัน สูงสุดรายละ 20 ล้านบาท วงเงินโครงการรวม 2,000 ล้านบาท เพื่อให้ร้านค้าธงฟ้าประชารัฐสามารถดำเนินธุรกิจได้อย่างมีประสิทธิภาพนั้น
ในการนี้ เพื่อให้ผู้ประกอบการร้านค้าธงฟ้าประชารัฐสามารถเข้าถึงแหล่งเงินทุนได้ง่ายขึ้น ธนาคารกรุงไทยได้ปรับเงื่อนไขการให้สินเชื่อ โดยวงเงินกู้แบบกำหนดระยะเวลา ที่กู้ไม่เกิน 1 ล้านบาท บสย.จะค้ำประกันเต็มวงเงินแทนการใช้หลักทรัพย์ค้ำประกัน พร้อมให้วงเงินหมุนเวียน 3 เท่าของยอดขายต่อเดือน อัตราดอกเบี้ยเริ่มต้นที่ MRR ปัจจุบันอยู่ที่ 7.120% ต่อปี นอกจากนี้ หากผ่อนชำระหนี้เดือนที่ 1-12 เป็นปกติ โดยไม่มีประวัติผิดเงื่อนไขการชำระหนี้ หรือผ่อนชำระหนี้ล่าช้า ธนาคารจะปรับลดดอกเบี้ยลงอีก 1% ต่อปี ตั้งแต่เดือนที่ 13 เป็นต้นไป
สำหรับคุณสมบัติในการขอสินเชื่อ เพียงเป็นผู้ประกอบการร้านค้าธงฟ้าประชารัฐที่รับบัตรสวัสดิการแห่งรัฐ ติดตั้งอุปกรณ์รับชำระเงินทางอิเล็กทรอนิกส์ (EDC) ทั้งบุคคลธรรมดาหรือนิติบุคคล มีประสบการณ์ในธุรกิจมาแล้ว 2 ปี สอบถามรายละเอียดเพิ่มเติมได้ที่ Krungthai Call Center 02-111-1111 หรือการค้ำประกันของ บสย.ได้ที่ Call Center บสย.02-890-9999
ฝ่ายสื่อสารองค์กรและภาพลักษณ์
โทร. 0-2208-4176

ที่มา : http://www.thaigov.go.th/news/contents/details/12971
