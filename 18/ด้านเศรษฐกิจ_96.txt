รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานงานแถลงข่าวเปิดตัว “เว็บไซต์ไทยแลนด์โพสต์มาร์ท – ของดีทั่วไทย ส่งให้ถึงมือ”

วันศุกร์ที่ 25 พฤษภาคม 2561
รมว.ดิจิทัลฯ เป็นประธานงานแถลงข่าวเปิดตัว “เว็บไซต์ไทยแลนด์โพสต์มาร์ท – ของดีทั่วไทย ส่งให้ถึงมือ”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานงานแถลงข่าวเปิดตัว “เว็บไซต์ไทยแลนด์โพสต์มาร์ท–ของดีทั่วไทย ส่งให้ถึงมือ” โดย บริษัท ไปรษณีย์ไทย จำกัด (ปณท) รัฐวิสาหกิจในสังกัดกระทรวงฯ และ บริษัท บีอีซี-เทโร เอ็นเตอร์เทนเม้นท์ จำกัด (มหาชน) ได้ร่วมมือกันพัฒนาธุรกิจ Online E-Commerce แบบครบวงจรผ่านทาง www.thailandpostmart.com และแอปพลิเคชั่นบนโทรศัพท์มือถือ ตอบรับนโยบายของกระทรวงดิจิทัลฯ ที่มอบหมายให้ บจ.ไปรษณีย์ไทยเป็นหน่วยงานหลักในการพัฒนาระบบร้านค้าออนไลน์ ระบบชำระเงิน ระบบขนส่ง เพื่อขับเคลื่อนเศรษฐกิจและสังคมของประเทศ ตามยุทธศาสตร์การดำเนินงาน  ที่เน้นการพัฒนาโครงสร้างพื้นฐานด้านดิจิทัลที่ทันสมัย โดยใช้โครงข่าย “เน็ตประชารัฐ” ที่ครอบคลุมเข้าถึงทุกหมู่บ้าน ซึ่งประชาชนสามารถใช้บริการได้อย่างเท่าเทียม ทั้งยังเป็นการสนับสนุนโครงการ “ศูนย์ดิจิทัลชุมชน” ของภาครัฐ นำไปสู่โอกาสในการสร้างงาน สร้างอาชีพ เพิ่มรายได้ให้กับชุมชนจากการใช้อินเทอร์เน็ตในการซื้อขายสินค้าและบริการในรูปแบบออนไลน์ เมื่อวันที่ 25 พฤษภาคม 2561 ณ อาคารไปรษณีย์กลาง ถนนเจริญกรุง เขตบางรัก กรุงเทพฯ
*********************

ที่มา : http://www.thaigov.go.th/news/contents/details/12548
