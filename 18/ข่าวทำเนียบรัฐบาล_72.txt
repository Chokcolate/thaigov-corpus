รัฐบาลไทย-ข่าวทำเนียบรัฐบาล-นายกรัฐมนตรี ชมบูธนิทรรศการจากกรมส่งเสริมการค้าระหว่างประเทศ กระทรวงพาณิชย์ พร้อมจัดงาน THAIFEX – World of Food ASIA 2018

วันจันทร์ที่ 28 พฤษภาคม 2561
นายกรัฐมนตรี ชมบูธนิทรรศการจากกรมส่งเสริมการค้าระหว่างประเทศ กระทรวงพาณิชย์ พร้อมจัดงาน THAIFEX – World of Food ASIA 2018
นายกรัฐมนตรี ชมบูธนิทรรศการจากกรมส่งเสริมการค้าระหว่างประเทศ กระทรวงพาณิชย์ พร้อมจัดงาน “THAIFEX – World of Food ASIA 2018” 29 พฤษภาคม – 2 มิถุนายน 2561 ณ อิมแพ็ค เมืองทองธานี โดยไทยส่งออกสินค้าอาหารไปทั่วโลกกว่า 1 ล้านล้านบาท
วันนี้ (28 พฤษภาคม 2561) เวลา 08.30 น. ณ โถงกลาง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ให้เกียรติเยี่ยมชมบูธการจัดแสดงงาน “THAIFEX – World of Food ASIA 2018” หรือ “งานแสดงสินค้าอาหารและเครื่องดื่ม 2561” ก่อนการประชุมคณะรัฐมนตรี โดยมี นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ พร้อมด้วยคณะผู้บริหารกระทรวงพาณิชย์ ให้การต้อนรับและนำเสนอสินค้าอาหารและเครื่องดื่ม ภายใต้แนวคิด “Thailand Creative Food”
นางจันทิรา ยิมเรวัต วิวัฒน์รัตน์ อธิบดีกรมส่งเสริมการค้าระหว่างประเทศ รายงานว่า “สำหรับประเทศไทย  อุตสาหกรรมอาหารถือเป็นอุตสาหกรรมที่มีความสำคัญ  โดยแต่ละปีไทยส่งออกสินค้าอาหารไปทั่วโลกมูลค่าสูงเกือบ 1 ล้านล้านบาท  เป็นประเทศผู้ส่งออกอาหารรายใหญ่ อันดับที่ 3 ของเอเชีย รองจากประเทศจีนและอินเดีย   อีกทั้งยังเชื่อมโยงกับภาคธุรกิจบริการซึ่งเป็นจุดแข็งของประเทศไทยที่สร้างความประทับใจให้กับผู้คนทั่วโลก   โดยเฉพาะอย่างยิ่งการเชื่อมโยงกับธุรกิจท่องเที่ยวและการโรงแรม  การประชุมและแสดงสินค้านานาชาติ  หรือ “MICE”
กรมส่งเสริมการค้าระหว่างประเทศ  ตระหนักในความสำคัญของการจัดการอาหารไทยสู่สากล  และการขับเคลื่อนนโยบายการพัฒนาอุตสาหกรรมเกษตรและอาหารของประเทศไปสู่การเป็นครัวของโลก (Kitchen of the World)  จึงร่วมกับพันธมิตรภาคเอกชน หอการค้าไทย และ โคโลญ เมสเซ่ ซึ่งเป็นผู้จัดงานแสดงสินค้าอาหารชั้นนำจากประเทศสหพันธรัฐเยอรมนี จัดงานแสดงสินค้าอาหารและเครื่องดื่ม 2561 “THAIFEX - World of Food ASIA”  เพื่อส่งเสริมการตลาดสินค้าอาหารส่งออก และเป็นเวทีในการเจรจาธุรกิจ การประชุมทางวิชาการด้านอาหาร  อีกทั้งยังเป็นการแสดงศักยภาพ  นวัตกรรม  และความก้าวหน้าทางเทคโนโลยีด้านการผลิต  การพัฒนาสินค้า  ตลอดจนบรรจุภัณฑ์ในรูปแบบต่างๆ  เพื่อสร้างมูลค่าเพิ่มให้กับสินค้าอาหาร
ซึ่งการจัดงาน THAIFEX - World of Food ASIA 2018 ในครั้งนี้ นับเป็นการจัดงานต่อเนื่องเป็นปีที่ 27 โดยมีผู้เข้าชมงานจะมีโอกาสพบปะกับผู้ประกอบการอุตสาหกรรมอาหาร กว่า 2,537 ราย จาก 41 ประเทศทั่วโลก สำหรับงานในปีนี้ได้มีการขยายพื้นที่การจัดแสดงงานที่ใหญ่กว่าเดิมกว่า 14% ทำให้มีพื้นที่จัดงานรวมทั้งสิ้นกว่า 107,000 ตร.ม. โดยในปีนี้ได้ขยายวันเจรจาธุรกิจเพิ่มขึ้นเป็น 5 วันเพื่อให้ผู้เข้าชมงานได้มีเวลาในการสร้างเครือข่ายและเปิดโอกาสใหม่ๆ ทางธุรกิจ และในวันสุดท้ายของการจัดงาน (2 มิ.ย. 61) จะเปิดให้ประชาชนทั่วไปเข้าร่วมชมงานได้ โดยกรมฯ ตั้งเป้าผู้เข้าชมงานเพิ่มขึ้น 10% มั่นใจไทยยังครองแชมป์ผู้จัดงานแสดงสินค้าอาหารและเครื่องดื่มนานาชาติที่ใหญ่ และครบวงจรที่สุดในเอเชีย
ทั้งนี้ ไฮไลท์ของงานในปีนี้จะเน้นการจัดแสดงนวัตกรรมสร้างสรรค์สินค้าอาหาร ซึ่งจัดแสดงเป็นนิทรรศการพิเศษ “Creative Food Pavilion” ที่นำความคิดสร้างสรรค์ เทคโนโลยีบวกกับนวัตกรรม มาพัฒนาต่อยอดและสร้างมูลค่าเพิ่ม นอกจากนี้ ภายในงานยังมีกิจกรรมพิเศษอื่นๆ ที่น่าสนใจ อาทิ Thai SELECT Pavilion กิจกรรมส่งเสริมผลิตภัณฑ์อาหารไทยสำเร็จรูป และร้านอาหารไทยในต่างประเทศที่ได้รับตราสัญลักษณ์    Thai SELECT  และ Innovation Design Zone แสดงสินค้าอาหารนวัตกรรมและการออกแบบในกลุ่มอุตสาหกรรมอาหาร รวมถึงโซนจัดแสดงสินค้าเทรนด์อาหารโลก อาทิ THAIFEX Organic Market THAIFEX Halal Market และ THAIFEX Franchise Market รวมถึงกิจกรรมที่น่าสนใจอีกมากมาย อาทิ    การแข่งขันทำอาหาร แข่งขันแกะสลักตกแต่งอาหาร การปรุงกาแฟจากบาริสต้าชื่อดัง และการจัดสัมมนาวิชาการ เป็นต้น
ตอนท้าย นายกรัฐมนตรีกล่าวเชิญชวนประชาชนเที่ยวชมงานดังกล่าว พร้อมชิมอาหารจากสินค้าเกษตรอินทรีย์ และสินค้าเกษตรแปรรูปที่นำมาเพิ่มมูลค่า อาทิ แครกเกอร์จากแมงกะพรุนซึ่งมีคอลาเจน แมลงอบกรอบ เส้นพาสต้ามีโปรตีนและโอเมก้า พร้อมดื่มนมจากผลิตภัณฑ์ข้าวนานาชนิด
อนึ่ง กรมส่งเสริมการค้าระหว่างประเทศ ขอเชิญชวนร่วมงาน  THAIFEX – World of Food ASIA 2018 วันเจรจาธุรกิจ ระหว่างวันที่ 29 พฤษภาคม – 2 มิถุนายน 2561 และในวันเสาร์ที่ 2 มิถุนายนซึ่งเป็นวันสุดท้ายของงานจะเปิดให้ประชาชนทั่วไปเข้าร่วมชมงานได้ ณ อาคารอิมแพ็ค เอ็กซิบิชั่น ฮอลล์ 1-8 และ อาคารชาแลนเจอร์ ฮอลล์ 1 - 3 ศูนย์การแสดงสินค้าและการประชุมอิมแพ็ค เมืองทองธานี สำหรับผู้สนใจสามารถติดตามข้อมูลได้ทางเว็บไซต์ www.ditp.go.th และ www.thaifexworldoffoodasia.com หรือ   สายด่วนกรมส่งเสริมการค้าระหว่างประเทศ 1169
..........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12581
