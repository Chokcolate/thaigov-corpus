รัฐบาลไทย-ข่าวทำเนียบรัฐบาล-พม. จัดประชุมคณะกรรมการส่งเสริมการพัฒนาเด็กและเยาวชนแห่งชาติครั้งที่ 2/2561

วันพฤหัสบดีที่ 31 พฤษภาคม 2561
พม. จัดประชุมคณะกรรมการส่งเสริมการพัฒนาเด็กและเยาวชนแห่งชาติครั้งที่ 2/2561
พม. จัดประชุมคณะกรรมการส่งเสริมการพัฒนาเด็กและเยาวชนแห่งชาติครั้งที่ 2/2561
วันนี้ (31 พ.ค. 61) เวลา 09.30 น. กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) จัดประชุมคณะกรรมการส่งเสริมการพัฒนาเด็กและเยาวชนแห่งชาติครั้งที่ 2/2561 โดยมีพลเอก ฉัตรชัย สาริกัลยะ รองนายกรัฐมนตรี เป็นประธานการประชุม พร้อมด้วยพลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายวิทัศน์ เตชะบุญ อธิบดีกรมกิจการเด็กและเยาวชน และผู้แทนหน่วยงานที่เกี่ยวข้อง เข้าร่วมประชุม ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
การประชุมคณะกรรมการส่งเสริมการพัฒนาเด็กและเยาวชนแห่งชาติครั้งที่ 2/2561 ได้มีการพิจารณาประเด็นที่สำคัญ ได้แก่ การพิจารณาสิทธิ์ของผู้เข้าร่วมโครงการเงินอุดหนุนเพื่อการเลี้ยงดูเด็กแรกเกิด ตามมติคณะรัฐมนตรีเมื่อวันที่ 7 พฤศจิกายน 2560 ให้กระทรวงการพัฒนาสังคมและความมั่นคงของมนุษย์ (พม.) และหน่วยงานที่เกี่ยวข้อง พิจารณาความเหมาะสมและความเป็นไปได้ในการเชื่อมโยงข้อมูลจากฐานข้อมูลผู้มีรายได้น้อยตามโครงการลงทะเบียนเพื่อสวัสดิการแห่งรัฐนำมาใช้เป็นเกณฑ์ในการกำหนดคุณสมบัติของผู้เข้าร่วมโครงการฯ ซึ่งกระทรวง พม. ได้ดำเนินการนำข้อมูลผู้มีสิทธิรับเงินอุดหนุนฯ เทียบกับฐานข้อมูลโครงการสวัสดิการแห่งรัฐ ซึ่งพบว่ายังไม่สามารถนำมาใช้เป็นเกณฑ์กำหนดคุณสมบัติผู้มีสิทธิ์รับเงินอุดหนุนฯ ได้ เนื่องจากการกำหนดรายได้ อายุ ช่วงเวลาการลงทะเบียน มีความแตกต่างกัน ทั้งนี้ กระทรวง พม. โดย ดย. ได้ออกระเบียบกรมกิจการเด็กและเยาวชนว่าด้วยหลักเกณฑ์การจ่ายเงินอุดหนุนเพื่อการเลี้ยงดูเด็กแรกเกิดฯ โดยการปรับปรุงกระบวนการรับรอง การแสดงบัตรสวัสดิการ (ถ้ามี) และให้ข้อมูลตามแบบรับรองสถานะครัวเรือน ภายในวันที่ 31 มีนาคม 2561 ซึ่งจากข้อมูลการลงทะเบียนเข้าร่วมโครงการฯ พบว่ามีผู้มีสิทธิ์ จำนวน 459,923 คน โดยมีชื่อในฐานข้อมูลสวัสดิการแห่งรัฐจำนวน 248,178 คน และไม่มีชื่อในฐานข้อมูลดังกล่าว จำนวน 211,745 คน ซึ่งในจำนวนนี้มีผู้มาให้ข้อมูลเพิ่มเติมแล้วจำนวน 62,565 คน และยังคงเหลือผู้ที่ต้องให้ข้อมูลเพิ่มเติมอีก จำนวน 149,180 คน เพื่อเปิดโอกาสให้กับผู้ที่ยังไม่ได้มาลงทะเบียนให้ข้อมูลเพิ่มเติม กระทรวง พม. จึงได้ขยายระยะเวลาการให้ข้อมูลเพิ่มเติมของผู้ที่เคยได้รับสิทธิ์แต่ไม่มีชื่อในฐานข้อมูลลงทะเบียนสวัสดิการแห่งรัฐ ภายในปีงบประมาณ พ.ศ. 2561 หรือภายในวันที่ 30 กันยายน 2561 และหากไม่มาตามกำหนดจะถูกระงับสิทธิ์
นอกจากนี้ ที่ประชุมยังได้พิจารณาเกี่ยวกับการแก้ปัญหากลุ่มเด็กที่มีสิทธิ์เข้าร่วมโครงการแต่ไม่ได้เข้าร่วมโครงการเงินอุดหนุนเพื่อการเลี้ยงดูเด็กแรกเกิด (Exclusion Error) จากการประเมินผลกระทบและการประเมินการเข้าถึงกลุ่มเป้าหมายโครงการเงินอุดหนุนเพื่อการเลี้ยงดูเด็กแรกเกิด โดยกระทรวง พม. ร่วมกับองค์การยูนิเซฟ และสำนักงานกองทุนสนับสนุนการสร้างเสริมสุขภาพ (สสส.) มอบหมายให้สถาบันวิจัยเพื่อการพัฒนาประเทศ (TDRI) สถาบันวิจัยนโยบายทางเศรษฐกิจ(Economic and Policy Research Institute (EPRI) จากประเทศแอฟริกาใต้ซึ่งเป็นสถาบันวิจัยชั้นนำในระดับสากล ร่วมกันออกแบบและดำเนินการประเมินผลโครงการ โดยผลการประเมินพบว่า โครงการเงินอุดหนุนเพื่อการเลี้ยงดูเด็กแรกเกิดเป็นการลงทุนที่คุ้มค่าที่สุดที่รัฐบาลได้มอบให้กับเด็ก เป็นการปิดช่องว่างโดยให้เด็กเล็กได้เข้าถึงความมั่นคงทางการเงินเป็นการลงทุนในการพัฒนาต้นทุนมนุษย์ของประเทศ รวมทั้งเด็กในช่วงอายุ 0 - 3 ปี เป็นช่วงวัยทองของการพัฒนา ซึ่งในขณะนี้มีเพียงร้อยละ 21.9 ของเด็กกลุ่มนี้ที่ได้รับเงินอุดหนุนและหากจะแก้ไขปัญหาดังกล่าว จะต้องใช้วิธีการให้เงินอุดหนุนฯ แบบถ้วนหน้า (For All) แต่จะต้องพิจารณางบประมาณที่เพิ่มขึ้น ดังนั้น เพื่อแก้ปัญหาดังกล่าวจึงได้มีการเสนอรูปแบบทางเลือก 4 ทางเลือกในการให้เงินอุดหนุนเพื่อการเลี้ยงดูเด็กแรกเกิด ได้แก่ 1) เด็กแรกเกิด - 3 ปี จำนวน 600 บาท/คน/เดือน และรายได้บุคคลไม่เกิน 100,000 บาท/ปี 2) เด็กแรกเกิด - 6 ปี จำนวน 600 บาท/คน/เดือน และรายได้บุคคลไม่เกิน 100,000 บาท/ปี 3) เด็กทุกคน (For All) ตั้งแต่แรกเกิด - 3 ปี จำนวน 600 บาท/คน/เดือน 4) เด็กทุกคน (For All) ตั้งแต่แรกเกิด - 6 ปี จำนวน 600 บาท/คน/เดือน
ทั้งนี้ ที่ประชุมได้รับข้อเสนอดังกล่าว ซึ่งเป็นการขยายกลุ่มเป้าหมายในเรื่องรายได้และอายุ แต่ต้องให้กระทรวง พม. และหน่วยงานที่เกี่ยวข้อง ร่วมกันศึกษารายละเอียดให้ชัดเจน ถูกต้อง ในทุกมิติโดยรอบอีกครั้ง และนำเสนอ รมว.พม.พิจารณา ก่อนนำเสนอรัฐบาลพิจารณาต่อไป

ที่มา : http://www.thaigov.go.th/news/contents/details/12678
