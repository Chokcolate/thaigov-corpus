รัฐบาลไทย-ข่าวทำเนียบรัฐบาล-“ยุติธรรม” ประชุมคณะกรรมการพัฒนาการบริหารงานยุติธรรมแห่งชาติ ครั้งที่ ๓/๒๕๖๑

วันศุกร์ที่ 1 มิถุนายน 2561
“ยุติธรรม” ประชุมคณะกรรมการพัฒนาการบริหารงานยุติธรรมแห่งชาติ ครั้งที่ ๓/๒๕๖๑
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานการประชุมคณะกรรมการพัฒนาการบริหารงานยุติธรรมแห่งชาติ (กพยช.) ครั้งที่ ๓/๒๕๖๑
ในวันพฤหัสบดีที่ ๓๑ พฤษภาคม ๒๕๖๑ เวลา ๑๓.๓๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
เป็นประธานการประชุมคณะกรรมการพัฒนาการบริหารงานยุติธรรมแห่งชาติ (กพยช.) ครั้งที่ ๓/๒๕๖๑
โดยมีผู้แทนหน่วยงานในสังกัดกระทรวงยุติธรรม และผู้แทนจากหน่วยงานที่เกี่ยวข้อง เข้าร่วมประชุม
ทั้งนี้ ที่ประชุมมีมติรับทราบในประเด็นต่างๆ อาทิ
๑) ผลการดำเนินงานตามมติที่ประชุมคณะกรรมการพัฒนาการบริหารงานยุติธรรมแห่งชาติ ครั้งที่ ๒/๒๕๖๑
๒) ความคืบหน้าการดำเนินงานของคณะอนุกรรมการฯ ระหว่างเดือนมีนาคมถึงปัจจุบัน
๓) การยกเลิกคณะอนุกรรมการงานยุติธรรมด้านความมั่นคงและความสงบเรียบร้อย
๔) ร่างพระราชกฤษฎีกาเปลี่ยนแปลงเขตอำนาจศาลอาญาคดีทุจริตและประพฤติมิชอบ พ.ศ. ...
๕) รายงานความคืบหน้าการดำเนินงานของคณะกรรมการคุมประพฤติ
นอกจากนี้ ที่ประชุมได้พิจารณาและมีมติเห็นชอบในประเด็นต่างๆ ได้แก่
๑) เห็นชอบการพิจารณา (ร่าง) แผนแม่บทการบริหารงานยุติธรรมแห่งชาติ ฉบับที่ ๓ พ.ศ. ๒๕๖๒-๒๕๖๕
และแนวทางการขับเคลื่อน โดยให้ฝ่ายเลขานุการปรับแก้ไขและเพิ่มเติมรายละเอียด
ใน (ร่าง) แผนแม่บทฯ ตามข้อสังเกตของที่ประชุม เพื่อให้เกิดความครอบคลุมและชัดเจนมากขึ้น
ก่อนนำเสนอต่อคณะกรรมการพัฒนาการเศรษฐกิจและสังคมแห่งชาติพิจารณาให้ความเห็นชอบต่อไป
๒) เห็นชอบการพิจารณาจัดทำหลักสูตรกลางเพื่อพัฒนาบุคลากรในกระบวนการยุติธรรม
โดยที่ประชุมมีข้อสังเกตเพิ่มเติมในแนวทางการดำเนินงานด้านต่างๆ ที่เกี่ยวข้อง อาทิ การกำหนดมาตรฐาน
ในการจัดอบรมบุคลากร การจัดอบรมผ่านรูปแบบที่เป็นดิจิตอลหรือช่องทางที่อำนวยความสะดวกแก่บุคลากร
การจัดอบรมแลกเปลี่ยนมุมมองกับหน่วยงานต่างๆ เป็นต้น
๓) เห็นชอบการพิจารณา (ร่าง) ยุทธศาสตร์การวิจัยเพื่อพัฒนากระบวนการยุติธรรม พ.ศ. 2562-2565
โดยให้ฝ่ายเลขานุการปรับแก้ไข และกำหนดรายละเอียดเพิ่มเติมตามข้อสังเกตของที่ประชุม
๔) เห็นชอบการพิจารณาแนวทางการดำเนินการบูรณาการงบประมาณด้านการพัฒนากฎหมายและการบังคับใช้กฎหมาย
๕) การพิจารณาแนวทางการพัฒนาระบบมาตรการช่วยเหลือเหยื่ออาชญากรรมอย่างบูรณาการ
และเป็นไปตามมาตรฐานสากล โดยที่ประชุมมีมติให้ฝ่ายเลขานุการ ไปศึกษาข้อมูลเพิ่มเติมและประสานงานกับหน่วยงานที่เกี่ยวข้อง
เพื่อแลกเปลี่ยนข้อเท็จจริงเพิ่มเติมตามข้อสังเกตของคณะกรรมการฯ เพื่อนำเสนอที่ประชุมในครั้งต่อไป

ที่มา : http://www.thaigov.go.th/news/contents/details/12685
