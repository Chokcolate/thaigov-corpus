รัฐบาลไทย-ข่าวทำเนียบรัฐบาล-การตรวจเยี่ยมการดำเนินงานตามนโยบายกระทรวงการคลังด้านการแก้ไขปัญหาหนี้นอกระบบและการพัฒนาคุณภาพชีวิตผู้มีรายได้น้อย ณ จังหวัดนครสวรรค์

วันจันทร์ที่ 11 มิถุนายน 2561
การตรวจเยี่ยมการดำเนินงานตามนโยบายกระทรวงการคลังด้านการแก้ไขปัญหาหนี้นอกระบบและการพัฒนาคุณภาพชีวิตผู้มีรายได้น้อย ณ จังหวัดนครสวรรค์
รัฐมนตรีช่วยว่าการกระทรวงการคลังลงพื้นที่ตรวจเยี่ยมการดำเนินงานตามนโยบายกระทรวงการคลังด้านการแก้ไขปัญหาหนี้นอกระบบและการพัฒนาคุณภาพชีวิตผู้มีรายได้น้อย ณ ชุมชนบ้านเขาหินกลิ้ง อำเภอไพศาลี จังหวัดนครสวรรค์
นายพรชัย  ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า นายวิสุทธิ์  ศรีสุพรรณ รัฐมนตรีช่วยว่าการกระทรวงการคลัง ได้ลงพื้นที่ตรวจเยี่ยมการดำเนินงานตามนโยบายกระทรวงการคลังด้านการแก้ไขปัญหาหนี้นอกระบบและการพัฒนาคุณภาพชีวิตผู้มีรายได้น้อย ณ ชุมชนบ้านเขาหินกลิ้ง อำเภอไพศาลี จังหวัดนครสวรรค์ ซึ่งเป็นชุมชนต้นแบบของ
ธนาคารเพื่อการเกษตรและสหกรณ์การเกษตร (ธ.ก.ส.) ที่สามารถเชื่อมโยงการดำเนินงานของชุมชนร่วมกับนโยบายของกระทรวงการคลัง โดยชุมชนบ้านเขาหินกลิ้งเป็นชุมชนที่รวมกลุ่มกันในรูปแบบวิสาหกิจชุมชนเพื่อการผลิต มีการมุ่งเน้นส่งเสริมการประกอบอาชีพการเกษตรและสร้างมูลค่าเพิ่มผลิตภัณฑ์การเกษตร รวมถึงให้โอกาส
การมีงานทำแก่สมาชิกโดยเฉพาะอย่างยิ่งผู้มีรายได้น้อยทั้งภายในชุมชนตนเองและชุมชนใกล้เคียง และจากจุดแข็งของชุมชนที่ทำให้สมาชิกมีรายได้เสริมเพิ่มขึ้น ดำเนินชีวิตตามหลักปรัชญาเศรษฐกิจพอเพียง และรู้จักทำบัญชีครัวเรือน ก่อให้เกิดเป็นภูมิคุ้มกันทางเศรษฐกิจ ทำให้สมาชิกมีปัญหาหนี้นอกระบบค่อนข้างน้อยและสามารถชำระหนี้นอกระบบได้ด้วยตนเอง ในโอกาสนี้ รัฐมนตรีช่วยว่าการกระทรวงการคลังได้พูดคุยถึงเจตนารมย์ของรัฐบาล ซึ่งได้มุ่งพัฒนาเศรษฐกิจฐานรากและประชาชนในชุมชน ผ่าน 3 มาตรการ ได้แก่ (1) มาตรการพัฒนาคุณภาพชีวิตผู้มีรายได้น้อย (2) การแก้ไขปัญหาหนี้นอกระบบ และ (3) การขับเคลื่อนโครงการไทยนิยม ยั่งยืน พร้อมทั้งขอขอบคุณชุมชนที่พัฒนาจนเกิดเป็นชุมชนเข้มแข็ง และขอให้ร่วมกันขยายต้นแบบไปในชุมชนละแวกใกล้เคียง ซึ่งมั่นใจว่าจะเป็นอีกแนวทางหนึ่งที่จะช่วยรัฐบาลสนับสนุนการแก้ไขปัญหาหนี้นอกระบบและลดความเหลื่อมล้ำทางเศรษฐกิจและสังคมแก่พี่น้องประชาชนได้อย่างยั่งยืนต่อไป
นอกจากนี้ รัฐมนตรีช่วยว่าการกระทรวงการคลังยังได้มอบหมายให้ผู้ช่วยรัฐมนตรีประจำกระทรวงการคลัง (ศาสตราจารย์ ดร.นฤมล  สอาดโฉม) ผู้ตรวจราชการกระทรวงการคลัง (นางสาวบัณฑรโฉม แก้วสอาด) และผู้บริหารสำนักงานเศรษฐกิจการคลัง ตรวจเยี่ยมการดำเนินงานตามนโยบายของกระทรวงการคลังของธนาคารออมสิน จำนวน 2 กิจกรรม ประกอบด้วย (1) กิจกรรมตามมาตรการพัฒนาคุณภาพชีวิตผู้มีบัตร
สวัสดิการแห่งรัฐ ณ โรงแรมแกรนด์ฮิลล์ รีสอร์ท แอนด์ สปา อำเภอเมือง จังหวัดนครสวรรค์  โดยธนาคารออมสินได้ร่วมกับมหาวิทยาลัยราชภัฏนครสวรรค์ จัดทำหลักสูตร “การอบรมเชิงปฏิบัติการ การเพาะเห็ดครบวงจร” ซึ่งมีผู้มีรายได้น้อยในจังหวัดนครสวรรค์เข้าร่วมอบรม จำนวน 80 ราย ซึ่งผู้ที่ผ่านการอบรมหลักสูตรดังกล่าวจะได้รับใบรับรองจากมหาวิทยาลัย และสามารถนำมาใช้เป็นหลักฐานประกอบในการยื่นขอสินเชื่อจากธนาคารออมสินได้ และ (2) กิจกรรมตรวจเยี่ยมสถาบันการเงินชุมชนหลวงปู่ท้าวพัฒนา อำเภอเมือง จังหวัดนครสวรรค์  ซึ่งเป็นตัวอย่างชุมชนที่เคยมีปัญหานายทุนเงินกู้นอกระบบเข้าไปในพื้นที่ แต่ในช่วง 2 ปี ที่ผ่านมา ธนาคารออมสินได้เข้าไปเป็นพี่เลี้ยงในการให้คำแนะนำและสนับสนุนองค์ความรู้ในการบริหารจัดการ ทำให้กลุ่มสามารถช่วยเหลือปล่อยสินเชื่อเพื่อปิดหนี้นอกระบบให้แก่สมาชิกได้ 20 ราย
ทั้งนี้ รัฐมนตรีช่วยว่าการกระทรวงการคลังได้มอบหมายให้ ธ.ก.ส. และธนาคารออมสิน เร่งสร้างชุมชนทั่วประเทศให้มีความเข้มแข็งในด้านการแก้ไขปัญหาหนี้นอกระบบและการพัฒนาอาชีพเสริม ผ่านการสนับสนุนความรู้และผลิตภัณฑ์สินเชื่อที่เหมาะสม โดยมีเป้าหมายเพื่ออาศัยกลไกชุมชนมาช่วยยกระดับคุณภาพชีวิตให้แก่ผู้มีรายได้น้อยอย่างทั่วถึง มีประสิทธิภาพ และเกิดความยั่งยืน นอกจากนี้ ยังขอความร่วมมือหน่วยงานกระทรวงการคลังในทุกพื้นที่เร่งประชาสัมพันธ์สินเชื่อพิโกไฟแนนซ์ให้เป็นที่รู้จักในวงกว้างมากยิ่งขึ้น
สำนักงานเศรษฐกิจการคลัง
โทรศัพท์สายด่วน 1359

ที่มา : http://www.thaigov.go.th/news/contents/details/12940
