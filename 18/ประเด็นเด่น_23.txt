รัฐบาลไทย-ข่าวทำเนียบรัฐบาล-สำนักงานเศรษฐกิจการเกษตรชี้แจง กรณีสถานการณ์ราคาปาล์มน้ำมันตกต่ำ

วันจันทร์ที่ 4 มิถุนายน 2561
สำนักงานเศรษฐกิจการเกษตรชี้แจง กรณีสถานการณ์ราคาปาล์มน้ำมันตกต่ำ
สำนักงานเศรษฐกิจการเกษตรชี้แจง กรณีสถานการณ์ราคาปาล์มน้ำมันตกต่ำ
วันที่ 2 มิถุนายน 2561 นายวิณะโรจน์ ทรัพย์ส่งสุข เลขาธิการสำนักงานเศรษฐกิจการเกษตร กระทรวงเกษตรและสหกรณ์  ชี้แจงประเด็นสถานการณ์ราคาปาล์มน้ำมันตกต่ำ ตามที่ นายทศพล ขวัญรอด ประธานภาคเครือข่ายชาวสวนยางพาราและปาล์มน้ำมันแห่งประเทศไทย กล่าวว่าช่วงครึ่งปีที่ผ่านมาราคาปาล์มน้ำมันตกต่ำ ส่งผลให้ชาวสวนปาล์มประสบภาวะขาดทุนเฉลี่ยกิโลกรัมละ 1.3 บาท หรือประมาณไร่ละ 5,000 บาท ซึ่งเป็นผลจากการประกาศราคารับซื้อน้ำมันปาล์มดิบขององค์การคลังสินค้า นอกจากนี้ยังพบว่าสถานการณ์ปาล์มน้ำมันซึ่งขณะนี้อยู่ระหว่างพักช่วง ทำให้ผลผลิตขาดหาย ซึ่งข้อเท็จจริงราคาปาล์มน่าจะขยับสูงขึ้น แต่กลับพบว่าราคาตกต่ำ ทั้งนี้ในเดือน ก.ค. จะเข้าสู่ช่วงฤดูเก็บเกี่ยวผลผลิตทำให้มีปริมาณปาล์มน้ำมันเพิ่มมากขึ้น และจะส่งผลต่อราคา โดยมีข้อเรียกร้องให้รัฐบาลดำเนินการ ดังนี้
1. รัฐบาลควรยกเลิกราคาประกาศขององค์การคลังสินค้า ที่รับซื้อน้ำมันปาล์มดิบที่กิโลกรัมละ 21 บาท โดยประกาศราคาลอยตัวให้เป็นกลไกตลาดเสรี  2. รัฐบาลควรกำหนดนโยบายพลังงาน โดยนำน้ำมันปาล์มไปแปรรูปเป็นพลังงาน เช่น จาก  บี 7 เป็น บี 20 รวมทั้งมีมาตรการเข้มงวดในการป้องกันน้ำมันปาล์มนำเข้า ซึ่งที่ผ่านมามีการนำเข้าโดยการบรรจุถุงดำบรรทุกรถเทรลเลอร์และนำเข้าสู่โรงงานเป็นจำนวนมาก  3. มีมาตรการป้องกันการลักลอบการนำเข้าน้ำมันปาล์ม
ข้อเท็จจริง
เนื่องจากสภาวะอากาศเอื้ออำนวย ทำให้ผลผลิตปาล์มน้ำมันในปี 2560-2561 มีมากขึ้นและออกสู่ตลาดเพิ่มขึ้นตั้งแต่ช่วงไตรมาสที่ 4 ของปี 2560 ในขณะที่ความต้องการใช้ยังคงทรงตัว ส่งผลให้สต็อกน้ำมันปาล์มดิบเพิ่มขึ้นอย่างต่อเนื่อง ณ สิ้นเดือนมีนาคม 2561 มีสต็อกน้ำมันปาล์มดิบคงเหลือสูงกว่าระดับสต็อกที่เหมาะสมซึ่งจะส่งผลให้ราคาผลปาล์มน้ำมันที่เกษตรกรขายได้มีแนวโน้มลดลงอย่างต่อเนื่องไปถึงไตรมาสที่ 2
คณะกรรมการนโยบายปาล์มน้ำมันแห่งชาติ (กนป.) ในคราวประชุมวันที่ 11 พฤษภาคม 2561 มีมติเห็นชอบมาตรการการปรับสมดุลน้ำมันปาล์มในประเทศดังนี้
1) เร่งผลักดันการส่งออกน้ำมันปาล์มดิบจำนวน 300,000 ตัน ภายในระยะเวลา  5 เดือน (จนถึง 31 ต.ค. 61) เพื่อลดสต็อกน้ำมันปาล์มให้เข้าสู่ระดับปกติ และช่วยรักษาเสถียรภาพราคาปาล์มน้ำมันและน้ำมันปาล์ม ตามที่คณะอนุกรรมการเพื่อบริหารจัดการปาล์มน้ำมันและน้ำมันปาล์มด้านการตลาดเสนอ ซึ่งจะได้เสนอคณะรัฐมนตรี เพื่อพิจารณาอนุมัติใช้งบประมาณจากงบกลางรายการเงินสำรองจ่าย เพื่อกรณีฉุกเฉินหรือจำเป็นวงเงิน 525 ล้านบาท
2) มอบหมายให้กระทรวงพลังงานเร่งรัดดำเนินการตามมติคณะกรรมการบริหารนโยบายพลังงาน (กบง.) เมื่อวันที่ 2 พฤษภาคม 2561 ที่เห็นชอบในหลักการแนวทางการส่งเสริมการใช้น้ำมันดีเซลหมุนเร็ว B20 ในรถบรรทุกขนาดใหญ่
3.) มอบหมายให้กรมเจรจาการค้าระหว่างประเทศ กรมการค้าต่างประเทศ หารือร่วมกับกรมศุลกากร พิจารณากำหนดแนวทางการบริหารจัดการการถ่ายลำผ่านแดนน้ำมันปาล์มเพื่อสามารถกำกับดูแล ความถูกต้องของสินค้าที่ถ่ายลำและผ่านแดน และไม่ให้ส่งผลกระทบต่ออุตสาหกรรมภายในประเทศ โดยคำนึงถึงกฎเกณฑ์การค้าระหว่างประเทศและกฎระเบียบของไทย รวมถึงให้ความเข้มงวดในเรื่องของมาตรการการป้องกันการลักลอบนำเข้าน้ำมันปาล์มดิบ ซึ่ง กนป. ได้มีคำสั่งเมื่อวันที่ 2 กุมภาพันธ์  2560 แต่งตั้งคณะทำงานแก้ไขปัญหาการนำเข้าน้ำมันปาล์มและผลิตภัณฑ์น้ำมันปาล์ม โดยมีอำนาจหน้าที่กำหนดแผนมาตรการแนวทางในการบูรณาการทุกหน่วยงานที่เกี่ยวข้องในการแก้ไขปัญหาการนำเข้าน้ำมันปาล์มและผลิตภัณฑ์น้ำมันปาล์มทั้งระบบ
นอกจากนี้ มีการดำเนินการเพื่อให้โรงงานสกัดน้ำมันปาล์มมีประสิทธิภาพเพิ่มขึ้น โดยมอบหมายให้กระทรวงอุตสาหกรรมเร่งรัดออกประกาศกระทรวงอุตสาหกรรม เรื่องกำหนดวัตถุดิบและคุณภาพผลิตภัณฑ์ของโรงงานสกัดน้ำมันปาล์มโดยเร็ว ทั้งนี้ อาจพิจารณาจัดทำแผนงานในการปรับข้อกำหนดคุณภาพการสกัดน้ำมันปาล์มของโรงงานฯ ให้มีเปอร์เซ็นต์น้ำมันสูงขึ้นเป็นลำดับตามระยะเวลาที่กำหนด
------------------------------

ที่มา : http://www.thaigov.go.th/news/contents/details/12729
