รัฐบาลไทย-ข่าวทำเนียบรัฐบาล-ยธ. พัฒนาระบบและมาตรฐานการคุ้มครองสิทธิและเสรีภาพให้กับประชาชน

วันศุกร์ที่ 18 พฤษภาคม 2561
ยธ. พัฒนาระบบและมาตรฐานการคุ้มครองสิทธิและเสรีภาพให้กับประชาชน
กระทรวงยุติธรรม พัฒนาระบบและมาตรฐานการคุ้มครองสิทธิและเสรีภาพให้กับประชาชน
ในวันศุกร์ที่ ๑๘ พฤษภาคม ๒๕๖๑ เวลา ๑๓.๓๐ น.
ณ ห้องประชุมไชยานุกิจ ชั้น ๓ กรมคุ้มครองสิทธิและเสรีภาพ
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นางกรรณิการ์  แสงทอง รองปลัดกระทรวงยุติธรรม
พร้อมด้วย นางสาวปิติกาญจน์ สิทธิเดช อธิบดีกรมคุ้มครองสิทธิและเสรีภาพ
ในฐานะที่ปรึกษาคณะทำงานพัฒนาระบบและมาตรฐานการคุ้มครองสิทธิและเสรีภาพ
เข้าร่วมการประชุมคณะทำงานพัฒนาระบบและมาตรฐานการคุ้มครองสิทธิและเสรีภาพ
ประจำปีงบประมาณ พ.ศ.๒๕๖๑ ครั้งที่ ๒/๒๕๖๑
โดยมีนางสาวเอมอร เสียงใหญ่ รองอธิบดีกรมคุ้มครองสิทธิและเสรีภาพ เป็นประธานการประชุม
ซึ่งการประชุมดังกล่าวได้พิจารณาการพัฒนามาตรฐานคลินิกยุติธรรมในสำนักงานยุติธรรมจังหวัด
ให้เป็นหน่วยบริการประชาชนที่มีมาตรฐานเดียวกัน และมีความครอบคลุมภารกิจงานบริการของกระทรวงยุติธรรม ตลอดจนประชาชนผู้ขอรับบริการมีความพึงพอใจ และสามารถเข้าถึงบริการงานยุติธรรม
อาทิ การปรึกษาปัญหากฎหมาย  การขอรับความช่วยเหลือทางการเงินแก่ผู้เสียหายและจำเลยในคดีอาญา กองทุนยุติธรรม การไกล่เกลี่ยระงับข้อพิพาท ได้อย่างสะดวก รวดเร็ว ทั่วถึง และเป็นธรรม
นอกจากนี้ ที่ประชุมได้หารือแนวทางการพัฒนามาตรฐานคลินิกยุติธรรมไปสู่การปฏิบัติ
ทั้งนี้ จะมีการเปิดรับฟังความคิดเห็นต่อร่างประกาศมาตรฐานคลินิกยุติธรรมจากผู้แทนสำนักงานยุติธรรมจังหวัด และผู้มีส่วนเกี่ยวข้อง เพื่อนำไปพัฒนา ปรับปรุง มาตรฐานคลินิกยุติธรรมต่อไป
รวมทั้งได้หารือการจัดทำคู่มือการขับเคลื่อนภารกิจคลินิกยุติธรรม
และแนวทางการตรวจประเมินมาตรฐานคลินิกยุติธรรมให้มีการดำเนินงานเป็นไปตามมาตรฐาน
ที่กระทรวงยุติธรรมกำหนด
เพื่อเตรียมความพร้อมในการอำนวยความเป็นธรรมให้แก่ประชาชนอย่างเสมอภาคและเป็นธรรม

ที่มา : http://www.thaigov.go.th/news/contents/details/12373
