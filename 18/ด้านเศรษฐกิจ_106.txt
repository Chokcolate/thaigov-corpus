รัฐบาลไทย-ข่าวทำเนียบรัฐบาล-กรมทางหลวงชนบทรายงานความก้าวหน้าการก่อสร้างถนนสายแยกทางหลวงหมายเลข 1098 - ทางหลวงหมายเลข 1 (ตอนที่ 2) อ.เมือง จ.เชียงราย

วันจันทร์ที่ 28 พฤษภาคม 2561
กรมทางหลวงชนบทรายงานความก้าวหน้าการก่อสร้างถนนสายแยกทางหลวงหมายเลข 1098 - ทางหลวงหมายเลข 1 (ตอนที่ 2) อ.เมือง จ.เชียงราย
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยกทางหลวงหมายเลข 1098 - ทางหลวงหมายเลข 1 (ตอนที่ 2) อ.เมือง จ.เชียงราย ปัจจุบันการก่อสร้างมีความก้าวหน้า ร้อยละ 51 (ณ วันที่ 24 พฤษภาคม 2561)
คาดว่าจะแล้วเสร็จประมาณปลายปี 2561
นายสราวุธ ทรงศิวิไล ผู้ตรวจราชการกระทรวงคมนาคม และโฆษกกระทรวงฯ กล่าวว่า ทช. ได้ดำเนินการก่อสร้างถนนทางหลวงชนบท สาย ชร.1063 เชื่อมทางหลวงหมายเลข 1129 - ทางหลวงหมายเลข 1098 (ตอนที่ 1) อ.เชียงแสน จ.เชียงราย ระยะทาง 14.564 กิโลเมตร แล้วเสร็จเมื่อปี 2558 เพื่อเพิ่มประสิทธิภาพการเดินทางและการขนส่งสินค้าจากท่าเรือเชียงแสนสู่ตัวเมืองเชียงราย เติมต่อโครงข่ายระบบคมนาคมเพื่อแบ่งเบาปริมาณการจราจรบนถนนทางหลวงเดิม ระหว่างท่าเรือเชียงแสนกับตัวเมืองเชียงรายให้มีความสะดวกและปลอดภัย ปัจจุบัน ทช. อยู่ระหว่างดำเนินการก่อสร้างถนนสายแยกทางหลวงหมายเลข 1098 - ทางหลวงหมายเลข 1 (ตอนที่ 2) อ.เมือง จ.เชียงราย ระยะทางรวม 28.780 กิโลเมตร ประกอบด้วย การก่อสร้างถนนสายหลัก ระยะทาง 26.011 กิโลเมตร และถนนเชื่อม จ3 ระยะทาง 2.769 กิโลเมตร โดยก่อสร้างเป็นถนนผิวจราจรลาดยางแบบแอสฟัลติกคอนกรีต ขนาด 4 ช่องจราจร พร้อมจุดกลับรถ จำนวน 8 แห่ง และก่อสร้างสะพานขนาดใหญ่ข้ามแม่น้ำกก จำนวน 2 แห่ง งบประมาณการก่อสร้างทั้งสิ้น 1,656 ล้านบาท ปัจจุบันการดำเนินงานมีความก้าวหน้ามากกว่า ร้อยละ 51 เมื่อก่อสร้างแล้วเสร็จจะช่วยพัฒนาระบบโลจิสติกส์บริเวณท่าเรือเชียงแสน แห่งที่ 2 เสริมศักยภาพทางการค้าในพื้นที่ภาคเหนือ และการลงทุนระหว่างประเทศไทยกับสาธารณรัฐประชาชนจีนที่มีแนวโน้มเติบโตอย่างต่อเนื่อง สนับสนุนการกระจายสินค้าให้กับพื้นที่ทางภาคเหนือ แก้ไขปัญหาการจราจร และส่งเสริมการท่องเที่ยว

ที่มา : http://www.thaigov.go.th/news/contents/details/12592
