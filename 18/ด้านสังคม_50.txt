รัฐบาลไทย-ข่าวทำเนียบรัฐบาล-พม. ชื่นชมชายสู้ชีวิตวัย 29 ปี ที่ประสบอุบัติเหตุจนร่างกายพิการ แต่หัดวาดรูปเหมือนจากดินสอ เพื่อหารายได้จุนเจือครอบครัว ที่ จ.พัทลุง พร้อมช่วยเหลือผู้ด้อยโอกาสและประสบปัญหาทางสังคม

วันศุกร์ที่ 1 มิถุนายน 2561
พม. ชื่นชมชายสู้ชีวิตวัย 29 ปี ที่ประสบอุบัติเหตุจนร่างกายพิการ แต่หัดวาดรูปเหมือนจากดินสอ เพื่อหารายได้จุนเจือครอบครัว ที่ จ.พัทลุง พร้อมช่วยเหลือผู้ด้อยโอกาสและประสบปัญหาทางสังคม
พม. ชื่นชมชายสู้ชีวิตวัย 29 ปี ที่ประสบอุบัติเหตุจนร่างกายพิการ แต่หัดวาดรูปเหมือนจากดินสอ เพื่อหารายได้จุนเจือครอบครัว ที่ จ.พัทลุง พร้อมช่วยเหลือผู้ด้อยโอกาสและประสบปัญหาทางสังคม ที่ จ. ชัยนาท และกระบี่
วันนี้ (1 มิ.ย. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 80/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีชายหนุ่มวัย 29 ปี ประสบอุบัติเหตุต้นไม้ล้มทับ จนร่างกายพิการเป็นอัมพาต ช่วยเหลือตัวเองไม่ค่อยได้ แต่สู้ชีวิตพยายามหัดวาดรูปเหมือนจากดินสอ เพื่อขายหารายได้จุนเจือครอบครัว อาศัยอยู่กับผู้เป็นแม่เพียงลำพัง ที่จังหวัดพัทลุง นั้น ขอชื่นชมชายคนดังกล่าว ที่มีความขยันหมั่นเพียร มุ่งมั่น และมีความอดทน มีความตั้งใจช่วยเหลือครอบครัว ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรคในการดำเนินชีวิต น่ายกย่องเป็นแบบอย่าง ที่ดีของคนพิการสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดพัทลุง (พมจ.พัทลุง) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงาน ที่เกี่ยวข้องในพื้นที่ดูแลเรื่องการรักษาพยาบาล พร้อมแนะนำให้คำปรึกษาในเรื่องของกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพในระยะยาวและพัฒนาคุณภาพชีวิตที่ดีต่อไป
อีกกรณีหญิงชราวัย 64 ปี ต้องรับภาระเพียงลำพังดูแลอีก 3 ชีวิต ทั้งน้องชายที่เคยประสบอุบัติเหตุได้รับบาดเจ็บสาหัส กะโหลกยุบ สมองเสียหาย สูญเสียความทรงจำ ช่วยเหลือตัวเองไม่ได้ และไม่มีบัตรคนพิการ น้องสาวที่พิการสมองตั้งแต่กำเนิด ช่วยเหลือตัวเองไม่ได้ และหลานชายที่ป่วยเป็นโรคแขน-ขาอ่อนแรง สมองสั่งการช้า ช่วยเหลือตัวเองไม่ค่อยได้ ครอบครัวมีฐานะยากจน ที่จังหวัดชัยนาท และกรณีหญิงวัย 35 ปี ไม่ได้ประกอบอาชีพ ต้องรับภาระ เพียงลำพังเลี้ยงดูลูก 4 คน วัย 8 เดือนถึง 7 ขวบ ด้านสามีเพิ่งประสบอุบัติเหตุเสียชีวิต ทำให้ขาดเสาหลักของครอบครัว ทั้ง 5 ชีวิต อาศัยในกระท่อมสภาพเก่าทรุดโทรมใกล้ผุพัง ไม่สามารถกันฝนได้ ครอบครัวมีฐานะยากจน ที่จังหวัดกระบี่ นั้น ได้กำชับให้พัฒนาสังคมและความมั่นคงของมนุษย์จังหวัด ทั้ง 2 จังหวัด ได้แก่ พมจ.ชัยนาท และ พมจ.กระบี่ พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุ ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และการปรับปรุงสภาพที่อยู่อาศัยให้มั่นคงแข็งแรง และถูกสุขลักษณะ รวมทั้ง ให้คำแนะนำในเรื่องการออกบัตรประจำตัวคนพิการและสวัสดิการสังคม เพื่อขอรับสิทธิ ตามกฎหมายตามความเหมาะสม พร้อมให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงชราวัย 66 ปี สายตาพร่ามัว อาศัยอยู่กับลูกชาย ครอบครัวมีฐานะยากจน ที่จังหวัดสุรินทร์ นั้น ทางทีม One Home ได้ลงพื้นที่เยี่ยมบ้าน มอบเครื่องอุปโภคบริโภค พร้อมมอบเงินสงเคราะห์ครอบครัวกรณีฉุกเฉิน ทั้งนี้ ได้วางแผนเพื่อให้การช่วยเหลือต่อไป 2) กรณีหญิงรายหนึ่ง ต้องรับภาระเพียงลำพังดูแลแม่ที่พิการ ตาบอด 1 ข้าง เนื่องจากเบาหวาน และหลานชายที่พิการทางการเคลื่อนไหววัย 5 ขวบ ที่จังหวัดลพบุรี นั้น ทางทีม One Home ได้ลงพื้นที่เยี่ยมบ้านและให้กำลังใจ อีกทั้ง ให้คำแนะนำในการออกบัตรประจำตัวคนพิการ และปรับปรุงสภาพที่อยู่อาศัย รวมทั้งประสานบ้านพักเด็กและครอบครัวจังหวัดลพบุรี เพื่อนำเรื่องเข้าการประชุมพิจารณาให้เงินสงเคราะห์เด็ก
ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/12706
