รัฐบาลไทย-ข่าวทำเนียบรัฐบาล-รัฐบาล พร้อมช่วยเหลือประชาชนและกลุ่มเกษตรกรจากหนี้นอกระบบ โดยให้เห็นผลชัดเจนภายใน 1 เดือน

วันจันทร์ที่ 28 พฤษภาคม 2561
รัฐบาล พร้อมช่วยเหลือประชาชนและกลุ่มเกษตรกรจากหนี้นอกระบบ โดยให้เห็นผลชัดเจนภายใน 1 เดือน
รัฐบาล พร้อมช่วยเหลือประชาชนและกลุ่มเกษตรกรจากหนี้นอกระบบ โดยให้เห็นผลชัดเจนภายใน 1 เดือน
วันนี้ (28 พ.ค. 61) เวลา 14.00 น. ณ ศูนย์แถลงข่าว ตึกนารีสโมสร ทำเนียบรัฐบาล ภายหลังจากเลิกการประชุมคณะรัฐมนตรี พลโท สรรเสริญ แก้วกำเนิด โฆษกประจำสำนักนายกรัฐมนตรีแถลงข่าว สรุปผลการประชุมคณะรัฐมนตรี ดังนี้
ประเด็น เรื่องการแก้ไขปัญหาหนี้นอกระบบ พลเอก ประยุทธ์  จันทร์โอชา นายกรัฐมนตรี ได้แสดงความห่วงใย โดยมอบให้ พลเอก ประวิตร วงษ์สุวรรณ รองนายกรัฐมนตรี ดำเนินการเรื่องดังกล่าวโดยเร็ว ซึ่ง รองนายกรัฐมนตรีได้วางแนวทางการช่วยเหลืออย่างเร่งด่วนให้แล้วเสร็จภายใน 1 เดือน จากเดิมกำหนดไว้ 6 เดือน โดยมอบหมายให้ผู้ว่าราชการจังหวัดทุกจังหวัด พร้อมด้วยส่วนราชการที่เกี่ยวข้องและเจ้าหน้าที่ คสช. พร้อม กอ.รมน. จังหวัด จัดเตรียมข้อมูลผู้ที่เป็นหนี้นอกระบบทั้งข้อมูลเก่าและข้อมูลใหม่ในการให้ความช่วยเหลือ ซึ่งมีทั้งประชาชนทั่วไปและกลุ่มเกษตรกรที่ไปยืมเงินนอกระบบจากกลุ่มโรงสี โดยพบข้อเท็จจริงว่า มีการรวมหักเงินพร้อมกันทั้งเงินต้นและดอกเบี้ยเป็นเงินก้อนเดียวกัน โดยต้องจ่ายเงินเป็นรายเดือน ดังนั้น เพื่อให้การแก้ไขปัญหาดังกล่าวดียิ่งขึ้น จึงเห็นควรให้เจ้าหน้าที่ฯ ไปช่วยเป็นตัวกลางไกล่เกลี่ยให้เก็บเงินคืนแก่โรงสีอย่างเหมาะสมและสมเหตุสมผล โดยนำเข้าสู่ระบบที่ถูกต้อง เพื่อให้กลุ่มเกษตรกรสามารถดำรงชีพอยู่ได้ และมีเงินเหลือพอไปต่อยอดเพื่องลงทุนทำการเกษตรในคราวต่อไป อีกทั้งมีโอกาสพัฒนาคุณภาพชีวิตของครอบครัวไปด้วยในคราวเดียวกัน
ประเด็น เรื่องการจ้างพนักงานจ้างเหมาจากเงินนอกงบประมาณ โดยเรื่องนี้ ทางตัวแทนกระทรวงการคลังได้ชี้แจงต่อที่ประชุมคณรัฐมนตรีว่า กรณีหน่วยงานใด มีความประสงค์จะรับพนักงานจ้างเหมาจากเงินนอกงบประมาณ สามารถดำเนินการได้โดยต้องทำความตกลงกับกระทรวงการคลังก่อน
ทั้งนี้ สืบเนื่องจากที่ผ่านมานั้น มีหลายหน่วยงานที่มีการจ้างพนักงานจ้างเหมาหรือลูกจ้างชั่วคราว จากเงินนอกงบประมาณ โดยไม่ได้ทำความตกลงหรือแจ้งให้กระทรวงการคลังทราบก่อนดำเนินการ ซึ่งส่งผลทำให้เกิดปัญหาด้านการจัดระเบียบการรับพนักงานฯ เข้าทำงานของหน่วยงานราชการที่มีผลกระทบต่อการบริหารจัดการกำลังคนภาครัฐในภาพรวม อย่างไรก็ตาม สำหรับหน่วยงานราชการที่รับสมัครพนักงานจ้างเหมาหรือลูกจ้างชั่วคราวจากเงินนอกงบประมาณเข้าไปทำงานแล้วก็ให้ทำงานต่อไปจนหมดสัญญาจ้าง จากนั้นให้ยุบเลิกตำแหน่งไปด้วย แต่หากจำเป็นจะต้องจ้างพนักงานดังกล่าวต่อไปหลังจากหมดสัญญาจ้างแล้ว ต้องทำความตกลงกับกระทรวงการคลังก่อน ทั้งนี้จะมีหนังสือเวียนให้ทุกหน่วยงานราชการถือปฏิบัติโดยเคร่งครัดตามระเบียบฯ ต่อไป
................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12606
