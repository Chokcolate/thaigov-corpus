รัฐบาลไทย-ข่าวทำเนียบรัฐบาล-กสร.ห่วงนายจ้าง แนะตรวจสอบคุณสมบัติพยาบาลก่อนจ้าง

วันเสาร์ที่ 2 มิถุนายน 2561
กสร.ห่วงนายจ้าง แนะตรวจสอบคุณสมบัติพยาบาลก่อนจ้าง
กรมสวัสดิการและคุ้มครองแรงงาน ห่วงนายจ้างปฏิบัติตามกฎหมายคุ้มครองแรงงาน กรณีจ้างพยาบาลประจำสถานประกอบกิจการ แนะตรวจสอบคุณสมบัติพยาบาลก่อนจ้าง หากไม่เป็นไปตามหลักเกณฑ์ ถือว่ายังปฏิบัติไม่ถูกต้องตามกฎหมาย
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า กฎกระทรวงว่าด้วยการจัดสวัสดิการในสถานประกอบกิจการ พ.ศ. 2548 กำหนดให้นายจ้างที่มีลูกจ้างทำงานในเวลาเดียวกันตั้งแต่ 200 คนขึ้นไป ต้องจัดให้มีห้องพยาบาลและพยาบาลไว้ประจำอย่างน้อยหนึ่งคนตลอดเวลาทำงาน  สำหรับสถานที่ทำงานที่มีลูกจ้างทำงานในเวลาเดียวกันตั้งแต่ 1,000 คนขึ้นไป จะต้องมีพยาบาลอย่างน้อย 2 คนประจำตลอดเวลาทำงาน รวมทั้งได้กำหนดคุณสมบัติของพยาบาลที่ปฏิบัติงานว่าต้องเป็นพยาบาลตั้งแต่ระดับเทคนิคขึ้นไป  อย่างไรก็ตามยังพบว่ามีสถานประกอบกิจการหลายแห่งที่ไม่ได้ตรวจสอบคุณสมบัติของพยาบาลที่มาปฏิบัติงานว่าเป็นไปตามที่กฎหมายกำหนดหรือไม่ กสร.จึงขอให้นายจ้างได้ตรวจสอบคุณสมบัติของพยาบาลที่มาปฏิบัติงานให้เป็นไปตามที่กฎหมายกำหนด หากมีคุณสมบัติไม่ตรงตามที่กฎหมายกำหนดถือว่านายจ้างยังปฏิบัติไม่ถูกต้องตามกฎหมาย
อธิบดี กสร. กล่าวเพิ่มเติมว่า สถานประกอบกิจการที่ไม่ปฏิบัติตามหรือปฏิบัติไม่ถูกต้องตามกฎกระทรวงดังกล่าว จะมีโทษจำคุกไม่เกิน 6 เดือน ปรับไม่เกิน 1 แสนบาท หรือทั้งจำทั้งปรับ หากมีข้อสงสัยสามารถสอบถามได้ที่ สำนักงานสวัสดิการและคุ้มครองแรงงานกรุงเทพมหานครพื้นที่ 1 ถึง 10 หรือสำนักงานสวัสดิการและคุ้มครองแรงงานจังหวัดทุกจังหวัด หรือโทรศัพท์สายด่วน 1506 กด 3

ที่มา : http://www.thaigov.go.th/news/contents/details/12717
