รัฐบาลไทย-ข่าวทำเนียบรัฐบาล-กรมที่ดินชี้แจง กรณีปัญหาการสัมปทานท่าทราย อ.แม่อาย จ.เชียงใหม่

วันจันทร์ที่ 14 พฤษภาคม 2561
กรมที่ดินชี้แจง กรณีปัญหาการสัมปทานท่าทราย อ.แม่อาย จ.เชียงใหม่
กรมที่ดินชี้แจง กรณีปัญหาการสัมปทานท่าทราย อ.แม่อาย จ.เชียงใหม่
วันที่ 13 พฤษภาคม 2561 นายประทีป กีรติเรขา อธิบดีกรมที่ดิน กระทรวงมหาดไทย ชี้แจงกรณีปัญหาการสัมปทานท่าทราย อ.แม่อาย จ.เชียงใหม่ ตามที่ชาวบ้าน ต.ท่าตอน อ.แม่อาย จ.เชียงใหม่ เรียกร้องไม่ให้ทำการสัมปทานท่าทราย เพราะสร้างความเสียหายทางธรรมชาติและมีผลกระทบต่อประชาชนในพื้นที่ มีประเด็นดังนี้  1. ในพื้นที่มีท่าทรายแล้วถึง 5 ท่า สร้างปัญหาให้กับประชาชน เช่น ฝั่งน้ำทั้งสองข้าง ที่เป็นพื้นที่ทำการเกษตรและสร้างบ้านพักที่อยู่อาศัย ได้ฟังลงจนไม่สามารถซ่อมแซม และกินพื้นที่ประชาชนอย่างต่อเนื่อง  2. ทำให้เกิดการเปลี่ยนแปลงทางน้ำ ท้องน้ำลึกลงทำให้ตอหม้อตีนสะพานเริ่มลึกลง อาจเกิดการพังได้ในอนาคต 3. การประชาคมก่อนหน้าได้นำเอาคนบนดอยมาแอบลงชื่อเพื่อให้ผ่านการประชาคม ซึ่งผิดปกติ  4. นายกองค์การบริหารส่วนตำบลท่าตอนและปลัดฯ ไม่ยอมพูดคุยให้ประชาชนเข้าใจ จนมีการประชุมสภาผ่านให้มีการสัมปทานท่าทราย 5. ชาวบ้านตำบลท่าตอน จะทำหนังสือร้องเรียนถึงนายกรัฐมนตรีและเดินทางเข้ากรุงเทพ เพื่อยื่นหนังสือถึงนายกรัฐมนตรี
กรมที่ดินขอเรียนชี้แจงดังนี้
1. กระบวนการการขออนุญาตดูดทรายตาม มาตรา 9 แห่งประมวลกฎหมายที่ดินและระเบียบกระทรวง มหาดไทยว่าด้วยการอนุญาตให้ดูดทรายพ.ศ. 2546 ซึ่งผู้ขออนุญาตจะเป็นได้ทั้ง บุคคล นิติบุคคล โดยกระบวนการ สรุปดังนี้
1.1 ผู้ขออนุญาตยื่นคำขอต่อนายอำเภอหรือเจ้าพนักงานที่ดินจังหวัด/สาขา แล้วแต่กรณีโดยให้ทำการสอบสวนข้อเท็จจริง วัตถุประสงค์ เหตุผลที่ขออนุญาต
1.2 นายอำเภอหรือเจ้าพนักงานที่ดินจังหวัด/สาขาหรือผู้ซึ่งได้รับมอบหมายและผู้แทนองค์กรปกครองส่วนท้องถิ่นในพื้นที่ที่มีการอนุญาตออกไปตรวจสอบที่ดินที่ขออนุญาตดูดทราย
1.3 องค์กรปกครองส่วนท้องถิ่น ประชุมรับฟังความคิดเห็นราษฎรในพื้นที่ และให้ปิดประกาศในที่เปิดเผย ณ ที่ว่าการอำเภอ สำนักงานที่ดินจังหวัด/สาขา ที่ทำการกำนัน ที่ทำการองค์กรปกครองส่วนท้องถิ่น และที่บริเวณใกล้เคียงหรือในที่ดินนั้น กำหนด 30 วัน หากไม่มีเหตุขัดข้องหรือคัดค้านให้รายงานจังหวัด
1.4 สภาองค์กรปกครองส่วนท้องถิ่นพิจารณาให้ความเห็น
1.5 คณะอนุกรรมการพิจารณาอนุญาตให้ดูดทรายจังหวัด (ประธานเป็น ผวจ. ผู้ซึ่งมีอำนาจออกใบอนุญาต) ตรวจสอบสถานที่ และประชุมพิจารณา โดยมีหลักเกณฑ์ในการพิจารณาอนุญาตให้คำนึงถึง ดังนี้
(1) ในด้านวิชาการ เช่น ความเสียหายแก่สภาพตลิ่งธรรมชาติของลำน้ำ
(2) ในด้านการปกครอง เช่น ความเดือดร้อนของราษฎร ความเสียหายทางเศรษฐกิจ หรือทรัพยากรธรรมชาติ
1.6 กรณีการขออนุญาตดูดทรายในแม่น้ำภายในประเทศ ผู้ว่าราชการจังหวัด (ประธาน คณะอนุกรรมการพิจารณาอนุญาตให้ดูดทรายจังหวัด) เป็นผู้มีอำนาจออกใบอนุญาต โดยความเห็นชอบของคณะอนุกรรมการพิจารณาอนุญาตให้ดูดทรายจังหวัด
1.7 เมื่อออกใบอนุญาตแล้ว ให้ผู้ว่าราชการจังหวัดแต่งตั้งนายอำเภอร่วมกับเจ้าพนักงานที่ดินจังหวัด/สาขา ที่รับผิดชอบเขตพื้นที่ที่ขออนุญาต เป็นเจ้าหน้าที่ในการดูแลควบคุมการดูดทราย หากพบว่ามีการฝ่าฝืนเงื่อนไข เช่น ทำการดูดทรายจนทำให้เกิดความเสียหายแก่ทรัพย์สินของทางราชการหรือผู้อื่น ให้มีอำนาจสั่งระงับการดูดทรายไว้ชั่วคราวไปก่อน 3 วัน แล้วรายงานให้ผู้ราชการจังหวัดทราบและตรวจสอบ หากพบว่ามีการกระทำความผิด ผู้ว่าราชการจังหวัดมีอำนาจสั่งให้หยุดทำการดูดทราย  หรือเพิกถอนใบอนุญาตดูดทราย ตามระเบียบฯ ต่อไป
2. สำหรับกรณีที่เป็นข่าว การอนุญาตให้ดูดทราย ในพื้นที่ ต.ท่าตอน อ.แม่อาย จ.เชียงใหม่ นั้น สำนักงานที่ดินจังหวัดเชียงใหม่ ได้รายงานข้อเท็จจริง ดังนี้
2.1 มีผู้ขออนุญาตประกอบกิจการท่าทราย รายเดิม ทั้งสิ้น 5 ราย โดยได้ดำเนินการไปตามระเบียบ กฎหมาย ถูกต้อง ครบถ้วน แล้ว ประกอบด้วย
(1) อยู่ระหว่างการพิจารณาต่อใบอนุญาต 4 ราย โดยคณะอนุกรรมการพิจารณาอนุญาตให้ดูดทรายจังหวัด (ประธานเป็น ผวจ. ผู้ซึ่งมีอำนาจออกใบอนุญาต) มีกำหนดประชุมพิจารณา ในวันที่ 18 พ.ค. 61 ประกอบด้วย รายนายประดับ จิตรวัฒนแพทย์ รายบริษัท เอส เอ็น คอนกรีต จำกัด รายห้างหุ้นส่วนจำกัด ชมพูนุช 2014 และ รายนางสาววชิราภรณ์ อำไพจิตร
(2) ออกใบอนุญาตใหม่ 1 ราย ได้แก่ บริษัท เพชรเกียรติอุดม จำกัด ตั้งแต่ 2 มี.ค. 61 จนถึง 1 มี.ค. 62
2.2 อยู่ระหว่างขออนุญาต 1 ราย ได้แก่ บริษัท ทรายท่าตอน จำกัด อำเภอแม่อายรับคำขอและได้ออกไปตรวจสอบ พร้อมได้ประกาศตามระเบียบฯ มีผู้คัดค้าน จึงได้ส่งเรื่องให้ อบต.ท่าตอน ทำประชาคม รับฟังความคิดเห็นของประชาชน โดยอยู่ระหว่างการดำเนินการของ อบต.ท่าตอน
2.3 คณะทำงานฯ ตามคำสั่งจังหวัดเชียงใหม่ ที่ 2777/59 ได้ร่วมกันตรวจสอบผู้ที่ได้รับอนุญาตดูดทรายแล้ว เมื่อ 2 พ.ค. 61 ไม่พบว่ามีผู้ได้รับอนุญาต กระทำฝ่าฝืนเงื่อนไขการอนุญาต แต่อย่างใด
2.4 นายอำเภอแม่อาย และสำนักงานที่ดินจังหวัดเชียงใหม่ สาขาฝาง ได้ตรวจสอบการอนุญาตดูดทรายและได้รายงาน ให้ ผวจ.ชม. ทราบทุกเดือน
กรณีผู้ขอรายใหม่ซึ่งยังอยู่ระหว่างการพิจารณา ตรวจสอบแล้วยังไม่มีการประกอบกิจการดูดทรายแต่อย่างใด
3. สถานะปัจจุบัน กรณีการขออนุญาตดูดทรายรายใหม่ ที่มีประชาชนคัดค้านนั้น อยู่ระหว่าง อบต.ท่าตอนจัดทำประชาคม ซึ่งจังหวัดเชียงใหม่จะได้สั่งการให้คณะทำงานระดับอำเภอ ตามคำสั่งจังหวัดเชียงใหม่ ที่ 30/59 เข้าตรวจสอบข้อเท็จจริงตามข้อร้องเรียน เพื่อให้เป็นไปตาม ขั้นตอน ระเบียบฯ ต่อไป
สำหรับผู้ได้รับอนุญาตรายเดิม นายอำเภอแม่อาย และสำนักงานที่ดินจังหวัดเชียงใหม่ สาขาฝาง ตามคำสั่งจังหวัดเชียงใหม่ ที่ 30/59 จะเร่งตรวจสอบการจัดทำประชาคมและการปฏิบัติตามเงื่อนไขการอนุญาต อีกครั้งหนึ่ง ในวันที่ 15 พ.ค. 61 เป็นต้นไป หากพบการดำเนินการที่ฝ่าฝืนตามข้อร้องเรียนดังกล่าว หรือไม่ปฏิบัติตามเงื่อนไขของระเบียบกระทรวงมหาดไทยว่าด้วยการขออนุญาตให้ดูดทราย พ.ศ. 2546 จะได้รายงานให้ผู้ว่าราชการจังหวัดเชียงใหม่ดำเนินการตามอำนาจหน้าที่ ต่อไป
ทั้งนี้ กรมที่ดิน ได้ส่งผู้ตรวจราชการกรมที่ดิน เขตตรวจราชการ ที่ 6 ลงพื้นที่เพื่อร่วมสนับสนุนการตรวจสอบดังกล่าว อีกทางหนึ่งด้วย
-----------------------

ที่มา : http://www.thaigov.go.th/news/contents/details/12210
