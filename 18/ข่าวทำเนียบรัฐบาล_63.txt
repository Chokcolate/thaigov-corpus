รัฐบาลไทย-ข่าวทำเนียบรัฐบาล-คณะผู้บริหารมณฑลยูนนาน เข้าเยี่ยมคารวะ รัฐมนตรีประจำสำนักนายกรัฐมนตรี

วันศุกร์ที่ 25 พฤษภาคม 2561
คณะผู้บริหารมณฑลยูนนาน เข้าเยี่ยมคารวะ รัฐมนตรีประจำสำนักนายกรัฐมนตรี
คณะผู้บริหารมณฑลยูนนาน เข้าเยี่ยมคารวะ รัฐมนตรีประจำสำนักนายกรัฐมนตรี
วันนี้ (25 พ.ค. 2561) เวลา 16.00 น. คณะผู้บริหารมณฑลยูนนาน เข้าเยี่ยมคารวะนายกอบศักดิ์  ภูตระกูล รัฐมนตรีประจำสำนักนายกรัฐมนตรี ณ ห้องรับรอง 2 ตึกนารีสโมสร ทำเนียบรัฐบาล สรุปสาระสำคัญการหารือ ดังนี้
รัฐมนตรีประจำสำนักนายกรัฐมนตรียินดีที่การเดินทางมาเยือนไทยของคณะผู้บริหารมณฑลยูนนานในครั้งนี้จะช่วยกระชับความสัมพันธ์ที่ดีระหว่างกัน เพื่อนำไปสู่การพัฒนาความร่วมมือระหว่างมณฑลยูนนานกับจังหวัดชายแดนภาคใต้ของไทย โดยเห็นว่ามณฑลยูนนานเป็นพื้นที่ที่มีความพร้อมในหลายด้าน โดยเฉพาะเมืองคุนหมิงที่สามารถเป็นประตูเชื่อมโยงการค้าการลงทุนกับไทยได้
ผู้บริหารมณฑลยูนนาน ชื่นชมจังหวัดชายแดนใต้ของไทย ที่มีความสวยงาม มีการคมนาคมที่สะดวก และมีศักยภาพทางเศรษฐกิจอีกมาก พร้อมยืนยันความตั้งใจในการเพิ่มพูนความร่วมมือกับจังหวัดชายแดนภาคใต้ในทุกมิติ ทั้งนี้ ผู้บริหารมณฑลยูนนานกล่าวว่าผลิตภัณฑ์ด้านสุขภาพและยางพาราของไทยมีประสิทธิภาพสูง ตรงตามความต้องการของตลาดในประเทศจีนอย่างมาก นำไปสู่การลงนามบันทึกข้อตกลงความร่วมมือ (MOU) ระหว่างมณฑลยูนนานกับมหาวิทยาลัยสงขลานครินทร์ วิทยาเขตปัตตานีในการพัฒนายางพาราและอุตสาหกรรมสุขภาพ ทั้งในด้านการนำผลงานวิจัยเข้าสู่ภาคธุรกิจ และการสนับสนุนทุนในการวิจัยด้านนวัตกรรม
ทั้งสองฝ่ายได้หารือถึงช่องทางในการส่งเสริมการค้าการลงทุนในจังหวัดชายแดนภาคใต้ ซึ่งจะช่วยยกระดับคุณภาพชีวิตของประชาชนในพื้นที่ได้อย่างแท้จริง
โอกาสนี้ รัฐมนตรีประจำสำนักนายกรัฐมนตรีกล่าวเชิญชวนให้นักธุรกิจจากมณฑลยูนนานเข้ามาร่วมลงทุนหรือจัดตั้งสำนักงานใหญ่ในไทยให้เพิ่มขึ้น โดยเชื่อมั่นว่าประเทศไทยจะเป็นพื้นที่ยุทธศาสตร์ทางเศรษฐกิจที่สำคัญในภูมิภาคอินโดจีน และไทยยังสามารถรองรับการเติบโตบนเส้นทางระเบียงเศรษฐกิจของจีน ที่เชื่อมโยงบังคลาเทศ จีน อินเดีย และเมียนมา ตามนโยบาย Belt and Road Initative ด้วย

ที่มา : http://www.thaigov.go.th/news/contents/details/12553
