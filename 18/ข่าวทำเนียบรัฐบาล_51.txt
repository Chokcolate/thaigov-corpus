รัฐบาลไทย-ข่าวทำเนียบรัฐบาล-รอง นรม. วิษณุฯ มอบประกาศนียบัตรฯ แก่ข้าราชการที่สำเร็จจากโครงการพัฒนานักบริหารการเปลี่ยนแปลงรุ่นใหม่ (นปร.) รุ่นที่ 10

วันพฤหัสบดีที่ 24 พฤษภาคม 2561
รอง นรม. วิษณุฯ มอบประกาศนียบัตรฯ แก่ข้าราชการที่สำเร็จจากโครงการพัฒนานักบริหารการเปลี่ยนแปลงรุ่นใหม่ (นปร.) รุ่นที่ 10
รองนรม. กล่าวให้โอวาทแก่ข้าราชการ นปร. รุ่นที่ 10 โดยให้ยึดถือประโยชน์สุขส่วนรวมมากกว่าประโยชน์สุขส่วนตนเสมอ พร้อมเน้นให้บริการและอำนวยความสะดวกแก่ประชาชนเป็นหลักสำคัญตามนโยบายของรัฐบาล
วันนี้ (23 พฤษภาคม 2561) เวลา 13.30 น. ณ ตึกสันติไมตรี (หลังใน) ทำเนียบรัฐบาล พลเอกประยุทธ์ จันทร์โอชา นายกรัฐมนตรี มอบหมายให้ นายวิษณุ เครืองาม รองนายกรัฐมนตรี เป็นประธานในพิธีมอบประกาศนียบัตรพร้อมมอบเข็มที่ระลึกแก่ข้าราชการที่สำเร็จจากโครงการพัฒนานักบริหารการเปลี่ยนแปลงรุ่นใหม่ รุ่นที่ 10 จำนวน 28 คน โดยมี นายทศพร ศิริสัมพันธ์ เลขาธิการคณะกรรมการพัฒนาระบบราชการ (ก.พ.ร.) คณะผู้บริหาร คณาจารย์ และข้าราชการผู้สำเร็จจากโครงการฯ เข้าร่วมงาน รวมทั้งสิ้น 118 คน
โอกาสนี้ เลขาธิการ ก.พ.ร. ได้กล่าวรายงานว่า โครงการพัฒนานักบริหารการเปลี่ยนแปลงรุ่นใหม่ หรือ โครงการ นปร. เป็นโครงการที่ได้รับความเห็นชอบจากคณะรัฐมนตรี ซึ่งมอบหมายให้สำนักงาน ก.พ.ร. ดำเนินโครงการ เมื่อปี พ.ศ. 2548 โดยมีวัตถุประสงค์เพื่อสรรหาและคัดเลือกบุคคลที่มีความรู้ ความสามารถ และมีสมรรถนะสูง เพื่อเข้ารับราชการพร้อมพัฒนาให้เป็นผู้นำการเปลี่ยนแปลงในหน่วยงานภาครัฐ โดยเป็นนักคิดที่มีวิสัยทัศน์ นักพัฒนา นักวางแผน และนักปฏิบัติ เพื่อให้มีความรู้ความสามารถเป็นผู้นำการเปลี่ยนแปลงทั้งในด้านต่าง ๆ ดังกล่าว รวมทั้งการบริหารจัดการองค์การ โดยในปีนี้ ข้าราชการที่สำเร็จจากโครงการพัฒนานักบริหารการเปลี่ยนแปลงรุ่นใหม่ (นปร.) รุ่นที่ 10 มีจำนวน 28 คน ซึ่งกระจายออกไปปฏิบัติราชการในส่วนต่าง ๆ เพื่อปฏิบัติหน้าที่ ซึ่งมีบทบาทสำคัญในการพัฒนาประเทศชาติอย่างเป็นรูปธรรมต่อไป
หลังจากที่รองนายกรัฐมนตรี ได้เป็นประธานในพิธีมอบประกาศนียบัตรฯ พร้อมมอบเข็มที่ระลึกให้แก่ผู้สำเร็จจากโครงการฯ ดังกล่าวแล้ว จำนวน 28 คน ได้กล่าวให้โอวาทความตอนหนึ่งว่า ข้าราชการ (นปร.) รุ่นที่ 10 ทุกคน ถือได้ว่าเป็นกลไกสำคัญในการขับเคลื่อนการบริหารการเปลี่ยนแปลงใหม่ที่เป็นกำลังคนคุณภาพของภาครัฐ รวมทั้ง การนำนโยบายของรัฐบาลไปสู่การปฏิบัติอย่างเป็นรูปธรรม เพื่อสร้างเสริมการพัฒนาความเจริญก้าวหน้าอย่างยั่งยืนให้แก่ประเทศชาติ พร้อมให้สอดรับกับแนวทางการพัฒนาประเทศ ซึ่งต้องยึดหลักธรรมาภิบาลของการบริหารกิจการบ้านเมืองที่ดีเพื่ออำนวยประโยชน์สุขแก่ประชาชน ด้วยการสร้างความพึงพอใจ พร้อมอำนวยควมสะดวกแก่ประชาชนอย่างแท้จริง
ทั้งนี้ รองนายกรัฐมนตรีกล่าวย้ำว่า พลเอกประยุทธ์ จันทร์โอชา นายกรัฐมนตรีได้ฝากข้อคิดเพิ่มเติมมาด้วยว่า ข้าราชการ นปร. รุ่นที่ 10 ทุกคน จึงมีความจำเป็นต้องมีการปรับเปลี่ยนแนวคิดและวิธีการในการปฏิบัติงานเข้าสู่ยุคประเทศไทย 4.0 โดยมุ่งเน้นการบูรณาการในการดำเนินการและบริหารจัดการ รวมทั้งการสร้างความโปร่งใส มีสมรรถนะสูง และทันสมัย อีกทั้ง ขอให้นำหลักการแนวทางประชารัฐของรัฐบาล ซึ่งต้องอาศัยความร่วมมือจากทุกภาคส่วน มาบูรณาการทำงานในเชิงยุทธศาสตร์ พร้อมให้ทุกคนตระหนักถึงความซื่อสัตย์สุจริตตลอดชีวิตการรับราชการ และเน้นประโยชน์สุขส่วนรวมมากกว่าประโยชน์สุขส่วนตนเสมอ โดยคาดหวังให้ข้าราชการ นปร. ทุกคน ได้นำความรู้ความสามารถพร้อมประสบการณ์ต่าง ๆ ที่ได้รับจากโครงการฯ ไปใช้ในการปฏิบัติหน้าที่ที่รับผิดชอบในหน่วยงานที่ตนเองสังกัดอยู่อย่างเต็มกำลังความสามารถ เพื่อให้บรรลุผลสัมฤทธิ์ตรงตามเป้าหมายและนโยบายของรัฐบาล ซึ่งจะส่งผลดีต่อการพัฒนาคุณภาพชีวิตของประชาชนและพัฒนาชาติบ้านเมืองให้มีความเจริญก้าวหน้าอย่างมั่งคง มั่งคั่ง และยั่งยืนต่อไป
................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12474
