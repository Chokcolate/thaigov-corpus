รัฐบาลไทย-ข่าวทำเนียบรัฐบาล-ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เด็กและเยาวชนในศูนย์ฝึกฯ จ.ระยอง

วันพุธที่ 30 พฤษภาคม 2561
ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เด็กและเยาวชนในศูนย์ฝึกฯ จ.ระยอง
ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เด็กและเยาวชนในศูนย์ฝึกฯ จ.ระยอง
ในวันพุธที่ ๓๐ พฤษภาคม ๒๕๖๑ เวลา ๑๐.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ตรวจเยี่ยมและให้กำลังใจในการปฏิบัติหน้าที่ของผู้บริหาร ผู้ทรงคุณวุฒิ คณะครูอาจารย์
นักสังคมสงเคราะห์ ฝ่ายปกครอง และบุคลากรในสังกัด รวมทั้งปฏิบัติหน้าที่เป็นครูพิเศษ
บรรยายในวิชา “สังคมคุณธรรม : ในความเป็นชาติ” แก่เด็กและเยาวชน
ณ ศูนย์ฝึกและอบรมเด็กและเยาวชน เขต ๑ จังหวัดระยอง
ม.ล.ปนัดดาฯ กล่าวว่า “ลูกหลานเยาวชนต้องมีต้นแบบในการดำเนินชีวิต เช่น เรามองไปที่ ผู้อำนวยการ
ศูนย์ฝึกและอบรมฯ และผู้อำนวยการสถานพินิจและคุ้มครองเด็กและเยาวชน ซึ่งอยู่ใกล้ตัวเราที่สุด
เสมือนเป็นคุณพ่อคุณแม่ของเรา ครูอาจารย์ ฝ่ายปกครอง หรือแม้แต่บุคคลในสังคม ในจังหวัด
ในระดับประเทศ ที่ท่านวางตัวได้อย่างเหมาะสม เรียบร้อย เป็นสุภาพชน มีความพอเพียงในชีวิต
ไม่โลภ ไม่เห่อเหิม มีความประหยัด ไม่ฟุ้งเฟ้อ หรืออีกท่านอื่นๆ ที่ลูกหลานเยาวชนมองแล้วว่าการเลียนแบบท่าน ปฏิบัติตนตามอย่างท่าน จะก่อให้เกิดความสุขความสำเร็จแก่ชีวิตเราและคนรอบข้าง กล่าวคือ
เป็นมงคลแก่ชีวิตตน หาใช่ไปดูตัวอย่างที่ผิด ทำเอาเราหลงทางกระทั่งกู่ไม่กลับ คือไม่ฟังคำแนะนำ
หรือคำทัดทานอะไรจากใครทั้งสิ้น คำพูดในภาษาอังกฤษที่ว่า 'Role Model' จึงแทบถือได้ว่า
เป็นคำประกาศิต ผิดถูก ชั่วดี สำคัญอยู่ที่ตรงนี้ เหมือนที่ปรัชญาทางการบริหารและการปกครอง
กล่าวเปรียบเปรยไว้ 'ติดกระดุมเม็ดแรกผิด เม็ดต่อไป ก็ผิดไปเรื่อยๆ' ข้อนี้อาจศึกษาได้จากบุคลิกภาพ
ของปัจเจกบุคคลที่มีความชัดเจนให้เราได้เห็นบ่อยครั้ง ได้เรียนรู้ ได้สัมผัส จดจำไว้เป็นบทเรียนชีวิต
ทั้งในเรื่องที่ถูก และเรื่องที่ผิด บทเรียนชีวิตที่สามารถเรียนรู้ด้วยตนเองและไม่เกิดความบกพร่อง
ผิดพลาดนี้ สมประโยชน์ที่สุดแล้ว”

ที่มา : http://www.thaigov.go.th/news/contents/details/12648
