รัฐบาลไทย-ข่าวทำเนียบรัฐบาล-พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.สุราษฏร์ธานี สุรินทร์ และลพบุรี

วันพฤหัสบดีที่ 31 พฤษภาคม 2561
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.สุราษฏร์ธานี สุรินทร์ และลพบุรี
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.สุราษฏร์ธานี สุรินทร์ และลพบุรี
วันนี้ (31 พ.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 79/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคม และความมั่นคงของมนุษย์
จากกรณีหญิงรายหนึ่งต้องรับภาระเพียงลำพังเลี้ยงดูอีก 2 ชีวิต ทั้งลูกสาวที่นอนป่วยติดเตียง ช่วยเหลือตัวเองไม่ได้ แขนขาหงิกงอ มีอาการชักเกร็ง ต้องเจาะคอเพื่อช่วยในการหายใจ และให้อาหารทางสายยาง และหลานชายวัย 2 ขวบ ครอบครัวมีฐานะยากจน ที่จังหวัดสุราษฏร์ธานี และกรณีหญิงชราวัย 66 ปี อาศัยอยู่เพียงลำพังในบ้านสภาพเก่าทรุดโทรมใกล้ผุพัง ไม่มีไฟฟ้า น้ำประปา และห้องน้ำใช้ ด้านสามีทอดทิ้งไป มีลูก 4 คน แต่ทอดทิ้งไปไม่เคยกลับมาเหลียวแล ที่จังหวัดสุรินทร์ รวมทั้ง กรณีชายรายหนึ่งต้องลาออกจากงาน เพื่อมาอยู่ดูแลแม่แก่ชราวัยประมาณ 70 ปี ที่ป่วย เป็นโรคเบาหวาน และตาบอด 1 ข้าง และหลานชายวัย 5 ขวบ ที่พิการทางร่างกายตั้งแต่กำเนิด นอนป่วยติดเตียงช่วยเหลือตัวเองไม่ได้ แขน-ขาลีบ ครอบครัวมีฐานะยากจน ที่จังหวัดลพบุรี นั้น ได้กำชับให้พัฒนาสังคมและความมั่นคงของมนุษย์ (พมจ.) ทั้ง 3 จังหวัด ได้แก่ พมจ.สุราษฏร์ธานี พมจ.สุรินทร์ และ พมจ.ลพบุรี พร้อมทีม One Home ทั้ง 3 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 3 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยผู้ที่ป่วยทั้งหมดอย่างใกล้ชิด และ ดูแลเรื่องการปรับปรุงสภาพที่อยู่อาศัย ให้มั่นคง แข็งแรง และถูกสุขลักษณะ รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำเรื่องการส่งเสริมการประกอบอาชีพ เพื่อสร้างรายได้ ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงวัย 29 ปี ป่วยเป็นเบาหวาน ต้องรับภาระเพียงลำพังเลี้ยงลูก 3 คน ซึ่งคนโตพิการ และคนเล็กเสี่ยงตาบอด ที่จังหวัดสุรินทร์ นั้น ทางทีม One Home ได้ลงพื้นที่เพื่อตรวจสอบข้อเท็จจริงและให้กำลังใจ พร้อมมอบเครื่องอุปโภคบริโภค มอบเงินสงเคราะห์เด็กในครอบครัวยากจน และเงินสงเคราะห์และฟื้นฟูสมรรถภาพคนพิการ รวมทั้ง ปรับปรุงสภาพที่อยู่อาศัยสำหรับคนพิการ 2 ) กรณีชายวัย 28 ปี ก่อเหตูทำร้ายร่างกายลูกชายวัย 5 เดือน ได้รับบาดเจ็บสาหัส ที่จังหวัดปราจีนบุรี นั้น ทางทีม One Home ได้ลงพื้นที่ตรวจสอบข้อเท็จจริงเพื่อให้คำปรึกษาและให้กำลังใจ พร้อมประสานหน่วยงานที่เกี่ยวข้องในพื้นที่ดูแลสภาพจิตใจมารดาของเด็กเนื่องจากอยู่ในสภาวะซึมเศร้า ทั้งนี้ ร่วมกันวางแผนให้ความช่วยเหลือการประกอบอาชีพ และการดำเนินชีวิตต่อไป
ทั้งนี้ ขอความร่วมมือผู้ปกครอง บุคคลใกล้ชิดในครอบครัว และประชาชนทุกคน หากพบเบาะแสการกระทำ ความรุนแรงต่อเด็กในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/12665
