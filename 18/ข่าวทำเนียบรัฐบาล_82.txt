รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์  จันทร์โอชา นายกรัฐมนตรี  เนื่องในเทศกาลวันวิสาขบูชา ประจำปี  2561

วันอังคารที่ 29 พฤษภาคม 2561
คำกล่าว พลเอก ประยุทธ์  จันทร์โอชา นายกรัฐมนตรี  เนื่องในเทศกาลวันวิสาขบูชา ประจำปี  2561
คำกล่าว พลเอก ประยุทธ์  จันทร์โอชา นายกรัฐมนตรี  เนื่องในเทศกาลวันวิสาขบูชา ประจำปี  2561
พี่น้องพุทธศาสนิกชนชาวไทยที่รักทุกคน
“วันวิสาขบูชา” เป็นวันสำคัญทางพระพุทธศาสนา โดยเป็นวันคล้ายวันประสูติ ตรัสรู้ และปรินิพพานขององค์สมเด็จพระสัมมาสัมพุทธเจ้าพระศาสดาของศาสนาพุทธ องค์การสหประชาชาติจึงได้กำหนดให้ “วันวิสาขบูชา” ของทุกปี เป็นวันสำคัญสากลของโลก เพื่อให้พุทธศาสนิกชนทั่วโลกได้ร่วมรำลึกถึงพระพุทธคุณแห่งพระบรมศาสดาของศาสนาพุทธโดยทั่วกัน
เนื่องในโอกาสวันวิสาขบูชา วันขึ้น 15  ค่ำ เดือน 6 วันที่ 29  พฤษภาคม 2561 นี้ รัฐบาลขอเชิญชวนพุทธศาสนิกชนทุกท่านร่วมใจปฏิบัติบูชาพระรัตนตรัย บำเพ็ญบุญสร้างกุศลและประกอบพิธีพุทธบูชาต่างๆ ด้วยการทำบุญตักบาตร เข้าวัดฟังเทศน์      ฟังธรรม ถือศีล และน้อมนำหลักธรรมคำสอนของพระพุทธองค์มาเป็นแนวทางในการดำเนินชีวิต กระทำแต่ความดี ละเว้นความชั่ว เพื่อถวายเป็นพุทธบูชา    แด่องค์สมเด็จพระสัมมาสัมพุทธเจ้า เพื่อความสุข ความเจริญ ความเป็นสิริมงคล    และความร่มเย็นแก่ตนเอง ครอบครัว สังคม และประเทศชาติ รวมทั้งร่วมกันสืบทอดพระพุทธศาสนาอันเป็นมรดกอันล้ำค่าของชาวพุทธให้ดำรงอยู่คู่สังคมไทยตลอดไป
………………………..
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12609
