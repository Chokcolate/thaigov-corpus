รัฐบาลไทย-ข่าวทำเนียบรัฐบาล-“สนธิรัตน์” มอบวุฒิบัตรให้กับผู้สำเร็จหลักสูตร TEPCoT มั่นใจผู้ผ่านการอบรมจะเป็นกำลังสำคัญในการขับเคลื่อนเศรษฐกิจไทย

วันพฤหัสบดีที่ 17 พฤษภาคม 2561
“สนธิรัตน์” มอบวุฒิบัตรให้กับผู้สำเร็จหลักสูตร TEPCoT มั่นใจผู้ผ่านการอบรมจะเป็นกำลังสำคัญในการขับเคลื่อนเศรษฐกิจไทย
“สนธิรัตน์” เป็นประธานมอบวุฒิบัตรให้กับผู้สำเร็จหลักสูตรผู้บริหารระดับสูงด้านการค้าและการพาณิชย์ (TEPCoT) รุ่นที่ 10 มั่นใจคนจากภาครัฐและเอกชนที่ผ่านการอบรมจะเป็นกำลังสำคัญในการขับเคลื่อนเศรษฐกิจการค้าของไทยในอนาคต
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่า วันที่ 16 พฤษภาคม 2561 ได้มอบวุฒิบัตรแก่ผู้สำเร็จหลักสูตรผู้บริหารระดับสูงด้านการค้าและการพาณิชย์ (TEPCoT) รุ่นที่ 10 โดยมี รศ. ดร. เสาวณีย์ ไทยรุ่งโรจน์ อธิการบดีมหาวิทยาลัยหอการค้าไทยเข้าร่วม ซึ่งในปีนี้มีข้าราชการระดับสูงและภาคเอกชนในสาขาธุรกิจต่างๆ ผ่านการฝึกอบรมตามหลักสูตรทั้งสิ้น 118 คน และ กระทรวงพาณิชย์คาดหวังว่าคนเหล่านี้ จะเป็นกำลังสำคัญในการขับเคลื่อนเศรษฐกิจการค้าของไทยต่อไป ในอนาคต
สำหรับหลักสูตร TEPCoT เป็นหลักสูตรที่กระทรวงพาณิชย์ได้ร่วมมือกับหอการค้าไทย มหาวิทยาลัยหอการค้าไทย กระทรวงอุตสาหกรรม กระทรวงการคลังและกระทรวงมหาดไทย ในการจัดทำหลักสูตร เพื่อใช้ในการเรียนรู้ร่วมกันระหว่างผู้บริหารระดับสูงของหน่วยงาน ทั้งภาครัฐและเอกชน รวมถึงนักวิชาการ และยังได้มีการนำประเด็นร่วมสมัยทางด้านการค้าและการพาณิชย์มาอภิปรายแลกเปลี่ยนความรู้ โดยมีวิทยากรผู้ทรงคุณวุฒิ ร่วมเสนอแนวคิดเพื่อให้เกิดการเรียนรู้และมีการจัดทำแนวทางในการวางแผนเชิงยุทธศาสตร์ด้านการค้าและการพาณิชย์ นำประเทศไปสู่การเป็นผู้นำเศรษฐกิจเอเชียได้อย่างยั่งยืนในอนาคต
“หลักสูตรนี้ เน้นการเพิ่มพูนความรู้ให้กับผู้เข้าอบรม เพื่อให้เข้าใจถึงความสำคัญ ของการค้าและการพาณิชย์ และสามารถร่วมกันในการกำหนดแนวนโยบาย สร้างกลไกใหม่ๆ ทางการค้า ที่จะเป็นประโยชน์ต่อการดำเนินธุรกิจและการวางแผนเชิงรุกของหน่วยงานสนับสนุนทั้งภาครัฐและเอกชน” นายสนธิรัตน์กล่าว

ที่มา : http://www.thaigov.go.th/news/contents/details/12310
