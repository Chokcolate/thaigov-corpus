รัฐบาลไทย-ข่าวทำเนียบรัฐบาล-สธ. แนะแฟนบอล ดูบอลอย่างมีสติ พักผ่อนให้เพียงพอ

วันอังคารที่ 12 มิถุนายน 2561
สธ. แนะแฟนบอล ดูบอลอย่างมีสติ พักผ่อนให้เพียงพอ
โฆษกกระทรวงสาธารณสุข ขอให้แฟนบอลชาวไทยดูแบบกีฬา ไม่เล่นพนัน แนะนำให้เตรียมร่างกายพร้อมเชียร์บอลโลกปี 2018 พักผ่อนให้เพียงพอ โดยเฉพาะผู้มีโรคประจำตัว ควรเลือกอาหารที่ทำให้สดชื่นระหว่างดูบอล หลีกเลี่ยงเครื่องดื่มที่มีแอลกอฮอล์
วันนี้ (12 มิถุนายน 2561) นายแพทย์โอภาส การย์กวินพงศ์ รองปลัดกระทรวงสาธารณสุข ให้สัมภาษณ์ว่า การแข่งขันฟุตบอลโลกที่จะมีขึ้นในวันที่ 14 มิถุนายน – 15 กรกฎาคม 2561 กระทรวงสาธารณสุข ขอให้แฟนบอลชาวไทยดูการแข่งขันเป็นกีฬา ไม่เล่นพนัน และขอแนะนำให้ดูแลสุขภาพเนื่องจากการแข่งขันเป็นช่วงกลางคืน ทำให้ผู้ติดตามการแข่งขันต้องอดนอนติดต่อกันนานหลายวัน อาจส่งผลกระทบต่อสุขภาพได้ โดยเฉพาะผู้ที่มีโรคประจำตัวเช่น เบาหวาน ความดันโลหิตสูงและผู้ทำงานที่มีความเสี่ยงสูง จะต้องชมการแข่งขันด้วยความระมัดระวังเป็นพิเศษหากพักผ่อนไม่เพียงพออาจทำให้ป่วยได้ง่าย ดังนั้นควรหาเวลางีบหลับในช่วงพักเที่ยงตอนเย็นหรือในช่วงหัวค่ำก่อนการแข่งขันหรือดูย้อนหลังในช่วงวันหยุด นอกจากนี้ ในขณะชมการแข่งขันไม่ควรดื่มแอลกอฮอล์ ควรรับประทานอาหารที่ให้พลังงานไม่มากเช่น ฝรั่ง แอปเปิ้ล ชมพู่ มะม่วง หรือผลไม้ที่ช่วยในการขับถ่าย ส้ม มะละกอ สับปะรด ดื่มน้ำเปล่าให้มากขึ้น เพื่อเพิ่มความสดชื่น และไม่ให้น้ำหนักตัวเพิ่ม
“ในการชมฟุตบอลผ่านจอโทรทัศน์ควรให้อยู่ในระดับสายตา มีแสงสว่างเพียงพอ ไม่ควรนั่งชมในที่มืด หากชมเป็นเวลานานๆ ต้องนั่งอย่างถูกวิธีด้วยการนั่งบนเก้าอี้พร้อมห้อยขาลง ควรมีการเปลี่ยนอิริยาบถบ่อยๆ  ออกกำลังกายยืดเหยียดกล้ามเนื้อ เพื่อผ่อนคลายกล้ามเนื้อทุกส่วน ลดอาการปวดเมื่อย” นายแพทย์โอภาสกล่าว
**********************************  12 มิถุนายน 2561

ที่มา : http://www.thaigov.go.th/news/contents/details/12973
