รัฐบาลไทย-ข่าวทำเนียบรัฐบาล-กรมทางหลวงดำเนินโครงการก่อสร้างทางหลวงหมายเลข 36 สายกระทิงลาย - ระยอง ตอน 1 แล้วเสร็จ เปิดให้สัญจรแล้ว

วันจันทร์ที่ 28 พฤษภาคม 2561
กรมทางหลวงดำเนินโครงการก่อสร้างทางหลวงหมายเลข 36 สายกระทิงลาย - ระยอง ตอน 1 แล้วเสร็จ เปิดให้สัญจรแล้ว
กรมทางหลวง (ทล.) กระทรวงคมนาคม ดำเนินโครงการก่อสร้างทางหลวงหมายเลข 36 สายกระทิงลาย - ระยอง ตอน 1 ระยะทาง 9.4 กิโลเมตร เพื่อเพิ่มศักยภาพสายทาง
เชื่อมโยงโครงข่ายทางหลวงสายหลัก สนับสนุนการเดินทางเข้าสู่แหล่งท่องเที่ยว และเพิ่มมูลค่าทางเศรษฐกิจให้กระจายอย่างทั่วถึง ปัจจุบันการก่อสร้างแล้วเสร็จและเปิดให้สัญจรแล้ว
นายสราวุธ ทรงศิวิไล ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้กำหนดยุทธศาสตร์พัฒนาโครงสร้างพื้นฐาน และการให้บริการระบบคมนาคมขนส่ง เพื่อยกระดับคุณภาพชีวิตของประชาชน ซึ่งสอดคล้องกับยุทธศาสตร์ชาติด้านการพัฒนาโครงสร้างพื้นฐานการขนส่ง และการพัฒนาประสิทธิภาพโครงข่ายทางหลวงสายหลักทั่วประเทศ โดย ทล. ดำเนินการบูรณะโครงข่ายสายหลักระหว่างภาค ทางหลวงหมายเลข 36 สายกระทิงลาย - ระยอง ตอน 1 จาก 4 ช่องจราจร เป็น 6 ช่องจราจร ระหว่าง กม.6+900 - กม.16+300 ระยะทางประมาณ 9.4 กิโลเมตร ในพื้นที่ ต.เขาไม้แก้ว อ.บางละมุง จ.ชลบุรี ก่อสร้างเป็นผิวทางแอสฟัลท์คอนกรีต ผิวจราจรกว้าง 7 เมตร ไหล่ทางกว้าง 1.5 เมตร พร้อมติดตั้งไฟฟ้าแสงสว่างและไฟสัญญาณจราจร งบประมาณ 441,164,000 บาท ปัจจุบันโครงการก่อสร้างแล้วเสร็จและเปิดให้สัญจร เพื่อรองรับปริมาณการจราจรที่เพิ่มขึ้นอย่างต่อเนื่อง ช่วยอำนวยความสะดวกในการเดินทาง การขนส่งสินค้าทางการเกษตรและอุตสาหกรรม ส่งเสริมการท่องเที่ยว รวมทั้งพัฒนาคุณภาพการให้บริการของระบบทางหลวง และช่วยลดความสูญเสียชีวิตและทรัพย์สินจากอุบัติเหตุ สามารถสอบถามข้อมูลการเดินทางได้ที่ แขวงทางหลวงชลบุรีที่ 2 โทร. 0 3838 5778 - 79 ต่อ 103 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/12591
