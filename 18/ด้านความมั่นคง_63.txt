รัฐบาลไทย-ข่าวทำเนียบรัฐบาล-มท.2 แถลงข่าวเปิดตัวงาน OTOP Midyear 2018 ภายใต้แนวคิด “OTOP Signature เอกลักษณ์จากเสน่ห์วิถีไทยนิยม”

วันจันทร์ที่ 4 มิถุนายน 2561
มท.2 แถลงข่าวเปิดตัวงาน OTOP Midyear 2018 ภายใต้แนวคิด “OTOP Signature เอกลักษณ์จากเสน่ห์วิถีไทยนิยม”
มท.2 แถลงข่าวเปิดตัวงาน OTOP Midyear 2018 ภายใต้แนวคิด “OTOP Signature เอกลักษณ์จากเสน่ห์วิถีไทยนิยม”
วันนี้ (4 มิถุนายน 2561) เวลา 14.00 น. นายสุธี มากบุญ รัฐมนตรีช่วยว่าการกระทรวงมหาดไทย เป็นประธาoการแถลงข่าวการจัดงาน OTOP Midyear 2018 OTOP Signature “เอกลักษณ์จากเสน่ห์วิถีไทยนิยม” ณ ลานอีเดน ชั้น 1 ศูนย์การค้าเซ็นทรัลเวิลด์ โดยมี นายอภิชาติ โตดิลกเวชช์ อธิบดีกรมการพัฒนาชุมชน ร่วมแถลงข่าวในครั้งนี้ด้วย
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า การจัดงานครั้งนี้เป็นการจัดงานครั้งที่ 10 กำหนดจัดระหว่างวันที่ 9-17 มิถุนายน 2561 ณ อาคารชาเลนเจอร์ 1-3 ศูนย์แสดงสินค้าและการประชุม อิมแพ็ค เมืองทองธานี อำเภอปากเกร็ด จังหวัดนนทบุรี รวม 9 วัน กำหนดเปิดงานในวันอาทิตย์ที่ 10 มิถุนายน 2561 เวลา 15:00 น. โดยมี พลเอกอนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธี ซึ่งภายในงานมีการจัดแสดงนิทรรศการเฉลิมพระเกียรติสมเด็จพระเจ้าอยู่หัวมหาวชิราลงกรณบดินทรเทพวรางกูร รัชกาลที่ 10 และมีการจำหน่ายผลิตภัณฑ์ของผู้ผลิต ผู้ประกอบการ OTOPที่ผ่านการคัดสรรปี พ.ศ. 2559 ระดับ 3-5 ดาว จาก 76 จังหวัด และกรุงเทพฯ เข้าร่วมจำหน่ายไม่น้อยกว่า 2,000 กลุ่ม/ราย ทั้งนี้ ตั้งเป้ายอดการจำหน่ายภายในงานไม่น้อยกว่า 900 ล้านบาท และคาดการณ์ว่ามีประชาชนเยี่ยมชมงานตลอดการจัดงานทั้ง 9 วัน ไม่น้อยกว่า 400,000 คน (เฉลี่ยประมาณวันละ 45,000 คน) ซึ่งจะสามารถช่วยกระจายรายได้ให้กับเศรษฐกิจชุมชนฐานรากให้มีความเข้มแข็ง ประชาชนมีคุณภาพชีวิตที่ดี และกระตุ้นเศรษฐกิจในภาพรวมของประเทศมากยิ่งขึ้น
รัฐมนตรีช่วยว่าการกระทรวงมหาดไทย กล่าวเพิ่มเติมว่า งานดังกล่าวเป็นงานส่งเสริมการตลาด OTOP ที่ยิ่งใหญ่ที่สุดในรอบกลางปี โดยรัฐบาลคาดหวังว่าจะเป็นโอกาสที่ดีสำหรับประเทศไทยในการนำเสนอผลงานและความสำเร็จสู่สายตาของทั้งชาวไทยและชาวต่างชาติ เพื่อให้เห็นถึงความก้าวหน้าในการพัฒนาผลิตภัณฑ์ OTOP ที่เป็นภูมิปัญญาของคนไทย ซึ่งมีคุณภาพระดับโลก พร้อมกันนี้ได้มีการนำผลิตภัณฑ์ OTOP จากโครงการ “ชุมชนท่องเที่ยว OTOP นวัตวิถี” บางส่วนมาให้สัมผัสกันในงาน อีกทั้งภายในงานยังจะได้เห็นการพัฒนาของผู้ขายและการพัฒนาความต้องการของผู้ซื้อที่เกิดการแลกเปลี่ยนเรียนรู้ระหว่างกัน โดยคาดว่าการจัดงานดังกล่าวจะได้ช่วยสร้างงาน สร้างอาชีพ สร้างรายได้ ให้ผู้ผลิต ผู้ประกอบการ ตลอดจนสมาชิกกลุ่มต่างๆ ที่มารวมตัวกันในครั้งนี้กว่า 2,500 บูธ มีผู้เกี่ยวข้องในชุมชนที่จะได้รับประโยชน์จากรายได้ที่เกิดจากการจำหน่ายสินค้า 4-5 หมื่นคน พร้อมกล่าวเชิญชวนพี่น้องประชาชนทุกท่านมาร่วมงาน เพื่อเลือกชิม ชม ช้อป กันอย่างจุใจมากกว่า 10,000 รายการ กว่า 2,500 ร้านค้า และยังมีสิทธิลุ้นของรางวัลพิเศษจากคูปองชิงโชค เมื่อช้อปสินค้าครบทุก 1,000 บาท ภายในงานด้วย
ด้าน นายอภิชาติ โตดิลกเวชช์ อธิบดีกรมการพัฒนาชุมชน กล่าวว่า การจัดงานครั้งนี้มีกิจกรรมไฮไลท์ที่อยากให้ทุกท่านลองมาสัมผัสด้วยตัวเอง โดยได้คัดสรรผลิตภัณฑ์เอกลักษณ์จากทั่วประเทศ มาให้เลือกชิม ช้อป และสาธิตให้ชมมากถึง 36 จังหวัด ครบทั้ง 5 ประเภท ได้แก่ ประเภทอาหาร ประเภทเครื่องดื่ม ประเภทสมุนไพร ประเภทผ้า เครื่องแต่งกาย และประเภทของใช้ ของที่ระลึก พร้อมด้วยการจัดแสดงผลิตภัณฑ์ OTOP Masterpiece ทั้ง 6 หมวด คือ หมวดเพชรทอง ไม้สลัก แกะสลักหิน ผ้า เครื่องปั้นดินเผา และเบญจรงค์ ตลอดจนการจำลองบรรยากาศหมู่บ้าน OTOP Village 111 ที่ก้าวไปสู่ OTOP นวัตวิถี โดยนำเสนอผ่านธีม 8 เสน่ห์+ธรรมชาติและสิ่งแวดล้อมที่พลาดไม่ได้... ร่วมวิถี ร่วมสมัย และนอกจากนี้ภายในงานยังสร้างสีสันด้วยการให้พ่อค้าแม่ขายแต่งกายชุดไทยย้อนยุคแบบออเจ้า เพื่อเป็นส่วนหนึ่งในการสะท้อนเอกลักษณ์และเสน่ห์ของผ้าไทย
โอกาสนี้ กระทรวงมหาดไทย ขอเชิญชวนพี่น้องประชาชนร่วมจับจ่ายใช้สอย อุดหนุนสินค้า OTOP ชม ช๊อป ชิม ชิว ในงาน OTOP Midyear 2018 OTOP Signature “เอกลักษณ์จากเสน่ห์วิถีไทยนิยม” ระหว่างวันที่ 9-17 มิถุนายน 2561 ณ อาคารชาเลนเจอร์ 1-3 ศูนย์แสดงสินค้าและการประชุม อิมแพ็ค เมืองทองธานี อำเภอปากเกร็ด จังหวัดนนทบุรี.
ครั้งที่   116/2561
วันที่ 4 มิ.ย. 2561

ที่มา : http://www.thaigov.go.th/news/contents/details/12752
