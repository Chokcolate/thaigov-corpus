รัฐบาลไทย-ข่าวทำเนียบรัฐบาล-รมช.กลาโหมเปิดการฝึกการบริหารวิกฤตการณ์ระดับชาติ ประจำปี 2561 (C-MEX 18) ครั้งที่ 12

วันพุธที่ 6 มิถุนายน 2561
รมช.กลาโหมเปิดการฝึกการบริหารวิกฤตการณ์ระดับชาติ ประจำปี 2561 (C-MEX 18) ครั้งที่ 12
พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม เป็นประธานพิธีเปิดการฝึกการบริหารวิกฤตการณ์ระดับชาติ ประจำปี 2561 (C-MEX 18)
วันนี้ (6 มิถุนายน 2561) ที่ห้องเมย์แฟร์ บอลรูม B – C ชั้น 11 โรงแรมเดอะ เบอร์เคลีย์ ประตูน้ำ กรุงเทพฯ พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม เป็นประธานพิธีเปิดการฝึกการบริหารวิกฤตการณ์ระดับชาติ ประจำปี 2561 (C-MEX 18) ครั้งที่ 12 ซึ่งสำนักงานสภาความมั่นคงแห่งชาติ ร่วมกับกระทรวงดิจิทัลเพื่อเศรษฐกิจและสังคม สำนักงานปรมาณูเพื่อสันติ กรมป้องกันและบรรเทาสาธารณภัย กรมศุลกากร กรมการสรรพกำลังกลาโหม ศูนย์ปฏิบัติการต่อต้านการก่อการร้ายสากล ศูนย์ประสานการปฏิบัติในการรักษาผลประโยชน์ของชาติทางทะเล สำนักงานตรวจคนเข้าเมือง สำนักงานพัฒนาธุรกรรมทางอิเล็กทรอนิกส์ (องค์การมหาชน) และหน่วยงานที่เกี่ยวข้อง เข้าร่วมฝึกจำนวน 130 คน และมอบนโยบายการฝึกไว้ 4 เรื่องสำคัญ ดังนี้
1) ขอให้มีการประเมินผลอย่างเข้มข้น และพิจารณาสิ่งที่ควรมีการพัฒนาอย่างต่อเนื่อง โดยให้หน่วยงานที่เกี่ยวข้องได้นำไปขยายผลและให้มีกลไกติดตามการดำเนินการอย่างใกล้ชิด
2) ในส่วนของหน่วยงานในพื้นที่ ขอให้นำผลที่ได้จากการฝึก ไปพัฒนาต่อเนื่อง ทั้งในระดับจังหวัด อำเภอ และหมู่บ้าน โดยให้สอดคล้องกับการขับเคลื่อนการพัฒนาประเทศตามโครงการไทยนิยมยั่งยืน
3) การมีส่วนร่วมของภาคเอกชน และภาคประชาชน ที่ภาครัฐควรดึงกลุ่มคนเหล่านี้ เข้ามาร่วมฝึก เพื่อสร้างความตระหนัก และเข้าใจในกรอบทิศทางการเตรียมพร้อมของประเทศ ซึ่งผลที่จะได้รับ คือกลุ่มคนเหล่านี้จะมีภูมิคุ้มกันในตัวเอง สามารถช่วยเหลือตนเองได้ในระดับหนึ่ง เมื่อเกิดภัยขึ้นมา รวมทั้งเป็นการสร้างความเชื่อมั่นให้กับประชาชนอีกด้วย
4) ขอให้หน่วยงานให้ความสำคัญกับการบูรณาการฐานข้อมูลกลางภาครัฐและให้ความร่วมมือในการพัฒนาระบบสารสนเทศ เพื่อเชื่อมโยงฐานข้อมูลระหว่างหน่วยงานที่เกี่ยวข้อง โดยเฉพาะในส่วนฐานข้อมูลความมั่นคง ซึ่งในเรื่องการเตรียมพร้อมก็เป็นประเด็นหนึ่งในความมั่นคงด้วยเช่นเดียวกัน
ผลลัพธ์ที่คาดหวังจากการฝึก คือ หน่วยงานได้มีการพัฒนาและปรับปรุง นโยบาย/ยุทธศาสตร์/แผน และแนวทางการปฏิบัติ ให้สอดคล้องกับการปฏิบัติจริงเมื่อเกิดภัยขึ้น หน่วยงานได้เรียนรู้และมีความเข้าใจระบบบัญชาการเหตุการณ์ภายใต้กลไกการบริหารจัดการภัยที่เกี่ยวข้อง เพื่อนำไปสู่การพัฒนาระบบ ให้มีประสิทธิภาพยิ่งขึ้น และหน่วยงานได้เข้าใจบทบาทหน้าที่การประสานแผนและแนวทางปฏิบัติระหว่างหน่วยงานและภาคส่วนที่เกี่ยวข้อง
Cr : http://thainews.prd.go.th/…/…/news_detail/TNPOL6106060010007

ที่มา : http://www.thaigov.go.th/news/contents/details/12811
