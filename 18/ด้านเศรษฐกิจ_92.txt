รัฐบาลไทย-ข่าวทำเนียบรัฐบาล-กระทรวงเกษตรฯ มุ่งดำเนินการจัดทำระบบคอมพาร์ทเมนต์ปลอดโรคปากและเท้าเปื่อยในสุกร

วันศุกร์ที่ 25 พฤษภาคม 2561
กระทรวงเกษตรฯ มุ่งดำเนินการจัดทำระบบคอมพาร์ทเมนต์ปลอดโรคปากและเท้าเปื่อยในสุกร
กระทรวงเกษตรฯ มุ่งดำเนินการจัดทำระบบคอมพาร์ทเมนต์ปลอดโรคปากและเท้าเปื่อยในสุกรเพื่อการส่งออกไปยังสาธารณรัฐประชาชนจีน
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ตรวจราชการงานตามนโยบายกระทรวงเกษตรและสหกรณ์ ณ จังหวัดลำพูน และจังหวัดลำปาง ว่า กระทรวงเกษตรและสหกรณ์ โดยกรมปศุสัตว์ ได้ดำเนินการจัดทำระบบคอมพาร์ทเมนต์ปลอดโรคปากและเท้าเปื่อยในสุกรเพื่อการส่งออกไปยังสาธารณรัฐประชาชนจีน ซึ่งขั้นตอนการจัดทำระบบคอมพาร์เมนต์ปลอดโรคปากและเท้าเปื่อยในสุกร ประกอบด้วย การประเมินความเสี่ยงระบบความปลอดภัยทางชีวภาพ การเฝ้าระวังในระบบคอมพาร์ทเมนต์และพื้นที่กันชน การจัดทำระบบตรวจสอบย้อนกลับ แผนการรับมือฉุกเฉินกรณีเกิดโรคระบาด ระบบการควบคุมเคลื่อนย้าย และระบบเอกสารและการจดบันทึก เป็นต้น ซึ่งเมื่อกรมปศุสัตว์ร่างหลักเกณฑ์ขั้นตอนการดำเนินการดังกล่าวเรียบร้อยแล้ว จะจัดให้มีการประชาพิจารณ์ เพื่อให้ผู้มีส่วนได้ส่วนเสียเข้ามามีส่วนร่วมในการกำหนดหลักเกณฑ์ด้วย
ทั้งนี้ ในพื้นที่ปศุสัตว์เขต 5 ครอบคลุมพื้นที่ 8 จังหวัดภาคเหนือ ได้แก่ เชียงใหม่ เชียงราย แพร่ น่าน พะเยา ลำปาง ลำพูน และแม่ฮ่องสอน มีฟาร์มสุกรที่มีมาตรฐาน GAP และฟาร์มสุกรปลอดโรคปากและเท้าเปื่อยที่ได้ผ่านการรับรองจากกรมปศุสัตว์ รวมทั้งมีที่ตั้งของฟาร์มห่างจากปัจจัยเสี่ยง เช่น ตลาดนัดค้าสัตว์และโรงฆ่าสัตว์ อย่างน้อย 5 กิโลเมตรในพื้นที่จังหวัดลำปางและลำพูน จำนวน 16 ฟาร์ม ซึ่งเป็นฟาร์มสุกรที่มีศักยภาพในการพัฒนาให้เป็นระบบคอมพาร์ทเมนต์ปลอดโรคปากและเท้าเปื่อยได้ในอนาคต
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12540
