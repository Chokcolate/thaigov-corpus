รัฐบาลไทย-ข่าวทำเนียบรัฐบาล-รัฐบาลโดย ศธ. ร่วมกับภาคเอกชนพร้อมขับเคลื่อนโครงการโรงเรียนร่วมพัฒนา เพื่อสร้างความ เท่าเทียม ทางการศึกษา

วันอังคารที่ 5 มิถุนายน 2561
รัฐบาลโดย ศธ. ร่วมกับภาคเอกชนพร้อมขับเคลื่อนโครงการโรงเรียนร่วมพัฒนา เพื่อสร้างความ เท่าเทียม ทางการศึกษา
รองนรม. พล.อ.อ. ประจินฯ เป็นประธานสักขีพยานในพิธีลงนามบันทึกความเข้าใจว่าด้วยความร่วมมือโครงการ “โรงเรียนร่วมพัฒนา”
ระหว่างรัฐมนตรีว่าการกระทรวงศึกษาธิการกับองค์กรที่สนับสนุนด้านการศึกษา จำนวน 12 หน่วยงาน
วันนี้ (5 มิถุนายน 2561)  เวลา 14.45 น. ณ ตึกสันติไมตรี (หลังนอก) ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานสักขีพยานในพิธีลงนามบันทึกความเข้าใจว่าด้วยความร่วมมือโครงการ โรงเรียนร่วมพัฒนา (Partnership School Project) ระหว่างนายแพทย์ ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการกับตัวแทนผู้บริหารองค์กรที่สนับสนุนด้านการศึกษา จำนวน 12 หน่วยงาน ทั้งนี้ โดยมีโรงเรียนในสังกัดกระทรวงศึกษาธิการ เข้าร่วมโครงการนำร่อง จำนวน 50 โรงเรียน  จากทั่วประเทศ
โอกาสนี้ รัฐมนตรีว่าการกระทรวงศึกษาธิการได้กล่าวรายงานถึงวัตุประสงค์ของโครงการ “โรงเรียนร่วมพัฒนา” ว่า เพื่อสร้างการมีส่วนร่วมของภาคส่วนต่าง ๆ ในด้านการบริหารจัดการ ร่วมพัฒนาและสนับสนุนสถานศึกษา ภายใต้การดูแลของกระทรวงศึกษาธิการ พร้อมพัฒนาคุณภาพ และรังสรรค์นวัตกรรมการบริหารจัดการของสถานศึกษา ให้สามารถยกระดับผลสัมฤทธิ์ทางการเรียน และเตรียมความพร้อมสำหรับอนาคตให้แก่ผู้เรียน ตลอดจนให้สถานศึกษาเป็นแหล่งเรียนรู้ตลอดชีวิตของทุกคนในชุมชน รวมทั้งเป็นศูนย์กลางการพัฒนาทักษะของคุณภาพชีวิต และให้สถานศึกษาภูมิภาคทั่วประเทศได้รับโอกาส ในการพัฒนาอย่างทั่วถึง นำไปสู่การลดความเหลื่อมล้ำทางการศึกษา
จากนั้น รองนายกรัฐมนตรีได้กล่าวแสดงความยินดีในโอกาสเป็นประธานสักขีพยานของพิธีลงนามบันทึกความเข้าใจฯ ความตอนหนึ่งว่า รัฐบาลภายใต้การนำของ พล.อ. ประยุทธ์ จันทร์โอชา นายกรัฐมนตรี ได้มุ่งให้ความสำคัญกับการปฏิรูปการศึกษาเป็นวาระสำคัญ โดยมุ่งหวังให้ประสบความสำเร็จเพื่อยกระดับผลสัมฤทธิ์ด้านการศึกษาให้สอดคล้องกับการขับเคลื่อนการปฏิรูปประเทศ เพื่อรองรับการปรับเปลี่ยนตามนโยบาย Thailand 4.0 ซึ่งรัฐบาลได้ให้ความเห็นชอบโครงการ “โรงเรียนร่วมพัฒนา” ซึ่งเป็นหนึ่งใน “การพัฒนาและการรังสรรค์นวัตกรรมในรูปแบบใหม่” หรือ Sandbox ทั้งนี้ รัฐบาลขอขอบคุณผู้สนับสนุนจากภาคเอกชน ทั้ง 12 หน่วยงาน รวมถึงภาคส่วนต่าง ๆ ที่เห็นความสำคัญ และแสดงเจตนารมณ์ในการเข้าร่วมโครงการครั้งนี้ ซึ่งรัฐบาลคาดหวังให้ทุกภาคส่วนได้ร่วมมือกันพัฒนา และรังสรรค์นวัตกรรมของการบริหารจัดการสถานศึกษา เพื่อเป็นต้นแบบ และขยายผลอย่างต่อเนื่องในอนาคต ซึ่งจะช่วยลดความเหลื่อมล้ำและสร้างความเท่าเทียมกันทางด้านการศึกษาของประเทศให้ดียิ่งขึ้นตลอดไป
หลังจากนั้น รองนายกรัฐมนตรี พร้อมคณะผู้บริหารกระทรวงศึกษาธิการ และตัวแทนผู้บริหารโรงเรียนที่เข้าร่วมโครงการ ผู้นำชุมชนจากทุกภาคส่วนได้ร่วมเป็นสักขีพยานในพิธีลงนามความเข้าใจโครงการโรงเรียนร่วมพัฒนา (Partnership School Project) ระหว่างรัฐมนตรีว่าการกระทรวงศึกษาธิการและตัวแทนผู้บริหารองค์กรที่สนับสนุนด้านการศึกษาของภาครัฐ จำนวน 12 หน่วยงาน พร้อมถ่ายภาพร่วมกันเป็นที่ระลึกเป็นเสร็จพิธี
อนึ่ง องค์กรที่สนับสนุน โครงการนี้ ได้แก่ 1. ธนาคารกรุงเทพ จำกัด (มหาชน) 2. บริษัท เจริญโภคภัณฑ์อาหาร จำกัด (มหาชน) 3. บริษัท ซีพี ออลล์ จำกัด (มหาชน) 4. เครือเจริญโภคภัณฑ์ ร่วมกับ บริษัท ทรู คอร์ปอเรชั่น จำกัด (มหาชน) 5. บริษัท ไทยเบฟเวอเรจ มาร์เก็ตติ้ง จำกัด 6. บริษัท บ้านปู จำกัด (มหาชน)  7. กลุ่ม ปตท. 8. กลุมมิตรผล 9. มูลนิธิมีชัย วีระไวทยะ 10. IKEA Southeast Asia 11. กลุ่มสยามพรีเสิร์ฟฟู้ดส์ และ12. บริษัท อุตสาหกรรมน้ำตาลอีสาน จำกัด
..........................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12782
