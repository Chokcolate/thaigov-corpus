รัฐบาลไทย-ข่าวทำเนียบรัฐบาล-รองนรม. พล.อ.อ. ประจินฯ เป็นประธานการประชุมคณะกรรมการดิจิทัลเพื่อเศรษฐกิจและสังคมแห่งชาติ ครั้งที่ 2/2561

วันจันทร์ที่ 28 พฤษภาคม 2561
รองนรม. พล.อ.อ. ประจินฯ เป็นประธานการประชุมคณะกรรมการดิจิทัลเพื่อเศรษฐกิจและสังคมแห่งชาติ ครั้งที่ 2/2561
โดยที่ประชุมได้พิจารณาและมีมติเห็นชอบในหลักการแผนยุทธศาสตร์การส่งเสริมเศรษฐกิจดิจิทัล พ.ศ. 2561 – 2564
พร้อมมีมติเห็นชอบเสนอแผนการดำเนินงานการนำสายสื่อสารโทรคมนาคมลงใต้ดินตามนโยบายของรัฐบาล
วันนี้ (25 พฤษภาคม 2561) เวลา 13.30 น. ณ ตึกสันติไมตรี (หลังใน) ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการดิจิทัลเพื่อเศรษฐกิจและสังคมแห่งชาติ ครั้งที่ 2/2561 ซึ่งสรุปสาระสำคัญดังนี้
ที่ประชุมได้พิจารณาและมีมติเห็นชอบในหลักการแผนยุทธศาสตร์การส่งเสริมเศรษฐกิจดิจิทัล พ.ศ. 2561 - 2564 ประกอบด้วยกิจกรรม มาตรการ และเครื่องมือในการส่งเสริมเป็น 4 ยุทธศาสตร์ 10 โปรแกรม ดังต่อไปนี้
ยุทธศาสตร์ที่ 1 พัฒนากำลังคนสู่ยุคดิจิทัล โดยมีแนวทางการดำเนินงาน ดังนี้ โปรแกรมส่งเสริมการสร้างบุคลากรและผู้เชี่ยวชาญด้านเทคโนโลยีและนวัตกรรมดิจิทัล (Digital Manpower) โปรแกรมเสริมสร้างทักษะด้านดิจิทัลให้ประชาชนทั่วไป (Digital Citizen)
ยุทธศาสตร์ที่ 2 ยกระดับภาคเศรษฐกิจเข้าสู่ดิจิทัลไทยแลนด์ โดยมีแนวทางการดำเนินงาน ดังนี้ โปรแกรมพัฒนาธุรกิจการเกษตร อุตสาหกรรมบริการเข้าสู่ดิจิทัลไทยแลนด์ (Digital Transformation) โปรแกรมการส่งเสริมอุตสาหกรรมดิจิทัล (Digital Industry Promotion) โปรแกรมส่งเสริมวิสาหกิจเริ่มต้นด้านดิจิทัล (Digital Startup)
ยุทธศาสตร์ที่ 3 ขับเคลื่อนชุมชนสู่สังคมดิจิทัล โดยมีแนวทางการดำเนินงาน ดังนี้ โปรแกรมสร้างชุมชนดิจิทัลทั่วประเทศ (Digitalized Community) โปรแกรมสนับสนุนการวิจัย และพัฒนานวัตกรรมดิจิทัลเพื่อสังคม (Social Digital Innovation)
ยุทธศาสตร์ที่ 4 พัฒนาโครงสร้างพื้นฐานรองรับนวัตกรรมดิจิทัลโดยมีแนวทางการดำเนินงาน ดังนี้ โปรแกรมพัฒนาเมืองอัจฉริยะ (Smart City) โปรแกรมส่งเสริมการใช้ประโยชน์จากข้อมูลขนาดใหญ่ และนวัตกรรมดิจิทัล (Big Data and Innovation) โปรแกรมสร้างสภาพแวดล้อมให้เกิดความมั่นคงปลอดภัยทางไซเบอร์ (Cyber Security)
พร้อมกันนี้ ที่ประชุมได้พิจารณาและมีมติเห็นชอบเสนอแผนการดำเนินงานการนำสายสื่อสารโทรคมนาคมลงใต้ดินตามนโยบายของรัฐบาล ดังนี้
1. ระยะสั้น
- เห็นควรให้ บมจ. ทีโอที บมจ. กสท. โทรคมนาคม การไฟฟ้านครหลวง และการไฟฟ้าขนส่งมวลชนแห่งประเทศไทยร่วมกันดำเนินการวางท่อร้อยสายไฟฟ้าและท่อร้อยสายสื่อสารโทรคมนาคมไปพร้อมกับการก่อสร้างสถานีรถไฟฟ้าเพื่อให้ทันตามกรอบระยะเวลาของแผนงานเปลี่ยนระบบสายไฟฟ้อากาศเป็นสายไฟฟ้าใต้ดิน 5 ปี (พ.ศ. 2560 - 2564) เพื่อรองรับการเป็นมหานครแห่งอาเซียน ระยะทาง 127.3 กิโลเมตร และให้การไฟฟ้านครหลวงรายงานผลการดำเนินงานให้คณะกรรมการดิจิทัลเพื่อเศรษฐกิจและสังคมแห่งชาติทราบจนเสร็จสิ้นการดำเนินงานตามแผน
- เห็นควรให้ปรับลดอัตราค่าเช่าใช้ท่อร้อยสายสื่อสารใต้ดินของหน่วยงานรัฐให้มีราคาเป็น 9,650 บาท/ท่อย่อย/กิโลเมตร/เดือน เป็นราคาที่เป็นส่วนลด เพื่อให้ผู้ประกอบกิจการโทรคมนาคมจำนวนมากที่มีความต้องการดำเนินการตามนโยบายของรัฐสามารถรับภาระได้ โดยอัตราค่าเช่าใช้ดังกล่าวใช้สำหรับแผนการดำเนินงานเปลี่ยนระบบสายไฟฟ้าอากาศเป็นสายไฟฟ้าใต้ดิน เพื่อรองรับการเป็นมหานครอาเซียน ระยะทาง 127.3 กิโลเมตร
- เห็นควรให้การไฟฟ้านครหลวงรับข้อคิดเห็นจากคณะทำงานฯ โดยระมัดระวังในการดำเนินการวางท่อรัอยสายไฟฟ้าใต้ดินโดยไม่ให้เกิดความเสียหายแก่ท่อร้อยสายสื่อสารโทรคมนาคมที่ได้ดำเนินการไปแล้ว
2. ระยะยาว
- เห็นควรให้หน่วยงานที่มีแผนดำเนินโครงการนำสายสื่อสารโทรคมนาคมลงใต้ดินในอนาคตให้กำหนดแผนการดำเนินงานที่ชัดเจนและหารือร่วมกับกระทรวงดิจิทัลและสังคม เพื่อพิจารณาด้านความเหมาะสม ด้านความพร้อม ค่าใช้จ่ายที่ซ้ำซ้อน และความคุ้มค่าของการลงทุนในอนาคต
- เห็นควรให้หน่วยงานของรัฐที่ดำเนินโครงการด้านโครงสร้างพื้นฐานที่อาจส่งผลกระทบต่อท่อร้อยสายสื่อสารโทรคมนาคมลงใต้ดิน ต้องจัดส่งข้อมูลรายละเอียดการดำเนินงานให้คณะกรรมการโครงสร้างพื้นฐานดิจิทัลเพื่อพิจารณาในภาพรวม ผลกระทบเชิงนโยบาย และนำเสนอต่อคณะกรรมการดิจิทัลเพื่อเศรษฐกิจและสังคมแห่งชาติต่อไป
- เห็นควรให้ผู้ว่าราชการจังหวัด องค์กรปกครองส่วนท้องถิ่น และหน่วยงานที่เกี่ยวข้อง ร่วมกันดำเนินการจัดทำแผนการพัฒนาระบบไฟฟ้าในเมืองใหญ่ในพื้นที่ดำเนินการ 4 เมืองให้ชัดเจน (เทศบาลนครเชียงใหม่ เทศบาลนครราชสีมา เมืองพัทยา และเทศบาลนครหาดใหญ่) ตามมติคณะรัฐมนตรีเมื่อวันที่ 14 กุมภาพันธุ์ 2560
………………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12551
