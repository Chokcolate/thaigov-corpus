รัฐบาลไทย-ข่าวทำเนียบรัฐบาล-บีโอไอจัดนักธุรกิจญี่ปุ่น 2 เมืองใหญ่จับคู่ธุรกิจไทย พร้อมร่วมสัมมนา-ลงพื้นที่นิคมฯและอีอีซี

วันศุกร์ที่ 18 พฤษภาคม 2561
บีโอไอจัดนักธุรกิจญี่ปุ่น 2 เมืองใหญ่จับคู่ธุรกิจไทย พร้อมร่วมสัมมนา-ลงพื้นที่นิคมฯและอีอีซี
บีโอไอเผยดึงคณะนักลงทุนจากโตเกียว และโอซากา กว่า 100 คน ร่วมกิจกรรมสัมมนา-จับคู่ธุรกิจ เล็งสร้างเครือข่ายธุรกิจหนุนผู้ประกอบการชิ้นส่วนไทย พร้อมจัดลงพื้นที่เยี่ยมชมนิคมฯ และพื้นที่อีอีซี กระตุ้นลงทุนเทคโนโลยีและนวัตกรรม
นายโชคดี แก้วแสง รองเลขาธิการคณะกรรมการส่งเสริมการลงทุน (บีโอไอ) เปิดเผยว่า สำนักงานเศรษฐกิจการลงทุน ณ กรุงโตเกียว และนครโอซากา ได้จัดคณะนักลงทุนจากประเทศญี่ปุ่น รวมประมาณ 100 ราย เดินทางมาศึกษาโอกาสทางธุรกิจและการลงทุนในประเทศไทย พร้อมกับเข้าร่วมงานสัมมนา หัวข้อ “ก้าวต่อไปของยานยนต์สมัยใหม่และโอกาสลงทุนในอีอีซี” (Next Generation Vehicle and Opportunity to Invest in EEC)  ซึ่งจัดขึ้นภายในงาน ซับคอนไทยแลนด์ 2018  ณ  ศูนย์นิทรรศการและการประชุมไบเทค บางนา
โอกาสนี้บีโอไอได้ร่วมกับหน่วยงานสนับสนุนการค้าและการลงทุนในจังหวัดโอซากา  (Osaka Foundation for Trade & Industry) หรือ OFTI จัดกิจกรรมสร้างเครือข่ายธุรกิจ (Business Networking Reception) เพื่อเป็นเวทีสำหรับนักลงทุนญี่ปุ่นได้เจรจาจับคู่ธุรกิจร่วมกับผู้ประกอบการไทยที่เป็นสมาชิกจากหน่วยงานภาคเอกชนต่างๆ อาทิ สภาอุตสาหกรรมแห่งประเทศไทย (ส.อ.ท.) และสมาคมส่งเสริมการรับช่วงการผลิตไทย เป็นต้น
“คณะนักลงทุนจากญี่ปุ่นที่เดินทางมาครั้งนี้ล้วนเป็นนักลงทุนในอุตสาหกรรมหลากหลายที่ต้องการพันธมิตร หรือสร้างเครือข่ายทางธุรกิจ ทั้งกลุ่มชิ้นส่วนยานยนต์  ชิ้นส่วนอุตสาหกรรมการบิน ระบบอัตโนมัติ  เป็นต้น นับเป็นโอกาสสำหรับผู้ประกอบการไทยในการได้พบหารือและเจรจาธุรกิจ ซึ่งจะนำไปสู่การเป็นพันธมิตรและรับช่วงการผลิตได้ต่อไป”นายโชคดี กล่าว
นายโชคดี กล่าวว่า  บีโอไอ จะได้นำคณะนักลงทุนจากญี่ปุ่นที่สนใจ เดินทางไปเยี่ยมชมโรงงาน และนิคมอุตสาหกรรม อาทิ  นิคมอุตสาหกรรม 304  นิคมอุตสาหกรรมโรจนะ นิคมอุตสาหกรรมนวนคร  นิคมอุตสาหกรรมอมตะนคร  นิคมอุตสาหกรรมปิ่นทอง เป็นต้น   รวมถึงลงพื้นที่ระเบียงเศรษฐกิจภาคตะวันออก หรืออีอีซี เพื่อรับฟังการบรรยาย แผนงาน ความคืบหน้า และโอกาสการลงทุนในพื้นที่ ซึ่งล่าสุด พระราชบัญญัติอีอีซีมีผลบังคับใช้แล้ว โดยจะสร้างความชัดเจนในแนวทางการส่งเสริมการลงทุนของรัฐบาล และความเชื่อมั่นต่อนักลงทุนได้เพิ่มขึ้น
นอกจากนี้ปัจจุบันบีโอไอ ยังมีมาตรการส่งเสริมการลงทุนหลายเรื่องที่จะช่วยดึงดูดการลงทุน อาทิ  มาตรการส่งเสริมการพัฒนาเมืองอัจฉริยะ หรือ สมาร์ท ซิตี้  ที่มีเป้าหมายเป็นกลุ่มผู้พัฒนาระบบอัจฉริยะด้านต่างๆและมาตรการส่งเสริมการลงทุนด้านวิทยาศาสตร์ และเทคโนโลยีในพื้นที่อีอีซีโดยมีการเพิ่มสิทธิประโยชน์ทางภาษีมากกว่าเดิมที่จะช่วยเพิ่มแรงจูงใจให้กับนักลงทุนจากต่างประเทศเข้ามาลงทุนในประเทศไทย
สำหรับการลงทุนจากญี่ปุ่นในประเทศไทยมีอย่างต่อเนื่อง โดยช่วง 3 เดือน ที่ผ่านมา (มกราคม-มีนาคม 2561) ปุ่นยังเป็นประเทศที่มีปริมาณเงินลงทุนในการยื่นขอส่งเสริมสูงที่สุด จำนวน 65 โครงการ เงินลงทุน  11,790 ล้านบาท  โดยมีการขอรับการส่งเสริมการลงทุนในกิจการที่น่าสนใจ อาทิ  กิจการผลิตรถยนต์ กิจการศูนย์กระจายสินค้าด้วยระบบที่ทันสมัย (Distribution Center: DC)  กิจการศูนย์กระจายสินค้าระหว่างประเทศด้วยระบบที่ทันสมัย(International Distribution Center: IDC) และกิจการบริษัทการค้าระหว่างประเทศ (ITC)เป็นต้น
+++++++++++++++++++++++++++++++++++++

ที่มา : http://www.thaigov.go.th/news/contents/details/12338
