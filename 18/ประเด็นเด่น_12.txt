รัฐบาลไทย-ข่าวทำเนียบรัฐบาล-กรมบัญชีกลางชี้แจง ข้อวิจารณ์ระเบียบกระทรวงการคลัง ว่าด้วยการจ้างพนักงานหรือลูกจ้าง

วันเสาร์ที่ 26 พฤษภาคม 2561
กรมบัญชีกลางชี้แจง ข้อวิจารณ์ระเบียบกระทรวงการคลัง ว่าด้วยการจ้างพนักงานหรือลูกจ้าง
กรมบัญชีกลางชี้แจง ข้อวิจารณ์ระเบียบกระทรวงการคลังว่าด้วยการจ้างพนักงานหรือลูกจ้าง
วันที่ 23 พฤษภาคม 2561 นางสาวสุทธิรัตน์ รัตนโชติ อธิบดีกรมบัญชีกลาง กรมบัญชีกลาง กระทรวงการคลัง ชี้แจงข้อวิจารณ์ระเบียบกระทรวงการคลังว่าด้วยการจ้างพนักงานหรือลูกจ้าง ตามที่เพจชมรมแพทย์ชนบทแชร์ข้อความของนายแพทย์สุภัทร ฮาสุวรรณกิจ รองประธานชมรมแพทย์ชนบทภาคใต้ ซึ่งโพสต์เฟสบุ๊กแสดงความไม่เห็นด้วยต่อกรณีกระทรวงการคลังออกระเบียบกระทรวงการคลังว่าด้วยการจ้างพนักงานหรือลูกจ้างโดยใช้จ่ายจากเงินนอกงบประมาณ พ.ศ.2561 โดยกำหนดให้โรงพยาบาลและทุกส่วนราชการต้องเสนอเรื่องขออนุญาตจากกระทรวงการคลังก่อน หากจะดำเนินการจัดจ้างลูกจ้างที่มีอัตราเงินเดือน 7,500 บาทขึ้นไป ต่อกรณีดังกล่าวโซเชียลมีเดียส่วนหนึ่งมีการแชร์ข้อความและหนังสือจากกระทรวงการคลัง พร้อมวิพากษ์วิจารณ์ในเชิงลบว่า การออกระเบียบดังกล่าวถือเป็นการกระชับอำนาจเข้าสู่ส่วนกลาง และทำให้ส่วนราชการขาดความคล่องตัวในการบริหารงาน
กรมบัญชีกลาง ขอชี้แจงว่า การจ้างลูกจ้างชั่วคราวหรือพนักงานกระทรวงสาธารณสุขเป็นการจ้างจากเงินนอกงบประมาณประเภทเงินบำรุงตามระเบียบกระทรวงสาธารณสุข ว่าด้วยเงินบำรุงของหน่วยบริการในสังกัดกระทรวงสาธารณสุข พ.ศ. 2561 ซึ่งได้รับการอนุญาตกับกระทรวงการคลังไว้เป็นการเฉพาะ ดังนั้น ในเรื่องของกรอบอัตรา ค่าจ้าง และการจ่ายค่าจ้างและค่าตอบแทนให้แก่ลูกจ้างชั่วคราวหรือพนักงานสาธารณสุขจากเงินบำรุง จึงเป็นไปตามระเบียบกระทรวงสาธารณสุขว่าด้วยเงินบำรุงฯ โดยไม่ต้องถือปฏิบัติตามระเบียบกระทรวงการคลังว่าด้วยการจ้างพนักงานหรือลูกจ้างโดยใช้จ่ายจากเงินนอกงบประมาณ พ.ศ. 2561 แต่อย่างใด
ทั้งนี้ นางสาวสุทธิรัตน์ รัตนโชติ อธิบดีกรมบัญชีกลาง นายแพทย์ธวัช สุนทราจารย์ ผู้ช่วยรัฐมนตรีประจำกระทรวงสาธารณสุข นายแพทย์เจษฎา โชคดำรงสุข ปลัดกระทรวงสาธารณสุข และนายปิยวัฒน์ ศิวรักษ์  รองเลขาธิการสำนักงานคณะกรรมการข้าราชการพลเรือน ได้ร่วมกันแถลงข่าวชี้แจงและสร้างความเข้าใจร่วมกันในประเด็นดังกล่าว เมื่อวันที่ 23 พฤษภาคม 2561 เวลา 14.00 น. ณ ห้องแถลงข่าวกระทรวงการคลัง
https://www.facebook.com/MoFNewsStationThailand/videos/844788665726451/
-----------------------

ที่มา : http://www.thaigov.go.th/news/contents/details/12514
