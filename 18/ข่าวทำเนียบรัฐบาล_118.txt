รัฐบาลไทย-ข่าวทำเนียบรัฐบาล-นายกฯ ไม่ติดใจเด็กทำคลิปล้อเลียนรัฐบาล ย้ำทุกคนมีสิทธิแสดงความเห็น แต่ควรคำนึงถึงผลที่ตามมา พร้อมถามหาจรรยาบรรณที่ดีของอาจารย์ที่สั่งให้ทำคลิป แนะสังคมร่วมตั้งคำถาม

วันพุธที่ 6 มิถุนายน 2561
นายกฯ ไม่ติดใจเด็กทำคลิปล้อเลียนรัฐบาล ย้ำทุกคนมีสิทธิแสดงความเห็น แต่ควรคำนึงถึงผลที่ตามมา พร้อมถามหาจรรยาบรรณที่ดีของอาจารย์ที่สั่งให้ทำคลิป แนะสังคมร่วมตั้งคำถาม
นายกฯ ไม่ติดใจเด็กทำคลิปล้อเลียนรัฐบาล ย้ำทุกคนมีสิทธิแสดงความเห็น แต่ควรคำนึงถึงผลที่ตามมา พร้อมถามหาจรรยาบรรณที่ดีของอาจารย์ที่สั่งให้ทำคลิป แนะสังคมร่วมตั้งคำถาม
วันนี้ (6 มิถุนายน 2561) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี กล่าวถึงกรณีที่มีการแชร์คลิปวิดีโอล้อเลียนการทำงานของรัฐบาล ประกอบเพลง “คืนความสุขให้ประเทศไทย” ของนิสิตคณะรัฐศาสตร์ มหาวิทยาลัยชื่อดัง ในโลกออนไลน์  ว่า ส่วนตัวไม่ได้ติดใจอะไร โดยเฉพาะกับนิสิตที่ต้องทำตามคำสั่งของอาจารย์ แต่รู้สึกเป็นห่วงที่เด็กต้องกลายเป็นเหยื่อของผู้ใหญ่ที่ไม่หวังดี นำเรื่องการทำงานเพื่อประเทศชาติมาล้อเล่นอย่างไม่เหมาะสม
“นายกฯ ทราบว่า นิสิตที่ทำคลิปดังกล่าวได้ออกมาขอโทษสังคมแล้ว เพราะเจตนาที่แท้จริงเพียงแค่ต้องการทำงานส่งอาจารย์เท่านั้น และอยากให้ผู้ที่แชร์ออกไปช่วยลบคลิปดังกล่าวด้วย เนื่องจากนิสิตไม่อยากให้กลายเป็นประเด็นดังในสังคม โดยเฉพาะในช่วงที่สถานการณ์ทางการเมืองกำลังคุกรุ่น”
นายกรัฐมนตรีเชื่อว่านิสิตมีจิตสำนึกที่ดี จึงออกมาขอโทษ แต่สังคมควรตั้งคำถามกับอาจารย์วิชาการเมืองการปกครองที่มอบหมายให้เด็กทำคลิปมากกว่าว่า ทำไมจึงใช้เด็กเป็นเครื่องมือทางการเมือง และการกระทำดังกล่าวเหมาะสมหรือไม่ เพราะสังคมคาดหวังอย่างมากว่า ครูอาจารย์ต้องมีจรรยาบรรณที่ดี เป็นผู้ปลูกฝังสิ่งดีงามให้แก่ลูกศิษย์ และไม่ยุยง ปลุกปั่น สร้างความเกลียดชังในบ้านเมือง
“นายกฯ เน้นย้ำว่ารัฐบาลไม่ได้ปิดกั้นทางความคิด ทุกคนมีสิทธิและเสรีภาพในการแสดงความคิดเห็นได้อย่างเต็มที่ แต่ควรคำนึงถึงผลกระทบที่จะตามมาด้วยว่าจะเป็นเช่นไร หากเป็นความเห็นเชิงสร้างสรรค์ ช่วยจรรโลงสังคมก็น่าจะเป็นเรื่องที่ดี”
----------------------------

ที่มา : http://www.thaigov.go.th/news/contents/details/12824
