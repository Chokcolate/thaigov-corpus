รัฐบาลไทย-ข่าวทำเนียบรัฐบาล-'ม.ล.ปนัดดา' เปิด 'วังวรดิศ' ถนนหลานหลวง ให้การต้อนรับนักศึกษาหลักสูตรนักปกครองระดับสูง  รุ่นที่ ๗๑

วันอังคารที่ 5 มิถุนายน 2561
'ม.ล.ปนัดดา' เปิด 'วังวรดิศ' ถนนหลานหลวง ให้การต้อนรับนักศึกษาหลักสูตรนักปกครองระดับสูง  รุ่นที่ ๗๑
'ม.ล.ปนัดดา' เปิด 'วังวรดิศ' ถนนหลานหลวง ให้การต้อนรับนักศึกษาหลักสูตรนักปกครองระดับสูง รุ่นที่ ๗๑
เมื่อวันที่ ๔ มิถุนายน ๒๕๖๑ เวลา ๑๓.๐๐ น. ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม และคุณอัมพร ดิศกุล ณ อยุธยา เปิดวังวรดิศ ให้การต้อนรับคณะข้าราชการจากหลายส่วนราชการที่เข้ารับการอบรมตามโครงการศึกษาอบรมหลักสูตรนักปกครองระดับสูง (นปส.) รุ่นที่ ๗๑ โอกาสนี้ ม.ล.ปนัดดาฯ บรรยายพิเศษ เรื่อง 'สมเด็จฯ กรมพระยาดำรงราชานุภาพ : การปกครองและการบริหารราชการแผ่นดิน และความจงรักภักดีของผู้เป็นข้าราชการ' ณ พิพิธภัณฑ์และหอสมุดสมเด็จฯ กรมพระยาดำรงราชานุภาพ วังวรดิศ ถนนหลานหลวง เขตป้อมปราบศัตรูพ่าย
ม.ล.ปนัดดาฯ กล่าวว่า "เป้าหมายหรือวัตถุประสงค์ของการปฏิบัติราชการถือเป็นหัวใจของความสำเร็จในงาน สำเร็จหรือไม่อยู่ที่ตรงนี้ ที่จะทำให้การปฏิบัติเกิดสิ่งที่เรียกว่าเป็นกลยุทธ์ ไม่มีคำว่ากลยุทธ์ในการทำสิ่งที่ผิดเป็นชอบ การทุจริตคดโกง หรือการกระทำสิ่งใดๆ ที่ขัดต่อหลักคุณธรรมจริยธรรม สังคมวันนี้เปลี่ยนไป คงไม่ใช่การไปโทษกระแสโลกาภิวัตน์ แต่มันคืออุปนิสัยใจคอของคนทำงานบางกลุ่มบางคนที่ขาดจิตใจ อันบริสุทธิ์และเผื่อแผ่ อีกทั้งไม่รักความถูกต้อง บ้างก็โทษหลักคุณธรรมจริยธรรมที่มีความอ่อนแอ ขาดต้นแบบของสังคมที่เหมาะสม เลยกลายเป็นฝักใฝ่อยู่กับการกระทำสิ่งผิดๆ ตามกัน พูดง่ายๆ คือ ทำไม่ดีตามกัน ที่กลายเป็นชอบ คิดอย่างปราศจากความรับผิดชอบที่ว่า เขาทำผิดได้ ผิดจริงเปล่าก็ไม่รู้ ดังนั้น เราก็ทำได้  ท่านผู้บริหารระดับสูงมาเยี่ยมวังวรดิศบ่ายวันนี้ หรือบ้านของสมเด็จฯ กรมพระยาดำรงราชานุภาพ ที่ยังดำรงสถานภาพความเป็นวังโดยทายาทสายตรงในหม่อมเจ้าจุลดิศ ดิศกุล พระโอรสองค์ใหญ่และได้พิจารณาเปิดขึ้นเป็นแหล่งเรียนรู้สำคัญของชาติที่ได้รับการกล่าวขานชมเชยอย่างกว้างขวาง จากทั้งองค์การระหว่างประเทศ หากเป็นสมัยก่อนที่พระองค์ท่านยังทรงมีพระชนม์ชีพอยู่ ก็จะทรงต้อนรับลูกศิษย์จากโรงเรียนสวนกุหลาบวิทยาลัย โรงเรียนเทพศิรินทร์ จุฬาลงกรณ์มหาวิทยาลัย ข้าราชการใหม่ นักเรียนทุนเล่าเรียนหลวง ด้วยพระองค์ท่านเอง ณ ระเบียงด้านหลังตำหนักใหญ่ที่ทุกๆ ท่านนั่งอยู่นี้ และจะมีพระดำรัสกับทุกๆ คน ทุกๆ ท่านอยู่เสมอว่า ขอจงนำความดีความซื่อสัตย์สุจริตชนะความไม่ดี และความทุจริตคดโกง การมีคนดีเพิ่มขึ้นก็มีแต่จะเพิ่มขึ้นไปเรื่อยๆ คนไม่ดีเขาเพิ่มอยู่แต่เพียงฝ่ายเดียวเสียที่ไหน จึงถือเป็นภาระหน้าที่ของทุกท่านผู้เป็นข้าราชการในสมเด็จพระเจ้าอยู่หัวด้วยกันทั้งสิ้น"

ที่มา : http://www.thaigov.go.th/news/contents/details/12753
