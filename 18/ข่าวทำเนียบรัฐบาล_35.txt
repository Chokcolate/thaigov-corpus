รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ เป็นประธานการประชุมคณะกรรมการการกีฬาแห่งประเทศไทย ครั้งที่ 4/2561

วันศุกร์ที่ 18 พฤษภาคม 2561
รอง นรม.พล.อ.ประวิตรฯ เป็นประธานการประชุมคณะกรรมการการกีฬาแห่งประเทศไทย ครั้งที่ 4/2561
ที่ประชุม กกท. มีมติเห็นชอบให้กีฬาจั้มพ์โร้ปหรือกีฬากระโดดเชือก เป็นกีฬาที่อยู่ในประกาศของ กกท.  พร้อมให้การสนับสนุนและส่งเสริมประชาชนทุกช่วงวัยมาเล่นกีฬานี้ เพื่อสุขภาพที่ดีและแข็งแรงห่างไกลโรค
วันนี้  (18 พฤษภาคม 2561) เวลา 10.00 น.  ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเอก ประวิตร  วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย (กกท.) ครั้งที่ 4/2561 ร่วมกับหน่วยงานที่เกี่ยวข้อง สรุปสาระสำคัญ ดังนี้
ที่ประชุมได้พิจารณาและมีมติให้ความเห็นชอบประกาศกำหนดชนิดกีฬาที่สามารถขอจดทะเบียนจัดตั้งสมาคมกีฬาเพิ่มเติม ได้แก่ กีฬาจั้มพ์โร้ป  : Jump Rope ซึ่งเป็นชนิดกีฬาที่อยู่ในประกาศของการกีฬาแห่งประเทศไทย อีกทั้ง เป็นชนิดกีฬาที่สมัชชาสหพันธ์กีฬานานาชาติ (SportAccord) ได้ให้การรับรองหรือได้รับการบรรจุให้เป็นชนิดกีฬาในมหกรรมการแข่งขันกีฬาระดับนานาชาติ   จากคณะกรรมการโอลิมปิกสากล สภาโอลิมปิกแห่งเอเชีย มนตรีซีเกมส์ และสหพันธ์กีฬามหาวิทยาลัยโลก เช่น โอลิมปิกเกมส์ เอเชี่ยนเกมส์ ซีเกมส์ และกีฬามหาวิทยาลัยโลก  เป็นต้น
ทั้งนี้ กีฬาดังกล่าวเป็นการกระโดดเชือกผสมกับทักษะความเร็ว ท่าทาง ท่ายาก ความแข็งแกร่งของกล้ามเนื้อ  การออกกำลังกายด้วยประเภทแอโรบิค  ยิมนาสติก การเต้นลีลาศ รันนิ่ง จ๊อกกิ้ง ชกมวย กระโดดไกล  และกระโดดสูง  มาผสมผสาน ซึ่งเป็นท่าทางการกระโดดเชือกแนวใหม่ รวมถึงมีการพัฒนาการใช้เชือกกระโดดแบบเชือกสั้นส่วนบุคคล  โดยเป็นเชือกกระโดดแบบยาวหนึ่งเส้น  และพัฒนาเป็นเชือกกระโดดแบบยาวสองเส้น (Double Dutch)   ขณะเดียวกัน ที่ประชุมมีความเห็นเพิ่มเติมว่า กีฬาดังกล่าวจะเกิดประโยชน์ต่อเด็กและเยาวชนโดยรวมได้มีแรงจูงใจและหันมาให้ความสนใจกีฬานี้มากขึ้น อีกทั้ง ทำให้มีสุขภาพร่างกายแข็งแรง และสร้างความรักสามัคคีในหมู่คณะ
ตอนท้ายของการประชุม ประธานยังได้กำชับให้การกีฬาแห่งประเทศไทยให้การสนับสนุนด้วยความโปร่งใสและตรวจสอบได้ ซึ่งจะเกิดประโยชน์สูงสุดต่อเด็กและเยาวชน  รวมทั้ง ประชาชนจะได้หันมาให้ความสนใจกีฬากระโดดเชือกกันอย่างแพร่หลาย ครอบคลุมทั่วประเทศสนองตอบนโยบายรัฐบาลด้านพัฒนาสุขภาพประชาชนให้แข็งแรงด้วยการเล่นกีฬากระโดดเชือกต่อไป ตลอดจนขอให้การกีฬาแห่งประเทศไทยเข้าใจในบทบาทและหน้าที่ขององค์กรในการพัฒนาและส่งเสริม พร้อมสนับสนุนประชาชนทุกช่วงวัยให้หันมาสนใจและเล่นกีฬาทุกประเภทเพื่อสุขภาพที่ดีห่างไกลโรคกันอย่างกว้างขวาง ตามนโยบายของนายกรัฐมนตรีและรัฐบาลต่อไป
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12342
