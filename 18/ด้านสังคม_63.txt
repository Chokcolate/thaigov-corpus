รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กหญิงวัย 11 ปี ป่วยเป็นออทิสติก ถูกพ่อเลี้ยงทำร้ายร่างกายและล่วงละเมิดทางเพศ ที่ จ.สมุทรสาคร พร้อมเร่งช่วยเหลือผู้ด้อยโอกาสและประสบปัญหาทางสังคม

วันพฤหัสบดีที่ 7 มิถุนายน 2561
พม. เร่งเยียวยาจิตใจเด็กหญิงวัย 11 ปี ป่วยเป็นออทิสติก ถูกพ่อเลี้ยงทำร้ายร่างกายและล่วงละเมิดทางเพศ ที่ จ.สมุทรสาคร พร้อมเร่งช่วยเหลือผู้ด้อยโอกาสและประสบปัญหาทางสังคม
พม. เร่งเยียวยาจิตใจเด็กหญิงวัย 11 ปี ป่วยเป็นออทิสติก ถูกพ่อเลี้ยงทำร้ายร่างกายและล่วงละเมิดทางเพศ ที่ จ.สมุทรสาคร พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.นครศรีธรรมราช และจันทบุรี
วันนี้ (7 มิ.ย. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รอง ปพม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 82/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กหญิงวัย 11 ปี ป่วยเป็นโรคออทิสติก ถูกพ่อเลี้ยงวัย 40 ปี ล่อลวงไปข่มขืนกระทำชำเรา และทำร้ายร่างกาย ทำให้ได้รับบาดเจ็บอย่างรุนแรง และได้หลบหนีไป ที่จังหวัดสมุทรสาคร นั้น ได้กำชับให้พัฒนาสังคมและความมั่นคงของมนุษย์จังหวัดสมุทรสาคร (พมจ.สมุทรสาคร) พร้อมทีม One Home เร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้เด็กหญิงมีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด พร้อมดูแลช่วยเหลือในเรื่องของการตรวจสุขภาพและการรักษาพยาบาลอาการบาดเจ็บของเด็กหญิงอย่างใกล้ชิด รวมทั้ง ทางกระทรวง พม. มีบ้านพักเด็กและครอบครัวจังหวัดสมุทรสาคร พร้อมดูแลคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546
อีกกรณีหญิงชราวัย 71 ปี มีอาการหลงลืม จำอะไรไม่ค่อยได้ อาศัยอยู่เพียงลำพังกับลูกสาววัย 42 ปี ที่มีสติไม่สมประกอบ ชอบทำลายของ ทั้ง 2 ชีวิตอาศัยในบ้านสภาพเก่าทรุดโทรม อาศัยเพียงเบี้ยยังชีพผู้สูงอายุและคนพิการใช้ประทังชีวิต ที่จังหวัดนครศรีธรรมราช และกรณีหญิงรายหนึ่ง ต้องรับภาระเพียงลำพังเลี้ยงดู ลูก 2 คน คนโตวัย 6 ขวบ พิการตั้งแต่กำเนิด และป่วยหลายโรครุมเร้า มีอาการหัวใจโต ต้องให้อาหารทางสายยาง ร่างกายผอมซูบ และคนเล็กวัย 4 ขวบ โดยทุกวันจะต้องทิ้งลูกชายคนโตที่พิการให้อยู่บ้านเพียงลำพัง เนื่องจากต้องออกไปขายของเพื่อหารายได้จุนเจือครอบครัว ที่จังหวัดจันทบุรี นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นครศรีธรรมราช และ พมจ.จันทบุรี พร้อมทีม One Home ทั้ง 2 จังหวัด เร่งลงพื้นที่ เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุ คนพิการ และเด็ก ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยของผู้ที่ป่วยทั้งหมดอย่างใกล้ชิด และการปรับปรุงสภาพที่อยู่อาศัยให้มั่นคงแข็งแรง และถูกสุขลักษณะ รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีเด็กหญิงวัย 5 ขวบ ถูกผู้เป็นตาบังคับข่มขืนกระทำชำเรา ซึ่งผู้เป็แม่วัย 29 ปี ป่วยพิการทางสมอง ที่จังหวัดน่าน นั้น ทางทีม One Home ได้ลงพื้นที่ตรวจสอบข้อเท็จจริงและดำเนินการช่วยเหลือในเบื้องต้น พร้อมประสานหน่วยงาน ที่เกี่ยวข้องช่วยเหลือและเยียวยาจิตใจเด็กหญิงคนดังกล่าว อีกทั้งประสานทางศูนย์บริการคนพิการ เพื่อให้คำปรึกษาในเรื่องของกองทุนส่งเสริมและพัฒนาคุณภาพชีวิตคนพิการของผู้เป็นแม่ เพื่อใช้เป็นทุนสำหรับการประกอบอาชีพในระยะยาว และพัฒนาคุณภาพชีวิตที่ดีต่อไป
ทั้งนี้ ปัญหาเด็กถูกกระทำความรุนแรง และปัญหาการล่วงละเมิดทางเพศต่อเด็ก เกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานอย่างใกล้ชิด หากประชาชนพบเห็นเหตุการณ์ในลักษณะดังกล่าว หรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสาน หน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/12843
