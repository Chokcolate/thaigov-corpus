รัฐบาลไทย-ข่าวทำเนียบรัฐบาล-พน.ชี้แจงสถานการณ์ราคาน้ำมัน และแนวทางการบรรเทาผลกระทบ จากราคาน้ำมันที่อยู่ในระดับสูง

วันเสาร์ที่ 26 พฤษภาคม 2561
พน.ชี้แจงสถานการณ์ราคาน้ำมัน และแนวทางการบรรเทาผลกระทบ จากราคาน้ำมันที่อยู่ในระดับสูง
พน.ชี้แจงสถานการณ์ราคาน้ำมัน และแนวทางการบรรเทาผลกระทบจากราคาน้ำมันที่อยู่ในระดับสูง
วันที่ 22 พ.ค. 2561 นายสมภพ พัฒนอริยางกูล ผู้อำนวยการสำนักนโยบายและยุทธศาสตร์/โฆษกกระทรวงพลังงาน สรุปการแถลงข่าวสถานการณ์ราคาน้ำมันและแนวทางการบรรเทาผลกระทบจากราคาน้ำมันที่อยู่ในระดับสูง โดยรัฐมนตรีว่าการกระทรวงพลังงาน ดังนี้
- ราคาน้ำมันตลาดโลกปรับเพิ่มขึ้นต่อเนื่อง นายกรัฐมนตรีมีความเป็นห่วง จากสถานการณ์ราคาน้ำมันโลก ที่ไทยใช้อ้างอิง และค่าเงินบาท ราคาน้ำมันดีเซล จะปรับถึง 3.82 บาท/ลิตร แต่ด้วยมาตรการ พน. ที่ปรับสูตรราคาโรงกลั่น และลดเงินเข้ากองทุน ราคาดีเซลปรับเพียง 3.20 บาท/ลิตร ต่ำกว่าที่ควรขึ้นจริง 0.62 บาท/ลิตร
- กระทรวงพลังงาน (พน.) มีมาตรการช่วยดูดซับ cpo และศึกษาเรื่อง B20 มาต่อเนื่อง เตรียมนำมาตรการดีเซลเกรดพิเศษ หรือ B20 มาใช้ จูงใจด้วยราคาต่ำกว่า 3 บาท
- ในระหว่างที่ยังไม่มีการจำหน่ายน้ำมัน B20 กระทรวงพลังงานจะใช้กลไกของกองทุนน้ำมันเป็นเครื่องมือในการรักษาระดับราคาน้ำมันดีเซลไม่ให้เกินกว่า 30 บาท/ลิตร เป็นระยะเวลาสั้น ๆ ก่อนมีการจำหน่ายน้ำมัน B20
- และเพื่อลดผลกระทบจากราคาน้ำมันที่อาจจะมีการปรับตัวเพิ่มขึ้นสูงกว่า 80 เหรียญสหรัฐฯ/บาร์เรล พน. จักได้เตรียมมาตรการดูแลกรณีวิกฤตราคาผันผวนอย่างรวดเร็วต่อผู้บริโภค โดยการใช้กองทุนช่วยลดภาระให้ขึ้นราคาขายปลีกเท่ากับ 50% ของราคาที่ควรจะเพิ่มขึ้น กล่าวคือหากราคาน้ำมันตลาดโลกขึ้น 1 บาท จะใช้กองทุนช่วยลดภาระ 50 สตางค์ และขึ้นราคา 50 สตางค์
- โดยที่หากราคาน้ำมันดิบเบรนท์ เพิ่มขึ้นถึง 90 เหรียญสหรัฐฯ/บาร์เรล ซึ่งส่งผลให้ราคาดีเซลอ้างอิง Platts ในตลาดอาเซียน เพิ่มขึ้นเป็น 105 เหรียญสหรัฐฯ/บาร์เรล  และด้วยฐานะกองทุนน้ำมันที่มีคงเหลือประมาณ 30,000 ล้านบาท จะเพียงพอสำหรับมาตรการการใช้กองทุนช่วยลดภาระการขึ้นราคาขายปลีก 50% ของราคาที่ควรจะเพิ่มดังกล่าว ได้ประมาณ 10 เดือน
- ย้ำขอความร่วมมือ จากระบบขนส่งสาธารณะ รถโดยสาร เรือโดยสาร ห้ามขึ้นราคาในช่วงนี้ และ พน. จะเร่งผลักดันนโยบายดังกล่าวทั้งหมด ผ่านการประชุม กบง. ภายในสัปดาห์นี้
- พน. ผ่อนผันให้ผู้ค้าประกาศราคาน้ำมันล่วงหน้าได้ ในช่วงราคาน้ำมันแพงนี้ และ สนพ. จะมีการรายงานสถานการณ์ต่อเนื่อง
--------------------------------

ที่มา : http://www.thaigov.go.th/news/contents/details/12513
