รัฐบาลไทย-ข่าวทำเนียบรัฐบาล-กระทรวงพลังงานชี้แจงกรณีข้อกล่าวหากติกาธุรกิจน้ำมัน

วันจันทร์ที่ 4 มิถุนายน 2561
กระทรวงพลังงานชี้แจงกรณีข้อกล่าวหากติกาธุรกิจน้ำมัน
กระทรวงพลังงานชี้แจงกรณีข้อกล่าวหากติกาธุรกิจน้ำมัน
วันที่ 29 พฤษภาคม 2561 นายสมภพ พัฒนอริยางกูล โฆษกกระทรวงพลังงาน ชี้แจงกรณีข้อกล่าวหา “กติกาธุรกิจน้ำมัน” ตามที่ นายธีระชัย ภูวนาถนรานุบาล อดีตรัฐมนตรีว่าการกระทรวงการคลัง โพสต์ข้อความในเฟซบุ๊ก เรื่อง กติกาธุรกิจน้ำมัน ดังนี้
ประเด็นที่ 1 : ตั้งแต่มีการปฏิวัติในปี 2557 มีปรากฏการณ์หลายครั้ง ที่ราคาน้ำมันในตลาดโลกลดลง แต่ราคาขายปลีกในประเทศไทยไม่ลด หรือลดลงน้อยมาก ขณะที่ห่วงโซในธุรกิจน้ำมัน มีห่วงโซ่ของโรงกลั่นน้ำมันและห่วงโซ่ของการขายส่งขายปลีกน้ำมัน ซึ่งมีกติกาที่ไม่เหมาะสม
• กระทรวงพลังงาน โดยสำนักงานนโยบายและแผนพลังงาน (สนพ.) ซึ่งเป็นหน่วยงานที่มีพันธกิจในการกำกับ ติดตาม และประเมินนโยบายและแผนบริหารพลังงานของประเทศ จึงมีการจัดทำโครงสร้างราคาน้ำมันเชื้อเพลิง เพื่อติดตามดูแลค่าการตลาดของราคาน้ำมันเชื้อเพลิงที่เหมาะสม ที่ผู้ค้าไม่ขาดทุนจนกระทั่งปิดบริษัท และผู้บริโภคไม่ถูกเอาเปรียบโดยผู้ค้าน้ำมัน รวมไปถึงกรณีการใช้กลไกของกองทุนน้ำมันเชื้อเพลิงในการกำกับดูแลราคาขายปลีกน้ำมันเชื้อเพลิงไม่ให้มีความผันผวน
• ตั้งแต่ปี 2557 พบว่าราคาขายปลีกในประเทศได้ปรับเพิ่มขึ้นหรือลดลงตามทิศทางราคาน้ำมันตลาดโลกแต่ในบางช่วงเวลาอาจพบว่าราคาไม่ลดหรือลดลงน้อยมาก เนื่องจากปัจจัยอื่น ๆ เช่น อัตราแลกเปลี่ยน ราคาเชื้อเพลิงชีวภาพ (เอทานอล , ไบโอดีเซล ) รวมนโยบายปรับเพิ่มหรือลดภาษีหรือกองทุนต่าง ๆ
ประเด็นที่ 2 : น้ำมันที่ค้นพบในประเทศไทยแล้วนำขึ้นมากลั่นในไทยเพื่อใช้ในประเทศไทย ไม่ควรอ้างอิงราคาหน้าโรงกลั่นที่ประเทศสิงคโปร์ เนื่องจากน้ำมันส่วนนี้ไม่ใช่น้ำมันนำเข้าจากตะวันออกกลาง
ประเด็นชี้แจง
• ในปี 2560 น้ำมันดิบที่ค้นพบในประเทศแล้วส่งเข้าโรงกลั่นในประเทศมีเพียงร้อยละ 13 ของน้ำมันดิบที่ส่งเข้าโรงกลั่นในประเทศทั้งหมด (ข้อมูล ณ เดือนมีนาคม 2561) อีกร้อยละ 87 ต้องนำเข้าน้ำมันดิบจากต่างประเทศเข้ามากลั่น โดยที่ราคาน้ำมันสำเร็จรูปจะใช้หลักการอ้างอิงกับราคากลางน้ำมันสำเร็จรูปตลาดภูมิภาคเอเชีย คือตลาดสิงคโปร์ เนื่องจากประเทศสิงคโปร์เป็นศูนย์กลางการซื้อขาย (ส่งออก/นำเข้า) ของภูมิภาคเอเชียและเป็นตลาดการค้าเสรี ดังนั้น จึงมีปริมาณซื้อขายในระดับสูงเช่นเดียวกับตลาดในภูมิภาคอื่น ๆ สามารถสะท้อนถึงราคาน้ำมันของตลาดในภูมิภาคอื่นของโลกได้ มีปัจจัยน้อยที่จะส่งควบคุมการขึ้นและลงของราคาน้ำมันได้
• ในทางกลับกันหากราคาตั้งต้นของน้ำมันสำเร็จรูปใช้การคำนวณจากต้นทุนน้ำมันดิบที่นำเข้าบวกค่าการกลั่น (Cost Plus) เนื่องจากน้ำมันดิบที่โรงกลั่นแต่ละโรงใช้คุณภาพและราคาที่ไม่เท่ากันนั้น ทำให้ต้นทุนการกลั่นในแต่ละโรงแตกต่างกันไป ดังนั้น การกำหนดค่าเฉลี่ยการกลั่นที่เท่ากันและต้นทุนน้ำมันดิบที่เท่ากันในโครงสร้างราคาน้ำมันเชื้อเพลิง จะทำให้เกิดความได้เปรียบเสียเปรียบในการแข่งขันและไม่สะท้อนต้นทุนของแต่ละโรงกลั่น จะทำให้โรงกลั่นของไทยไม่มีการพัฒนาปรับปรุงระบบให้มีประสิทธิภาพ เพื่อลดต้นทุนการผลิตให้ต่ำลง รวมทั้งไม่ก่อให้เกิดแรงจูงใจให้ในการขยายกำลังการผลิตรองรับความต้องการที่เพิ่มขึ้นในอนาคต อันจะส่งผลเสียต่อความมั่นคงทางพลังงานของประเทศในระยะยาว
ประเด็นที่ 3 : น้ำมันที่นำเข้าจากตะวันออกกลางและนำมากลั่นที่โรงกลั่นน้ำมัน ทั้งที่ในประเทศสิงคโปร์และในประเทศไทย ควรจะกำหนดราคาหน้าโรงกลั่นที่เท่ากัน จึงเป็นธรรมสำหรับโรงกลั่นน้ำมันในประเทศไทย
ประเด็นชี้แจง
• ราคาหน้าโรงกลั่นในแต่ละประเทศไม่จำเป็นต้องเท่ากัน เนื่องจากน้ำมันสำเร็จรูปที่มีคุณภาพเดียวกันปัจจัยหลักที่ทำให้ราคาในแต่ละพื้นที่หรือแต่ละประเทศแตกต่างกันมาจากค่าขนส่ง หากส่วนต่างของน้ำมันสำเร็จรูปในสองพื้นที่แตกต่างกันเกินกว่าค่าขนส่ง ก็จะเกิดการขนส่งข้ามพื้นที่เพื่อรับส่วนต่างกำไรที่เกิดขึ้น ส่งผลให้ส่วนต่างราคาเท่ากับค่าขนส่งอยู่เสมอ อย่างไรก็ดี อาจมีข้อยกเว้นอยู่บ้างในกรณีในตลาดที่ไม่เกิดการแข่งขันโดยสมบูรณ์ หรือนโยบายเฉพาะของประเทศนั้นๆ เช่น การสร้างกำแพงภาษี หรือการควบคุมการนำเข้า-ส่งออก เป็นต้น
ประเด็น 4 : ในเมื่อปัจจุบันประเทศไทยมีกำลังการกลั่นน้ำมันมากเพียงพอแล้วจึงไม่มีเหตุผลที่จะให้โรงกลั่นน้ำมันในประเทศไทยได้รับประโยชน์จากค่าขนส่งเทียมจากประเทศสิงคโปร์เข้ามาประเทศไทย อีกต่อไป
ประเด็นชี้แจง
• ถึงแม้น้ำมันที่ใช้รับมาจากโรงกลั่นในประเทศ แต่วัตถุดิบที่นำมาผลิตก็ต้องนำเข้าจากต่างประเทศ (ไทยนำเข้าน้ำมันดิบสูงถึงร้อยละ 87 ในปี 60) และมีค่าใช้จ่ายในการนำเข้า/ขนส่งเกิดขึ้นจริง แต่อยู่ในรูปของการนำเข้าน้ำมันดิบ
-----------------------------

ที่มา : http://www.thaigov.go.th/news/contents/details/12726
