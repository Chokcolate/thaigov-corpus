รัฐบาลไทย-ข่าวทำเนียบรัฐบาล-รมว.ดิจิทัลฯ ปาฐกถาพิเศษในงาน “The Greater Mekong Investment Forum 2018”

วันศุกร์ที่ 8 มิถุนายน 2561
รมว.ดิจิทัลฯ ปาฐกถาพิเศษในงาน “The Greater Mekong Investment Forum 2018”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวปาฐกถาพิเศษในงาน “The Greater Mekong Investment Forum 2018” ซึ่ง Euromoney จัดขึ้น โดย รมว.กระทรวงดิจิทัลฯ ได้กล่าวถึงนโยบายไทยแลนด์ 4.0 ที่กำลังสร้างบรรยากาศที่ดีต่อการลงทุน รวมถึงการพัฒนาประเทศผ่านโครงการขนาดใหญ่ของรัฐ อาทิ โครงการพัฒนาระเบียงเศรษฐกิจพิเศษภาคตะวันออก (EEC) โครงการรถไฟความเร็วสูง และโครงการเน็ตประชารัฐ นอกจากนี้ ประเทศไทยยังให้ความสำคัญเกี่ยวกับเส้นทางเศรษฐกิจของจีนในโครงการ One Belt One Road ซึ่งจะใช้เทคโนโลยีการเชื่อมโยงโครงข่ายด้านดิจิทัลในโครงการ Submarine Cable เพื่อเป็นศูนย์กลางในการเชื่อมโยงระหว่างจีนกับกลุ่มประเทศอาเซียน ทั้งนี้ การจัดงานดังกล่าวทำให้ทราบถึงความต้องการของนักลงทุนจากทั่วโลกที่ให้ความสนใจในการขยายการลงทุนในภูมิภาคเอเชียเพิ่มขึ้น ด้วยปัจจัยทางเศรษฐกิจที่เข้มแข็ง โดยปีที่ผ่านมา GDP ของภูมิภาคเติบโตถึง 6.2% และยังมีปัจจัยหลายอย่างที่เอื้อต่อนักลงทุนโดยเฉพาะนโยบายในพื้นที่ลุ่มแม่น้ำโขง (Greater Mekong) ซึ่งเร็วๆ นี้ ผู้นำจากกลุ่มประเทศ CLMVT ทั้ง 5 ประเทศลุ่มน้ำโขง จะเดินทางเข้าร่วมหารือกันที่กรุงเทพฯ เพื่อขยายความร่วมมือด้านเศรษฐกิจในภูมิภาค ดังนั้น ปีนี้จึงเป็นจังหวะที่เหมาะสมสำหรับนักลงทุน โดยเฉพาะโอกาสการลงทุนในประเทศไทย เมื่อวันที่ 7 มิถุนายน 2561 ณ โรงแรมเซ็นทารา แกรนด์ และบางกอกคอนเวนชั่นเซ็นเตอร์ แอท เซ็นทรัลเวิลด์ ถนนพระราม 1 เขตปทุมวัน กรุงเทพฯ
*************************

ที่มา : http://www.thaigov.go.th/news/contents/details/12862
