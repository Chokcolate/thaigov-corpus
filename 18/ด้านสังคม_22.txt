รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานเปิดการประชุม ITU Regional Development Forum for the Asia-Pacific 2018

วันอังคารที่ 22 พฤษภาคม 2561
รมว.ดิจิทัลฯ เป็นประธานเปิดการประชุม ITU Regional Development Forum for the Asia-Pacific 2018
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานกล่าวเปิดการประชุม “ITU Regional Development Forum for the Asia-Pacific 2018” (ITURDF) โดยกระทรวงดิจิทัลฯ ร่วมกับสหภาพโทรคมนาคมระหว่างประเทศ (ITU) จัดขึ้น ระหว่างวันที่ 21 - 22 พฤษภาคม 2561 ซึ่งเป็นการประชุมระดับภูมิภาคเอเชียและแปซิฟิก ที่จัดขึ้นเป็นประจำทุกปี โดยมีวัตถุประสงค์เพื่อเป็นเวทีในการหารือเพื่อปฏิบัติตามมติของที่ประชุมระดับโลกว่าด้วยการพัฒนาโทรคมนาคมปี 2560 และแผนปฏิบัติการบัวโนสไอเรส 2561-2563 โดยเปิดโอกาสให้ผู้นำประเทศ ผู้นำรัฐบาล รัฐมนตรี ผู้บริหารระดับสูงจากภาคเอกชนในระดับโลกและระดับภูมิภาค ได้ประชุมหารือและกำหนดแนวทางร่วมกันในการพัฒนาโทรคมนาคมและ ICT ในภูมิภาคเอเชียแปซิฟิก และกำหนดแผนงานจำเป็นเร่งด่วนสำหรับภูมิภาคฯ ทั้งนี้ การจัดประชุมดังกล่าวเป็นหนึ่งในกิจกรรมภายใต้ MOU ระหว่างกระทรวงดิจิทัลฯ และ ITU เกี่ยวกับความร่วมมือในการส่งเสริม Digital Thailand นอกจากนี้ยังมีประเด็นพิจารณาที่เกี่ยวข้องกับการดำเนินงานตามแผนยุทธศาสตร์ของกระทรวงดิจิทัลฯ ในการส่งเสริมเศรษฐกิจดิจิทัล ประกอบกับกระทรวงฯ อาจใช้โอกาสนี้ในการขอเสียงสนับสนุนจากประเทศสมาชิก ITU ในภูมิภาคเอเชียและแปซิฟิกในการสมัครตำแหน่งสมาชิกสภาบริหารของไทย (ITU Council) ซึ่งมีกำหนดเลือกตั้งในเดือนตุลาคม 2561 โดยการเป็นเจ้าภาพการจัดประชุมของกระทรวงดิจิทัลฯ ในครั้งนี้ ยังเป็นการเน้นย้ำบทบาทผู้นำของไทยในภูมิภาคเอเชียและแปซิฟิก ซึ่งมีสำนักงานภูมิภาคของ ITU ตั้งอยู่ด้วย เมื่อวันที่ 21 พฤษภาคม 2561 ณ โรงแรมเดอะ สุโกศล ถนนพญาไท เขตราชเทวี กรุงเทพฯ
*********************

ที่มา : http://www.thaigov.go.th/news/contents/details/12436
