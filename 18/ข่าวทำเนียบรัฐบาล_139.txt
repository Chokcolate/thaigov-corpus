รัฐบาลไทย-ข่าวทำเนียบรัฐบาล-นายกรัฐมนตรีรับฟังบรรยายสรุปการปรับปรุงและพัฒนาบึงบอระเพ็ด เน้นย้ำให้เร่งดำเนินการแก้ปัญหาการบุกรุก การใช้ประโยชน์เป็นที่ดินทำกิน และเพิ่มพื้นที่เป็นแหล่งกักเก็บน้ำ

วันจันทร์ที่ 11 มิถุนายน 2561
นายกรัฐมนตรีรับฟังบรรยายสรุปการปรับปรุงและพัฒนาบึงบอระเพ็ด เน้นย้ำให้เร่งดำเนินการแก้ปัญหาการบุกรุก การใช้ประโยชน์เป็นที่ดินทำกิน และเพิ่มพื้นที่เป็นแหล่งกักเก็บน้ำ
นายกรัฐมนตรีรับฟังการบรรยายสรุปการปรับปรุงและพัฒนาบึงบอระเพ็ด เน้นย้ำเร่งดำเนินการแก้ปัญหาการบุกรุก การใช้ประโยชน์เป็นที่ดินทำกิน และการเพิ่มพื้นที่เป็นแหล่งกักเก็บน้ำ พร้อมแสดงความห่วงใยในความอุดมสมบูรณ์ของระบบนิเวศ
วันนี้ (11 มิถุนายน 2561) เวลาประมาณ 15.30 น. บนรถไฟขบวนพิเศษจากสถานีรถไฟอำเภอชุมแสงไปยังสถานีรถไฟนครสวรรค์ พลเอก ประยุทธ์ จันทร์โอชา นายกรัฐมนตรี รับฟังการบรรยายสรุปการปรับปรุงและพัฒนาบึงบอระเพ็ด โดยมีนายทองเปลว กองจันทร์ อธิบดีกรมชลประทาน บรรยายสรุปผลการดำเนินงานและการพัฒนาบึงบอระเพ็ดว่า  เนื่องจากพื้นที่ประสบปัญหาขาดแคลนน้ำจากความต้องการใช้น้ำที่เพิ่มสูงขึ้น ทั้งเพื่อการเกษตร การอุปโภค บริโภค และการประมง นอกจากนี้ยังมีปัญหาการบุกรุกพื้นที่ และตะกอนสะสมอีกด้วย กรมชลประทานจึงมีแผนพัฒนาบึงบอระเพ็ด โดยมีแผนงานสำรวจและจัดทำแผนที่ การขุดลอกตะกอนในบึง ขุดคลองดักตะกอนแนวขอบบึง ขุดบึงบอระเพ็ดลักษณะเป็น Deep Pool ปรับปรุงคลองบอระเพ็ด เพิ่มปริมาณน้ำเก็บกักโดยปรับปรุงฝายเดิมเป็นฝายพับได้ รวมทั้งการพัฒนาพื้นที่ต้นน้ำ ทั้งนี้ คณะกรรมการฟื้นฟูอนุรักษ์และพัฒนาบึงบอระเพ็ด จังหวัดนครสวรรค์ มียุทธศาสตร์การพัฒนา 4 ด้าน ได้แก่ 1) ยุทธศาสตร์ด้านการแก้ไขปัญหาการบุกรุก และการใช้ประโยชน์ในบึงบอระเพ็ด 2) ยุทธศาสตร์ด้านบริหารจัดการทรัพยากรธรรมชาติและสิ่งแวดล้อม 3) ยุทธศาสตร์ด้านการบริหารจัดการน้ำ และ 4) ยุทธศาสตร์ด้านการบริหารขับเคลื่อนแบบบูรณาการ
ภายหลังจากรับฟังการบรรยายสรุป นายกรัฐมนตรีได้มอบหมายให้มีการพัฒนาบึงบอระเพ็ดอย่างบูรณาการ แก้ไขปัญหาการบริหารจัดการ และคำนึงถึงผลกระทบที่อาจจะเกิดขึ้นกับระบบนิเวศ คำนึงถึงความอุดมสมบูรณ์ของทรัพยากรธรรมชาติ โดยให้ประสานกับคณะกรรมการฟื้นฟูอนุรักษ์และพัฒนาบึงบอระเพ็ด จังหวัดนครสวรรค์ และหน่วยงานที่เกี่ยวข้องเพื่อดำเนินการแก้ไขปัญหาความเดือดร้อนของประชาชนในพื้นที่ให้แล้วเสร็จโดยเร็ว พร้อมกับเน้นย้ำให้เร่งดำเนินการเกี่ยวกับปัญหาการบุกรุก การใช้ประโยชน์เป็นที่ดินทำกิน และการเพิ่มพื้นที่เป็นแหล่งกักเก็บน้ำด้วย
บึงบอระเพ็ด เป็นแหล่งท่องเที่ยวที่สวยงาม และเป็นบึงทะเลสาบน้ำจืดขนาดใหญ่ที่สุดในประเทศไทย มีเนื้อที่ 132,737 ไร่ อยู่ในพื้นที่สามอำเภอของจังหวัดนครสวรรค์ ได้แก่ อำเภอเมืองนครสวรรค์ อำเภอท่าตะโก และอำเภอชุมแสง โดยกรมชลประทานวางแผนโครงการบริหารจัดการน้ำอย่างเป็นระบบ มีการออกแบบคลองดักตะกอนและจุดทิ้งดินเพื่อปรับปรุงภูมิทัศน์โดยรอบ นอกจากนี้ บึงบอระเพ็ดยังเป็นสถานที่ท่องเที่ยวที่สำคัญของจังหวัดนครสวรรค์ อุดมด้วยพืชและสัตว์นานาชนิด ทั้งยังเป็นแหล่งเพาะพันธุ์สัตว์น้ำวัยอ่อนให้กับแม่น้ำเจ้าพระยา และเป็นถิ่นอาศัยหากินสร้างรังวางไข่ของนกนานาชนิด ซึ่งจังหวัดนครสวรรค์มีการพิจารณารูปแบบการพัฒนาอย่างครบวงจรตั้งแต่ต้นทาง กลางทาง และปลายทาง  โดยการกำหนดขอบเขตควบคุมและพัฒนาบึง ฟื้นฟูและปรับปรุงให้เป็นแก้มลิงของประเทศ พัฒนาเป็นแหล่งผลิตสัตว์น้ำจืดโดยการส่งเสริม วิจัย พัฒนาและนำนวัตกรรมมาใช้ รวมทั้งการพัฒนาการท่องเที่ยวเชิงอนุรักษ์ครบวงจร และมีระบบบริหารจัดการเพื่อความยั่งยืน
-----------------------
สำนักโฆษก

ที่มา : http://www.thaigov.go.th/news/contents/details/12942
