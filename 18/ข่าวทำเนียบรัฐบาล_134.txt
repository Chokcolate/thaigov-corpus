รัฐบาลไทย-ข่าวทำเนียบรัฐบาล-นายกฯ ชื่นชมประชารัฐใส่ใจสิ่งแวดล้อม ย้ำรัฐบาลมุ่งมั่นแก้ไขปัญหาขยะ พร้อมส่งเสริมธุรกิจท่องเที่ยวให้ถูกกฎหมาย

วันอาทิตย์ที่ 10 มิถุนายน 2561
นายกฯ ชื่นชมประชารัฐใส่ใจสิ่งแวดล้อม ย้ำรัฐบาลมุ่งมั่นแก้ไขปัญหาขยะ พร้อมส่งเสริมธุรกิจท่องเที่ยวให้ถูกกฎหมาย
นายกฯ ชื่นชมประชารัฐใส่ใจสิ่งแวดล้อม ย้ำรัฐบาลมุ่งมั่นแก้ไขปัญหาขยะ พร้อมส่งเสริมธุรกิจท่องเที่ยวให้ถูกกฎหมาย
วันที่ 10 มิ.ย.61 พลเอก ประยุทธ์ จันทร์โอชา นายกรัฐมนตรี ชื่นชมกิจกรรมของการท่องเที่ยวแห่งประเทศไทย ภาครัฐ และเอกชนที่ให้ความสำคัญกับการดูแลรักษาสิ่งแวดล้อม เช่น การจัดงานวิ่ง Trad Dream Islands Run 2018 วิ่งตามหาเกาะในฝัน...เกาะช้างเลี้ยวซ้าย 2-3 มิ.ย.61 ที่นักวิ่งออกวิ่งพร้อมกับเก็บขยะไปด้วย ส่วนผู้จัดงานก็ใช้แก้วกระดาษแทนขวดพลาสติก และถุงขยะที่สามารถย่อยสลายได้ เช่นเดียวกับงานวันทะเลโลกที่ จ.ภูเก็ต ที่ ททท.นำผู้ประกอบการจากแอฟริกา 60 คน มาร่วมรักษ์โลก และช่วยกันเก็บขยะที่ชายหาดป่าตองด้วย
อย่างไรก็ตาม อีกด้านหนึ่งรัฐบาลก็ได้รับข้อร้องเรียนเกี่ยวกับปัญหาด้านการท่องเที่ยว ทรัพยากรธรรมชาติ และสิ่งแวดล้อม เช่น การก่อสร้างอาคารและที่พักที่มีความลาดชันเกินกว่าที่กฎหมายกำหนดบนเกาะพีพี การประกอบธุรกิจดำน้ำไม่ตรงตามที่ได้รับอนุญาต การดัดแปลงอาคารพาณิชย์ผิดประเภทเพื่อทำธุรกิจโรงแรม การรับคนต่างด้าวเข้าพักอาศัยและทำงานโดยไม่ได้รับอนุญาต เป็นต้น ซึ่งส่วนราชการที่เกี่ยวข้องได้บูรณาการเข้าตรวจสอบและดำเนินคดีตามกฎหมาย พร้อมทั้งเร่งรัดให้แก้ไขให้ถูกต้องโดยเร็ว
นายกรัฐมนตรีเน้นย้ำว่า ในช่วง 4 ปีที่ผ่านมา รัฐบาลให้ความสำคัญกับการแก้ไขปัญหาขยะโดยกำหนดให้การจัดการปัญหาขยะเป็นวาระแห่งชาติ เพื่อจัดการขยะตกค้าง 30 ล้านตัน ขยะใหม่ ปีละ 27 ล้านตัน ออกกฎหมาย และสร้างวินัยคนในชาติ ลดการผลิตขยะที่ต้นทาง ส่งเสริมการนำมาใช้ซ้ำและใช้ใหม่อย่างคุ้มค่า
นอกจากนี้ ยังร่วมมือกับภาคเอกชนผลักดันแผนการจัดการขยะพลาสติก โดยส่งเสริมให้ใช้บรรจุภัณฑ์ที่เป็นมิตรกับสิ่งแวดล้อม รีไซเคิลพลาสติก ลดและเลิกใช้ Cap seal หรือพลาสติกที่หุ้มฝาขวด
ส่วนปัญหาขยะทะเลและสิ่งแวดล้อมได้กำหนดให้เขตอุทยานทางทะเลทุกแห่งปลอดจากถุงพลาสติก โดยนำร่องใน 15 จังหวัดชายฝั่งทะเล และกำหนดให้พื้นที่ชายหาด 24 แห่ง ปลอดจากการสูบบุหรี่และทิ้งก้นบุหรี่ และขยะอื่น ๆ
"ล่าสุดยังได้สำรวจตลาด ร้านค้า และบ้านเรือนประชาชนที่อยู่รอบชายฝั่งทะเล เพื่อขอความร่วมมือให้ลดการใช้ถุงพลาสติก เปลี่ยนภาชนะใส่อาหารเพื่อลดปริมาณขยะให้เหลือน้อยที่สุด ซึ่งการดำเนินงานอย่างจริงจังทั้งหมด ได้รับการชื่นชมจากหน่วยงานด้านสิ่งแวดล้อมของสหประชาชาติเป็นอย่างมาก"
--------------------

ที่มา : http://www.thaigov.go.th/news/contents/details/12908
