รัฐบาลไทย-ข่าวทำเนียบรัฐบาล-สธ.- กทม.- ม.นวมินทราธิราช ร่วมกันใช้ข้อมูลบริการทางการแพทย์และสุขภาพ เฝ้าระวัง ป้องกัน ควบคุมโรคในพื้นที่

วันอังคารที่ 5 มิถุนายน 2561
สธ.- กทม.- ม.นวมินทราธิราช ร่วมกันใช้ข้อมูลบริการทางการแพทย์และสุขภาพ เฝ้าระวัง ป้องกัน ควบคุมโรคในพื้นที่
กระทรวงสาธารณสุข ร่วมกับ กรุงเทพมหานคร และ มหาวิทยาลัยนวมินทราธิราช ลงนามความร่วมมือการใช้ข้อมูลบริการทางการแพทย์และสุขภาพ เพื่อเฝ้าระวัง ป้องกันและควบคุมโรคในพื้นที่กทม.ให้ไปในทิศทางเดียวกันกับแนวทางการดำเนินงานของประเทศ
วันนี้ (5มิถุนายน 2561) ณ ห้องสุทัศน์ ศาลาว่าการกรุงเทพมหานคร 1 นายแพทย์โอภาส การย์กวินพงศ์ รองปลัดกระทรวงสาธารณสุข พร้อมด้วยพลตำรวจเอกอัศวิน ขวัญเมือง ผู้ว่าราชการจังหวัดกรุงเทพมหานคร
รองศาสตราจารย์นายแพทย์ อนันต์ มโนมัยพิบูลย์ อธิการบดีมหาวิทยาลัยนวมินทราธิราช ได้ลงนามความร่วมมือการใช้ข้อมูลบริการทางการแพทย์และสุขภาพ เพื่อเฝ้าระวัง ป้องกันและควบคุมโรคในพื้นที่ กทม. เพื่อให้เป็นไปในทิศทางเดียวกันกับแนวทางของประเทศในการดำเนินงานเฝ้าระวัง ป้องกันและควบคุมโรค
นายแพทย์โอภาส กล่าวว่า ข้อตกลงนี้จะทำให้เกิดความร่วมมือในการเชื่อมโยงและแลกเปลี่ยนข้อมูลพื้นฐานข้อมูลบริการทางการแพทย์และสุขภาพระหว่างหน่วยบริการสุขภาพในพื้นที่กทม.และจังหวัดอื่น ๆ ทั่วประเทศตามโครงสร้างมาตรฐานระบบข้อมูลบริการทางการแพทย์และสุขภาพ ที่กระทรวงสาธารณสุขกำหนด เพื่อให้เกิดระบบในการจัดการข้อมูลและนำไปใช้ได้อย่างมีประสิทธิภาพ
โดยศูนย์เทคโนโลยีสารสนเทศและการสื่อสาร กระทรวงสาธารณสุข จะเป็นผู้สนับสนุนด้านวิชาการ และระบบสารสนเทศ จัดทำคลังข้อมูลด้านการแพทย์และสุขภาพของกทม. รวมถึงให้บริการเชื่อมโยงและแลกเปลี่ยนข้อมูลสารสนเทศที่จำเป็นเพื่อให้เกิดประสิทธิภาพในการเฝ้าระวัง ป้องกัน และควบคุมโรค ผ่านบริการ Smart Health ID ด้านสำนักระบาดวิทยา กรมควบคุมโรคจะเป็นผู้กำหนดหลักเกณฑ์ และระเบียบวิธีการเฝ้าระวังและการรายงานสถานการณ์โรคและแนวทางการใช้ประโยชน์จากข้อมูล  คณะกรรมการโรคติดต่อแห่งชาติจะเป็นผู้สนับสนุนด้านวิชาการ และจัดทำฐานข้อมูลเฝ้าระวังโรคของประเทศเพื่อพัฒนานวัตกรรม เทคโนโลยี รวมถึงการฝึกอบรมบุคลากรในการใช้ข้อมูลทางระบาดวิทยาเพื่อติดตามสถานการณ์
ในส่วนของ กทม.มีหน้าที่ในการพัฒนาศักยภาพบุคลากรของโรงพยาบาลในสังกัด เพื่อนำเข้าคลังข้อมูลด้านการแพทย์และสุขภาพ ผลักดันให้เกิดการมีส่วนร่วมของโรงพยาบาล ส่วนคณะแพทย์ศาสตร์วชิรพยาบาลมหาวิทยาลัยนวมินทราธิราช จะเป็นต้นแบบการพัฒนาระบบส่งออกข้อมูลจากระบบสารสนเทศของโรงพยาบาลเพื่อนำคลังข้อมูลทางด้านการแพทย์และสุขภาพไปใช้ประโยชน์จากและร่วมกับอนามัย และสำนักการแพทย์ ในการพัฒนาศักยภาพบุคลากรเพี่อติดตามสถานการณ์โรค
************************************* มิถุนายน 2561

ที่มา : http://www.thaigov.go.th/news/contents/details/12774
