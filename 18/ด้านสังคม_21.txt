รัฐบาลไทย-ข่าวทำเนียบรัฐบาล-​รมว. สธ. ร่วมประชุมสมัชชาอนามัยโลก สมัยที่ 71 ณ สมาพันธรัฐสวิส

วันอังคารที่ 22 พฤษภาคม 2561
​รมว. สธ. ร่วมประชุมสมัชชาอนามัยโลก สมัยที่ 71 ณ สมาพันธรัฐสวิส
รัฐมนตรีว่าการกระทรวงสาธารณสุขไทย นำเสนอ “สุขภาพดีถ้วนหน้า : มุ่งมั่นต่อหลักประกันสุขภาพถ้วนหน้า” ในเวทีสมัชชาอนามัยโลก สมัยที่ 71 ณ นครเจนีวา สมาพันธรัฐสวิส
รัฐมนตรีว่าการกระทรวงสาธารณสุขไทย นำเสนอ “สุขภาพดีถ้วนหน้า : มุ่งมั่นต่อหลักประกันสุขภาพถ้วนหน้า” ในเวทีสมัชชาอนามัยโลก สมัยที่ 71 ณ นครเจนีวา สมาพันธรัฐสวิส และหารือทวิภาคีความร่วมมือด้านสาธารณสุข กับจีน สิงคโปร์ ญี่ปุ่น คิวบา เคนยา มัลดีฟส์ และผู้อำนวยการองค์การอนามัยโลกภูมิภาคเอเชียตะวันออกเฉียงใต้
ศาสตราจารย์คลินิก  เกียรติคุณ นายแพทย์ปิยะสกล  สกลสัตยาทร  รัฐมนตรีว่าการกระทรวงสาธารณสุข  ให้สัมภาษณ์ว่า ได้นำคณะผู้บริหารและผู้แทนประเทศไทย เข้าร่วมการประชุมสมัชชาอนามัยโลก สมัยที่ 71 ซึ่งจัดระหว่างวันที่ 21 – 26 พฤษภาคม 2561 ณ นครเจนีวา สมาพันธรัฐสวิส  ซึ่งในปีนี้ประเทศสมาชิกองค์การอนามัยโลก 194 ประเทศจะร่วมกิจกรรมเดินวิ่ง Walk the Talk : the Health for All Challenge โดยประเทศไทยเป็นผู้นำวอร์มอัพ (Warm Up) ก่อนเริ่มกิจกรรมดังกล่าว ณ ลานหน้าปาแลเดนาซียง (Palais des Nations) นครเจนีวา สมาพันธรัฐสวิส เพื่อเป็นการเฉลิมฉลองวาระครบรอบ 70 ปีองค์การอนามัยโลก
ศาสตราจารย์คลินิก เกียรติคุณ นายแพทย์ปิยะสกลกล่าวต่อว่า ประเทศไทยได้รับเกียรติให้ร่วมกล่าว    ถ้อยแถลงต่อที่ประชุมสมัชชาอนามัยโลก ภายใต้หัวข้อ “สุขภาพดีถ้วนหน้า : มุ่งมั่นต่อหลักประกันสุขภาพถ้วนหน้า” (Health for All : Commit to Universal Health Coverage) ในประเด็นประสบการณ์และมุมมองของประเทศไทยต่อการมีส่วนร่วมของทุกภาคส่วน ทั้งภายในและภายนอกระบบสุขภาพเพื่อการบรรลุเป้าหมาย  “หลักประกันสุขภาพถ้วนหน้า เพื่อทุกคน ทุกหนทุกแห่ง”  และจะร่วมหารือทวิภาคีความร่วมมือด้านสาธารณสุขกับจีน สิงคโปร์ ญี่ปุ่น คิวบา เคนยา มัลดีฟส์ นอกจากนี้ จะพบกับผู้อำนวยการสำนักงานองค์การอนามัยโลกภูมิภาคเอเชียตะวันออกเฉียงใต้ และร่วมพิธีลงนามและแลกเปลี่ยนหนังสือต่ออายุกิจกรรมความร่วมมือด้านการส่งเสริมสุขภาพ ค.ศ. 2018 – 2020 ภายใต้บันทึกความเข้าใจระหว่างสำนักงานกองทุนสนับสนุนการสร้างเสริมสุขภาพ (สสส.) กับองค์การอนามัยโลก
***************************        22 พฤษภาคม 2561

ที่มา : http://www.thaigov.go.th/news/contents/details/12427
