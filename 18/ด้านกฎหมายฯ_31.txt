รัฐบาลไทย-ข่าวทำเนียบรัฐบาล-“ยุติธรรม” ร่วมมือ “สถาบันคุณวุฒิวิชาชีพ (องค์การมหาชน)” พัฒนาบุคลากรด้วยมาตรฐานอาชีพและมาตรฐานสมรรถนะความสามารถด้านการใช้ดิจิทัล

วันพุธที่ 30 พฤษภาคม 2561
“ยุติธรรม” ร่วมมือ “สถาบันคุณวุฒิวิชาชีพ (องค์การมหาชน)” พัฒนาบุคลากรด้วยมาตรฐานอาชีพและมาตรฐานสมรรถนะความสามารถด้านการใช้ดิจิทัล
“ยุติธรรม” ร่วมมือ “สถาบันคุณวุฒิวิชาชีพ (องค์การมหาชน)” พัฒนาบุคลากรด้วยมาตรฐานอาชีพและมาตรฐานสมรรถนะความสามารถด้านการใช้ดิจิทัล
ในวันพุธที่ ๓๐ พฤษภาคม ๒๕๖๑ เวลา ๑๑.๓๐ น.
ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
เป็นประธานในพิธีลงนามบันทึกข้อตกลงว่าด้วยการประสานความร่วมมือ
ระหว่างหน่วยงานในสังกัดกระทรวงยุติธรรม กลุ่มภารกิจด้านพัฒนาพฤตินิสัย และสถาบันคุณวุฒิวิชาชีพ (องค์การมหาชน)
ในการพัฒนาบุคลากรด้วยมาตรฐานอาชีพและมาตรฐานสมรรถนะความสามารถด้านการใช้ดิจิทัล (Digital Literacy)
โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
ลงนามร่วมกับนายพิสิฐ รังสฤษฎ์วุฒิกุล ผู้อำนวยการสถาบันคุณวุฒิวิชาชีพ
พร้อมด้วย พันตำรวจเอก ณรัชต์ เศวตนันทน์ อธิบดีกรมราชทัณฑ์
นายสหการณ์ เพ็ชรนรินทร์ อธิบดีกรมพินิจและคุ้มครองเด็กและเยาวชน
นายประสาร มหาลี้ตระกูล อธิบดีกรมคุมประพฤติ
ร่วมเป็นสักขีพยานในพิธีลงนามดังกล่าว
รองนายกรัฐมนตรี และรัฐมนตรีว่าการกระทรวงยุติธรรม กล่าวตอนหนึ่งว่า
กระทรวงยุติธรรมได้ดำเนินการพัฒนาพฤตินิสัย แก้ไขฟื้นฟู และสงเคราะห์ผู้กระทำผิดที่อยู่ในความดูแลของ
กรมราชทัณฑ์ กรมพินิจและคุ้มครองเด็กและเยาวชน และกรมคุมประพฤติ
เพื่อให้บุคคลเหล่านี้สามารถกลับตนเป็นคนดีกลับคืนสู่สังคม มีทักษะความรู้ที่สามารถนำไปประกอบอาชีพเลี้ยงตนเอง
และครอบครัวได้ภายหลังพ้นโทษ
อย่างไรก็ตาม ยังมีผู้กระทำผิดบางส่วนที่เมื่อพ้นโทษออกไปแล้ว ยังไม่มีงานทำ และไม่ได้รับโอกาสในการประกอบอาชีพ
ซึ่งคนกลุ่มนี้จะมีความเสี่ยงในการกระทำผิดซ้ำ จึงจำเป็นต้องกำหนดแนวทางการดูแลผู้กระทำผิดอย่างครบวงจร
โดยการจัดอบรมฝีมือแรงงานที่สอดคล้องกับความต้องการของตลาดแรงงาน
และสร้างความเชื่อมั่นให้แก่สังคมในการยอมรับในตัวผู้กระทำผิด
ซึ่งคาดหวังว่า ความร่วมมือระหว่างกระทรวงยุติธรรม และสถาบันคุณวุฒิวิชาชีพ (องค์การมหาชน)
ในการพัฒนาทักษะความรู้ ความสามารถของผู้กระทำผิดในความดูแลของหน่วยงานในสังกัดกระทรวงยุติธรรม
รวมทั้งการส่งเสริมให้มีการประเมินสมรรถนะและการรับรองสมรรถนะตามมาตรฐานอาชีพและคุณวุฒิวิชาชีพ
จะช่วยสร้างโอกาสให้ผู้ที่พ้นโทษได้รับการยอมรับจากสังคม สามารถประกอบอาชีพ มีรายได้เลี้ยงตนเอง และครอบครัว
อันจะส่งผลให้การขับเคลื่อนนโยบายอำนวยความยุติธรรม ลดความเหลื่อมล้ำ ขจัดความทุกข์ยาก สร้างประชาสามัคคี
ส่งเสริมคนดีสู่สังคม บรรลุผลสำเร็จอย่างเป็นรูปธรรมต่อไป
ด้านปลัดกระทรวงยุติธรรม กล่าวตอนหนึ่งว่า การดูแลผู้ต้องขังในความดูแลของกรมราชทัณฑ์ รวมทั้งเด็กและเยาวชนที่ก้าวพลาดของ
กรมพินิจและคุ้มครองเด็กและเยาวชน ตลอดจนผู้ถูกคุมประพฤติในความดูแลของกรมคุมประพฤติ
มีหลักสำคัญประการหนึ่ง คือ การทำให้พวกเขาเหล่านั้นมีชีวิตที่ดีขึ้น หรือที่เรียกว่า “Good Life Model”
ซึ่งมีปัจจัยสำคัญประการหนึ่ง คือ การส่งเสริมให้พวกเขามีอาชีพและสามารถดำรงชีวิตอยู่ในสังคมได้อย่างมีคุณค่า
ซึ่งกระทรวงยุติธรรมได้ดำเนินการมาโดยตลอด ทั้งนี้ ในการยกระดับให้ผู้กระทำผิดในความดูแลของกระทรวงยุติธรรมมีอนาคตที่ดี
จำเป็นจะต้องยกระดับมาตรฐานวิชาชีพ เพื่อให้ได้รับการรับรองมาตรฐานการประกอบอาชีพ
ซึ่งจะส่งผลให้บุคคลเหล่านี้มีโอกาสในการประกอบอาชีพ และอยู่ในสังคมได้อย่างเป็นปกติสุข
อันจะส่งผลให้สามารถลดอัตราการกระทำผิดซ้ำได้ต่อไป
ซึ่งการลงนามในครั้งนี้ จะส่งผลให้เกิดการดำเนินงานที่รูปธรรม และการประเมินเป็นไปอย่างมีคุณภาพ
ผู้อำนวยการสถาบันคุณวุฒิวิชาชีพ กล่าวตอนหนึ่งว่า ความร่วมมือในครั้งนี้เป็นไปตามนโยบายของรัฐบาลที่ให้ความสำคัญ
ในการพัฒนาศักยภาพกำลังคนของประเทศในทุกสาขาอาชีพ รวมถึงกลุ่มผู้กระทำผิดโดยการให้โอกาสในการประเมินสมรรถนะ
เพื่อให้กลุ่มคนเหล่านี้มีโอกาสในการประกอบอาชีพที่หลากหลาย ซึ่งสถาบันฯ ยินดีที่จะเข้าร่วมภารกิจสำคัญ
ในการประเมินสมรรถนะผู้กระทำผิดในความดูแลของกระทรวงยุติธรรม เพื่อรับรองความสามารถในการเข้าสู่ตลาดแรงงาน
พร้อมทั้งร่วมพัฒนาผู้กระทำผิดด้วยการส่งเสริมและส่งต่อคนดี มืออาชีพ มีมาตรฐาน ให้กลับคืนสู่สังคมอย่างยั่งยืน
โดยมุ่งมั่นขับเคลื่อนการดำเนินงานตามบันทึกข้อตกลงดังกล่าวผ่านหน่วยงานพันธมิตรที่มีอยู่ทั่วประเทศ
นอกจากนี้ สถาบันฯ ยังส่งเสริมและสนับสนุนการประเมินสมรรถนะความสามารถด้านการดิจิทัล
ให้แก่บุคลากรในสังกัดกระทรวงยุติธรรม เพื่อรองรับนโยบายของรัฐบาลที่จะเข้าสู่รัฐบาลดิจิทัล ๔.๐
และนำไปสู่การขับเคลื่อนพัฒนาประสิทธิภาพการบริหารจัดการภาครัฐในการอำนวยความสะดวกแก่ประชาชนและผู้รับบริการต่อไป

ที่มา : http://www.thaigov.go.th/news/contents/details/12651
