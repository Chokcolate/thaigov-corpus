รัฐบาลไทย-ข่าวทำเนียบรัฐบาล-พิธีมอบเข็มเชิดชูเกียรติและเกียรติบัตรบุคลากรต้นแบบการปฏิบัติงานของกระทรวงการคลัง ตามโครงการค้นคนคลัง

วันพุธที่ 6 มิถุนายน 2561
พิธีมอบเข็มเชิดชูเกียรติและเกียรติบัตรบุคลากรต้นแบบการปฏิบัติงานของกระทรวงการคลัง ตามโครงการค้นคนคลัง
ปลัดกระทรวงการคลังเป็นประธานในพิธีมอบเข็มเชิดชูเกียรติและเกียรติบัตรให้แก่บุคลากรต้นแบบการปฏิบัติงานของกระทรวงการคลัง ตามโครงการค้นคนคลัง
นายประสงค์ พูนธเนศ ปลัดกระทรวงการคลัง เป็นประธานในพิธีมอบเข็มเชิดชูเกียรติและเกียรติบัตรให้แก่บุคลากรต้นแบบการปฏิบัติงานของกระทรวงการคลัง ตามโครงการค้นคนคลัง  โดยการดำเนินโครงการฯ มีวัตถุประสงค์เพื่อส่งเสริมข้าราชการกระทรวงการคลังที่มีความคิดความสามารถเชิงนวัตกรรมควบคู่กับการปฏิบัติตนตามหลักคุณธรรม จริยธรรม ให้เป็นต้นแบบและสร้างแรงบันดาลใจให้กับบุคลากรกระทรวงการคลัง ในการนำนวัตกรรมหรือแนวความคิดใหม่ๆ  มาสร้างประโยชน์ต่อกระทรวงการคลังและประเทศชาติ สอดคล้องกับนโยบายการขับเคลื่อนการพัฒนาประเทศตามแนวทางของยุทธศาสตร์ประเทศไทย และการพัฒนาระบบราชการ 4.0
บุคลากรต้นแบบการปฏิบัติงานของกระทรวงการคลัง เป็นผู้ที่ผ่านการคัดเลือกจากคณะกรรมการพิจารณาคัดเลือกบุคลากรต้นแบบการปฏิบัติงานของกระทรวงการคลัง ซึ่งมีนายอรัญ ธรรมโน อดีตปลัดกระทรวงการคลัง เป็นประธาน พร้อมมีผู้บริหารระดับสูงจากหน่วยงานทั้งภาครัฐและเอกชนร่วมเป็นกรรมการ   โดยมีรายชื่อข้าราชการกระทรวงการคลังเข้ารับรางวัล ดังนี้
1. นางสาวสมิทธิ์ธนา ชัยเจนกิจ นักวิชาการคอมพิวเตอร์ชำนาญการ สำนักงานปลัดกระทรวงการคลัง ได้รับรางวัลเข็มเชิดชูเกียรติ ประเภทผู้สมัครกลุ่มที่ 1 (กลุ่มข้าราชการกระทรวงการคลัง ประเภททั่วไป ระดับปฏิบัติงาน ชำนาญงาน และประเภทวิชาการ ระดับปฏิบัติการ ชำนาญการ)
2. นายปัณณ์ อนันอภิบุตร  เศรษฐกรชำนาญการพิเศษ  สำนักงานเศรษฐกิจการคลัง ได้รับรางวัลเข็มเชิดชูเกียรติ ประเภทผู้สมัครกลุ่มที่ 2  (กลุ่มข้าราชการกระทรวงการคลัง ประเภททั่วไป ระดับอาวุโส ประเภทวิชาการ ระดับชำนาญการพิเศษ  และประเภทอำนวยการ ระดับต้น)
3. นางมัลลิกา อัพภาสกิจ  คลังจังหวัดสงขลา กรมบัญชีกลาง ได้รับรางวัลเข็ม เชิดชูเกียรติ ประเภทผู้สมัครกลุ่มที่ 3  (กลุ่มข้าราชการกระทรวงการคลัง ประเภทวิชาการ ระดับเชี่ยวชาญ และประเภทอำนวยการระดับสูง)
ทั้งนี้ ผู้ได้รับรางวัลบุคลากรต้นแบบการปฏิบัติงานของกระทรงการคลังจะเป็นกำลังสำคัญและเป็นตัวอย่างเพื่อสร้างแรงบันดาลใจให้กับข้าราชการกระทรวงการคลังในการมุ่งเน้นนำนวัตกรรมมาปรับใช้ในการปฏิบัติงาน ซึ่งสอดคล้องกับการขับเคลื่อนการพัฒนาประเทศและแนวทางพัฒนาระบบราชการ 4.0 ในการพลิกโฉมปรับเปลี่ยนวิธีคิดและการทำงาน เพื่อสร้างประโยชน์ให้กับประชาชนและประเทศชาติได้อย่างแท้จริง
สำนักนโยบายและยุทธศาสตร์ สำนักงานปลัดกระทรวงการคลัง โทร. 02 126 5800 ต่อ 2565

ที่มา : http://www.thaigov.go.th/news/contents/details/12822
