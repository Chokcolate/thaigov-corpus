รัฐบาลไทย-ข่าวทำเนียบรัฐบาล-รมต.นร. สุวพันธุ์ฯ เป็นประธานการประชุมคณะกรรมการเตรียมการโครงการจิตอาสาเพื่อพัฒนาลำน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน ครั้งที่ 2/2561

วันศุกร์ที่ 25 พฤษภาคม 2561
รมต.นร. สุวพันธุ์ฯ เป็นประธานการประชุมคณะกรรมการเตรียมการโครงการจิตอาสาเพื่อพัฒนาลำน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน ครั้งที่ 2/2561
รมต.นร. สุวพันธุ์ฯ เป็นประธานการประชุมคณะกรรมการเตรียมการโครงการจิตอาสาเพื่อพัฒนาลำน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน โดยจะเริ่มโครงการฯ ประมาณต้นเดือนกรกฎาคม 2561
วันนี้ (24 พ.ค. 61) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล นายสุวพันธุ์  ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการเตรียมการโครงการจิตอาสาเพื่อพัฒนาลำน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน สรุปสาระสำคัญ ดังนี้
ที่ประชุมรับทราบ ยุทธศาสตร์การพัฒนาตาม “โครงการจิตอาสาเพื่อการพัฒนาลำน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน” พร้อมรับทราบความเห็นของหน่วยงานที่เกี่ยวข้องในการขับเคลื่อนโครงการจิตอาสาเพื่อการพัฒนาลำน้ำกับชีวิต บนวิถีแห่งความพอเพียง เพื่อประโยชน์และความสุขของประชาชน และปฏิทินการขับเคลื่อนโครงการจิตอาสาเพื่อการพัฒนาลำน้ำกับชีวิตฯ
นอกจากนี้ ที่ประชุมได้พิจารณาและมีมติเห็นชอบในหลักการ การสนับสนุนงบประมาณเพื่อดำเนินการตามแผนงาน โครงการ โดยฝ่ายเลขานุการจะนำแผนจากทุกภาคส่วนที่เสนอมาบูรณาร่วมกัน ซึ่งปัจจุบันมี 606 โครงการ พร้อมทั้ง ที่ประชุมหารือการกำหนดวัน kick off โครงการ เพื่อให้สัมฤทธิ์ผลตามเป้าหมายที่กำหนดไว้ โดยริเริ่มประมาณต้นเดือนกรกฎาคม 2561
อีกทั้ง ที่ประชุมได้พิจารณาและมีมติเห็นชอบในหลักการเกี่ยวกับแนวทางการดำเนินการนำโครงการจิตอาสาลงพัฒนาในพื้นที่ เพื่อปฏิบัติงานในช่วงต้นเดือนสิงหาคม 2561 โดยระดมจิตอาสาจากชุมชน เอกชน และในพระราชดำริฯ โดยกำหนด 2 วัน วันแรกเป็นวันที่สร้างการรับรู้และเข้าใจ ทิศทางในการดำเนินโครงการ และวันที่ 2 เป็นวันระดมจิตอาสา ซึ่งเป็นวันที่จิตอาสาลงปฏิบัติงานในพื้นที่อย่างเป็นรูปธรรม
นอกจากนี้ ที่ประชุมได้พิจารณาและมีมติเห็นชอบในหลักการ การจัดทำบันทึกข้อตกลงร่วมกันดำเนินโครงการ (MOU) เพื่อให้การดำเนินโครงการเป็นไปด้วยความรวดเร็วและมีส่วนร่วมจากผู้ที่เกี่ยวข้องทุกฝ่าย ซึ่งเห็นควรดำเนินการจัดทำ MOU ใน 2 ระดับ ดังนี้
1.) ระดับส่วนกลาง มอบหมายให้สำนักงานปลัดสำนักนายกรัฐมนตรี (สปน.) จัดทำบันทึกข้อตกลงร่วมกันดำเนินโครงการ (MOU) กับกรมส่งเสริมการปกครองท้องถิ่น กรมการปกครอง กรมที่ดิน กรมป้องกันและบรรเทาสาธารณภัย กรมเจ้าท่า กรมทรัพยากรน้ำ  กรมชลประทาน กรมป่าไม้ กรมอุทยานแห่งชาติ สัตว์ป่า และพันธุ์พืช กรมธนารักษ์ สมาคม อบจ. แห่งประเทศไทย สมาคมสันนิบาตเทศบาลแห่งประเทศไทย และสมาคมองค์การบริหารส่วนตำบล (อบต.) แห่งประเทศไทย
2)  ระดับจังหวัด มอบหมายให้ อบจ. จัดทำบันทึกข้อตกลงร่วมกันดำเนินโครงการ(MOU) กับ เทศบาล  อบต. และส่วนราชการที่เกี่ยวข้องในพื้นที่ตามลำดับ
...........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12502
