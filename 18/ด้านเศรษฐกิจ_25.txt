รัฐบาลไทย-ข่าวทำเนียบรัฐบาล-พิธีทำลายของกลาง “ตู้เกมไฟฟ้า แผงวงจร เฟรมตู้” มูลค่าความเสียหายทางเศรษฐกิจกว่า 50 ล้านบาท

วันพุธที่ 16 พฤษภาคม 2561
พิธีทำลายของกลาง “ตู้เกมไฟฟ้า แผงวงจร เฟรมตู้” มูลค่าความเสียหายทางเศรษฐกิจกว่า 50 ล้านบาท
กรมศุลกากรทำลายของกลางที่คดีสิ้นสุดแล้ว “ตู้เกมไฟฟ้า จำนวน 531 เครื่อง เฟรมตู้และแผงวงจร 7,055 ชิ้น” รวมมูลค่าความเสียหายทางเศรษฐกิจกว่า 50 ล้านบาท ด้วยรถบดถนน และรถแบล็คโฮ หลังจากนั้นเศษซากของกลางจะถูกขนย้ายไปดำเนินการไม่ให้สามารถนำใช้งานได้ต่อไป
วันพุธที่ 16 พฤษภาคม 2561 เวลา 11.00 น. ณ สำนักงานศุลกากรท่าเรือแหลมฉบัง นายกุลิศ  สมบัติศิริ อธิบดีกรมศุลกากร พร้อมด้วย นายชูชัย  อุดมโภชน์ ที่ปรึกษาด้านพัฒนาระบบสิทธิประโยชน์ทางศุลกากร นายชัยยุทธ  คำคุณ รักษาการที่ปรึกษาด้านพัฒนาระบบควบคุมทางศุลกากร และนายยุทธนา พูลพิพัฒน์ ผู้อำนวยการสำนักงานศุลกากรท่าเรือแหลมฉบัง ทำลายของกลางที่คดีสิ้นสุดแล้ว “ตู้เกมไฟฟ้า จำนวน 531 เครื่อง เฟรมตู้และแผงวงจร 7,055 ชิ้น” รวมมูลค่าความเสียหายทางเศรษฐกิจกว่า 50 ล้านบาท ด้วยรถบดถนน และรถแบล็คโฮ หลังจากนั้นเศษซากของกลางจะถูกขนย้ายไปดำเนินการไม่ให้สามารถนำใช้งานได้ต่อไป
นายกุลิศ สมบัติศิริ กล่าวว่า ของกลางที่ทำลายในครั้งนี้ ได้แก่ ตู้เกมไฟฟ้า แผงวงจร เฟรมตู้พร้อมแผงตู้เกม เป็นสินค้าที่หลีกเลี่ยงศุลกากร 6 แฟ้มคดี และของกลางคดีพนักงานฝ่ายจับกุม (ตำรวจ) 4 แฟ้มคดี รวม 10 แฟ้มคดี ซึ่งเป็นแฟ้มคดีตั้งแต่ปี 2551 ถึง ปี 2558 และคดีถึงที่สุดแล้ว โดยมีความผิดฐานหลีกเลี่ยงข้อห้ามข้อกำกัด อันเป็นความผิดตามมาตรา 99, 27 แห่ง พ.ร.บ.ศุลกากร พ.ศ.2469 และฝ่าฝืน มาตรา 5 ตามประกาศกระทรวงพาณิชย์ เรื่อง การนำเครื่องเล่นเกมเข้ามาในราชอาณาจักร พ.ศ.2548 พ.ร.บ.การพนัน พ.ศ.2478 และเข้าข่ายเป็นของเสียอันตรายตามอนุสัญญาบาเซลฯ ตามประกาศกระทรวงอุตสาหกรรม เรื่อง บัญชีรายชื่อวัตถุอันตราย พ.ศ.2556 แห่ง พ.ร.บ. วัตถุอันตราย พ.ศ.2535
ที่ผ่านมา กรมศุลกากร เข้มงวดในการปราบปรามจับกุมสินค้าลักลอบหลีกเลี่ยงตามพระราชบัญญัติศุลกากรและกฎหมายอื่น ๆ ที่เกี่ยวข้อง โดยมีการปฏิบัติการอย่างต่อเนื่องตามนโยบายของกรมศุลกากร โดยสินค้าของกลางทั้งหมดที่ทำลายในครั้งนี้ หากเข้าสู่ตลาดจะมีมูลค่าทางเศรษฐกิจกว่า 50 ล้านบาท

ที่มา : http://www.thaigov.go.th/news/contents/details/12291
