รัฐบาลไทย-ข่าวทำเนียบรัฐบาล-รัฐบาลเดินหน้าสู่รัฐบาลดิจิทัล ปักหมุดสถานที่ราชการ กว่า 60,000 จุด ทั่วประเทศ

วันอังคารที่ 5 มิถุนายน 2561
รัฐบาลเดินหน้าสู่รัฐบาลดิจิทัล ปักหมุดสถานที่ราชการ กว่า 60,000 จุด ทั่วประเทศ
นายกฯ ปักหมุด “ทำเนียบรัฐบาล” เป็นสถานที่ราชการที่ประชาชนสามารถหาพิกัดดิจิทัล และรับทราบข้อมูลการให้บริการผ่าน แอพพลิเคชัน CITIZENinfo พร้อมเร่งส่วนราชการร่วมปักหมุดครบ 60,000 จุดให้เสร็จสิ้น มิ.ย.นี้ โดยจะสามารถเข้าถึงข้อมูลบริการภาครัฐแบบครบวงจร
วันนี้ (5 มิถุนายน 2561) เวลา 08.30 น. ณ บริเวณโถงกลางตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายวิษณุ เครืองาม รองนายกรัฐมนตรี พร้อมด้วย นายทศพร ศิริสัมพันธ์ เลขาธิการคณะกรรมการพัฒนาระบบราชการ (ก.พ.ร.) นำคณะเข้าพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์โครงการพัฒนาระบบการประเมินความพึงพอใจของประชาชนต่อการให้บริการของหน่วยงานภาครัฐ และการยกเลิกสำเนาเอกสารราชการ
เลขาธิการ ก.พ.ร. รายงานว่า การปักหมุดระบุพิกัดตำแหน่งทางดิจิทัล ของทำเนียบรัฐบาลผ่านแอปพลิเคชัน CITIZENinfo ในวันนี้ เป็นความร่วมมือของสำนักงานคณะกรรมการพัฒนาระบบราชการ สำนักงานพัฒนารัฐบาลดิจิทัล (องค์การมหาชน) และกรมการปกครอง ตอบสนองนโยบายรัฐบาลที่มุ่งมั่นพัฒนาคุณภาพการบริการภาครัฐ ภายใต้โครงการยกเลิกสำเนาเอกสารราชการ (No Copy) และการพัฒนาระบบการประเมินความพึงพอใจของประชาชนต่อการให้บริการของหน่วยงานภาครัฐ ให้ได้ภายในสิ้นปีนี้ ซึ่งข้อมูลที่ได้จะแสดงบนแอพพลิเคชันที่ประชาชนสามารถค้นหาข้อมูลต่างๆ ที่เกี่ยวข้องกับงานบริการภาครัฐ รวมทั้งทราบสถานะว่าหน่วยงานใดบ้างที่ยกเลิกการขอสำเนาเอกสารทางราชการจากประชาชนที่เข้ามาใช้บริการ เช่น สำเนาบัตรประจำตัวประชาชน สำเนาทะเบียนบ้าน เป็นต้น ซึ่งแสดงให้เห็นว่ารัฐบาลและภาครัฐเอาจริงกับการให้บริการแบบใหม่ที่ไม่ต้องใช้สำเนาเอกสาร มีการทำงานแบบบูรณาการเชื่อมโยงกัน มีความโปร่งใส ตรวจสอบได้ และพร้อมรับฟังความคิดเห็นจากประชาชนจากทุกภาคส่วนเพื่อนำไปพัฒนาบริการของภาครัฐต่อไป
ทั้งนี้ หลังจากมีการประชุมชี้แจงการดำเนินงานฯ เมื่อต้นเดือนพฤษภาคมที่ผ่านมา พบว่ามีหน่วยงานภาครัฐและจุดบริการที่ต้องปักหมุดรวมทั้งสิ้นกว่า 60,000 จุด ซึ่งทุกหน่วยงานได้ให้ความสำคัญเร่งดำเนินการ “ปักหมุด” ผ่านระบบกันอย่างต่อเนื่อง โดยปัจจุบันมีหน่วยงานที่ปัดหมุดจุดให้บริการเรียบร้อยแล้วเกือบ 40,000 จุดทั่วประเทศ และตั้งเป้าว่าการปักหมุดของหน่วยงานภาครัฐจะต้องเสร็จสิ้นภายในเดือนมิถุนายน 61 นี้
ดร.ศักดิ์ เสกขุนทด ผู้อำนวยการสำนักงานพัฒนารัฐบาลดิจิทัล (องค์การมหาชน) หรือ DGA กล่าวรายงานเพิ่มเติมว่า การพัฒนาแอปพลิเคชัน CITIZENinfo นี้ จะช่วยให้ประชาชนทราบตำแหน่งและเส้นทางการเดินทางไปยังจุดให้บริการของภาครัฐ พร้อมแสดงรายละเอียดงานบริการ ขั้นตอน และเอกสารที่ประชาชนต้องจัดเตรียมเพื่อเข้ารับบริการ ณ จุดบริการนั้น ๆ ซึ่งได้เชื่อมโยงข้อมูลกับระบบศูนย์กลางข้อมูลคู่มือสำหรับประชาชน พร้อมทั้งแสดงสถานะสำเนาเอกสารที่ยังคงต้องเรียกจากประชาชนในแต่ละจุดบริการ ที่สำคัญสามารถแสดงความเห็นและให้คะแนนความพึงพอใจต่อการให้บริการของหน่วยงานภาครัฐภายหลังเข้าใช้บริการได้ทันที โดยทุกความคิดเห็นจะนำมาพัฒนางานบริการของภาครัฐให้สามารถตอบสนองความต้องการของประชาชนให้ตรงใจมากที่สุด
ตอนท้ายนายกรัฐมนตรี ได้กล่าวชื่นชมหน่วยงานของภาครัฐที่ให้ความร่วมมือเป็นอย่างดี การพัฒนาแอปพลิเคชันดังกล่าวนี้ จะเป็นมิติใหม่ของการปฏิรูประบบราชการ E-Government หรือ รัฐบาลดิจิทัล เพื่อให้ประชาชนสามารถเข้าถึงการทำงานของระบบราชการได้สะดวกรวดเร็วมากยิ่งขึ้น เช่น ลดการใช้สำเนาบัตรประชาชน ทะเบียนบ้าน โดยมีแค่บัตรประชาชนใบเดียวก็สามารถดำเนินการด้านเอกสารราชการได้ทันที นอกจากจะมีการนำพิกัดตำแหน่งของหน่วยงานราชการมาใช้เพื่อพัฒนาแอปพลิเคชัน CITIZENinfo แล้ว จะมีการเปิดเผยชุดข้อมูลพิกัดตำแหน่งจุดให้บริการของหน่วยงานภาครัฐ โดยเป็นข้อมูลเปิด เพื่อให้ประชาชนนำไปใช้ประโยชน์ได้ทางเว็บไซต์ data.go.th ซึ่งเป็นแหล่งค้นหาชุดข้อมูลเปิดภาครัฐต่อไปด้วย
.............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12762
