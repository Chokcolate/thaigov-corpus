รัฐบาลไทย-ข่าวทำเนียบรัฐบาล-​รมต.อุตตมฯ เป็นประธานแถลงข่าวเปิดตัวแอปพลิเคชัน odini

วันพุธที่ 6 มิถุนายน 2561
​รมต.อุตตมฯ เป็นประธานแถลงข่าวเปิดตัวแอปพลิเคชัน odini
รัฐมนตรีว่าการกระทรวงอุตสาหกรรม เป็นประธานงานแถลงข่าวเปิดตัว แอปพลิเคชัน odini  ณ ห้องประชุมศุกรีย์ แก้วเจริญ อาคารบี ตลาดหลักทรัพย์แห่งประเทศไทย
วันนี้ (6 มิถุนายน 2561) นายอุตตม สาวนายน รัฐมนตรีว่าการกระทรวงอุตสาหกรรม เป็นประธานงานแถลงข่าวเปิดตัว แอปพลิเคชัน odini โดยมี นายชลเดช เขมะรัตนา ประธานเจ้าหน้าที่บริหาร บริษัทหลักทรัพย์นายหน้าซื้อขายหน่วยลงทุน โรโบเวลธ์ จำกัด ให้การต้อนรับ พร้อมด้วยคณะผู้บริหารและแขกผู้มีเกียรติ เข้าร่วม ณ ห้องประชุมศุกรีย์ แก้วเจริญ อาคารบี ตลาดหลักทรัพย์แห่งประเทศไทย
นายอุตตมฯ รมต.กระทรวงอุตสาหกรรม กล่าวว่า นับเป็นก้าวสำคัญของประเทศไทยในขณะนี้ ที่สถานการณ์ทางด้านการเงินมีความเปลี่ยนแปลง สำหรับการก่อตั้งแอปพลิเคชัน odini นั้นเป็นนวัตกรรมใหม่เพื่อการลงทุนแบบอัตโนมัติด้วยระบบ Robo-advisor ซึ่งเป็นการพัฒนาโดยคนไทย อย่างที่ทราบกันดีว่า ปัจจุบันการลงทุนด้านการเงิน และตลาดหลักทรัพย์ มีบทบาทสำคัญอย่างมากในการลงทุน เป็นการดึงดูดภาคเอกชนในการลงทุน และเป้าหมายของ Robo-advisor ไม่ได้เป็นเทคโนโลยีของคนกลุ่มใดกลุ่มหนึ่ง แต่เป็นเทคโนโลยีของประชาชน บุคคลทั่วไป ให้เข้าถึงการลงทุนต่างๆ รวมไปถึงผู้ประกอบการ SME และ Start up ให้สามารถพัฒนาศักยภาพการลงทุน และด้านการเงินได้ดียิ่งขึ้น
สำหรับ แอปพลิเคชัน odini ลงทุนจัดตั้งโดย บริษัทหลักทรัพย์นายหน้าซื้อขายหน่วยลงทุน โรโบเวลธ์ จำกัด เป็นการลงทุนรวมแบบอัตโนมัติด้วย Robo-advisor รายแรกของประเทศไทย ภายใต้แนวคิด "ลงทุนง่าย ได้ทุกคน" เพื่อให้คนไทยทุกคนเข้าถึงการลงทุนได้ง่ายผ่านระบบแอปพลิเคชันในโทรศัพท์มือถือ ช่วยให้ลงทุนได้ทุกที่ ทุกเวลา มีการแนะนำการลงทุนแบบครบวงจร นำเสนอการเปิดบัญชีผ่าน smart phone แนะนำสัดส่วนการลงทุนที่เหมาะสม ลงทุนในพอร์ตกองทุนรวมให้แบบอัติโนมัติตามเงื่อนไขที่นักลงทุนเลือก พร้อมทั้งปรับสัดส่วนพอร์ตให้มีความสมดุลอยู่เสมอ ด้วยเงินทุนเริ่มต้นเพียงหนึ่งพันบาท
โดยกลุ่มเป้าหมายของแอปพลิเคชั่น odini นั้นประกอบด้วย 3 กลุ่ม ได้แก่ กลุ่มที่ยังไม่เคยลงทุนมาก่อน กลุ่มที่เคยลงทุนมาบ้าง แต่ไม่ค่อยประสบความสำเร็จเท่าที่ควร และกลุ่มที่มีความเชี่ยวชาญเรื่องการเงินเป็นอย่างดีแต่ไม่มีเวลาดูแลการลงทุนอย่างใกล้ชิด เพื่อการวางแผนการลงทุนพร้อมทั้งการวางแผนการตลาด ร่วมมือกับตลาดหุ้นไทย เพื่อการเปลี่ยนแปลงและเปิดโอกาสให้นักลงทุนรายใหม่เข้าถึงช่องทางการลงทุนได้มากขึ้น ซึ่งคาดว่าจะสามารถดึงดูดนักลงทุนรายย่อยเข้าใช้บริการได้ไม่ต่ำกว่า 200,000 ราย ภายใน 3 ปี

ที่มา : http://www.thaigov.go.th/news/contents/details/12820
