รัฐบาลไทย-ข่าวทำเนียบรัฐบาล-รมต.อุตตมฯ เป็นประธานเปิดการประชุมสัมมนา China-Japan Cooperation on the Eastern Economic Corridor of Thailand

วันพฤหัสบดีที่ 31 พฤษภาคม 2561
รมต.อุตตมฯ เป็นประธานเปิดการประชุมสัมมนา China-Japan Cooperation on the Eastern Economic Corridor of Thailand
รมต.อุตตมฯ เป็นประธานเปิดการประชุมสัมมนา China-Japan Cooperation on the Eastern Economic Corridor of Thailand
วันนี้ (31 พฤษภาคม 2561) นายอุตตม สาวนายน รัฐมนตรีว่าการกระทรวงอุตสาหกรรม เป็นประธานเปิดงานสัมมนา China-Japan Cooperation on the Eastern Economic Corridor of Thailand โดยมีนายคณิศ แสงสุพรรณ เลขาธิการคณะกรรมการนโยบายพัฒนาเขตพิเศษภาคตะวันออก ให้การต้อนรับ พร้อมด้วย นายหนิง จี๋เจ๋อ รองประธานคณะกรรมาธิการเพื่อการปฏิรูปและพัฒนาสาธารณรัฐประชาชนจีน และนายชิโระ ซะโดะชิมะ เอกอัครราชทูตญี่ปุ่นประจำประเทศไทย ร่วมเป็นเกียรติในงาน ณ โรงแรมเรเนซองส์ กรุงเทพฯ ราชประสงค์
นายอุตตมฯ รัฐมนตรีว่าการกระทรวงอุตสาหกรรม กล่าวว่า ด้วยการใช้ประโยชน์จาก "Rising Asia" ที่มาพร้อมโอกาสต่างๆ เราสามารถร่วมกันผลักดันศักยภาพอันยิ่งใหญ่ของเอเชียในเศรษฐกิจโลกยุคใหม่ได้ ส่วนด้านความร่วมมือทางเศรษฐกิจของภาคเอกชนจีนและญี่ปุ่นในประเทศที่สามนั้น เป็นความคิดริเริ่มที่จะสามารถมีบทบาทสำคัญอย่างยิ่งในด้านความก้าวหน้าของเอเชีย และด้วยประเทศไทยเป็นมิตรที่ดีกับประเทศญี่ปุ่น และจีนมาเป็นเวลานาน จะช่วยส่งเสริมให้เกิดความร่วมมือในการลงทุนธุรกิจระหว่าง จีน ญี่ปุ่น และไทย ซึ่งจะส่งผลให้การดำเนินธุรกิจด้านต่างๆ เป็นไปได้อย่างคล่องตัวยิ่งขึ้น
สำหรับงานสัมมนา China-Japan Cooperation on the Eastern Economic Corridor of Thailand ในครั้งนี้ สำนักงานคณะกรรมการนโยบายพัฒนาพิเศษภาคตะวันออก (สกพอ.) ร่วมกับสถานเอกอัครราชทูตสาธารณรัฐประชาชนจีน และสถานเอกอัครราชทูตญี่ปุ่นประจำประเทศไทย ได้จัดขึ้น เนื่องจากสาธารณรัฐประชาชนจีนและญี่ปุ่น ได้ลงนามในบันทึกความเข้าใจว่าด้วยความร่วมมือทางเศรษฐกิจเอกชนระหว่างจีน-ญี่ปุ่น ในประเทศที่สาม โดยบันทึกความเข้าใจดังกล่าว ได้กล่าวถึงการจัดตั้งคณะกรรมการส่งเสริมการพัฒนากิจกรรมทางธุรกิจของภาคเอกชนจีนและญี่ปุ่นภายใต้กรอบเจรจาระดับสูงด้านเศรษฐกิจ และยังระบุอีกว่าทั้งสองประเทศจะร่วมสำรวจตลาดและภาคอุตสาหกรรมในประเทศที่สาม ที่ภาคเอกชนจีนและญี่ปุ่นจะร่วมลงทุน ซึ่งมีความเป็นไปได้สูงว่า ประเทศไทย โดยเฉพาะอย่างยิ่งเขตพื้นที่พัฒนาพิเศษภาคตะวันออก (EEC) จะเป็นจุดหมายสำคัญของการร่วมมือทางเศรษฐกิจดังกล่าว จากการจัดงานสัมมนาในครั้งนี้ #กระทรวงอุตสาหกรรม #prindustry #สกพอ.#eec

ที่มา : http://www.thaigov.go.th/news/contents/details/12666
