รัฐบาลไทย-ข่าวทำเนียบรัฐบาล-‘บิ๊กอู๋’ เร่งรัดการดำเนินการของศูนย์ OSS ‘ย้ำ’ นายจ้างอย่าชะล่าใจ ไม่ดำเนินการใน 30 มิ.ย. ผิด กม. แน่นอน

วันพุธที่ 23 พฤษภาคม 2561
‘บิ๊กอู๋’ เร่งรัดการดำเนินการของศูนย์ OSS ‘ย้ำ’ นายจ้างอย่าชะล่าใจ ไม่ดำเนินการใน 30 มิ.ย. ผิด กม. แน่นอน
รมว.แรงงาน หารือแผนพิสูจน์สัญชาติ และเร่งรัดการดำเนินการของศูนย์ OSS เน้นย้ำให้นายจ้างเร่งพาลูกจ้างต่างด้าวฯ ไปดำเนินการจัดทำทะเบียนประวัติและขออนุญาตทำงานที่ศูนย์ OSS ภายในวันที่ 30 มิถุนายน 2561 นี้ ไม่ดำเนินการไม่สามารถอยู่และทำงานในประเทศไทยได้ ม
พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานการประชุมแผนการพิสูจน์สัญชาติและการขับเคลื่อนการดำเนินการศูนย์บริการเบ็ดเสร็จ (One Stop Service) ณ ห้องประชุมประสงค์ รณะนันทน์ ชั้น 5 อาคารกระทรวงแรงงาน วันนี้ (23 พ.ค. 61) เวลา 14.00 น. โดย รมว.แรงงาน กล่าวว่า กระทรวงแรงงาน มุ่งเร่งรัดให้การดำเนินการแล้วเสร็จภายในระยะเวลาที่กำหนด ขณะนี้ พิสูจน์สัญชาติไปแล้ว 67,688 คน (ตั้งแต่ 1 เม.ย.- 22 พ.ค. 61) คงเหลือที่ต้องพิสูจน์สัญชาติอีก 66,803 คน ขณะที่ตัวเลขในศูนย์ OSS ระยะที่ 2 ดำเนินการไปแล้ว 190,705 คน (ตั้งแต่ 23 เม.ย.- 22 พ.ค. 61) คงเหลือที่ต้องดำเนินการอีก 169,517 คน ซึ่งในวันนี้เป็นการประชุมหารือเกี่ยวกับการดำเนินการจัดทำ/ปรับปรุงทะเบียนประวัติแรงงานต่างด้าวระยะที่ 2 ร่วมกับผู้แทนสถานเอกอัครราชทูตกัมพูชา ลาว และเมียนมา ผู้แทนกระทรวงมหาดไทย กระทรวงสาธารณสุข กรุงเทพมหานคร กรมการปกครอง สำนักงานตำรวจแห่งชาติ สำนักงานตรวจคนเข้าเมือง กรมการแพทย์ สำนักการแพทย์ กรุงเทพมหานคร จัดหางานจังหวัด 15 จังหวัด (จันทบุรี ฉะเชิงเทรา ชลบุรี ตาก ตราด นครปฐม นครราชสีมา นนทบุรี ปทุมธานี ภูเก็ต ระยอง สระแก้ว สมุทรปราการ สุราษฎร์ธานี อุบลราชธานี) ผู้อำนวยการสำนักงานจัดหางานกรุงเทพมหานคร พื้นที่1-10 และหัวหน้าศูนย์ OSS กรุงเทพมหานครแห่งที่ 1-4  ใน 2 ประเด็น คือ การพิสูจน์สัญชาติและการขับเคลื่อนการดำเนินการของศูนย์บริการเบ็ดเสร็จ (One Stop Service) ซึ่งจะต้องดำเนินการให้แล้วเสร็จภายในวันที่ 30 มิถุนายน 2561 เพื่อให้การดำเนินการเป็นไปด้วยความเรียบร้อย รับทราบข้อขัดข้องต่างๆ และเร่งรัดการดำเนินการให้แล้วเสร็จภายในระยะเวลาที่กำหนดพร้อมทั้งประชุมทางไกลผ่านระบบ Video Conference เพื่อให้จัดหางานจังหวัดและเจ้าหน้าที่ที่เกี่ยวข้องทั่วประเทศได้รับทราบแนวทางการดำเนินการไปในทิศทางเดียวกัน
“มีแรงงานต่างด้าวมาดำเนินการที่ศูนย์บริการเบ็ดเสร็จ (OSS) แล้วจำนวน 190,705 คน เป็นกัมพูชา 68,419 คน ลาว 8,975 คน เมียนมา 113,311 คน คงเหลือแรงงานต่างด้าวที่ต้องดำเนินการ จำนวน 169,517 คน จากจำนวนแรงงานต่างด้าวทั้งหมดที่ต้องดำเนินการคือ 360,222 คน ขณะที่ตัวเลขการพิสูจน์สัญชาตินั้น พบว่า พิสูจน์สัญชาติไปแล้ว 67,688 คน (ตั้งแต่ 1 เม.ย.- 22 พ.ค. 61) คงเหลือที่ต้องพิสูจน์สัญชาติอีก 66,803 คน เป็นกัมพูชา 54,413 คน ลาว 8,086 คน เมียนมา 4,304 คน ข้อมูล ณ วันที่ 22 พฤษภาคม 2561 จึงขอให้นายจ้างเร่งพาลูกจ้างต่างด้าวฯ ไปดำเนินการจัดทำทะเบียนประวัติและขออนุญาตทำงานที่ศูนย์ OSS และพิสูจน์สัญชาติให้แล้วเสร็จภายในวันที่ 30 มิถุนายน 2561 นี้ เพราะหากไม่ดำเนินการตามระยะเวลาที่กำหนด แรงงาน  ต่างด้าวกัมพูชา ลาว เมียนมา จะไม่สามารถอยู่และทำงานในประเทศไทยได้ ทั้งยังจะมีความผิดตามกฎหมายอีกด้วย” รมว.แรงงาน กล่าวในท้ายที่สุด
สอบถามข้อมูลเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือโทร.สายด่วนกระทรวงแรงงาน 1506 กด 2 กรมการจัดหางาน
+++++++++++++++++++
กองเผยแพร่และประชาสัมพันธ์ / ปริยรณ พรหมสาขา ณ สกลนคร ข่าว / สมภพ ศีลบุตร ภาพ
กลุ่มงานประชาสัมพันธ์ กรมการจัดหางาน ข้อมูล/ 23 พฤษภาคม 2561

ที่มา : http://www.thaigov.go.th/news/contents/details/12469
