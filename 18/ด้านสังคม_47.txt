รัฐบาลไทย-ข่าวทำเนียบรัฐบาล-รองปลัดกระทรวงดิจิทัลฯ เปิดการประชุมเชิงปฏิบัติการในการประเมินผลสัมฤทธิ์โครงการ “เน็ตประชารัฐ” ที่สงขลา

วันพฤหัสบดีที่ 31 พฤษภาคม 2561
รองปลัดกระทรวงดิจิทัลฯ เปิดการประชุมเชิงปฏิบัติการในการประเมินผลสัมฤทธิ์โครงการ “เน็ตประชารัฐ” ที่สงขลา
รองปลัดกระทรวงดิจิทัลฯ
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดการประชุมเชิงปฏิบัติการ “ผู้กำกับงานจังหวัดและหน่วยงานที่เกี่ยวข้องในการประเมินผลสัมฤทธิ์ของโครงการเน็ตประชารัฐ” โดยสำนักงานสถิติแห่งชาติ (สสช.) หน่วยงานในสังกัดกระทรวงฯ จัดขึ้น เพื่อเป็นการสร้างความร่วมมือในการดำเนินงานด้านการจัดเก็บข้อมูลสถิติ และการสร้างความเข้าใจในทิศทางการดำเนินงานของกระทรวงดิจิทัลฯ และสำนักงานสถิติแห่งชาติ รวมทั้งการประสานงานภายใต้การดำเนินงานกับหน่วยงานภายใน และภายนอกกระทรวงฯ โดยเฉพาะการเก็บรวบรวมข้อมูลเกี่ยวกับโครงการเน็ตประชารัฐ จะทำให้ทราบเสียงสะท้อนจากประชาชน นำไปสู่รัฐบาลที่มีการใช้ข้อมูลเชิงประจักษ์ในการวางแผน และกำหนดนโยบาย รวมถึงการติดตามประเมินผลการดำเนินงาน ซึ่งจะช่วยให้เกิดการพัฒนาและปรับปรุงการดำเนินงานของรัฐให้ดีขึ้น สามารถตอบสนองต่อความต้องการของประชาชน ตลอดจนการวางแผนพัฒนาต่อยอดการใช้งานอินเทอร์เน็ตไปสู่การผลักดันเศรษฐกิจไทย ให้เกิดความมั่นคง มั่งคั่ง และยั่งยืน สร้างสังคมที่เท่าเทียมกัน สอดคล้องกับนโยบายประเทศไทย 4.0 เมื่อวันที่ 30 พฤษภาคม 2561 ณ โรงแรมลี การ์เดนส์ พลาซ่า อำเภอหาดใหญ่ จังหวัดสงขลา
**********************

ที่มา : http://www.thaigov.go.th/news/contents/details/12680
