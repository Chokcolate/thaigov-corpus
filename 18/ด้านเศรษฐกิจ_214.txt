รัฐบาลไทย-ข่าวทำเนียบรัฐบาล-รชอ.สมชายฯ เยี่ยมชมบริษัท ยนต์ผลดี จำกัด ผู้ผลิตเครื่องจักรและอุปกรณ์โรงสีข้าว เพื่อการแปรรูปข้าว และนวัตกรรมเครื่องกำจัดมอดด้วยคลื่นวิทยุ

วันอังคารที่ 12 มิถุนายน 2561
รชอ.สมชายฯ เยี่ยมชมบริษัท ยนต์ผลดี จำกัด ผู้ผลิตเครื่องจักรและอุปกรณ์โรงสีข้าว เพื่อการแปรรูปข้าว และนวัตกรรมเครื่องกำจัดมอดด้วยคลื่นวิทยุ
รัฐมนตรีช่วยว่าการกระทรวงอุตสาหกรรม พร้อมด้วย ปลัดกระทรวงอุตสาหกรรม ลงพื้นที่เยี่ยมชม บริษัท ยนต์ผลดี จำกัด
จ.นครสวรรค์ : เมื่อวันที่ 11 มิถุนายน 2561 นายสมชาย หาญหิรัญ รัฐมนตรีช่วยว่าการกระทรวงอุตสาหกรรม พร้อมด้วยนายพสุ โลหารชุน ปลัดกระทรวงอุตสาหกรรม และคณะผู้บริหารกระทรวงอุตสาหกรรม ลงพื้นที่เยี่ยมชม บริษัท ยนต์ผลดี จำกัด โดยมี นายวิสูตร จิตสุทธิภากร ประธานบริษัท ยนต์ผลดี จำกัด ให้การต้อนรับ
บริษัท ยนต์ผลดี จำกัด เป็นบริษัท ผลิตเครื่องจักรและอุปกรณ์โรงสีข้าว ซึ่งมีตลาดจำหน่ายทั้งในประเทศและต่างประเทศ โดยก่อตั้งมากว่า 60 ปี เดิมใช้ชื่อว่า โรงหล่อยนต์ผลดี รับงานหล่อชิ้นส่วนอะไหล่ต่างๆ รวมทั้งอุปกรณ์ต่างๆ ที่ใช้ในโรงสีข้าว ปัจจุบัน บริษัท ยนต์ผลดี จำกัด คือผู้ผลิตเครื่องสีข้าวที่ทันสมัยที่สุดแห่งหนึ่ง ได้รับความไว้วางใจจากโรงสีข้าว และโรงปรับปรุงคุณภาพข้าวชั้นนำของประเทศ โดยได้การรับรองระบบบริหารงานคุณภาพ ISO 9001:2008 ในปัจจุบันได้ปรับปรุงเวอร์ชั่นเป็น ISO 0001:2015 มี Work flow ของขบวนการผลิต กระบวนการประกอบชิ้นส่วน สามารถลดเวลาในการประกอบเครื่องจักรลดลง
นอกจากนี้ บริษัทฯ ยังได้รับรางวัล องค์กรแห่งการพัฒนา จากกระทรวงอุตสาหกรรม ในปี 2556 และมีผลิตภัณฑ์ นวัตกรรมที่สำคัญอีกอย่างคือ เครื่อง Bio-Q ซึ่งเป็นเครื่องกำจัดมอดและไข่มอดตลอดวงจรชีวิตด้วยคลื่นวิทยุ แทนการใช้สารเคมีรมยาฆ่ามอดในข้าว และเป็นหนึ่งเดียวในประเทศไทยที่ได้รับตรารับรอง UTDRF สิทธิบัตรจากมหาวิทยาลัยเชียงใหม่ ซึ่งเป็นต้นแบบของผู้ประกอบการไทยในยุค 4.0

ที่มา : http://www.thaigov.go.th/news/contents/details/12958
