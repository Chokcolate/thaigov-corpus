รัฐบาลไทย-ข่าวทำเนียบรัฐบาล-กรมการค้าภายในชี้แจง มาตรการสนับสนุนด้านตลาดรองรับภายใน เพื่อบรรเทาความเดือดร้อน ของเกษตรกรผู้เลี้ยงกุ้ง

วันเสาร์ที่ 26 พฤษภาคม 2561
กรมการค้าภายในชี้แจง มาตรการสนับสนุนด้านตลาดรองรับภายใน เพื่อบรรเทาความเดือดร้อน ของเกษตรกรผู้เลี้ยงกุ้ง
อธิบดีกรมการค้าภายใน ชี้แจงปัญหาราคากุ้งตกต่ำ ระบุดำเนินมาตรการสนับสนุนด้านตลาดรองรับภายใน เพื่อบรรเทาความเดือดร้อนของเกษตรกรผู้เลี้ยงกุ้ง
เมื่อวันที่ 16 พฤษภาคม 2561 นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ ชี้แจงปัญหาราคากุ้งตกต่ำ ตามที่นายกาจบัณฑิต รามมาก ประธานชมรมผู้เลี้ยงกุ้งจังหวัดสงขลา และเครือข่ายผู้เลี้ยงกุ้งภาคใต้ ร่วมกันยื่นหนังสือและแถลงการณ์ฉบับที่ 2 เรื่องปัญหาราคากุ้งตกต่ำ ถึง รมว.พาณิชย์ ผ่านพาณิชย์จังหวัดสงขลา เพื่อขอทราบคำตอบที่เคยยื่นหนังสือถึงนายกรัฐมนตรี รมว.พาณิชย์ และ รมว.เกษตรและสหกรณ์ เมื่อวันที่ 25 เม.ย. 61 เสนอให้รัฐบาลแทรกแซงราคากุ้ง ด้วยโครงการรับจำนำกุ้ง หรือโครงการรักษาเสถียรภาพราคากุ้ง จำนวนอย่างน้อย 10,000 ตัน ระยะเวลาอย่างน้อย 3 เดือน และขอให้กระทรวงพาณิชย์ ส่งเสริมรณรงค์การบริโภคกุ้งภายในประเทศ นั้น กรมการค้าภายใน กระทรวงพาณิชย์ ขอชี้แจงข้อเท็จจริงดังนี้
กระทรวงพาณิชย์ตระหนักถึงปัญหาความเดือดร้อนของเกษตรกรผู้เลี้ยงกุ้ง ซึ่งได้รับผลกระทบจากปัญหาราคากุ้งที่อ่อนตัวลงในช่วงเดือนเมษายน 2561 จึงได้มอบหมายกรมการค้าภายในเร่งพิจารณาแนวทางสนับสนุนความช่วยเหลือเกษตรกรผู้เลี้ยงกุ้ง  กระทรวงพาณิชย์ โดยกรมการค้าภายในได้ประชุมร่วมกับกระทรวงเกษตรและสหกรณ์ และหน่วยงานที่เกี่ยวข้อง เพื่อพิจารณาแนวทางแก้ไขปัญหาราคากุ้งตามหนังสือร้องเรียนของผู้เลี้ยงกุ้งในพื้นที่ภาคใต้ เมื่อวันจันทร์ที่ 30 เมษายน 2561
การแก้ไขปัญหา
1. กรมการค้าภายในได้ดำเนินมาตรการสนับสนุนด้านตลาดรองรับภายใน เพื่อบรรเทาความเดือดร้อนของเกษตรกรผู้เลี้ยงกุ้ง โดยได้ขอความร่วมมือห้างค้าปลีกค้าส่งรายใหญ่ เมื่อวันที่ 11 พฤษภาคม 2561 ให้พิจารณารับซื้อผลผลิตกุ้งจากองค์กรเกษตรกร/เกษตรกรโดยตรง เพื่อช่วยลดขั้นตอนการตลาดให้แก่เกษตรกรโดยไม่ต้องผ่านพ่อค้าคนกลาง ซึ่งจะช่วยให้เกษตรกรมีรายได้จากการจำหน่ายผลผลิตเพิ่มขึ้น หรืออนุเคราะห์พื้นที่ให้เกษตรกรนำกุ้งไปวางจำหน่ายให้แก่ประชาชนผู้บริโภคโดยตรง
2. ขอให้สำนักงานพาณิชย์จังหวัดพื้นที่แหล่งเลี้ยงกุ้งสำคัญ 23 จังหวัด (รวมจังหวัดสงขลา) สนับสนุนความช่วยเหลือเกษตรกรผู้เลี้ยงกุ้งในพื้นที่ โดย
(1) เชื่อมโยงการจำหน่ายกุ้งภายในพื้นที่ หรือเชื่อมโยงการจำหน่ายให้แก่เกษตรกรที่ประสงค์จำหน่ายผลผลิตออกนอกพื้นที่ ไปยังจังหวัดแหล่งท่องเที่ยวสำคัญหรือจังหวัดใหญ่ที่มีจำนวนประชากรผู้บริโภคมาก
(2) ร่วมกับหน่วยงานที่เกี่ยวข้องสนับสนุนองค์กรเกษตรกรที่มีความประสงค์จัดกิจกรรมรณรงค์เพิ่มการบริโภคกุ้งในพื้นที่
(3) ขอความร่วมมือบริษัท ประชารัฐรักสามัคคีจังหวัด (วิสาหกิจเพื่อสังคม) จำกัด พิจารณาสนับสนุนความช่วยเหลือองค์กรเกษตรกร/เกษตรกรที่มีความพร้อมด้านการกระจายสินค้ากุ้งจากจังหวัดแหล่งผลิตไปจำหน่ายในพื้นที่แหล่งเป้าหมาย
3. สำหรับการขอใช้เงินกองทุนรวมเพื่อช่วยเหลือเกษตรกร หากสินค้ากุ้งมีความจำเป็นต้องขอรับการสนับสนุนเงินและอยู่ภายใต้กรอบหลักเกณฑ์เงื่อนไขของกองทุนรวมฯ ก็สามารถเสนอผ่านกรมประมงเพื่อบรรจุในแผนการดำเนินงานประจำปีงบประมาณ พ.ศ. 2562 ต่อไปได้
4. กรมการค้าภายในได้มีหนังสือถึงผู้ว่าราชการจังหวัดสงขลาเมื่อวันที่ 11 พฤษภาคม 2561 เพื่อขอให้แจ้งเกษตรกรผู้ร้องเรียนได้ทราบผลการดำเนินการของกระทรวงพาณิชย์แล้ว
----------------------------

ที่มา : http://www.thaigov.go.th/news/contents/details/12507
