รัฐบาลไทย-ข่าวทำเนียบรัฐบาล-กระทรวงกลาโหมชี้แจง ยังไม่มีแนวคิดจัดหาดาวเทียมเพื่อการทหารเป็นการเฉพาะ

วันอาทิตย์ที่ 10 มิถุนายน 2561
กระทรวงกลาโหมชี้แจง ยังไม่มีแนวคิดจัดหาดาวเทียมเพื่อการทหารเป็นการเฉพาะ
กห.แจง ยังไม่มีแนวคิดจัดหาดาวเทียมเพื่อการทหารเป็นการเฉพาะ ยกเว้นในกรณีที่รัฐบาลจะจัดซื้อดาวเทียมเพื่อกิจการอื่น ๆ โดย กห.จะแสวงประโยชน์ในการใช้งานเพื่อความมั่นคง ให้การใช้งานเกิดประโยชน์สูงสุดและคุ้มค่า
วันที่ 4 มิ.ย.61 พลโท คงชีพ ตันตระวาณิชย์ โฆษกกระทรวงกลาโหม ชี้แจงกรณีการดำเนินงานเกี่ยวกับโครงการดาวเทียม THEIA ตามที่ได้มีการเผยแพร่ข้อมูลผ่านสื่อสาธารณะว่า กระทรวงกลาโหมมีการเตรียมการจัดซื้อดาวเทียม THEIA มูลค่า 91,200 ล้านบาท ซึ่งดาวเทียมดังกล่าว เป็นดาวเทียมจารกรรมที่สามารถละเมิดสิทธิและเสรีภาพในการดำเนินชีวิต และความเป็นส่วนตัวของบุคคล นั้น กระทรวงกลาโหมขอชี้แจงดังนี้
กระทรวงกลาโหมยังไม่มีแนวความคิดการจัดหาดาวเทียมเพื่อการทหารเป็นการเฉพาะ ยกเว้นในกรณีที่รัฐบาลจะจัดซื้อดาวเทียมเพื่อกิจการอื่น ๆ กระทรวงกลาโหมจะแสวงประโยชน์ในการใช้งานเพื่อความมั่นคงด้วย เพื่อให้การใช้งานดังกล่าวเกิดประโยชน์อย่างสูงสุดและคุ้มค่า เช่นเดียวกับในปัจจุบัน ที่กระทรวงกลาโหม ใช้งานดาวเทียมหลักสองประเภทร่วมกับส่วนราชการอื่น ๆ และภาคเอกชน ได้แก่ ดาวเทียมสื่อสาร (ดาวเทียมไทยคม) และ ดาวเทียมสำรวจและถ่ายภาพ (ทีออส)
การดำเนินงานเกี่ยวกับดาวเทียมของกระทรวงกลาโหมในปัจจุบัน อยู่ในระหว่างขั้นตอนการศึกษา และการวิจัยพัฒนาร่วมกับหน่วยงานอื่น ๆ รวมทั้งการรับการถ่ายทอดเทคโนโลยี พร้อมทั้งสนับสนุนให้มีการยกระดับขีดความสามารถกำลังพลของกระทรวงกลาโหม จากระดับ User เป็นระดับ Operator เพื่อสร้างความมั่นใจว่าหน่วยงานทหารจะสามารถพึ่งพาตนเองได้ และสามารถปฏิบัติภารกิจได้อย่างต่อเนื่อง ทั้งในภาวะปกติและไม่ปกติ โดยมีเป้าหมายสำคัญ คือ สามารถใช้งานดาวเทียมได้อย่างเกิดประโยชน์สูงสุดในภาพรวมของประเทศ เช่น ในด้านความมั่นคง การเกษตร การช่วยเหลือบรรเทาภัยพิบัติ การดูแลรักษาทรัพยากรธรรมชาติและสิ่งแวดล้อม เป็นต้น
ดังนั้น จึงขอให้ประชาชน มีความมั่นใจว่า กระทรวงกลาโหม มีแนวคิดการใช้งานดาวเทียมร่วมกับหน่วยงานอื่น โดยมุ่งเน้นเฉพาะการยกระดับขีดความสามารถกำลังพลให้ปฏิบัติภารกิจได้อย่างต่อเนื่องทั้งในภาวะปกติและไม่ปกติ เพื่อให้เกิดความคุ้มค่าและประโยชน์สูงสุดต่อประเทศชาติ
----------------------

ที่มา : http://www.thaigov.go.th/news/contents/details/12902
