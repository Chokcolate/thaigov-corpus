รัฐบาลไทย-ข่าวทำเนียบรัฐบาล-กสร. เตือนนายจ้างอย่าลืมจัดซ้อมหนีไฟประจำปี

วันพุธที่ 6 มิถุนายน 2561
กสร. เตือนนายจ้างอย่าลืมจัดซ้อมหนีไฟประจำปี
กรมสวัสดิการและคุ้มครองแรงงาน เตือนนายจ้างปฏิบัติตามกฎหมายความปลอดภัย จัดฝึกซ้อมดับเพลิงและอพยพหนีไฟประจำปี
นายทศพล กฤตวงศ์วิมาน รองอธิบดีกรมสวัสดิการและคุ้มครองแรงงาน (กสร.) เปิดเผยว่า กฎกระทรวงกำหนดมาตรฐานในการบริหารจัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน เกี่ยวกับการป้องกันและระงับอัคคีภัย พ.ศ.2555 กำหนดให้นายจ้างจัดให้ลูกจ้างทุกคนฝึกซ้อมดับเพลิงและฝึกซ้อมอพยพหนีไฟพร้อมกันอย่างน้อยปีละ 1 ครั้ง ทั้งนี้เพื่อ เตรียมความพร้อมให้กับลูกจ้างในการป้องกันอัคคีภัย และสามารถเผชิญเหตุได้อย่างมีสติซึ่งจะช่วยแก้ไขสถานการณ์ รวมทั้งลดความสูญเสียต่อชีวิตและทรัพย์สินได้ กสร.จึงขอให้นายจ้าง เจ้าของสถานประกอบกิจการปฏิบัติให้ถูกต้องตามกฎหมาย โดยเฉพาะสถานประกอบกิจการที่ยังไม่ได้ดำเนินการในเรื่องดังกล่าวขอให้ดำเนินการภายในระยะเวลาที่กฎหมายกำหนด หากฝ่าฝืนจะมีโทษจำคุกไม่เกินหนึ่งปีหรือปรับไม่เกิน 4 แสนบาท หรือทั้งจำทั้งปรับ
นายทศพล กล่าวเพิ่มเติมว่า การฝึกซ้อมอพยพหนีไฟอย่างสม่ำเสมอนอกจากจะช่วยลด ความสูญเสียจากอัคคีภัยได้แล้ว ยังเป็นส่วนสำคัญในการสร้างวัฒนธรรมความปลอดภัยให้เกิดขึ้น ซึ่งจะช่วยขับเคลื่อนให้สังคมไทยเป็นสังคมที่มีความปลอดภัยและสุขภาพอนามัยดีต่อไป หากนายจ้าง ลูกจ้างมีข้อสงสัยหรือต้องการรายละเอียดเพิ่มเติมได้ที่กองความปลอดภัยแรงงาน โทรศัพท์ 0 2448 9128-39 หรือที่หน่วยงานในสังกัดกรมสวัสดิการและคุ้มครองแรงงานทั่วประเทศ

ที่มา : http://www.thaigov.go.th/news/contents/details/12787
