รัฐบาลไทย-ข่าวทำเนียบรัฐบาล-รมว.พม. ลงพื้นที่ตรวจเยี่ยมหน่วยงานในสังกัด พม. ที่จังหวัดสมุทรปราการ

วันพฤหัสบดีที่ 24 พฤษภาคม 2561
รมว.พม. ลงพื้นที่ตรวจเยี่ยมหน่วยงานในสังกัด พม. ที่จังหวัดสมุทรปราการ
รมว.พม. ลงพื้นที่ตรวจเยี่ยมหน่วยงานในสังกัด พม. ที่จังหวัดสมุทรปราการ พร้อมร่วมกิจกรรมออกกำลังกาย “ปั่นปันรักษ์สุขภาพ”
เมื่อวันที่ 23 พ.ค. 61 เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ตรวจเยี่ยมการดำเนินงานหน่วยงานในสังกัดกระทรวง พม. ได้แก่ สถานคุ้มครองและพัฒนาคนพิการพระประแดง จังหวัดสมุทรปราการ ศูนย์พัฒนาศักยภาพและอาชีพคนพิการพระประแดง จังหวัดสมุทรปราการ บ้านพักเด็กและครอบครัวจังหวัดสมุทรปราการ และศูนย์คุ้มครองคนไร้ที่พึ่งจังหวัดสมุทรปราการ พร้อมมอบแนวทางการปฏิบัติงานในระดับพื้นที่ อีกทั้งมอบรถสามล้อโยกให้กับสมาคมคนพิการจังหวัดสมุทรปราการ จำนวน 30 คัน นอกจากนี้ ยังเป็นประธานเปิดกิจกรรมออกกำลังกาย "ปั่นปันรักษ์สุขภาพ” พร้อมคณะผู้บริหาร เจ้าหน้าที่กระทรวง พม. และหน่วยงานที่เกี่ยวข้องในพื้นที่เข้าร่วม ซึ่งเป็นการปั่นจักรยานระยะทาง 12 กิโลเมตร ณ คุ้งบางกระเจ้า อำเภอพระประแดง จังหวัดสมุทรปราการ
รัฐบาล โดยกระทรวงการพัฒนาสังคมและความมั่นคงของมนุษย์ (พม.) ในฐานะเป็นองค์กรหลักในการดำเนินภารกิจด้านสังคมตามนโยบายรัฐบาล "ลดความเหลื่อมล้ำทางสังคม และการสร้างโอกาสเข้าถึงบริการของรัฐ” มีภารกิจในการส่งเสริม พัฒนาคุณภาพและความมั่นคงชีวิต ประชาชนทุกกลุ่มเป้าหมาย อาทิ เด็กและเยาวชน สตรี คนพิการ ผู้สูงอายุ ผู้ด้อยโอกาส คนไร้ที่พึ่งและขอทาน รวมทั้ง ผู้ที่ประสบปัญหาทางสังคม โดยขับเคลื่อนงานด้วยการบูรณาการความร่วมมือกับทุกภาคส่วน ซึ่งการลงพื้นที่ตรวจเยี่ยมหน่วยงานในวันนี้ เป็นการติดตามการดำเนินงาน พร้อมทั้งมอบแนวทางการปฏิบัติงานในระดับพื้นที่ รวมทั้งเป็นการสร้างขวัญกำลังใจให้กับข้าราชการ เจ้าหน้าที่ผู้ปฏิบัติงานหน่วยงานในสังกัดกระทรวง พม. ในพื้นที่จังหวัดสมุทรปราการ สำหรับสถานคุ้มครองและพัฒนาคนพิการพระประแดง จังหวัดสมุทรปราการ เป็นหน่วยงานในสังกัดกรมส่งเสริมและพัฒนาคุณภาพชีวิตคนพิการ (พก.) มีภารกิจหน้าที่อุปการะเลี้ยงดู บำบัด รักษา ฟื้นฟู และพัฒนาศักยภาพคนพิการให้สามารถดำรงชีวิตได้อย่างมีความสุข มีคุณภาพชีวิตที่ดีและสามารถกลับคืนสู่ครอบครัวและสังคมได้ ปัจจุบันมีคนพิการที่เข้ารับบริการจำนวนทั้งสิ้น 497 คน แบ่งเป็น ชาย 251 คน และหญิง 246 คน ส่วนศูนย์พัฒนาศักยภาพและอาชีพคนพิการพระประแดง จังหวัดสมุทรปราการ เป็นหน่วยงานในสังกัด พก. มีภารกิจหน้าที่มุ่งเน้นการพัฒนาศักยภาพด้านอาชีพให้กับคนพิการ โดยมีโครงการฝึกอบรมวิชาชีพเกี่ยวกับการเตรียมความพร้อมคนพิการเพื่อเข้าสู่สถานประกอบการ และเพื่อประกอบอาชีพอิสระ รวมถึงให้คำแนะนำด้านสิทธิสวัสดิการ การมอบรถโยก กายอุปกรณ์ พร้อมเงินสงเคราะห์ ซึ่งปัจจุบันมีคนพิการที่เข้ารับการฝึกอาชีพจำนวนทั้งสิ้น 40 คน แบ่งเป็น ชาย 23 คน และหญิง 17 คน
บ้านพักเด็กและครอบครัวจังหวัดสมุทรปราการ เป็นหน่วยงานในสังกัดกรมกิจการเด็กและเยาวชน (ดย.) มีภารกิจหน้าที่เป็นศูนย์รับแจ้งเรื่องราว ข่าวสาร ให้คำแนะนำปรึกษา และเป็นศูนย์ประสานงานและบริการให้ความช่วยแก่เด็ก สตรี และครอบครัวที่ประสบปัญหาความเดือดร้อนไม่มีที่พักอาศัย หรือไม่มีผู้ดูแลรับผิดชอบ รวมทั้งเป็นสถานแรกรับ ตามพระราชบัญญัติคุ้มครองเด็ก พ.ศ. 2546 พระราชบัญญัติคุ้มครองผู้ถูกกระทำด้วยความรุนแรงในครอบครัว พ.ศ. 2560 พระราชบัญญัติป้องกันและปราบปรามการค้ามนุษย์ ฉบับที่ 2 พ.ศ. 2560 โดยในปี 2561 มีผู้รับบริการจำนวนทั้งสิ้น 56 ราย สำหรับศูนย์คุ้มครองคนไร้ที่พึ่งจังหวัดสมุทรปราการ เป็นหน่วยงานในสังกัดกรมพัฒนาสังคมและสวัสดิการ (พส.) มีภารกิจในการรับแจ้งเหตุตามพระราชบัญญัติควบคุมการขอทาน พ.ศ. 2559 และ พระราชบัญญัติคุ้มครองคนไร้ที่พึ่ง พ.ศ. 2557 พร้อมทั้งสำรวจและติดตามปัญหาคนไร้ที่พึ่ง สืบเสาะข้อมูลและให้การคุ้มครองคนไร้ที่พึ่ง คัดกรองผู้ทำการขอทาน เป็นศูนย์เรียนรู้การคุ้มครองและพัฒนาคุณภาพชีวิตคนขอทานและคนไร้ที่พึ่ง โดยในปี 2561 มีผู้รับบริการจำนวนทั้งสิ้น 127 คน แบ่งเป็นคนไร้ที่พึ่ง 95 คน และคนขอทาน จำนวน 32 คน
การลงพื้นที่ครั้งนี้ ได้นำคณะผู้บริหาร เจ้าหน้าที่กระทรวง พม. และหน่วยงานที่เกี่ยวข้องในพื้นที่เข้าร่วมกิจกรรมออกกำลังกาย "ปั่นปันรักษ์สุขภาพ” เพื่อเป็นการส่งเสริมให้ข้าราชการและเจ้าหน้าที่ มีสุขภาพแข็งแรงโดยการออกกำลังกายสม่ำเสมอ และให้เกิดการตื่นตัวในการทำงาน มีคุณภาพชีวิตที่ดีขึ้น อีกทั้งยังช่วยส่งเสริมความสามัคคี โดยเริ่มปั่นจักรยานไปยังซอย 18 วัดบางกระสอบ เพื่อเข้าเส้นทางปั่นจักรยาน ณ คุ้งบางกระเจ้า อำเภอพระประแดง จังหวัดสมุทรปราการ รวมระยะทาง 12 กิโลเมตร

ที่มา : http://www.thaigov.go.th/news/contents/details/12484
