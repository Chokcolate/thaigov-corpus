รัฐบาลไทย-ข่าวทำเนียบรัฐบาล-กระทรวงมหาดไทย ร่วมกับวัดราชบพิธสถิตมหาสีมาราม จัดพิธีเดินเทียนและฟังพระธรรมเทศนา เนื่องในวันวิสาขบูชา ประจำปี พ.ศ. 2561

วันศุกร์ที่ 1 มิถุนายน 2561
กระทรวงมหาดไทย ร่วมกับวัดราชบพิธสถิตมหาสีมาราม จัดพิธีเดินเทียนและฟังพระธรรมเทศนา เนื่องในวันวิสาขบูชา ประจำปี พ.ศ. 2561
กระทรวงมหาดไทย ร่วมกับวัดราชบพิธสถิตมหาสีมาราม จัดพิธีเดินเทียนและฟังพระธรรมเทศนา เนื่องในวันวิสาขบูชา ประจำปี พ.ศ. 2561
วันนี้ (29 พ.ค.61) เวลา 19:00 น. ณ วัดราชบพิธสถิตมหาสีมารามราชวรวิหาร กรุงเทพมหานคร สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เจ้าอาวาสวัดราชบพิธีสถิตมหาสีมาราม เสด็จเป็นประธานสงฆ์ โดยมีนายประยูร รัตนเสนีย์ รองปลัดกระทรวงมหาดไทย เป็นประธานฝ่ายฆราวาส ในพิธีเดินเทียนและฟังพระธรรมเทศนาเนื่องในวันวิสาขบูชา ประจำปี พ.ศ. 2561
โอกาสนี้ นายประยูร  รัตนเสนีย์ รองปลัดกระทรวงมหาดไทย ได้ทูลเกล้าฯถวายเครื่องสักการะแด่สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ประธานสงฆ์ และนำคณะผู้บริหาร ข้าราชการ และพุทธศาสนิกชน ร่วมประกอบพิธีเดินเทียน ทำวัตร และฟังการแสดงพระธรรมเทศนา โดย พระพรหมมุนี เลขานุการสมเด็จพระสังฆราช และผู้ช่วยเจ้าอาวาสวัดราชบพิธสถิตมหาสีมาราม ความว่า พระพุทธคุณของพระพุทธองค์นั้นมีมาก เกิดขึ้นโดยความเลื่อมใสของสาธุชน ซึ่งเล็งเห็นความประพฤติปฏิบัติของพระองค์แล้วก็เกิดความเลื่อมใสศรัทธา เมื่อได้ระลึกถึงพระพุทธคุณบทใดบทหนึ่งก็ตาม ย่อมให้เกิดเป็นความสุขสงบทางใจ ขจัดความสับสนวุ่นวายต่าง ๆ เพราะเหมือนได้เข้าไปนั่งใกล้ผู้สงบจิต ใจมีธรรมะเป็นเครื่องกล่อมรักษาหรือมีธรรมะประจำใจ ใจก็รื่นเริงบันเทิงในธรรมะ ปราศจากอธรรม คือ ความชั่ว พอใจในความดี ทำความเป็นอยู่ของตนให้เรียบร้อย สงบระงับความชั่ว ย่อมนำตนดำเนินชีวิตในทางที่ถูกต้องงดงาม
คำว่า "วิสาขบูชา" หมายถึงการบูชาในวันเพ็ญเดือน 6 วิสาขบูชา ย่อมาจาก " วิสาขปุรณมีบูชา " แปลว่า " การบูชาในวันเพ็ญเดือนวิสาขะ " ถ้าปีใดมีอธิกมาส คือ มีเดือน 8 สองหน ก็เลื่อนไปเป็นกลางเดือน 7 ซึ่งในปีพุทธศักราช 2561 ตรงกับวันอังคารที่ 29 พฤษภาคม 2561 ซึ่งได้รับการยกย่องจากพุทธศาสนิกชนทั่วโลก ให้เป็นวันสำคัญทางพระพุทธศาสนาสากล เนื่องจากเป็นวันที่เกิดเหตุการณ์สำคัญ 3 เหตุการณ์ที่เกี่ยวเนื่องกับพระสัมมาสัมพุทธเจ้า อันประกอบด้วย ประสูติ ตรัสรู้ และปรินิพพาน ถือเป็นจุดเริ่มต้นของศาสนาพุทธ โดยพุทธศาสนิกชนผู้มีจิตศรัทธาเลื่อมใส พร้อมใจกันน้อมรำลึกถึงพระพุทธเจ้า ด้วยการประกอบพิธีบูชาด้วยอามิสบูชาและปฏิบัติบูชาด้วยความเคารพเป็นอย่างยิ่ง
จากนั้น พระพรหมมุนี ยกธรรมกถาเทศนาบูชาคาถากัณฑ์ที่ 1 ใน ปตมสูตรแห่งจตุกกนิบาต อังคุตตรนิกาย คือ จตฺตาโรเม ภิกฺขเว ปุคฺคลา สนฺโต สํวิชฺชมานา โลกสฺมึ กตเม จตฺตาโร สมณมจโล สมณปุณฺฑรีโก สมณปทุโม สมเณสุ สมณสุขุมาโล ซึ่งหมายถึง สมณะ 4 จำพวกในพระพุทธศาสนา ประกอบด้วย 1) สมณะผู้ไม่หวั่นไหว 2) สมณะปุณฑรีกะ 3) สมณะปทุมะ และ 4) สมณะผู้ละเอียดอ่อน.
ครั้งที่ 113/2561 วันที่ 29 พ.ค. 2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12704
