รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิและเสรีภาพ จัดประชุมหารือระหว่างภูมิภาคทั่วโลก เพื่อแลกเปลี่ยนการดำเนินงานที่ดีด้านธุรกิจกับสิทธิมนุษยชน

วันจันทร์ที่ 4 มิถุนายน 2561
กระทรวงยุติธรรม โดยกรมคุ้มครองสิทธิและเสรีภาพ จัดประชุมหารือระหว่างภูมิภาคทั่วโลก เพื่อแลกเปลี่ยนการดำเนินงานที่ดีด้านธุรกิจกับสิทธิมนุษยชน
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม กล่าวปาฐกถาพิเศษในนามรัฐบาลไทย ในการประชุมหารือระหว่างภูมิภาคเพื่อแลกเปลี่ยนการดำเนินงานที่ดีด้านธุรกิจกับสิทธิมนุษยชน
ในวันจันทร์ที่ ๔ มิถุนายน ๒๕๖๑ เวลา​ ๐๙.๐๐​ น.
ณ Conference Room ๑ ศูนย์การประชุมสหประชาชาติ กรุงเทพฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
กล่าวปาฐกถาพิเศษในนามรัฐบาลไทย ในการประชุมหารือระหว่างภูมิภาคเพื่อแลกเปลี่ยนการดำเนินงานที่ดีด้านธุรกิจกับสิทธิมนุษยชน (Interregional Dialogue: Sharing Good Practices on Business
and Human Rights) จัดโดย กรมคุ้มครองสิทธิและเสรีภาพ กระทรวงยุติธรรม ร่วมกับคณะกรรมาธิการระหว่างรัฐบาลอาเซียนว่าด้วยสิทธิมนุษยชน (ASEAN Intergovernmental Commission on Human Rights: AICHR), โครงการพัฒนาแห่งสหประชาชาติ (United Nations Development Programme: UNDP), คณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก (United Nations Economic and Social Commission for Asia and the Pacific: UNESCAP), องค์การเพื่อความร่วมมือและการพัฒนาทางเศรษฐกิจ (Organization for Economic Co-operation and Development: OECD), คณะกรรมการสิทธิมนุษยชนออสเตรเลีย
(Australian Human Rights Commission), โครงการ Enhanced READI
ของสหภาพยุโรป และ ASEAN CSR Network เพื่อเป็นเวทีหารือและแลกเปลี่ยนประสบการณ์
ในการขับเคลื่อนหลักการชี้แนะของสหประชาชาติว่าด้วยธุรกิจกับสิทธิมนุษยชน
ระหว่างกลไกสิทธิมนุษยชนจากทุกภูมิภาค​ทั่วโลก
จัดขึ้นระหว่างวันที่ ๔-๖ มิถุนายน ๒๕๖๑ โดยมีผู้แทนจากภาคส่วนต่างๆ ทั้งภาครัฐ
ภาคธุรกิจ และภาคประชาสังคมจากประเทศสมาชิกอาเซียน เข้าร่วม​
ทั้งนี้ รองนายกรัฐมนตรีฯ ได้ยืนยันความตั้งใจจริงของรัฐบาลไทย
ในการปฏิบัติตามหลักการชี้แนะของสหประชาชาติว่าด้วยธุรกิจกับสิทธิมนุษยชนทั้งในระดับนโยบาย
และระดับปฏิบัติ โดยครอบคลุมการดำเนินงานทั้ง ๓ เสาหลัก คือ “คุ้มครอง” (Protect) “เคารพ” (Respect) “เยียวยา” (Remedy) ซึ่งที่ผ่านมารัฐบาลได้ปรับแก้กฎหมาย กฎระเบียบ
และมาตรการหลายประการเพื่อกำกับให้ภาคธุรกิจประกอบการโดยเคารพสิทธิมนุษยชน
เช่น การคุ้มครองแรงงาน การจดทะเบียนแรงงานต่างด้าว การปรับค่าแรงขั้นต่ำ การป้องกันและปราบปรามปัญหาการค้ามนุษย์ และการจัดให้มีช่องทางและมาตรการรับเรื่องร้องเรียน แก้ปัญหา และเยียวยา
ผู้ได้รับผลกระทบ เป็นต้น รวมทั้งได้มอบหมายให้หน่วยงานรัฐวิสาหกิจปฏิบัติตนเป็นต้นแบบในการปฏิบัติ
ตามหลักการชี้แนะของสหประชาชาติฯ อีกทั้งความตั้งใจจริงของรัฐบาลไทยได้รับการยืนยันจากนายกรัฐมนตรี
ในหลายโอกาส เช่น การกล่าวถึงในรายการศาสตร์พระราชาฯ สารนายกรัฐมนตรีเนื่องในวันสิทธิมนุษยชนสากล พ.ศ. ๒๕๖๐ รวมทั้งการเชิญให้คณะทำงานสหประชาชาติด้านสิทธิมนุษยชนกับบรรษัทข้ามชาติ
และองค์กรอื่นๆ (UN Working Group on the issue of human rights and transnational corporations and other business enterprises – WG on BHR)  เยือนไทยอย่างเป็นทางการ
เมื่อช่วงเดือนมีนาคม-เมษายน ๒๕๖๑ ซึ่งเป็นโอกาสที่หน่วยงานต่างๆ ได้หารือร่วมกับคณะทำงานสหประชาชาติฯ อย่างสร้างสรรค์ และได้รับข้อเสนอแนะหลายประการเพื่อนำมาปรับปรุงการดำเนินงาน
ด้านธุรกิจกับสิทธิมนุษยชนภายในประเทศ โดยเฉพาะจะได้นำมาเป็นฐานในการจัดทำ
แผนปฏิบัติการระดับชาติว่าด้วยธุรกิจกับสิทธิมนุษยชน (National Action Plan on Business
and Human Rights: NAP) ต่อไป
ซึ่ง ปัจจุบันกระทรวงยุติธรรมอยู่ระหว่างการรวบรวมข้อมูลจากหน่วยงานที่เกี่ยวข้องเพื่อยกร่างแผนฯ
จากนั้นจะได้เสนอเข้าสู่การพิจารณาของคณะรัฐมนตรีเพื่อประกาศใช้ต่อไป
นอกจากนี้ รองนายกรัฐมนตรีฯ ยังได้ยืนยันความเป็นผู้นำของประเทศไทย โดยแสดงความพร้อม
ที่จะให้ความร่วมมือและช่วยเหลือประเทศสมาชิกอาเซียนในการขับเคลื่อนหลักการชี้แนะของสหประชาชาติฯ โดยได้เชิญชวนให้ประเทศสมาชิกอาเซียนพิจารณาจัดทำแผนปฏิบัติการระดับชาติ
ว่าด้วยธุรกิจกับสิทธิมนุษยชน เพื่อเป็นหลักประกันให้การขับเคลื่อนหลักการชี้แนะของสหประชาชาติฯ
เกิดผลอย่างเป็นรูปธรรมต่อไป

ที่มา : http://www.thaigov.go.th/news/contents/details/12741
