รัฐบาลไทย-ข่าวทำเนียบรัฐบาล-ไทย – อียูชื่นมื่น ชม บริหารแรงงานดี “จรินทร์” มุ่งกระชับความสัมพันธ์ด้านแรงงาน เน้น “ทันต่อการเปลี่ยนแปลง - มีประสิทธิภาพ - โปร่งใส – ไม่ทิ้งใครไว้ข้างหลัง”

วันศุกร์ที่ 18 พฤษภาคม 2561
ไทย – อียูชื่นมื่น ชม บริหารแรงงานดี “จรินทร์” มุ่งกระชับความสัมพันธ์ด้านแรงงาน เน้น “ทันต่อการเปลี่ยนแปลง - มีประสิทธิภาพ - โปร่งใส – ไม่ทิ้งใครไว้ข้างหลัง”
คณะผู้แทนไทย นำโดยนายจรินทร์ จักกะพาก ปลัดกระทรวงแรงงาน
คณะผู้แทนไทย นำโดยนายจรินทร์ จักกะพาก ปลัดกระทรวงแรงงาน พร้อมด้วยนายอนันตชัย อุทัยพัฒนาชีพ อธิบดีกรมสวัสดิการและคุ้มครองแรงงาน นายมนัสวี ศรีโสดาพล อัครราชทูตและหัวหน้าคณะผู้แทนไทยประจำสหภาพยุโรป เข้าร่วมการประชุมหารือระดับสูงด้านแรงงาน (Labour Dialogue) ระหว่างประเทศไทยและสหภาพยุโรป ระหว่างวันที่ 14 – 19 พ.ค. 2561 ณ กรุงบรัสเซลล์ ราชอาณาจักรเบลเยี่ยม
ในการนี้ นายจรินทร์ จักกะพาก และคณะได้เข้าพบปะหารือกับผู้บริหารกระทรวงการจ้างงาน กิจการสังคม และการหลอมรวมทางสังคม คณะกรรมาธิการยุโรป เพื่อแลกเปลี่ยนเรียนรู้และร่วมหารือในประเด็นที่เกี่ยวข้องกับการบริหารจัดการแรงงานในประเทศไทย ทั้งแรงงานไทยและแรงงานต่างด้าว พร้อมกันนี้ได้พูดคุยในประเด็นการพัฒนาความร่วมมือในด้านแรงงาน กับ Mr.Joost Korte Director-General Of DG EMPL (เทียบเท่าปลัดกระทรวง กระทรวงการจ้างงาน กิจการสังคม และการหลอมรวมทางสังคม คณะกรรมาธิการยุโรป) ในการประชุมดังกล่าว ปลัดกระทรวงแรงงานได้นำเสนอความคืบหน้าในการดำเนินการด้านแรงงาน โดยรัฐบาลภายใต้การนำของ พล.อ. ประยุทธ์ จันทร์โอชา นายกรัฐมนตรี ที่มุ่งขจัดปัญหาการค้ามนุษย์ และพัฒนาแรงงานให้มีผลิตภาพสูง กระทรวงแรงงานภายใต้การนำของ พล.ต.อ. อดุลย์ แสงสิงแก้ว รัฐมนตรีว่าการกระทรวงแรงงาน ได้ดำเนินการบริหารจัดระเบียบแรงงานต่างด้าวที่ทำงานอย่างผิดกฎหมายในประเทศไทย จำนวนกว่า 1.3 ล้านคนให้เป็นแรงงานที่อยู่และทำงานในประเทศได้อย่างถูกต้อง และได้รับความคุ้มครองตามหลักสิทธิมนุษยชนภายใต้กฎหมายไทย และแก้ไขปัญหาการใช้แรงงานบังคับ แรงงานเด็ก และแรงงานประมงที่ผิดกฎหมาย รวมทั้งได้หารือในประเด็นการคุ้มครองทางสังคมเพื่อลดความเหลื่อมล้ำและสร้างความเท่าเทียมกัน ตามนโยบายไม่ทิ้งใครไว้ข้างหลังของรัฐบาลไทย
นอกจากนี้ คณะผู้แทนไทย และสหภาพยุโรป ได้ร่วมหารือถึงแนวทางในการกระชับความร่วมมือของทั้ง 2 ฝ่ายในการแลกเปลี่ยนข้อมูลและการเรียนรู้ด้านแรงงาน เพื่อส่งเสริมการทำงานที่มีคุณค่า และการพัฒนาผลิตภาพของแรงงานให้สูงขึ้นตามเป้าหมายการพัฒนาที่ยั่งยืนของสหประชาชาติต่อไป
+++++++++++++++++++++

ที่มา : http://www.thaigov.go.th/news/contents/details/12372
