รัฐบาลไทย-ข่าวทำเนียบรัฐบาล-ก.แรงงาน ร่วมงานวันต่อต้านการค้ามนุษย์ ประจำปี 2561

วันพุธที่ 6 มิถุนายน 2561
ก.แรงงาน ร่วมงานวันต่อต้านการค้ามนุษย์ ประจำปี 2561
ก.แรงงาน ร่วมงานวันต่อต้านการค้ามนุษย์ประจำปี 2561 ณ ทำเนียบรัฐบาล ผนึกกำลังทุกภาคส่วน สร้างจิตสำนึกร่วมต่อต้านการค้ามนุษย์ทุกรูปแบบให้หมดไปจากประเทศไทย
วันนี้ (6 มิถุนายน 2561) พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดงานวันต่อต้านการค้ามนุษย์ประจำปี 2561 โดยมี นางเพชรรัตน์ สินอวย รองปลัดกระทรวงแรงงาน เข้าร่วมงานในครั้งนี้ด้วย ณ ตึกสันติไมตรี ทำเนียบรัฐบาล สำหรับปีนี้จัดขึ้นภายใต้หัวข้อ “ประชารัฐร่วมใจ ต้านภัยค้ามนุษย์” โดยมีวัตถุประสงค์เพื่อส่งเสริมความร่วมมือระหว่างหน่วยงานที่เกี่ยวข้องในการป้องกันและปราบปรามการค้ามนุษย์และผนึกกำลังจากภาคประชาชน ชุมชน ประชาสังคม สร้างจิตสำนึกร่วมกันในการต่อต้านการค้ามนุษย์ ซึ่งผู้เข้าร่วมงานประกอบด้วย หน่วยงานที่เกี่ยวข้องทั้งในส่วนกลางและส่วนภูมิภาค ทั้ง 76 จังหวัด หน่วยงานที่ให้การคุ้มครองช่วยเหลือผู้เสียหายจากภาครัฐ ภาคเอกชน องค์การระหว่างประเทศ สถานเอกอัครราชทูตต่างประเทศประจำประเทศไทย ผู้ปฏิบัติงานดีเด่น เด็กและเยาวชนที่ชนะการประกวดวาดภาพ เครือข่าย อพม. และสื่อมวลชน เข้าร่วมงานกว่า 500 คน
สำหรับกิจกรรมที่น่าสนใจภายในงานประกอบด้วย การจัดนิทรรศการผลการดำเนินงานที่สำคัญของรัฐบาล และพิธีมอบรางวัลต่าง ๆ ได้แก่ 1) ด้านการป้องกันและปราบปรามการค้ามนุษย์ 2) ผู้ชนะการประกวดภาพวาดเด็กและเยาวชน 3) ผู้ชนะการประกวดออกแบบสติ๊กเกอร์รณรงค์ต่อต้านการค้ามนุษย์ใน Application LINE และ 4) ผู้ชนะการประกวดคำขวัญรณรงค์ต่อต้านการค้ามนุษย์ ทั้งนี้ ในส่วนของกระทรวงแรงงานนั้น นายสมบูรณ์ ตรัยศิลานันท์ ผู้ตรวจราชการกรม กรมสวัสดิการและคุ้มครองแรงงาน ได้รับรางวัลด้านการป้องกันและปราบปรามการค้ามนุษย์ในส่วนของผู้ปฏิบัติงานดีเด่น นอกจากนี้ กระทรวงแรงงานยังได้ร่วมจัดแสดงนิทรรศการผลการดำเนินงานที่สำคัญในการป้องกันการค้ามนุษย์ด้านแรงงานอีกด้วย
-------------------------------------------
กลุ่มงานโฆษกและการข่าว/
กองเผยแพร่และประชาสัมพันธ์/
ณัฏฐภัทร์ ชื่นเอี่ยม - ข่าว/
สมภพ ศีลบุตร - ภาพ/
6 มิถุนายน 2561

ที่มา : http://www.thaigov.go.th/news/contents/details/12817
