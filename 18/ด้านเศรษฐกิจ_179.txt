รัฐบาลไทย-ข่าวทำเนียบรัฐบาล-การจำหน่ายพันธบัตรออมทรัพย์ของกระทรวงการคลังในปีงบประมาณ พ.ศ. 2561 ครั้งที่ 2 เพิ่มเติม

วันพฤหัสบดีที่ 7 มิถุนายน 2561
การจำหน่ายพันธบัตรออมทรัพย์ของกระทรวงการคลังในปีงบประมาณ พ.ศ. 2561 ครั้งที่ 2 เพิ่มเติม
ผู้อำนวยการสำนักงานบริหารหนี้สาธารณะ รายงานผลการจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2561 ครั้งที่ 2 วงเงิน 30,000  ล้านบาท  เปิดจำหน่ายเมื่อวันที่ 10 พฤษภาคม 2561
นายภูมิศักดิ์ อรัญญาเกษมสุข ผู้อำนวยการสำนักงานบริหารหนี้สาธารณะ รายงานผลการจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2561 ครั้งที่ 2 วงเงิน 30,000  ล้านบาท  เปิดจำหน่ายเมื่อวันที่ 10 พฤษภาคม 2561 ซึ่งขณะนี้จำหน่ายใกล้ครบตามวงเงินที่ประกาศแล้ว รัฐมนตรีว่าการกระทรวงการคลังได้เห็นชอบให้จัดสรรวงเงินจำหน่ายเพิ่มเติมจำนวน 3,000 ล้านบาท ตามรุ่นอายุและอัตราดอกเบี้ยเดิม คือเป็นพันธบัตรแบบไร้ใบตราสาร (Scripless) รุ่นอายุ 5 ปี อัตราดอกเบี้ยคงที่ร้อยละ 2.15 และ    รุ่นอายุ 10 ปี อัตราดอกเบี้ยคงที่ร้อยละ 3.00 จำหน่ายตั้งแต่บัดนี้ จนถึงวันที่ 10 กันยายน 2561
ผู้ที่สนใจสามารถทำรายการซื้อพันธบัตรออมทรัพย์ผ่านเคาน์เตอร์ธนาคารตัวแทนจำหน่ายทุกสาขา เครื่องถอนเงินอัตโนมัติ (ATM) และระบบ Internet Banking ของธนาคารตัวแทนจำหน่ายทั้ง 4 แห่ง และผ่าน KTB netbank Application ของธนาคารกรุงไทยฯ KPLUS Application ของธนาคารกสิกรไทยฯ Bualuang mBanking Application ของธนาคารกรุงเทพฯ ซึ่งเป็นการอำนวยความสะดวกให้กับประชาชนให้สามารถเข้าถึงพันธบัตรออมทรัพย์ได้ตลอดเวลา
ทั้งนี้ ผู้ซื้อพันธบัตรออมทรัพย์รายใหม่ที่ไม่เคยลงทะเบียนข้อมูลและเปิดบัญชีฝากหลักทรัพย์สำหรับพันธบัตรออมทรัพย์ของกระทรวงการคลังแบบไร้ใบตราสาร (Scripless) จะต้องลงทะเบียนและเปิดบัญชีฝากหลักทรัพย์ที่ธนาคารตัวแทนจำหน่าย และลงทะเบียนเพื่อการซื้อพันธบัตรออมทรัพย์ผ่านระบบออนไลน์ต่างๆ
ผู้ที่สนใจซื้อพันธบัตรสามารถขอรายละเอียดเพิ่มเติมได้ที่ธนาคารตัวแทนจำหน่ายหรือที่ www.pdmo.go.th www.bot.or.th  www.bangkokbank.com  www.ktb.co.th  www.scb.co.th  www.kasikornbank.com
จึงขอประกาศให้ทราบโดยทั่วกัน
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809/ 0 2265 8050 ต่อ 5308

ที่มา : http://www.thaigov.go.th/news/contents/details/12850
