รัฐบาลไทย-ข่าวทำเนียบรัฐบาล-รมช.ลักษณ์  เปิดงานโครงการเชื่อมโยงการตลาดสับปะรดลำปางแบบยั่งยืน

วันศุกร์ที่ 25 พฤษภาคม 2561
รมช.ลักษณ์  เปิดงานโครงการเชื่อมโยงการตลาดสับปะรดลำปางแบบยั่งยืน
รมช.ลักษณ์  เปิดงานโครงการเชื่อมโยงการตลาดสับปะรดลำปางแบบยั่งยืน โดยกลไกสหกรณ์/ประชารัฐ หวังแก้ปัญหาผลผลิตสับปะรดโรงงานที่จะออกสู่ตลาดเป็นจำนวนมาก
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเปิดงาน “โครงการเชื่อมโยงการตลาดสับปะรดลำปางแบบยั่งยืน โดยกลไกสหกรณ์/ประชารัฐ ประจำปี พ.ศ. 2561 ณ สหกรณ์ผู้ปลูกสับปะรดลำปาง จำกัด ต.บ้านเสด็จ อ.เมือง จ.ลำปาง ว่า กระทรวงเกษตรและสหกรณ์ได้ประชุมหารือร่วมกับหน่วยงานที่เกี่ยวข้อง เพื่อหาแนวทางการสนับสนุนการแก้ไขปัญหาผลผลิตสับปะรดโรงงานที่จะออกสู่ตลาดเป็นจำนวนมาก ในช่วงเดือนพฤษภาคม – กรกฎาคม 2561 ซึ่งที่ประชุมคณะกรรมการนโยบายและพัฒนาสับปะรดแห่งชาติครั้งที่ 1/2561 เมื่อวันที่ 10 เมษายน 2561 ได้เห็นชอบแนวทางการบริหารจัดการสับปะรด ปีการผลิต 2561 มีมาตรการให้นำสับปะรดส่วนเกินออกนอกระบบ โดยการกระจายผลผลิตสับปะรดออกนอกแหล่งผลิตไปยังผู้บริโภคในจังหวัดที่ไม่มีการปลูกสับปะรด เพื่อการบริโภคผลสด โดยใช้กลไกของสหกรณ์และองค์กรปกครองส่วนท้องถิ่น รวมถึงการนำสับปะรดไปทำเป็นอาหารหมักเลี้ยงโคเนื้อ/โคนม มาตรการผลักดันการส่งออกและขยายตลาดต่างประเทศ มาตรการรณรงค์การบริโภคสับปะรดผลสดเพิ่มขึ้น และมาตรการอื่น ๆ ซึ่งจังหวัดลำปางเป็นจังหวัดเป้าหมายที่ต้องดำเนินการตามมาตรการดังกล่าว
ทั้งนี้ จังหวัดลำปาง ได้วางแผนและกำหนดแนวทางในการระบายสับปะรดของพี่น้องเกษตรกรอย่างเป็นระบบ โดยมีการวางแผนการบริหารจัดการตลอดห่วงโซ่การผลิตแบบครบวงจร ทั้งแผนระยะสั้นและระยะยาว ที่จะช่วยแก้ปัญหาการผลิตสับปะรดของจังหวัดลำปางอย่างเป็นระบบและยั่งยืน อีกทั้งยังมีการดำเนินการตามแผนการกระจายสับปะรดของสหกรณ์ผู้ปลูกสับปะรดลำปาง จำกัด ที่ใช้กลไกการตลาดนำการผลิต ที่จะต้องส่งเสริมให้สมาชิกสหกรณ์ปลูกสับปะรดที่ได้คุณภาพ เป็นไปตามที่ตลาดต้องการ มีการคัดเกรดคุณภาพให้ได้มาตรฐาน รวมทั้งการแปรรูปเพื่อสร้างมูลค่าเพิ่ม และการเชื่อมโยงกับเครือข่ายสหกรณ์ เครือข่ายร้านค้าปลีกขนาดใหญ่จนประสบความสำเร็จ ซึ่งจะต้องอาศัยความร่วมมือจากสมาชิกสหกรณ์และหน่วยงานที่เกี่ยวข้อง ในการช่วยเหลือและสนับสนุนในทุกมิติด้วย
อย่างไรก็ตาม การแก้ไขปัญหาสับปะรดของจังหวัดลำปางแบบยั่งยืน ได้มีมาตรการแนวทางการบริหารจัดการสับปะรด ทั้งในด้านการผลิต การตลาด และการแปรรูป ซึ่งต้องอาศัยการสร้างกลไกเชื่อมโยงการตลาดในทุกภาคส่วน การส่งเสริมการเกษตรแบบแปลงใหญ่ การประชาสัมพันธ์การสร้างเอกลักษณ์ประจำถิ่นให้เป็นที่รู้จักอย่างแพร่หลาย การส่งเสริมให้เกษตรกรปลูกสับปะรดที่ได้คุณภาพ การผลิตให้ออกนอกฤดูกาล การเพิ่มช่องทางการจำหน่าย และการบริหารจัดการผลผลิตสับปะรดลำปางแบบครบวงจรโดยขบวนการสหกรณ์เครือข่ายประชารัฐ ซึ่งสอดคล้องกับยุทธศาสตร์สับปะรด ปี 2560 - 2569 ้
"การดำเนินการดังกล่าว ถือเป็นการร่วมมือกันจากทุกภาคส่วน ทั้งหน่วยงานภาครัฐ ภาคเอกชน ที่ได้ช่วยกันส่งเสริมและสนับสนุนการแก้ไขปัญหาของเกษตรกรและสมาชิกสหกรณ์ผู้ปลูกสับปะรด นอกจากนี้ ยังมีเครือข่ายสหกรณ์ ธนาคารเพื่อการเกษตรและสหกรณ์การเกษตร พาณิชย์จังหวัด และบริษัทสยามแม็คโคร จำกัด (มหาชน) ที่ร่วมมือกันอย่างเข้มแข็ง และเป็นพันธมิตรที่ดีในการช่วยแก้ปัญหา รวมถึงสนับสนุนนโยบายการระบายสับปะรดจังหวัดลำปางเป็นอย่างดี" นายลักษณ์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12536
