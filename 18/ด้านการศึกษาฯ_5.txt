รัฐบาลไทย-ข่าวทำเนียบรัฐบาล-ผลการประชุมองค์กรหลัก ครั้งที่ 10/2561

วันพุธที่ 16 พฤษภาคม 2561
ผลการประชุมองค์กรหลัก ครั้งที่ 10/2561
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมองค์กรหลัก ครั้งที่ 10/2561 เมื่อวันอังคารที่ 15 พฤษภาคม 2561 ณ ห้องประชุมราชวัลลภ โดยมีผู้บริหารกระทรวงศึกษาธิการเข้าร่วมประชุมครั้งนี้
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมองค์กรหลัก ครั้งที่ 10/2561 เมื่อวันอังคารที่ 15 พฤษภาคม 2561 ณ ห้องประชุมราชวัลลภ โดยมีผู้บริหารกระทรวงศึกษาธิการเข้าร่วมประชุมครั้งนี้ อาทิ พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ, ศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ, ผู้บริหารฝ่ายการเมือง, นายการุณ สกุลประดิษฐ์ ปลัดกระทรวงศึกษาธิการ, นายชัยพฤกษ์ เสรีรักษ์ เลขาธิการสภาการศึกษา, นายสุภัทร จำปาทอง เลขาธิการคณะกรรมการการอุดมศึกษา, นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน, ผู้บริหารองค์กรหลักและหน่วยงานในกำกับ โดยมีประเด็นสำคัญโดยสรุป ดังนี้
สร้างความชัดเจนกองทุนเพื่อความเสมอภาคทางการศึกษา
เมื่อวันที่ 10 พฤษภาคมที่ผ่านมา สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงลงพระปรมาภิไธยพระราชบัญญัติกองทุนเพื่อความเสมอภาคทางการศึกษา พ.ศ.2561 และนำมาประกาศในราชกิจจานุเบกษาเมื่อวันที่ 13 พฤษภาคม 2561 แล้ว จึงกำชับให้ทุกหน่วยงานทำงานอย่างเต็มที่ ไม่ว่าจะเป็นด้านภาระงานหรืองบประมาณที่ซ้ำซ้อนกัน จะต้องตกลงกันให้ชัดเจน เพื่อให้สามารถทำงานได้อย่างเต็มประสิทธิภาพ
เข้มงานพื้นที่การศึกษา จชต. ให้ทุกหน่วยงานรายงานตรง รมช.สุรเชษฐ์
นพ.ธีระเกียรติ เปิดเผยหลังการประชุมฯ ว่า เรื่องสำคัญที่สุดในวันนี้คือการซักซ้อมการบูรณาการงานการศึกษาในพื้นที่จังหวัดชายแดนภาคใต้ทั้งหมด ซึ่งได้กำชับว่านับตั้งแต่วันนี้ไปจะต้องทำให้เกิดการบูรณาการจริง ๆ และได้มีคำสั่งเน้นย้ำไปยัง 5 องค์กรหลักและหน่วยงานทางการศึกษาทุกแห่ง รวมทั้งสำนักงานศึกษาธิการภาค (ศธภ.) สำนักงานศึกษาธิการจังหวัด (ศธจ.) ที่อยู่ในพื้นที่ 3 จังหวัดชายแดนภาคใต้ไว้ด้วย โดยหน่วยงานทั้งหมดต้องรายงานตรงต่อ พล.อ.สุรเชษฐ์ ชัยวงศ์ รมช.ศึกษาธิการ และหัวหน้าผู้แทนพิเศษของรัฐบาลในการแก้ไขปัญหาจังหวัดชายแดนภาคใต้ ก่อนที่จะรายงานมายังตนตามลำดับ เพื่อให้เกิดการบูรณาการการทำงานในพื้นที่และแก้ไขปัญหาได้อย่างพร้อมสรรพ
จับมือท้องถิ่นจัดอาหารกลางวันให้โรงเรียน
รมว.ศึกษาธิการ กล่าวต่อว่า ที่ประชุมคณะรัฐมนตรีในวันนี้ (16 พ.ค.2561) ได้มีสมัชชาสุขภาพจังหวัดสุรินทร์รายงานเสนอ ครม. เกี่ยวกับระบบการจัดการอาหารในโรงเรียนที่มีการสร้างความร่วมมือกับเทศบาล อบต. หน่วยงาน และโรงเรียนของจังหวัดสุรินทร์ในการพัฒนาเมนูอาหารในโรงเรียน โดยหน่วยงานท้องถิ่นทำหน้าที่ส่งเสริมการปลูกพืชผักและจัดหาเนื้อสัตว์เพื่อนำมาเป็นอาหารกลางวัน ส่วนฝ่ายสาธารณสุขก็เข้ามาช่วยดูแลเรื่องโภชนาการ เป็นการทำงานบูรณาการร่วมกันได้อย่างดีมาก ซึ่ง พล.อ.ประยุทธ์ จันทร์โอชา นายกรัฐมนตรี ต้องการให้การทำงานแบบนี้เกิดขึ้นทุกเขตทุกจังหวัด จึงถือตรงนี้เป็นนโยบายว่า ไม่ใช่จะต้องจัดซื้ออาหารกลางวันเพียงอย่างเดียว แต่ให้สร้างความร่วมมือกันกับหน่วยงานอื่น ๆ ที่เกี่ยวข้องในรูปแบบนี้ขึ้นด้วย
กำชับความร่วมมือ Partnership School
ในส่วนของความคืบหน้าโครงการโรงเรียนร่วมพัฒนา (Partnership School) ซึ่งได้คัดเลือกโรงเรียนเข้าร่วมโครงการ 40 แห่ง ใน 29 จังหวัด และได้มีการประชุมคณะกรรมการโรงเรียนเป็นครั้งแรกแล้ว ได้เน้นย้ำให้ทุกหน่วยงานภาครัฐที่รับผิดชอบ แสดงให้ภาคเอกชนที่มาร่วมสนับสนุนยกระดับการศึกษาได้เห็นถึงความตั้งใจในการดำเนินงานโครงการดังกล่าวอย่างต่อเนื่องเช่นกันด้วย เพราะเรื่องนี้ถือเป็นพันธสัญญาของรัฐบาลที่มุ่งมั่นผนึกกำลังร่วมกับภาคเอกชนและภาคประชาสังคม
Written by ปารัชญ์ ไชยเวช, นวรัตน์ รามสูต
Photo Credit อิทธิพล รุ่งก่อน, ธนภัทร จันทร์ห้างหว้า, กิตติกร แซ่หมู่
Editor บัลลังก์ โรหิตเสถียร

ที่มา : http://www.thaigov.go.th/news/contents/details/12287
