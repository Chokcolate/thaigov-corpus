รัฐบาลไทย-ข่าวทำเนียบรัฐบาล-กระทรวงเกษตรฯ จัดงานวันถ่ายทอดเทคโนโลยีการผลิตข้าวระดับประเทศ

วันจันทร์ที่ 4 มิถุนายน 2561
กระทรวงเกษตรฯ จัดงานวันถ่ายทอดเทคโนโลยีการผลิตข้าวระดับประเทศ
กระทรวงเกษตรฯ จัดงานวันถ่ายทอดเทคโนโลยีการผลิตข้าวระดับประเทศ ภายใต้โครงการระบบส่งเสริมการเกษตรแบบแปลงใหญ่ (นาแปลงใหญ่) ประจำปี 2561 เนื่องในโอกาสวันข้าวและชาวนาแห่งชาติ
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังการจัดงานวันถ่ายทอดเทคโนโลยีการผลิตข้าวระดับประเทศ ภายใต้โครงการระบบส่งเสริมการเกษตรแบบแปลงใหญ่ (นาแปลงใหญ่) ประจำปี 2561 เนื่องในโอกาสวันข้าวและชาวนาแห่งชาติ ณ กรมการข้าว ว่า กระทรวงเกษตรและสหกรณ์ โดยกรมการข้าว บูรณาการร่วมกับภาครัฐ องค์กรชาวนา สถานศึกษา และภาคเอกชน ร่วมกันจัดงานวันถ่ายทอดเทคโนโลยีการผลิตข้าวระดับประเทศ ระหว่างวันที่ 4 - 9 มิถุนายน 2561 เพื่อเผยแพร่องค์ความรู้เทคโนโลยีด้านการผลิตข้าวครบวงจร แนวทางการดำเนินงานและผลสำเร็จของโครงการระบบส่งเสริมการเกษตรแบบแปลงใหญ่ (นาแปลงใหญ่) โดยให้ความสำคัญด้านการวางระบบการผลิต การตลาด และการบริหารจัดการเพื่อลดต้นทุน และเพิ่มประสิทธิภาพการผลิตในพื้นที่เป้าหมายของโครงการเกษตรแบบแปลงใหญ่ เพื่อนำไปสู่การสร้างความมั่นคงให้แก่ชาวนาอย่างยั่งยืน
"ข้าวถือเป็นแหล่งรายได้ที่สำคัญของภาคการเกษตร และก่อให้เกิดอุตสาหกรรมต่อเนื่องเป็นจำนวนมาก ซึ่งโครงการระบบส่งเสริมการเกษตรแบบแปลงใหญ่ด้านข้าว เป็นโครงการตามนโยบายที่สำคัญของกระทรวงเกษตรและสหกรณ์ เพื่อให้การสนับสนุนชาวนาให้มีการรวมกลุ่มและมีการบริหารจัดการร่วมกันในการผลิตและจำหน่าย โดยมีตลาดรองรับที่ชัดเจน อีกทั้งยังสามารถให้ชาวนาลดต้นทุนการผลิตเพิ่มศักยภาพการผลิต ทำให้ผลผลิตได้มาตรฐาน นำไปสู่การยกระดับอาชีพชาวนาไทยและสร้างความเข้มแข็งให้แก่ชาวนา นอกจากนี้ รัฐบาลยังมีความมุ่งมั่นที่จะยกระดับรายได้ และคุณภาพชีวิตชาวนาไทย เพื่อก้าวสู่ยุคไทยแลนด์ 4.0 ด้วยการสร้างนวัตกรรมใหม่ ๆ และใช้แนวทางประชารัฐเพื่อให้ประเทศไทยมีความมั่นคงทางอาหารและมีศักยภาพเป็นผู้นำข้าวในตลาดโลกด้วย"
นายกฤษฎา กล่าว
อย่างไรก็ตาม กระทรวงเกษตรและสหกรณ์ ได้มีการกำหนดยุทธศาสตร์ข้าวไทย ปี 2560 – 2564 เพื่อให้การทำงานมีทิศทางที่ชัดเจน และเป็นประโยชน์ต่อชาวนามากที่สุด โดยมุ่งเน้นให้ประเทศไทยเป็นผู้นำในการพัฒนาระบบการค้าข้าว โดยใช้กลไกการตลาดอย่างมีประสิทธิภาพ สามารถสร้างความสมดุลให้กับทุกภาคส่วน และเป็นแหล่งผลิตข้าวที่มีประสิทธิภาพและมีคุณภาพข้าวเป็นเลิศ ได้รับความไว้วางใจ และเป็นที่ต้องการของตลาด และที่สำคัญคือชาวนาต้องมีความเป็นอยู่ที่ดี องค์กรชาวนามีความเข้มแข็งและมั่นคง ซึ่งจะช่วยยกระดับคุณภาพข้าวของไทยให้สูงขึ้น เป็นที่ยอมรับของตลาดทั้งในและนอกประเทศ
ด้าน นายอนันต์ สุวรรณรัตน์ อธิบดีกรมการข้าว กล่าวเพิ่มเติมว่า ข้าวถือเป็นพืชสำคัญที่คนไทยบริโภคเป็นอาหารหลักมาอย่างยาวนาน เป็นพืชเศรษฐกิจที่สร้างรายได้เข้าประเทศปีละเป็นจำนวนมาก และเป็นสินค้าที่สร้างชื่อให้ไทยในฐานะเป็นครัวของโลกด้วย ซึ่งชาวนาเป็นคนกลุ่มใหญ่ของประเทศที่เป็นกำลังสำคัญ ในการทำให้คนไทยทั้งประเทศมีอาหารบริโภคอย่างอุดมสมบูรณ์กันตลอดมา นับเป็นกลุ่มบุคคลที่สร้างความมั่นคงทางอาหารให้กับประเทศ คณะรัฐมนตรีจึงได้มีมติเมื่อวันที่ 23 มิถุนายน 2552 เห็นชอบให้วันที่ 5 มิถุนายน ของทุกปี เป็น “วันข้าวและชาวนาแห่งชาติ”
สำหรับกิจกรรมภายในงาน มีการจัดแสดงนิทรรศการเฉลิมพระเกียรติ นิทรรศการสนองโครงการอันเนื่องมาจากพระราชดำริ นิทรรศการวิชาการจากหน่วยงานต่าง ๆ ได้แก่ 1) การจัดแสดงพันธุกรรมข้าวพื้นเมืองและการใช้ประโยชน์ เช่น ข้าวพันธุ์ขะสอ ลืมผัว พญาลืมแกง ซิวเกลี้ยง เหลืองใหญ่ 48 หอมนางนวล ดอกข่า หอมกระดังงา 2) การผลิตข้าวทันสมัยเพื่อยกระดับคุณภาพและรายได้แก่ชาวนา 3) การแปรรูปเพื่อเพิ่มมูลค่าสินค้า 4) การตลาด การสร้างแบรนด์ และ 5) คลินิกเกษตรข้าวเคลื่อนที่ และการจัดแสดงเครื่องจักรกลการเกษตร การใช้โดรนสาธิตการทำเกษตร เครื่องจักรกลและรถดำนาแบบเดินตาม 4 แถว ฯลฯ นอกจากนี้ ยังมีการแสดงผลงานขององค์กรชาวนา ประกอบด้วย ผลงานเชิดชูเกียรติชาวนา 4 สาขา การรวมกันแสดงผลงานความสำเร็จขององค์กรชาวนากว่า 10 องค์กร และการแสดงผลงานกลุ่มนาแปลงใหญ่ทั่วประเทศ ตลอดจนการแสดงศิลปวัฒนธรรม 4 ภาคอีกด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12745
