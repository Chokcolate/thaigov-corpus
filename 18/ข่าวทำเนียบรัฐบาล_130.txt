รัฐบาลไทย-ข่าวทำเนียบรัฐบาล-​เอกอัครราชทูตรัฐสุลต่านโอมานประจำประเทศไทย เข้าเยี่ยมคารวะ นายกรัฐมนตรี

วันศุกร์ที่ 8 มิถุนายน 2561
​เอกอัครราชทูตรัฐสุลต่านโอมานประจำประเทศไทย เข้าเยี่ยมคารวะ นายกรัฐมนตรี
​เอกอัครราชทูตรัฐสุลต่านโอมานประจำประเทศไทย เข้าเยี่ยมคารวะ นายกรัฐมนตรี
วันนี้ (8 มิ.ย. 2561) เวลา 14.00 น. นายอับดุลเลาะฮ์ เศาะลาฮ์ อะห์มัด อัล-ไมมานีย์ (H.E. Mr. Abdullah Saleh Ahmed Al-Maimani) เอกอัครราชทูตรัฐสุลต่านโอมานประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสที่จะพ้นจากหน้าที่ ณ ห้องสีงาช้าง ตึกไทยคู่ฟ้า ทำเนียบรัฐบาล สรุปสาระสำคัญการหารือ ดังนี้
นายกรัฐมนตรีกล่าวชื่นชมเอกอัครราชทูตรัฐสุลต่านโอมานประจำประเทศไทยที่มีส่วนสำคัญในการส่งเสริมความร่วมมือไทย - โอมาน ตลอดการดำรงตำแหน่งในไทย พร้อมทั้งอวยพรให้เอกอัครราชทูตฯ มีสุขภาพแข็งแรง และเดินทางกลับประเทศอย่างปลอดภัย ขณะที่ฝ่ายโอมานกล่าวยินดีกับความสัมพันธ์ที่ใกล้ชิดระหว่างกัน และหวังว่าทั้งสองประเทศจะมีพัฒนาการทางความสัมพันธ์และความร่วมมือด้านต่าง ๆ อย่างสม่ำเสมอ
นายกรัฐมนตรีได้เน้นย้ำถึงศักยภาพและความพร้อมของไทยในการเป็นศูนย์กลางของอาเซียนและประเทศเพื่อนบ้าน จึงหวังว่านักลงทุนโอมานจะมาเข้าร่วมลงทุนในโครงการที่สำคัญของรัฐบาล และทั้งสองฝ่ายเห็นพ้องที่จะหามาตรการเพิ่มพูนการค้าการลงทุนระหว่างกัน โดยให้หน่วยงานที่เกี่ยวข้องหารือกันต่อไป ทั้งนี้ นายกรัฐมนตรียังกล่าวขอบคุณโอมานที่เข้าใจการแก้ไขปัญหาจังหวัดชายแดนภาคใต้ของรัฐบาลไทยมาโดยตลอด นอกจากนี้ เอกอัครราชทูตรัฐสุลต่านโอมานประจำประเทศไทย กล่าวด้วยว่า ทั้งสองฝ่ายสามารถแสวงหาความร่วมมือในสาขาอื่น ๆ ที่มีศักยภาพและสามารถส่งเสริมระหว่างกันได้ เช่น ด้านการท่องเที่ยว การประมง ด้านพลังงาน และโครงสร้างพื้นฐาน
ทั้งสองฝ่ายต่างยินดีกับความสำเร็จของการประชุม Political Consultations เมื่อปีที่ผ่านมา ซึ่งถือเป็นกลไกความร่วมมือทวิภาคีแรกระหว่างกัน และหวังว่าทั้งสองฝ่ายจะเร่งติดตามผลการประชุมดังกล่าวให้เกิดผลเป็นรูปธรรมโดยเร็ว ทั้งนี้ นายกรัฐมนตรีขอให้ฝ่ายโอมานมั่นใจว่ารัฐบาลไทยจะสนับสนุนความสัมพันธ์และความร่วมมือระหว่างทั้งสองประเทศให้ใกล้ชิดมากยิ่งขึ้นต่อไป

ที่มา : http://www.thaigov.go.th/news/contents/details/12885
