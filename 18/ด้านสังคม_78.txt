รัฐบาลไทย-ข่าวทำเนียบรัฐบาล-รมว.ดิจิทัลฯ ลงพื้นที่ตรวจเยี่ยมจุดติดตั้งเน็ตประชารัฐ จ.นครสวรรค์

วันอังคารที่ 12 มิถุนายน 2561
รมว.ดิจิทัลฯ ลงพื้นที่ตรวจเยี่ยมจุดติดตั้งเน็ตประชารัฐ จ.นครสวรรค์
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วย นางสาวอัจฉรินทร์ พัฒนพันธ์ชัย ปลัดกระทรวงดิจิทัลฯ ลงพื้นที่ตรวจเยี่ยมจุดติดตั้งเน็ตประชารัฐเฟส 1 หมู่ที่ 7 บ้านใหม่ ตำบลหนองกรด อำเภอบรรพตพิสัย จังหวัดนครสวรรค์ โดยกระทรวงดิจิทัลฯ ได้มอบหมายให้ บริษัท ทีโอที จำกัด (มหาชน) ขยายการติดตั้งโครงข่ายเน็ตประชารัฐเฟสแรกเสร็จตามเป้าหมาย 24,700 หมู่บ้าน และในปี 2561 นี้ รัฐบาลจะขยายโครงข่ายเน็ตประชารัฐเฟส 2 เพิ่มขึ้นอีก 15,732 หมู่บ้าน โดยใช้งบประมาณที่ประหยัดได้จากการดำเนินการโครงการในเฟสแรก ซึ่งจะทำให้โครงข่ายเน็ตประชารัฐเชื่อมต่อเป็นโครงข่ายเดียวกันทั้งประเทศ และถือได้ว่าประเทศไทยจะมีอินเทอร์เน็ตความเร็วสูงครอบคลุมครบ 74,987 หมู่บ้านทั่วประเทศ ส่งผลต่อการเข้าถึงเทคโนโลยีดิจิทัลของประชาชน ทั้งนี้ จังหวัดนครสวรรค์ มีหมู่บ้านเน็ตประชารัฐ 611 หมู่บ้าน โดยกระทรวงดิจิทัลฯ ได้ดำเนินการสร้างความรู้การใช้ประโยชน์เน็ตประชารัฐให้กับประชาชนทั้ง 611 หมู่บ้าน จำนวน 2,444 คน แล้วเมื่อเดือนกุมภาพันธ์ที่ผ่านมา สำหรับพื้นที่ ต.หนองกรด อ.บรรพตพิสัย จ.นครสวรรค์ ชาวบ้านส่วนใหญ่มีอาชีพเกษตรกรรม และเมื่อว่างจากการทำเกษตรก็จะหารายได้เสริมจากการจัดทำผลิตภัณฑ์ของชุมชน อาทิ ตะกร้า บายศรีสู่ขวัญ ขนมกล้วยฉาบ และเครื่องจักรสาน สร้างรายได้สู่ชุมชน เมื่อวันที่ 11 มิถุนายน 2561
********************

ที่มา : http://www.thaigov.go.th/news/contents/details/12961
