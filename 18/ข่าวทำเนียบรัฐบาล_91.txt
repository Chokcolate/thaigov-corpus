รัฐบาลไทย-ข่าวทำเนียบรัฐบาล-เลขาธิการ ESCAP เข้าเยี่ยมคารวะนายกรัฐมนตรี เพื่ออำลาในโอกาสครบวาระการปฏิบัติหน้าที่

วันพฤหัสบดีที่ 31 พฤษภาคม 2561
เลขาธิการ ESCAP เข้าเยี่ยมคารวะนายกรัฐมนตรี เพื่ออำลาในโอกาสครบวาระการปฏิบัติหน้าที่
เลขาธิการ ESCAP เข้าเยี่ยมคารวะนายกรัฐมนตรี เพื่ออำลาในโอกาสครบวาระการปฏิบัติหน้าที่
วันนี้ (31 พ.ค.61) เวลา 11.00 น. นางสาวชามฉัด อัคตาร์ (Ms. Shamshad Akhtar) เลขาธิการบริหาร คณะกรรมาธิการเศรษฐกิจและสังคมแห่งสหประชาชาติสําหรับเอเชียและแปซิฟิก (ESCAP-เอสแคป) เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีม่วง ตึกไทยคู่ฟ้า ทําเนียบรัฐบาล เพื่ออำลาในโอกาสครบวาระการปฏิบัติหน้าที่ ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรียินดีที่ได้พบกับเลขาธิการ ESCAP อีกครั้ง และได้ชื่นชมบทบาทของเลขาธิการ ESCAP ตลอดระยะเวลาที่ดำรงตำแหน่ง ซึ่งได้สร้างความเข้มแข็งให้กับ ESCAP โดยเฉพาะในเรื่องการบรรลุ SDGs ทุกเป้าหมาย โดยน้อมนําแนวทางการพัฒนาตามหลัก SEP มาใช้ ทั้งนี้นายกรัฐมนตรีกล่าวว่ารัฐบาลให้ความสําคัญกับการขจัดความไม่เท่าเทียมและการลดความเหลื่อมล้ำทางสังคม เพื่อให้ประชาชนเข้าถึงบริการขั้นพื้นฐานอย่างทั่วถึง เช่นการศึกษา สาธารณสุข ระบบหลักประกันสุขภาพถ้วนหน้า ระบบประกันสังคม เป็นต้น โดยบรรจุในยุทธศาสตร์ชาติระยะ 20 ปี แผนพัฒนาเศรษฐกิจและสังคมแห่งชาติ ฉบับที่ 12 และแผนปฏิรูปประเทศ ซึ่งสอดคล้องกับเป้าหมาย SDGs
ในการนี้ เลขาธิการ ESCAP รู้สึกเป็นเกียรติที่ได้มาปฏิบัติหน้าที่ ณ สำนักเลขาธิการ ESCAP ซึ่งตั้งอยู่ ณ ประเทศไทย และแสดงความขอบคุณรัฐบาลไทยที่ให้การสนับสนุนการทำงานของ ESCAP มาโดยตลอด โดยปัจจุบัน ESCAP มีบทบาทสำคัญทั้งในระดับภูมิภาคเอเชีย-แปซิฟิกและระดับโลก ซึ่งนอกจากทางด้าน SDGs แล้ว ESCAP ยังให้ความสำคัญในด้านวิทยาศาสตร์ เทคโนโลยี และนวัตกรรม ตลอดจนด้านเศรษฐกิจและการเงินด้วย
ในตอนท้าย นายกรัฐมนตรียืนยันยืนยันที่จะสนับสนุนการทํางานของ ESCAP ดังเช่นที่ผ่านมา เพื่อประโยชน์และความเจริญรุ่งเรืองของภูมิภาคเอเชียและแปซิฟิกต่อไป
*************

ที่มา : http://www.thaigov.go.th/news/contents/details/12664
