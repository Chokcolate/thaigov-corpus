รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมนิทรรศการการดำเนินงาน ของมหาวิทยาลัยราชภัฏนครสวรรค์ ก่อนเป็นประธานการประชุมคณะรัฐมนตรีอย่างเป็นทางการนอกสถานที่

วันอังคารที่ 12 มิถุนายน 2561
นายกรัฐมนตรีเยี่ยมชมนิทรรศการการดำเนินงาน ของมหาวิทยาลัยราชภัฏนครสวรรค์ ก่อนเป็นประธานการประชุมคณะรัฐมนตรีอย่างเป็นทางการนอกสถานที่
นายกรัฐมนตรีเยี่ยมชมนิทรรศการ การดำเนินงานของมหาวิทยาลัยราชภัฏนครสวรรค์ แนะให้พัฒนาต่อยอดองค์ความรู้ งานวิจัยต่าง ๆ เพื่อพัฒนาคุณภาพ เพิ่มมูลค่าสินค้า กระจายรายได้สู่ประชาชน
วันนี้ (12 มิ.ย. 61) เวลา 08.30 น. ณ อาคารเฉลิมพระเกียรติฯ มหาวิทยาลัยราชภัฏนครสวรรค์ จังหวัดนครสวรรค์ ก่อนการประชุมคณะรัฐมนตรีอย่างเป็นทางการนอกสถานที่ ครั้งที่ 4/2561 พลเอก ประยุทธ์ จันทร์โอชา นายกรัฐมนตรี เยี่ยมชมนิทรรศการการดำเนินงานของมหาวิทยาลัยราชภัฏนครสวรรค์ โดยมีผู้ช่วยศาสตราจารย์ ดร.บัญญัติ ชำนาญกิจ อธิการบดีมหาวิทยาลัยราชภัฏนครสวรรค์ พร้อมด้วยคณะอาจารย์ เจ้าหน้าที่ และนักศึกษา ให้การต้อนรับ
นิทรรศการดังกล่าวประกอบด้วย 1) ผลงานกิจกรรมสิ่งทอสร้างสรรค์ด้วยสีย้อมธรรมชาติ  จากสมุนไพรและเครื่องทอลายอย่างง่าย   ซึ่งเป็นผลงานวิจัยและพัฒนาของมหาวิทยาลัยราชภัฏนครสวรรค์ที่ได้ร่วมกันกับชุมชนในพื้นที่  2) โครงการกิจกรรมค่าย Young Entrepreneurs Support (Y.E.S.) Idea Camp ซึ่งเป็นโครงการสำหรับนักศึกษาที่มีแนวคิดธุรกิจ และพร้อมต่อยอดเป็นผู้ประกอบการ  โดยมีการบูรณาการองค์ความรู้ระหว่างคณะเทคโนโลยีการเกษตรและเทคโนโลยีอุตสาหกรรม คณะวิทยาศาสตร์และเทคโนโลยี คณะวิทยาการจัดการ ประสานงานโดยหน่วยบ่มเพาะวิสาหกิจมหาวิทยาลัยราชภัฏนครสวรรค์ 3) นิทรรศการด้านการศึกษาการพัฒนาและผลิตครูด้วยการน้อมนำศาสตร์พระราชาเพื่อการพัฒนาท้องถิ่น  4) นิทรรศการผลงานของนักเรียนและนักศึกษา อาทิ  โครงการศาสตร์พระราชา ก่อเกื้อการพัฒนาที่ยั่งยืน ณ ศูนย์ศึกษาการพัฒนาภูพาน จังหวัดสกลนคร
ทั้งนี้ นายกรัฐมนตรีได้สอบถามข้อมูลต่าง ๆ ที่เกี่ยวกับนิทรรศการด้วยความสนใจ พร้อมกับได้พูดคุยกับเด็กหญิงกชพร สิงห์ดา นักเรียนยุวทูตความดีจังหวัดนครสวรรค์ ที่ได้รับการคัดเลือกจากมูลนิธิยุวทูตความดี กระทรวงการต่างประเทศ ให้เป็นตัวแทนประเทศไทยไปเปิดโลกทัศน์และเผยแพร่วัฒนธรรมไทยที่สาธารณรัฐประชาชนจีน ในเดือนพฤศจิกายน 2561 รวมทั้ง ได้ชมผลงานของนายสมโภชณ์ วันทัศน์ ที่ได้นำเครื่องตัดหญ้าทั่วไปมาดัดแปลงเป็นเครื่องดำนาขนาดเล็ก โดยนายกรัฐมนตรีได้ซื้อผลงานชิ้นนี้ จำนวนมูลค่า 15,000 บาท เพื่อนำไปเป็นทุนการศึกษาในการพัฒนาต่อยอดให้กับเด็กและเยาวชนนำไปขับเคลื่อนต่อไป ซึ่งนายกรัฐมนตรีได้ส่งมอบเครื่องดำนาขนาดเล็กดังกล่าวให้กระทรวงมหาดไทยนำไปทดลองใช้ด้วย
โอกาสนี้ นายกรัฐมนตรีได้กล่าวขอบคุณและขอให้มีการพัฒนาต่อยอดองค์ความรู้ รวมถึงงานวิจัยต่าง ๆ เพื่อการพัฒนาคุณภาพ เพิ่มมูลค่าสินค้า กระจายรายได้สู่ประชาชน และส่งเสริมเศรษฐกิจชุมชนให้เป็นแหล่งกระจายรายได้ของคนในพื้นที่ รวมทั้งขอให้มีการพัฒนาการศึกษาและพัฒนาครู ให้ครูฝึกทักษะกระบวนการคิด และนำภูมิปัญญาท้องถิ่นหรือเครือข่ายชุมชน ปราชญ์ชาวบ้านของท้องถิ่นแบบมีส่วนร่วมมาประยุกต์ใช้ เพื่อนำภูมิปัญญาท้องถิ่นของชุมชนมาสืบทอดให้นักเรียนตามความเหมาะสม และนำไปปฏิรูปพัฒนาศักยภาพท้องถิ่นต่อไป
--------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12954
