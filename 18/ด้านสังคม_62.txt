รัฐบาลไทย-ข่าวทำเนียบรัฐบาล-สธ. เร่งสำรวจการจ้างงานทุกรูปแบบ พร้อมปรับให้เป็นไปตามค่าแรงขั้นต่ำ

วันพุธที่ 6 มิถุนายน 2561
สธ. เร่งสำรวจการจ้างงานทุกรูปแบบ พร้อมปรับให้เป็นไปตามค่าแรงขั้นต่ำ
กระทรวงสาธารณสุข เร่งสำรวจการจ้างงานลูกจ้างทุกรูปแบบของสถานบริการในสังกัด มอบผู้ตรวจราชการทุกเขตดูแลค่าแรงให้เป็นไปตามอัตราที่กำหนด
วันนี้ (6 มิถุนายน 2561) นายแพทย์เจษฎา  โชคดำรงสุข ปลัดกระทรวงสาธารณสุข ให้สัมภาษณ์กรณีการจ้างลูกจ้างชั่วคราวเงินบำรุงของหน่วยงานในกระทรวงสาธารณสุข ว่า รัฐมนตรีว่าการกระทรวงสาธารณสุข ได้มอบนโยบายในการจ้างไม่ต่ำกว่าค่าแรงขั้นต่ำที่กระทรวงแรงงานกำหนด ซึ่งกระทรวงสาธารณสุข มีบัญชีโครงสร้างอัตราค่าจ้างลูกจ้างชั่วคราวเงินนอกงบประมาณ (เงินบำรุง) สำหรับกลุ่มวิชาชีพและกลุ่มสนับสนุน สังกัดสำนักงานปลัดกระทรวงสาธารณสุข ที่ สธ 0201.034/ว 385 ลงวันที่ 20 มิถุนายน 2555 โดยในกลุ่มลูกจ้างสายสนับสนุน กรณีไม่กำหนดวุฒิการศึกษา ค่าจ้างขั้นต่ำชั่วคราว มีอัตราค่าจ้างของกระทรวงสาธารณสุข คิดว่าอาจจะต้องมีการปรับปรุงระเบียบต่อไป ทั้งนี้ กระทรวงสาธารณสุขยึดหลักการให้ค่าแรงจำนวน 23 วันทำการ ตามที่กระทรวงการคลังให้เป็นแนวทางกับส่วนราชการ หากทำงานล่วงเวลาหรือในวันหยุดราชการ ก็จะได้รับค่าแรงเพิ่ม
นายแพทย์เจษฎากล่าวว่า ได้สั่งการให้ผู้ตรวจราชการกระทรวง ดูแลการปรับค่าจ้างให้เป็นไปตามอัตราที่กำหนด และให้หน่วยบริการเร่งสำรวจและรายงานการจ้างงานทุกรูปแบบ และบันทึกข้อมูลส่งมายังส่วนกลาง เพื่อวางแผนเรื่องงบประมาณในอนาคต ในส่วนข้อเสนอของกลุ่มลูกจ้างชั่วคราวและพนักงานกระทรวงสาธารณสุข ที่ต้องการให้มีการตั้งคณะทำงานดูแลเรื่องนี้เป็นการเฉพาะนั้น กระทรวงสาธารณสุข ได้มีคณะกรรมการบริหารพนักงานกระทรวงสาธารณสุข (พกส.) ซึ่งได้เชิญตัวแทนลูกจ้างเพิ่มเติมจาก 12 เขตสุขภาพ เข้าร่วมประชุมล่าสุดเมื่อ 1 มิถุนายน 2561 และจะนัดประชุมต่อเนื่องเป็นระยะ
ในส่วนข้อตกลงข้อแรกที่ขอให้พิจารณาจัดจ้างพนักงานกระทรวงสาธารณสุขด้วยเงินงบประมาณของรัฐ อยู่ในอำนาจของกระทรวงการคลัง  2.การขอให้ลูกจ้างทุกคนทุกประเภท บรรจุเป็นพนักงานกระทรวงสาธารณสุข มีความเห็นแตกต่างของแต่ละกลุ่มวิชาชีพ บางกลุ่มไม่ต้องการเป็นพนักงานกระทรวงสาธารณสุข ขอให้เป็นไปโดยความสมัครใจ 3.การขอเยียวยาค่าประสบการณ์ในการปฏิบัติงานของกระทรวงสาธารณสุข อยู่ระหว่างการพิจารณาของคณะทำงาน และ 4.การขอรับค่าเสี่ยงภัยของ 3 จังหวัดชายแดนใต้ มอบผู้ตรวจราชการกระทรวงเขต 12 ทำข้อมูลเบื้องต้นและพิจารณาในรายละเอียด เพราะมีผลในภาพรวมหลายกระทรวง
“กระทรวงสาธารณสุข ได้ให้หน่วยงานที่เกี่ยวข้องเร่งดำเนินการตามที่ได้ตกลงกับกลุ่มลูกจ้างชั่วคราวและพนักงานกระทรวงสาธารณสุขไว้ ซึ่งขณะนี้มีความคืบหน้าทั้ง 4 ข้อ คาดว่าจะมีการประชุมอีกหลายครั้ง เพื่อให้ได้ข้อสรุปที่สามารถดำเนินการได้จริง เหมาะสม ภายในวันที่ 15 สิงหาคม 2561” นายแพทย์เจษฎากล่าว
*****************************************   6 มิถุนายน 2561

ที่มา : http://www.thaigov.go.th/news/contents/details/12816
