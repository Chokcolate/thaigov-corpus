รัฐบาลไทย-ข่าวทำเนียบรัฐบาล-กระทรวงดิจิทัลฯ ระดมพลังผู้ให้บริการเครือข่ายโทรศัพท์เคลื่อนที่ จัดกิจกรรมลดปัญหาขาดแคลน Smart Phone ให้ประชาชนใช้เน็ตประชารัฐ

วันศุกร์ที่ 8 มิถุนายน 2561
กระทรวงดิจิทัลฯ ระดมพลังผู้ให้บริการเครือข่ายโทรศัพท์เคลื่อนที่ จัดกิจกรรมลดปัญหาขาดแคลน Smart Phone ให้ประชาชนใช้เน็ตประชารัฐ
กระทรวงดิจิทัลฯ
กระทรวงดิจิทัลฯ เชิญผู้ให้บริการเครือข่ายโทรศัพท์เคลื่อนที่ ทั้ง TOT, CAT, AIS, TRUE, DTAC และสมาคม TCT ร่วมประชุมแก้ปัญหาประชาชนในต่างจังหวัดขาดแคลน Smart Phone ในการเข้าถึง “Wi-Fi เน็ตประชารัฐ” โดยกลุ่มผู้ให้บริการเครือข่ายฯ เห็นพ้องยินดีให้ความร่วมมือภาครัฐ เตรียมจัดโปรโมชั่นโทรศัพท์เครื่องเก่าแลกเครื่องใหม่ ภายใต้กิจกรรม “เน็ตประชารัฐร่วมใจ by (ชื่อผู้ให้บริการเครือข่ายโทรศัพท์เคลื่อนที่)”
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เปิดเผยว่า จากการลงพื้นที่ตรวจราชการของคณะรัฐมนตรีในพื้นที่กลุ่มจังหวัดภาคตะวันออกเฉียงเหนือตอนล่าง 1 ที่จังหวัดชัยภูมิ เมื่อวันที่ 7 พฤษภาคม 2561 โดย พลอากาศเอก ประจิน จั่นตอง รองนายกรัฐมนตรี ได้พบปะประชาชนในพื้นที่และรับทราบข้อมูลว่า ประชาชนต้องการเข้าใช้ประโยชน์จากโครงข่าย “เน็ตประชารัฐ” เป็นอย่างมาก แต่ขาดอุปกรณ์ อาทิ Smart Phone ซึ่งประชาชนบางส่วนยังใช้อุปกรณ์โทรศัพท์เคลื่อนที่แบบปุ่มกดที่ไม่รองรับการใช้งาน “Wi-Fi เน็ตประชารัฐ” จึงได้มอบหมายให้กระทรวงดิจิทัลฯ หามาตรการในการขจัดปัญหาดังกล่าว โดยควรมีนโยบายเกี่ยวกับการส่งเสริมการขาย เพื่อให้ผู้ประกอบการทุกรายได้ร่วมมือในการแจกอุปกรณ์ Smart Phone ให้กับประชาชนเพื่อการเข้าถึงบริการเน็ตประชารัฐ หรือมีการนำเสนอสินค้าในราคาที่เหมาะสมกับประชาชนในพื้นที่
จากการเล็งเห็นถึงความสำคัญในประเด็นอุปสรรคดังกล่าว กระทรวงดิจิทัลฯ จึงได้จัดการประชุมในวันที่ 6 มิถุนายน 2561 ขึ้น เพื่อหารือร่วมกับตัวแทนผู้ให้บริการเครือข่ายโทรศัพท์เคลื่อนที่ ได้แก่ สมาคมโทรคมนาคมแห่งประเทศไทยในพระบรมราชูปถัมภ์ หรือ TCT บริษัท ทีโอที จำกัด (มหาชน) หรือ TOT บริษัท กสท โทรคมนาคม จำกัด หรือ CAT บริษัท แอดวานซ์ อินโฟร์ เซอร์วิส จำกัด (มหาชน) หรือ AIS บริษัท ทรู คอร์ปอเรชั่น จำกัด (มหาชน) หรือ TRUE และบริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ DTAC เพื่อเชิญชวนให้ผู้ประกอบการเข้าร่วมจัดกิจกรรมสนับสนุนการใช้ประโยชน์จากเน็ตประชารัฐ เช่น การจัดให้มีโปรโมชั่นโทรศัพท์เคลื่อนที่รุ่นเก่าแลกโทรศัพท์เคลื่อนที่รุ่นใหม่ เป็นต้น
สำหรับความร่วมมือครั้งสำคัญที่กำลังจะเกิดขึ้นนี้ ถือเป็นการเพิ่มโอกาสให้ประชาชนได้สามารถเข้าถึงบริการ “Wi-Fi เน็ตประชารัฐ” รวมถึงบริการต่างๆ ของภาครัฐ ซึ่งผู้ให้บริการเครือข่ายโทรศัพท์เคลื่อนที่ต่างมีความยินดีจะให้ความร่วมมือสนับสนุน โดยตั้งชื่อกิจกรรมภายใต้ความร่วมมือดังกล่าวว่า “เน็ตประชารัฐร่วมใจ by (ชื่อผู้ให้บริการเครือข่ายโทรศัพท์เคลื่อนที่)” ซึ่งจะเริ่มจัดกิจกรรมร่วมกับการลงพื้นที่ตรวจราชการของคณะรัฐมนตรีในการประชุมนอกสถานที่อย่างเป็นทางการ (ครม.สัญจร) ในพื้นที่จังหวัดภาคเหนือตอนล่าง (จังหวัดนครสวรรค์ กำแพงเพชร พิจิตร และอุทัยธานี) ในวันที่ 11-12 มิถุนายน 2561 นี้เป็นต้นไป
*********************

ที่มา : http://www.thaigov.go.th/news/contents/details/12863
