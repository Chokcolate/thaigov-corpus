รัฐบาลไทย-ข่าวทำเนียบรัฐบาล-พม. ชื่นชมชายพิการสู้ชีวิตวัย 38 ปี แขน-ขาด้วนทั้ง 2 ข้าง ประกอบอาชีพเลี้ยงจิ้งหรีดขาย เลี้ยงดูครอบครัว ที่ จ.นครราชสีมา

วันอังคารที่ 15 พฤษภาคม 2561
พม. ชื่นชมชายพิการสู้ชีวิตวัย 38 ปี แขน-ขาด้วนทั้ง 2 ข้าง ประกอบอาชีพเลี้ยงจิ้งหรีดขาย เลี้ยงดูครอบครัว ที่ จ.นครราชสีมา
พม. ชื่นชมชายพิการสู้ชีวิตวัย 38 ปี แขน-ขาด้วนทั้ง 2 ข้าง ประกอบอาชีพเลี้ยงจิ้งหรีดขาย เลี้ยงดูครอบครัว ที่ จ.นครราชสีมา พร้อมเร่งเยียวยาจิตใจ 2 เด็กชายกำพร้า ที่ผู้เป็นพ่อฆ่าแม่เสียชีวิต และผูกคอตายหนีความผิด ที่ จ.ร้อยเอ็ด
วันนี้ (15 พ.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาราชการแทนปลัดกระทรวง) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 72/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีชายวัย 38 ปี ประสบอุบัติเหตุขณะปฏิบัติงาน ส่งผลให้พิการแขน-ขาด้วนทั้ง 2 ข้าง แต่สู้ชีวิต ประกอบอาชีพเลี้ยงจิ้งหรีดขาย อาศัยอยู่กับภรรยาที่ประกอบอาชีพเป็นแม่บ้าน และลูกสาวอีก 1 คน กำลังศึกษาอยู่ชั้น ม.1 อีกทั้งยังต้องรับภาระเลี้ยงดูพ่อและแม่แก่ชราวัย 70 ปี ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดนครราชสีมา นั้น ขอชื่นชมชายพิการดังกล่าว ที่มีความขยันหมั่นเพียร มุ่งมั่น มีมานะอดทน ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรคในการดำเนินชีวิต น่ายกย่องเป็นแบบอย่างที่ดีของคนพิการสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้าน คนพิการ เด็ก และผู้สูงอายุุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการศึกษาของเด็กหญิงอย่างต่อเนื่องในระยะยาว อีกทั้ง ให้แนะนำปรึกษาในเรื่องของกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพ ในระยะยาว และพัฒนาคุณภาพชีวิตที่ดีต่อไป
และกรณีหญิงรายหนึ่งต้องรับภาระเพียงลำพังดูแลหลานพิการ 3 ชีวิต คนโตวัย 20 ปี ป่วยเป็นโรคเยื่อสมองอักเสบ มีอาการชักเกร็ง ช่วยเหลือตัวเองไม่ได้ ต้องให้อาหารทางสายยาง คนกลางวัย 15 ปี ป่วยพิการทางสมองตั้งแต่กำเนิด ร่างกายผอมซูบ มีน้ำหนักตัวเพียง 16 กิโลกรัม ต้องให้อาหารทางสายยาง และคนเล็กวัยประมาณ 2 ขวบ ป่วยพิการทางสมอง ช่วยเหลือตัวเองไม่ได้ ต้องให้อาหารทางสายยาง โดยทุกวันจะต้องออกไปทำงานรับจ้างล้างจาน จึงจำเป็นต้องขังหลานพิการ ทั้ง 3 คน ไว้ตามลำพังในห้องเช่าสภาพเก่าทรุดโทรมและคับแคบ ครอบครัวมีฐานะยากจน ต้องกู้หนี้นอกระบบมาเพื่อเป็นค่ารักษาพยาบาล ที่ย่านเขตประเวศ กรุงเทพมหานคร นั้น ทั้งนี้ ได้กำชับให้ทีม One Home กรุงเทพมหานคร เร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และการปรับปรุงสภาพที่อยู่อาศัยให้มั่นคงแข็งแรง ถูกสุขลักษณะ รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และให้คำแนะนำปรึกษา แก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
อีกกรณีชายวัย 37 ปี ก่อเหตุใช้อาวุธมีดทำร้ายร่างกายภรรยาวัย 32 ปี จนเสียชีวิต และหนีไปผูกคอฆ่าตัวตายตาม สาเหตุเกิดจากความหึงหวง ทิ้งให้ลูกชาย 2 คน ต้องกำพร้าพ่อ-แม่ ที่ จังหวัดร้อยเอ็ด และกรณีเด็กหญิงวัย 10 ขวบ ถูกพ่อแท้ๆ วัย 31 ปี และปู่แท้ๆ บังคับข่มขืนกระทำชำเรา ตั้งแต่เรียนอยู่ชั้น ป.3 จนถึงปัจจุบัน ที่จังหวัดสมุทรปราการ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ร้อยเอ็ด และ พมจ.สมุทรปราการ พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กทั้งหมดอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมได้อย่างปกติสุข และให้การช่วยเหลือคุ้มครองเด็กตามพระราชบัญญัติคุ้มครองเด็ก พ.ศ. 2546
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กชายวัย 15 ปี ต้องออกจากโรงเรียนเพื่อมาเลี้ยงดูน้องๆและพ่อที่ป่วยเป็นมะเร็งและย่าพิการ ที่จังหวัดสมุทรปราการ นั้น ทางทีม One Home ได้ลงพื้นที่เยี่ยมบ้านเพื่อให้กำลังใจ และมอบเครื่องอุปโภคบริโภค พร้อมวางแผนเพื่อให้การช่วยเหลือต่อไป 2) กรณีพบเด็กทารกเพศหญิง ถูกทิ้งบริเวณกองขยะริมถนน ที่จังหวัดปทุมธานี นั้น ทางทีม One Home ได้ลงพื้นที่เพื่อตรวจสอบข้อเท็จจริง ขณะนี้ สถานสงเคราะห์เด็กอ่อนรังสิต ได้รับเด็กเข้ามาดูแลคุ้มครองสวัสดิภาพเรียบร้อยแล้ว พร้อมประชุมทีม สหวิชาชีพเพื่อวางแผนให้การช่วยเหลือต่อไป

ที่มา : http://www.thaigov.go.th/news/contents/details/12247
