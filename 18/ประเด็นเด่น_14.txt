รัฐบาลไทย-ข่าวทำเนียบรัฐบาล-สกพอ.ชี้แจงอุตสาหกรรมเป้าหมาย ที่ส่งเสริมให้มีการลงทุนในพื้นที่ EEC เน้นใช้เทคโนโลยีชั้นสูง เป็นมิตรกับสิ่งแวดล้อม

วันจันทร์ที่ 28 พฤษภาคม 2561
สกพอ.ชี้แจงอุตสาหกรรมเป้าหมาย ที่ส่งเสริมให้มีการลงทุนในพื้นที่ EEC เน้นใช้เทคโนโลยีชั้นสูง เป็นมิตรกับสิ่งแวดล้อม
สกพอ.ชี้แจงอุตสาหกรรมเป้าหมาย ที่ส่งเสริมให้มีการลงทุนในพื้นที่ EEC เน้นใช้เทคโนโลยีชั้นสูง เป็นมิตรกับสิ่งแวดล้อม พร้อมเร่งขับเคลื่อนการพัฒนา EEC อย่างต่อเนื่องเป็นรูปธรรม ย้ำให้ความสำคัญกับการกำกับดูแลสิ่งแวดล้อม-ความสมดุลด้านอื่น ๆ
นายคณิศ แสงสุพรรณ เลขาธิการคณะกรรมการนโยบายเขตพัฒนาพิเศษภาคตะวันออก สำนักงานคณะกรรมการนโยบายเขตพัฒนาพิเศษภาคตะวันออก (สกพอ.) ชี้แจงประเด็นแฟนเพจจับตาเขตเศรษฐกิจพิเศษ เมื่อวันที่ 17 พฤษภาคม เวลา 12:05 น. : หยิบยกการนำเสนอข่าวของเว็บไซต์เมเนเจอร์ออนไลน์  แสดงความคิดเห็นเกี่ยวกับ EEC มีแผนและแนวทางการปฏิบัติการเพื่อแก้ไขปัญหามลพิษ และของเสียที่สะสมอยู่ในพื้นที่ในปัจจุบันดีพอรึยัง ดังนี้
จากการประชุมคณะกรรมการนโยบายการพัฒนาระเบียงเศรษฐกิจพิเศษภาคตะวันออก ครั้งที่ 2/2560 วันที่ 6 กรกฎาคม 2560 โดยมี นายกรัฐมนตรี ประธานที่ประชุม มอบหมายกระทรวงทรัพยากรธรรมชาติและสิ่งแวดล้อม และหน่วยงานที่เกี่ยวข้องจัดทำแผนสิ่งแวดล้อม เพื่อให้เกิดความมั่นใจเรื่องสิ่งแวดล้อมในพื้นที่ EEC โดยมอบให้ สกพอ. เป็นผู้ประสานงาน รวบรวมและรายงานผลการดำเนินงานต่อคณะกรรมการนโยบาย ต่อไป
สำหรับอุตสาหกรรมเป้าหมายที่ส่งเสริมให้มีการลงทุนในพื้นที่เขตพัฒนาพิเศษภาคตะวันออกนั้น เน้นใช้เทคโนโลยีชั้นสูง เป็นมิตรกับสิ่งแวดล้อม ไม่ก่อให้เกิดมลพิษ และจะต้องประกอบกิจการในพื้นที่เขตส่งเสริมเศรษฐกิจพิเศษที่ เป็นพื้นที่นิคมอุตสาหกรรมเท่านั้น ซึ่งมีการกำกับ ดูแลเรื่องสิ่งแวดล้อมเป็นไปตามมาตรฐานสากล และมีกระบวนการติดตามตรวจสอบอย่างต่อเนื่อง และสอดคล้องกับรายงานการวิเคราะห์ผลกระทบสิ่งแวดล้อม (EIA หรือ EHIA) โครงการ โดยการนิคมอุตสาหกรรมแห่งประเทศไทย (กนอ.)  อย่างไรก็ตาม สกพอ. จะเร่งขับเคลื่อนการพัฒนา EEC อย่างต่อเนื่องเป็นรูปธรรม โดยให้ความสำคัญกับการการกำกับดูแลสิ่งแวดล้อม และความสมดุลด้านอื่นๆ เพื่อนำไปสู่หลักการ การพัฒนาที่ยั่งยืน เพื่อประโยชน์ของประชาชนและประเทศไทยตามที่ตั้งใจไว้
อย่างไรก็ตาม ทางสำนักงานฯ ยินดีให้ข้อมูลตอบข้อซักถามเพิ่มเติม โดยให้ติดต่อได้ที่ 0-20338000
------------------------

ที่มา : http://www.thaigov.go.th/news/contents/details/12567
