รัฐบาลไทย-ข่าวทำเนียบรัฐบาล-งานประชุมนานาชาติ “2018 Asian Regional Public Debt Management Forum” ณ เกาะสมุย จังหวัดสุราษฎร์ธานี

วันอังคารที่ 12 มิถุนายน 2561
งานประชุมนานาชาติ “2018 Asian Regional Public Debt Management Forum” ณ เกาะสมุย จังหวัดสุราษฎร์ธานี
กระทรวงการคลัง โดย สบน. ร่วมกับธนาคารพัฒนาเอเชีย จัดประชุมนานาชาติ “2018 Asian Regional Public Debt Management Forum”  ระหว่างวันที่ 13 - 15 มิถุนายน 2561 ณ โรงแรมโนราบุรี รีสอร์ท แอนด์ สปา อำเภอเกาะสมุย จังหวัดสุราษฎร์ธานี
กระทรวงการคลัง โดยสำนักงานบริหารหนี้สาธารณะ ร่วมกับธนาคารพัฒนาเอเชีย (Asian Development Bank: ADB) จัดประชุมนานาชาติ “2018 Asian Regional Public Debt Management Forum”  ระหว่างวันที่ 13 - 15 มิถุนายน 2561 ณ โรงแรมโนราบุรี รีสอร์ท แอนด์ สปา อำเภอเกาะสมุย จังหวัดสุราษฎร์ธานี โดยมีผู้แทนจาก 48 ประเทศในภูมิภาคเอเชียแปซิฟิก จำนวนกว่า 180 คน จากหน่วยงานต่างๆ ได้แก่ กระทรวงการคลัง สำนักงานบริหารหนี้สาธารณะ ธนาคารกลาง องค์การระหว่างประเทศ และสถาบันการเงินระหว่างประเทศ เดินทางมาเข้าร่วมการประชุมในครั้งนี้ โดยมีนายอภิศักดิ์ ตันติวรวงศ์ รัฐมนตรีว่าการกระทรวงการคลัง ให้เกียรติเป็นประธานในพิธีเปิด
การประชุมดังกล่าวได้จัดขึ้นภายใต้แนวคิด “Prudent Debt Management for Sustainable Growth in the age of Digital Transformation” ซึ่งจะเป็นเวทีที่ทำให้ผู้แทนจากประเทศต่างๆ ได้หารือเกี่ยวกับการบริหารจัดการหนี้สาธารณะร่วมกัน โดยมีผู้แทนกระทรวงการคลังจากสำนักงานเศรษฐกิจการคลัง สำนักงานคณะกรรมการนโยบายรัฐวิสาหกิจ และสำนักงานบริหารหนี้สาธารณะ ตลอดจนผู้แทนธนาคารแห่งประเทศไทย ร่วมเป็นวิทยากรและแลกเปลี่ยนประสบการณ์ในด้านต่างๆ อาทิ การพัฒนาตลาดตราสารหนี้ การค้ำประกันเงินกู้รัฐวิสาหกิจ กรอบความยั่งยืนทางการคลัง รวมทั้งการให้เอกชนร่วมลงทุนในกิจการของรัฐ (Public Private Partnership) และเทคโนโลยีทางการเงิน (FinTech)
นับเป็นเวลาเกือบ 10 ปี กว่าที่ประเทศไทยจะได้เป็นเจ้าภาพในการจัดงานอีกครั้ง และเพื่อเป็นการสนับสนุนการท่องเที่ยว และกระตุ้นเศรษฐกิจภูมิภาค การจัดงานในปีนี้จึงจัดขึ้นที่ เกาะสมุย จังหวัดสุราษฎร์ธานี เพื่อให้ผู้เข้าร่วมประชุมได้สัมผัสกับธรรมชาติและทะเลอันงดงาม รวมถึงได้ชมการแสดงทางวัฒนธรรม ลิ้มรสอาหารพื้นเมือง และเพิ่มความประทับใจให้แก่ผู้ร่วมการประชุมชาวต่างชาติด้วยของที่ระลึกซึ่งเป็นผลิตภัณฑ์ท้องถิ่น
สำนักนโยบายและแผน สำนักงานบริหารหนี้สาธารณะ
โทร. 0 2265 8050 ต่อ 5503, 5511, 5513

ที่มา : http://www.thaigov.go.th/news/contents/details/12974
