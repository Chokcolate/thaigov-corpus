รัฐบาลไทย-ข่าวทำเนียบรัฐบาล-รมว.ดิจิทัลฯ นำคณะสื่อมวลชนไทย - จีน ลงพื้นที่เยี่ยมชมเขตส่งเสริมอุตสาหกรรมและนวัตกรรมดิจิทัล

วันอังคารที่ 12 มิถุนายน 2561
รมว.ดิจิทัลฯ นำคณะสื่อมวลชนไทย - จีน ลงพื้นที่เยี่ยมชมเขตส่งเสริมอุตสาหกรรมและนวัตกรรมดิจิทัล
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) นำคณะสื่อมวลชนไทย - จีน ลงพื้นที่ อำเภอศรีราชา จังหวัดชลบุรี เยี่ยมชมเขตส่งเสริมอุตสาหกรรมและนวัตกรรมดิจิทัล (Digital Park Thailand) บนพื้นที่ 830 ไร่ ภายในพื้นที่โครงการระเบียงเขตเศรษฐกิจพิเศษภาคตะวันออก EEC : Eastern Economic Corridor (EEC) โดย Digital Park Thailand นับเป็นโครงการขนาดใหญ่ที่รัฐบาลให้ความสำคัญเป็นอย่างยิ่ง เพื่อรองรับการเป็นศูนย์กลางความเจริญในภูมิภาคอาเซียน ซึ่งกลุ่มโครงการลงทุนในเขตเศรษฐกิจพิเศษภาคตะวันออก (EEC) ที่รัฐบาลตั้งใจพัฒนาให้เกิดการเชื่อมโยงระบบโลจิสติกส์แบบไร้รอยต่อในภูมิภาค ประกอบด้วย โครงการรถไฟความเร็วสูงกรุงเทพฯ – ระยอง เพื่อเชื่อมโยง 3 สนามบิน คือ ท่าอากาศยานสุวรรณภูมิ ท่าอากาศยานดอนเมือง และท่าอากาศยานอู่ตะเภา ซึ่งถือเป็นจุดยุทธศาสตร์ในการเชื่อมต่อกับกลุ่มประเทศ CLMV ผลักดันสนามบินอู่ตะเภาให้เป็นศูนย์กลางการบินของภูมิภาค นอกจากนี้ ยังมีโครงการก่อสร้างมอเตอร์เวย์ส่วนต่อขยาย (มาบตาพุด) และโครงการรถไฟรางคู่ (สถานีมาบตาพุด) ทั้งนี้ Digital Park Thailand ยังถือเป็นจุดยุทธศาสตร์สำคัญด้านการสื่อสารความเร็วสูงของไทย เนื่องจากเป็นที่ตั้งของสถานีดาวเทียมและสถานีเคเบิลใต้น้ำ ซึ่งเป็นเส้นทางหลักของการเชื่อมต่อโครงข่ายใยแก้วนำแสง (Fiber Optic) ภายในประเทศกับต่างประเทศ เปรียบเสมือน ศูนย์กลางอินเทอร์เน็ต (Internet Hub) ของกลุ่มประเทศใน AEC ซึ่งหากพิจารณาตามสถานที่ตั้งของประเทศไทยถือเป็นจุดศูนย์กลางของภูมิภาค ซึ่งเหมาะอย่างยิ่งในการพัฒนาธุรกิจด้านดิจิทัลอย่างจริงจัง เมื่อวันที่ 9 มิถุนายน 2561 ณ เขตส่งเสริมอุตสาหกรรมและนวัตกรรมดิจิทัล อำเภอศรีราชา จังหวัดชลบุรี
***********************

ที่มา : http://www.thaigov.go.th/news/contents/details/12959
