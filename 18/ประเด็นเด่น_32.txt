รัฐบาลไทย-ข่าวทำเนียบรัฐบาล-กระทรวงมหาดไทยชี้แจง ประเด็นข้อกังวลต่อการเปิดเผยรายชื่อผู้ร้องเรียนกรณี ขนมจีนคลุกน้ำปลา

วันจันทร์ที่ 11 มิถุนายน 2561
กระทรวงมหาดไทยชี้แจง ประเด็นข้อกังวลต่อการเปิดเผยรายชื่อผู้ร้องเรียนกรณี ขนมจีนคลุกน้ำปลา
มท.ชี้แจงข้อกังวลต่อการเปิดเผยรายชื่อผู้ร้องเรียนกรณีขนมจีนคลุกน้ำปลาออกสู่สาธารณะ เผย จ.สุราษฎร์ธานีแสดงความเสียใจกับเหตุการณ์-ขอโทษที่มีกรณีดังกล่าว แจงไม่มีเจตนาเผยแพร่ ย้ำกำชับผู้เกี่ยวข้องทุกฝ่ายพึงระมัดระวังรักษาข้อมูลข่าวสารของทางราชการ
วันที่ 9 มิถุนายน 2561 นายนิสิต  จันทร์สมวงศ์ รองปลัดกระทรวงมหาดไทยและโฆษกกระทรวงมหาดไทย  สำนักงานปลัดกระทรวงมหาดไทย กระทรวงมหาดไทย ชี้แจงประเด็นข้อกังวลต่อการเปิดเผยรายชื่อผู้ร้องเรียนกรณี “ขนมจีนคลุกน้ำปลา” โดยจากกรณีดังกล่าว นายวิชวุทย์ จินโต ผู้ว่าราชการจังหวัดสุราษฎร์ธานี ได้ให้ข้อเท็จจริง ดังนี้
1. กรณีข้อร้องเรียนของผู้ปกครองเรื่องเด็กกินขนมจีนกับน้ำปลา ที่โรงเรียนบ้านท่าใหม่ อำเภอท่าชนะ จังหวัดสุราษฎร์ธานีไม่ได้นิ่งนอนใจ และได้สั่งการไปยังศึกษาธิการจังหวัดและสำนักงานเขตพื้นที่การศึกษาประถมศึกษาสุราษฎร์ธานี เขต 2 ให้ตรวจสอบข้อเท็จจริงในทันที จึงนำไปสู่การสั่งย้ายผู้อำนวยการโรงเรียนบ้านท่าใหม่ อำเภอท่าชนะ มาประจำที่สำนักงานเขตพื้นที่ประถมศึกษาสุราษฎร์ธานี เขต 2 เมื่อวันที่ 1 มิถุนายน 2561 และผู้ว่าราชการจังหวัดได้ลงพื้นที่ตรวจสอบข้อเท็จจริงด้วยตนเอง เมื่อวันพฤหัสบดีที่ 7 มิถุนายน 2561 เพื่อตรวจสอบการจัดหาอาหารกลางวันแก่นักเรียน และเมื่อวันศุกร์ที่ 8 มิถุนายน 2561 พล.ท. โกศล ปทุมชาติ ที่ปรึกษารัฐมนตรีว่าการกระทรวงศึกษาธิการ ได้ลงพื้นที่เพื่อตรวจสอบข้อเท็จจริงกรณีดังกล่าวเช่นกัน
2. สำหรับกรณีปรากฏรายชื่อผู้ร้องเรียนออกไปสู่สาธารณะ จังหวัดขอแสดงความเสียใจกับเหตุการณ์ที่เกิดขึ้น และขอโทษที่มีกรณีดังกล่าวขึ้น โดยที่จังหวัดไม่ได้มีเจตนาจะเผยแพร่แต่อย่างใด ทั้งนี้ จังหวัดได้กำชับให้ผู้ที่เกี่ยวข้องทุกฝ่ายได้พึงระมัดระวังในการรักษาข้อมูลข่าวสารของทางราชการไม่ให้เผยแพร่ออกไป เพราะจะเป็นผลกระทบกับผู้ร้องเรียน
3. สำหรับข้อกังวลเรื่องสวัสดิภาพและความปลอดภัยของผู้ร้องเรียน จังหวัดสั่งการให้นายอำเภอท่าชนะและกำนันผู้ใหญ่บ้าน ตลอดจนหน่วยงานด้านความมั่นคงในพื้นที่ให้คุ้มครองดูแลสวัสดิภาพของผู้ร้องอย่างเต็มกำลังความสามารถ
--------------------------

ที่มา : http://www.thaigov.go.th/news/contents/details/12907
