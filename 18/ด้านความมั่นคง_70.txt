รัฐบาลไทย-ข่าวทำเนียบรัฐบาล-“บิ๊กอู๋” ลั่น ไทยพร้อมจัดกิจกรรมครบรอบ 100 ปี ILO ในฐานะสมาชิกผู้ร่วมก่อตั้ง

วันพุธที่ 6 มิถุนายน 2561
“บิ๊กอู๋” ลั่น ไทยพร้อมจัดกิจกรรมครบรอบ 100 ปี ILO ในฐานะสมาชิกผู้ร่วมก่อตั้ง
รมว.แรงงาน ร่วมหารือการจัดกิจกรรมเฉลิมฉลองครบรอบ 100 ปี องค์การแรงงานระหว่างประเทศ (ILO) ในฐานะสมาชิกผู้ร่วมก่อตั้ง เผย ไทยพร้อมแสดงศักยภาพและความมุ่งมั่นตั้งใจแก้ปัญหาด้านแรงงานอย่างจริงจัง
เมื่อวันที่ 5 มิถุนายน 2561 เวลา 11.30 - 12.30 น. พลตำรวจเอก อดุลย์  แสงสิงแก้ว รัฐมนตรีว่าการกระทรวงแรงงาน ได้ร่วมหารือกับ Ms. Tomoko Nishimoto, Assistant Director-General and Regional Director for Asia and the Pacific เกี่ยวกับกิจกรรมการเฉลิมฉลองครบรอบ 100 ปี องค์การแรงงานระหว่างประเทศ (ILO) ในปี พ.ศ. 2562 ซึ่ง ILO มีแผนกำหนดการจัดงานฯ ในวันที่ 11 เมษายน 2562 โดยจะถ่ายทอดสดจาก 24 ประเทศทั่วโลก ประเทศละ 1 ชั่วโมง และประเทศไทยจะเป็นหนึ่งในประเทศดังกล่าวด้วย สำหรับรูปแบบการจัดงานและสถานที่ถ่ายทำจะแสดงออกถึงความเป็นไทย
รมว.แรงงาน กล่าวว่า ประเทศไทยเป็นประเทศกลุ่มแรกในอาเซียนที่อยู่ในฐานะสมาชิกผู้ร่วมก่อตั้ง ILO และได้เป็นสมาชิก ILO มาครบ 100 ปี กระทรวงแรงงานจึงมีความยินดีเป็นอย่างยิ่งที่จะให้การสนับสนุนกิจกรรมดังกล่าว ซึ่งประโยชน์ที่จะได้รับจากการจัดกิจกรรมจะช่วยสร้างความเชื่อมั่นให้กับนานาประเทศได้ว่า ประเทศไทยได้ปฏิบัติตามกฎระเบียบของ ILO อย่างเคร่งครัด และแสดงให้เห็นถึงความมุ่งมั่นตั้งใจในการดำเนินงานด้านการแก้ปัญหาแรงงานภายในประเทศอย่างจริงจัง
+++++++++++++++++++++++

ที่มา : http://www.thaigov.go.th/news/contents/details/12784
