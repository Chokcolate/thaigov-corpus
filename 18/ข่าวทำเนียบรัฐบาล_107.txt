รัฐบาลไทย-ข่าวทำเนียบรัฐบาล-นายกรัฐมนตรี เชิญชวนให้คนไทยทุกคนฉีดวัคซีนป้องกันโรคไข้หวัดใหญ่ พร้อมประชาสัมพันธ์และรณรงค์การฉีดวัคซีนป้องกันโรคไข้หวัดใหญ่

วันอังคารที่ 5 มิถุนายน 2561
นายกรัฐมนตรี เชิญชวนให้คนไทยทุกคนฉีดวัคซีนป้องกันโรคไข้หวัดใหญ่ พร้อมประชาสัมพันธ์และรณรงค์การฉีดวัคซีนป้องกันโรคไข้หวัดใหญ่
นายกรัฐมนตรี เชิญชวนให้คนไทยทุกคนฉีดวัคซีนป้องกันโรคไข้หวัดใหญ่ พร้อมประชาสัมพันธ์และรณรงค์การฉีดวัคซีนป้องกันโรคไข้หวัดใหญ่ โดยกระทรวงสาธารณสุขรับนโยบายและขยายผลครอบคลุมทั่วประเทศ
วันนี้ (5 มิถุนายน 2561) เวลา 08.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายแพทย์ ปิยะสกล สกลสัตยาทร รัฐมนตรีว่าการกระทรวงสาธารณสุข นำคณะเข้าพบ พลเอก ประยุทธ์ จันทร์โอชา นายกรัฐมนตรี เพื่อให้บริการฉีดวัคซีนป้องกันโรคไข้หวัดใหญ่แก่นายกรัฐมนตรี คณะรัฐมนตรี ข้าราชการ และสื่อมวลชน พร้อมประชาสัมพันธ์และรณรงค์การฉีดวัคซีนป้องกันโรคไข้หวัดใหญ่
ทั้งนี้ ไข้หวัดใหญ่ (Flu หรือ Influenza) คือ โรคระบบทางเดินหายใจที่เกิดจากการติดเชื้อไวรัส ส่งผลต่อระบบทางเดินหายใจในส่วนของจมูก ลำคอ และปอด อาการเบื้องต้นคล้ายไข้หวัดธรรมดา มีไข้ ตัวร้อน น้ำมูกไหล ไอหรือจาม แต่มีความรุนแรงและมีโอกาสพัฒนาสู่ภาวะแทรกซ้อนได้ เป็นโรคที่สามารถพบได้ตลอดปี และระบาดในช่วงเปลี่ยนผ่านฤดูที่มีสภาพอากาศเปลี่ยนแปลงฉับพลัน โดยเฉพาะในฤดูหนาวและฤดูฝนที่เอื้อต่อการแพร่ระบาดของเชื้อโรคได้เป็นอย่างดี
ข้อแตกต่างเบื้องต้นของไข้หวัด (Cold) และไข้หวัดใหญ่ (Flu) เมื่อป่วยเป็นไข้หวัด ผู้ป่วยจะค่อย ๆ แสดงอาการทีละน้อย แต่ไข้หวัดใหญ่จะเกิดอาการอย่างเฉียบพลัน มีไข้สูงและมีอาการรุนแรงกว่า ไข้หวัดมักมีอาการแสดงทางระบบหายใจส่วนต้น คัดจมูก ไอ จาม เจ็บคอ มีเสมหะ ส่วนไข้หวัดใหญ่จะมีอาการไข้สูงเป็นลักษณะเด่น และผู้ป่วยจะปวดเมื่อยตามกล้ามเนื้อ อ่อนเพลีย อ่อนล้า
ผู้ป่วยไข้หวัดยังคงสามารถใช้ชีวิตประจำวันตามปกติได้แม้จะมีอาการป่วยรบกวนเป็นระยะ แต่ผู้ป่วยไข้หวัดใหญ่จะรู้สึกเพลียมากกว่า ต้องการการพักผ่อนมากกว่าปกติ และควรไปพบแพทย์เพื่อรักษาหากมีไข้สูงมากหรือมีภาวะแทรกซ้อนอื่น ๆ
ส่วนไข้หวัดใหญ่สายพันธุ์ใหม่ ชนิดเอ (H1N1)หรือไข้หวัดใหญ่ 2009 เริ่มพบเมื่อปี พ.ศ. 2552 หรือ ค.ศ. 2009 ที่ประเทศเม็กซิโกและสหรัฐอเมริกา ต่อมาได้แพร่ออกไปยังอีกหลายประเทศทั่วโลก ปัจจุบันได้กลายเป็นไข้หวัดใหญ่ตามฤดูกาล(Seasonal Influenza)ที่พบปะปนกับสายพันธุ์ต่างๆ ทั่วไป ซึ่งมักพบมากในช่วงฤดูหนาวมักพบมากในช่วงฤดูหนาว
ตอนท้ายของการเข้าพบครั้งนี้ นายกรัฐมนตรีได้กล่าวเชิญชวนคนไทยทุกคนมาฉีดวัคซีนป้องกันไข้หวัดใหญ่ ซึ่งสามารถเข้ารับบริการฯ ได้ ทั้งโรงพยาบาลของรัฐและสถานพยาบาลเอกชนที่เข้าร่วมโครงการหลักประกันสุขภาพแห่งชาติครอบคลุมทั่วประเทศ ระหว่างวันที่ 1 มิถุนายน 2561 – 31 สิงหาคม 2561 หรือสอบถามข้อมูลเพิ่มเติมที่โทรสายด่วน 1330 ของสำนักงานหลักประกันสุขภาพแห่งชาติ หรือสายด่วน 1422 ของกรมควบคุมโรค กระทรวงสาธารณะสุข
.............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12760
