รัฐบาลไทย-ข่าวทำเนียบรัฐบาล-รองนายกรัฐมนตรี เปิดงานนิทรรศการโครงการกำลังใจในพระดำริฯ ที่ออสเตรีย

วันอังคารที่ 15 พฤษภาคม 2561
รองนายกรัฐมนตรี เปิดงานนิทรรศการโครงการกำลังใจในพระดำริฯ ที่ออสเตรีย
รองนายกรัฐมนตรี เปิดงานนิทรรศการโครงการกำลังใจในพระดำริฯ ที่ออสเตรีย ภายใต้แนวคิด “From ‘Projects’ (Inspire, Bangkok Rules) to ‘Products’: Lessons learned from Thailand’s Corrections-based Rehabilitation Programmes”
เมื่อวันที่ 14 พฤษภาคม 2561 เวลา 14.00 น. พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย ได้เป็นประธานในพิธีเปิดงานนิทรรศการ “โครงการกำลังใจในพระดำริพระเจ้าหลานเธอ พระองค์เจ้าพัชรกิติยาภา” ระหว่างการประชุมคณะกรรมการว่าด้วยการป้องกันอาชญากรรมและความยุติธรรมทางอาญา สมัยที่ 27 (The 27th Commission on Crime Prevention and Criminal Justice : CCPCJ) โดยมีผู้บริหารระดับสูงของผู้อำนวยการใหญ่สำนักงานป้องกันยาเสพติดและปราบปรามอาชญากรรมแห่งสหประชาชาติ (United Nations Office on Drugs and Crime : UNODC) นาย Jeremy Douglas ผู้แทนภูมิภาคเอเชียตะวันออกเฉียงใต้และแปซิฟิก พร้อมด้วยคณะผู้แทนไทยและแขกผู้มีเกียรติ เข้าร่วมในพิธีเปิดนิทรรศการดังกล่าว ณ ห้องโถง Rotunda ศูนย์การประชุมสหประชาชาติ กรุงเวียนนา สาธารณรัฐออสเตรีย
โอกาสนี้ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พร้อมด้วยคณะเจ้าหน้าที่โครงการกำลังใจในพระดำริฯ ได้ให้การต้อนรับและให้ข้อมูลเกี่ยวกับโครงการกำลังใจในพระดำริฯ ที่ได้รับพระกรุณาธิคุณจากพระเจ้าหลานเธอ พระองค์เจ้าพัชรกิติยาภา ทรงเป็นองค์ประธานก่อตั้งโครงการกำลังใจฯ เมื่อปี พ.ศ. 2549  ซึ่งในปัจจุบันโครงการกำลังใจฯ ได้แผ่ขยายภารกิจการพัฒนาพฤตินิสัยและแก้ไขผู้ต้องขัง และเตรียมความพร้อมก่อนปล่อยไปยังเรือนจำและทัณฑสถานต่าง ๆ รวม 18 แห่ง
สำหรับนิทรรศการ ภายใต้แนวคิด “From ‘Projects’ (Inspire, Bangkok Rules) to ‘Products’: Lessons learned from Thailand’s Corrections-based Rehabilitation Programmes” ที่ทางกระทรวงยุติธรรม โดยสำนักกิจการในพระดำริฯ จัดขึ้นในครั้งนี้ มีสาระสำคัญเพื่อนำเสนอผลการดำเนินงานด้านกระบวนการแก้ไขฟื้นฟูผู้ต้องขัง ผ่านการให้ความรู้ การสร้างอาชีพ และการพัฒนาผลิตภัณฑ์ฝีมือผู้ต้องขัง ซึ่งประกอบไปด้วย 5 ส่วนหลัก ได้แก่
1.  ที่มาและความสำเร็จของโครงการกำลังใจ
2.  การพัฒนาความรู้ให้กับผู้ต้องขังผ่านโครงการปัญญาบำบัด (Cognitive Transformation)
3.  การพัฒนาผลิตภัณฑ์ฝีมือผู้ต้องขัง โดยจัดแสดงตัวอย่างผลงานผลิตภัณฑ์ฝีมือผู้ต้องขัง ซึ่งโครงการกำลังใจในพระดำริฯ ได้ร่วมกับศูนย์ศิลปาชีพระหว่างประเทศ (SACICT) พัฒนางานฝีมือผู้ต้องขังให้มีความประณีตสวยงาน และมีความทันสมัย สอดคล้องกับความต้องการของตลาด ซึ่งงานที่นำมาจัดแสดงได้แก่ งานสม็อคจากทัณฑสถานหญิงกลาง งานควิลท์จากทัณฑสถานหญิงพิษณุโลก สร้อยคอถักโครเชต์จากเรือนจำกลางขอนแก่น พร้อมงานเครื่องไม้และเครื่องหนังจากเรือนจำกลางสมุทรปราการ
4.  การพัฒนาพฤตินิสัยและฝึกอาชีพผู้ต้องขังภายในเรือนจำ เช่น การเปิดร้านกาแฟกำลังใจ “INSPIRE by Princess” เพื่อให้ผู้ต้องขังได้มีพื้นที่ในการทดลองทำร้านกาแฟและฝึกวิชาชีพชงกาแฟ และการส่งเสริมให้ผู้ต้องขังเตรียมความพร้อมก่อนปล่อยไปฝึกวิชาชีพเศรษฐกิจพอเพียง
5.  การนำเสนอนิทรรศการ “คนต้นแบบ” เพื่อบอกเล่าเรื่องราวของอดีตผู้ต้องขังที่ได้รับโอกาสและการสนับสนุนจากโครงการกำลังใจในพระดำริฯ เช่น นายวีรภาพฯ เจ้าของร้านก๋วยเตี๋ยวกำลังใจ นายผดุงศักดิ์ฯ ปราชญ์ชาวบ้านด้านการเกษตรและการทำเศรษฐกิจพอเพียง รวมทั้ง นางสาวเพชร ฯ เจ้าของธุรกิจตัดเย็บเสื้อผ้า เป็นต้น
ทั้งนี้ นิทรรศการนี้ จะจัดต่อเนื่องไปจนถึงวันที่ 18 พฤษภาคม 2561
หมายเหตุ  :  วันและเวลาในข่าว เป็นวันและเวลาท้องถิ่นของสาธารณรัฐออสเตรีย ซึ่งช้ากว่าประเทศไทยประมาณ 5 ชั่วโมง
.....................................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/12229
