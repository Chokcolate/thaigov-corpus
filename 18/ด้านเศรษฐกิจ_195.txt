รัฐบาลไทย-ข่าวทำเนียบรัฐบาล-“สคร. จัดเก็บรายได้จากรัฐวิสาหกิจในช่วง 8 เดือนของปีงบประมาณ 2561 สูงกว่าเป้าหมาย 25% ช่วยรักษาเสถียรภาพการคลัง”

วันจันทร์ที่ 11 มิถุนายน 2561
“สคร. จัดเก็บรายได้จากรัฐวิสาหกิจในช่วง 8 เดือนของปีงบประมาณ 2561 สูงกว่าเป้าหมาย 25% ช่วยรักษาเสถียรภาพการคลัง”
ในช่วง 8 เดือนของปีงบประมาณ 2561 (เดือนตุลาคม 2560 – เดือนพฤษภาคม 2561) สคร. สามารถจัดเก็บเงินนำส่งรายได้แผ่นดิน จำนวน 125,931 ล้านบาท ซึ่งสูงกว่าเป้าหมายการจัดเก็บรายได้แผ่นดินสะสม จำนวน 25,629 ล้านบาท หรือคิดเป็นร้อยละ 25
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในช่วง 8 เดือนของปีงบประมาณ 2561 (เดือนตุลาคม 2560 – เดือนพฤษภาคม 2561) สคร. สามารถจัดเก็บเงินนำส่งรายได้แผ่นดิน จำนวน 125,931 ล้านบาท ซึ่งสูงกว่าเป้าหมายการจัดเก็บรายได้แผ่นดินสะสม จำนวน 25,629 ล้านบาท หรือคิดเป็นร้อยละ 25 ของเป้าหมายรายได้แผ่นดินสะสม (100,302 ล้านบาท) โดยในเดือนพฤษภาคม 2561 สคร. จัดเก็บรายได้แผ่นดินจำนวน 12,692 ล้านบาท ซึ่งถือเป็นส่วนสำคัญในการช่วยรักษาเสถียรภาพการคลังของประเทศ
นายชาญวิทย์ นาคบุรี รองผู้อำนวยการ สคร. ในฐานะโฆษก สคร. กล่าวเพิ่มเติมว่า รัฐวิสาหกิจที่นำส่งรายได้สะสมสูงสุด 5 ลำดับแรก ได้แก่ สำนักงานสลากกินแบ่งรัฐบาล การไฟฟ้าฝ่ายผลิตแห่งประเทศไทย บริษัท ปตท. จำกัด (มหาชน) ธนาคารออมสิน และการไฟฟ้าส่วนภูมิภาค ทั้งนี้ จะเห็นว่าการนำส่งรายได้แผ่นดินของรัฐวิสาหกิจมีการนำส่งที่สูงกว่าเป้าหมายอย่างต่อเนื่องตั้งแต่ต้นปีงบประมาณ 2561 เนื่องจากรัฐวิสาหกิจมีการนำนวัตกรรมและเทคโนโลยีมาสนับสนุนกระบวนการทำงานภายในและการให้บริการแก่ประชาชนได้อย่างมีประสิทธิภาพมากยิ่งขึ้น ซึ่งส่งผลให้รัฐวิสาหกิจมีผลประกอบการที่ดีขึ้นอย่างต่อเนื่อง
รัฐวิสาหกิจที่นำส่งเงินรายได้แผ่นดินสะสมสูงสุด 5 อันดับแรก (ในช่วง 8 เดือนของปีงบประมาณ 2561)
รัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50    รายได้นำส่งจริงสะสม (ล้านบาท) (ต.ค. 60 – พ.ค. 61)    สัดส่วนรายได้นำส่งรายแห่งจริงสะสมเทียบกับผลรายได้นำส่งจริงสะสม (%) (ต.ค. 60– พ.ค. 61)
1) สำนักงานสลากกินแบ่งรัฐบาล                                                                   25,460                                                                     20
2) การไฟฟ้าฝ่ายผลิตแห่งประเทศไทย                                                      20,784                                                                     17
3) บริษัท ปตท จำกัด (มหาชน)                                                                   17,519                                                                     14
4) ธนาคารออมสิน                                                                                17,309                                                                     14
5) การไฟฟ้าส่วนภูมิภาค                                                                   11,793                                                                       9
อื่นๆ                                                                                 33,066                                                                      26
รวมทั้งหมด                                                                                            125,931                                                                     100
นายประภาศ คงเอียด ผู้อำนวยการ สคร. กล่าวสรุปว่า ในปีงบประมาณ 2561 สคร. มีนโยบายสนับสนุนให้รัฐวิสาหกิจเน้นการขับเคลื่อนองค์กรด้วยเทคโนโลยี ความคิดสร้างสรรค์ และนวัตกรรม เพื่อสอดรับกับนโยบาย Thailand 4.0 โดยเฉพาะการนำนวัตกรรมและเทคโนโลยีเข้ามาช่วยในกระบวนการทำงานให้มีประสิทธิภาพ รวดเร็ว และลดต้นทุน ทำให้รัฐวิสาหกิจมีผลประกอบการที่ดียิ่งขึ้น และสามารถนำส่งรายได้แผ่นดินเป็นไปตามเป้าหมายการจัดเก็บตามเอกสารงบประมาณ 2561 ที่กำหนดไว้จำนวน 137,000 ล้านบาท ซึ่งจะเป็นส่วนสำคัญในการช่วยรักษาเสถียรภาพการคลังของประเทศได้อีกทางหนึ่ง

ที่มา : http://www.thaigov.go.th/news/contents/details/12921
