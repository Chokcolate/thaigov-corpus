รัฐบาลไทย-ข่าวทำเนียบรัฐบาล-"กฤษฎา" เร่งแก้ปัญหาสินค้าเกษตรล้นตลาด ราคาตกต่ำ

วันจันทร์ที่ 11 มิถุนายน 2561
"กฤษฎา" เร่งแก้ปัญหาสินค้าเกษตรล้นตลาด ราคาตกต่ำ
"กฤษฎา" เร่งแก้ปัญหาสินค้าเกษตรล้นตลาด ราคาตกต่ำ สั่งการด่วนทั้งส่วนกลางและภูมิภาคระดมสมองหาวิธีการและมาตรการรองรับ หวังแก้ปัญหาระยะยาวอย่างยั่งยืน
นายกฤษฎา บุญราช รัฐมนตรีว่าการกระทรวงเกษตรและสหกรณ์ ได้สั่งการถึงผู้บริหารระดับสูงของกระทรวงเกษตรและสหกรณ์ทั้งในส่วนกลางและภูมิภาค เกี่ยวกับการวางแผนและปฏิบัติตามแผนการผลิตเพื่อแก้ไขปัญหาที่เกิดจากการเกษตรกรรม ว่า ปัจจุบันกระทรวงเกษตรและสหกรณ์ได้พบว่าเกษตรกรได้ประกอบอาชีพเกษตรกรรมโดยไม่มีการวางแผนการผลิตทางเกษตรกรรมหรือทำการเกษตรโดยไม่คำนึงถึงความต้องการ (Demand) ของตลาดหรือผู้บริโภคและเมื่อผลผลิตออกมามากล้นตลาด (Over Supply) จนทำให้ราคาตกต่ำและนำมาซึ่งการเรียกร้องหรือกดดันให้รัฐช่วยเหลือในเรื่องการจ่ายเงินชดเชยส่วนที่ขาดทุนหรือการรับจำนำหรือประกันราคาผลผลิตที่ไม่อิงราคาตลาด หรือขอให้ใช้งบประมาณรัฐมาซื้อผลผลิตในราคานำตลาด ซึ่งมาตรการเหล่านี้ รัฐได้ดำเนินการมาแล้วหลายครั้ง แต่ยังไม่สามารถแก้ไขปัญหาได้อย่างยั่งยืนโดยปัจจุบัน ยังมีการเรียกร้องขอความช่วยเหลือจากเกษตรกรกลุ่มต่างๆตามฤดูการผลิตตลอดมาเป็นระยะๆ
ดังนั้น เพื่อให้การดูแลช่วยเหลือและคุ้มครองผู้มีอาชีพเกษตรกรรมจำนวนประมาณ ๗ ล้านครอบครัวหรือ ๒๔ ล้านคนซึ่งถือว่าเป็นพลังสำคัญในการขับเคลื่อนเศรษฐกิจของประเทศกลุ่มหนึ่งเช่นเดียวกับผู้มีอาชีพอื่นๆ จึงขอให้ปลัด กษ.และผู้บริหาร กษ.ทุกระดับได้ช่วยกันคิดค้นหรือระดมสมองหรือเชิญส่วนราชการที่เกี่ยวข้องรวมทั้งนักวิชาการด้านเศรษฐกิจการเกษตรและผู้แทนกลุ่มเกษตรกรหรือสถาบันเกษตรกรตลอดจนผู้รู้จากภาคเอกชนมาช่วยกันวิเคราะห์และศึกษาหาวิธีการหรือมาตรการ (Key Solutions) ในการแก้ไขปัญหาการที่เกษตรกรไม่วางแผนหรือไม่ปฎิบัติตามแผนการผลิตจนทำให้เกิดปัญหาผลผลิตล้นตลาด(Over Supply)อยู่เป็นประจำตามประเด็นสำคัญดังนี้ ๑.ถ้ากษ.และหน่วยงานที่เกี่ยวข้องจะกำหนดแผนการผลิตทางการเกษตรควรกำหนดชนิดหรือประเภทของพืชและหรือปศุสัตว์อะไรบ้างที่ควรบรรจุอยู่ในแผนการผลิตและควรมอบหมายให้หน่วยงานใดหรือควรแต่งตั้งคณะกรรมการจากหน่วยใดบ้างให้เป็นผู้รับผิดชอบจัดทำหรือกำหนดแผนการผลิตทางการเกษตรกรรมของประเทศ
๒.ในแผนการผลิตทางการเกษตรกรรมข้างต้นควรมีรายละเอียดหรือองค์ประกอบในแผนการผลิตอย่างไรบ้าง
๓.ขอให้นำพ.ร.บ. เศรษฐกิจการเกษตร พ.ศ.๒๕๒๒ และพ.ร.บ. กองทุนสงเคราะห์เกษตรกร พ.ศ.๒๕๕๔ ซึ่งเป็นกฎหมายที่กระทรวงเกษตรและสหกรณ์เป็นผู้รักษาการตามกฎหมายอยู่แล้วมาพิจารณาว่ามีสาระหรือบทบัญญัติที่จะนำมาใช้ดำเนินการจัดทำแผนการผลิตทางการเกษตรกรรมได้หรือไม่ รวมทั้งให้ศึกษาว่ามีวิธีการอย่างไรบ้างที่จะทำให้เกษตรกรปฎิบัติตามแผนการผลิตทั้งนี้อาจนำจุดแข็งและจุดอ่อนของการวางแผนข้าวครบวงจรและหรือการบริหารจัดการแก้ไขปัญหาอ้อยตามกฎหมายอ้อยและน้ำตาลมาพิจารณาประกอบด้วยก็ได้
๔.กษ.ควรกำหนดเงื่อนไขหรือควรจัดบริการใดๆ (Incentives)ให้แก่เกษตรกรเพื่อเป็นการแลกเปลี่ยนหรือแรงจูงใจให้เกษตรกรทำการเกษตรตามแผนการผลิตทางการเกษตรกรรมอย่างจริงจังต่อไป
ทั้งนี้ ขอให้ปลัด กษ. แต่งตั้งคณะทำงานเพื่อศึกษาหาแนวทางการพัฒนาและแก้ไขปัญหาการเกษตรกรรมดังกล่าวข้างต้นให้แล้วเสร็จภายใน ๑ เดือนด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12924
