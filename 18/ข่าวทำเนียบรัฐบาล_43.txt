รัฐบาลไทย-ข่าวทำเนียบรัฐบาล-รัฐบาล เชิญชวนชาวพุทธ เข้าร่วมกิจกรรมทางพระพุทธศาสนา ร่วมกันรักษาศีล ตลอดเทศกาลวิสาขบูชานี้

วันอังคารที่ 22 พฤษภาคม 2561
รัฐบาล เชิญชวนชาวพุทธ เข้าร่วมกิจกรรมทางพระพุทธศาสนา ร่วมกันรักษาศีล ตลอดเทศกาลวิสาขบูชานี้
รัฐบาล เชิญชวนชาวพุทธ เข้าร่วมกิจกรรมทางพระพุทธศาสนา “งานสัปดาห์ส่งเสริมพระพุทธศาสนา
เนื่องในเทศกาลวิสาขบูชา ประจำปี 2561” ระหว่างวันที่ 23 – 29 พฤษภาคม 2561  พร้อมร่วมกันรักษาศีล ตลอดเทศกาลวิสาขบูชานี้
วันนี้ (22 พฤษภาคม 2561) เวลา 08.45น. ณ ห้องโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี ร่วมกับ นายวีระ โรจน์พจนรัตน์ รัฐมนตรีว่าการกระทรวงวัฒนธรรม พร้อมด้วยตัวแทนผู้บริหารสำนักงานพระพุทธศาสนาแห่งชาติ และองค์กรเครือข่ายทางศาสนาแห่งชาติ เข้าพบ พลเอก ประยุทธ์ จันทร์โอชา นายกรัฐมนตรี พร้อมคณะรัฐมนตรี เพื่อรณรงค์ประชาสัมพันธ์ “งานสัปดาห์ส่งเสริมพระพุทธศาสนา เนื่องในเทศกาลวิสาขบูชา ประจำปี 2561” ระหว่างวันที่ 23 – 29 พฤษภาคม 2561 โดยกิจกรรมประกอบด้วย ผู้แทนองค์กรเครือข่ายทางศาสนาติดเข็มกลัดดอกบัวซึ่งเป็นสัญลักษณ์ของวันวิสาขบูชาให้แก่นายกรัฐมนตรี จากนั้นนายกรัฐมนตรีพร้อมคณะเยี่ยมชมนิทรรศการวันวิสาขบูชา ชมการสมาทานศีล 5 จากเยาวชนต่างชาติ จำนวน 6 คน พร้อมชมการแสดงร้องเพลงชุมชนคุณธรรมจากน้อง ๆ เยาวชน การแสดงผลิตภัณฑ์เกษตรอินทรีย์และผ้าทอจากชุมชนคุณธรรมพลังบวรวัดวังอ้อ ซึ่งเป็นชุมชนคุณธรรมต้นแบบของจังหวัดอุบลราชธานี ในการนี้ นายกรัฐมนตรีได้เขียนคำอธิษฐานในใบโพธิ์จำลอง พร้อมลงลายมือชื่อในบัตรอวยพรวิสาข บูชา 2561 เพื่อมอบให้กับประชาชนทั่วประเทศ
ทั้งนี้ การจัดงานสัปดาห์ส่งเสริมพระพุทธศาสนา เนื่องในเทศกาลวิสาขบูชา ซึ่งเป็นวันสำคัญสากลของโลก ประจำปี 2561 จัดขึ้นระหว่างวันที่ 23 - 29 พฤษภาคม 2561 ทั้งในส่วนกลางและส่วนภูมิภาค กิจกรรมสำคัญ ประกอบด้วย พิธีเจริญพระพุทธมนต์และเจริญจิตตภาวนาของพระสงฆ์ไทยและชาวพุทธนานาชาติ เพื่อถวายเป็นพุทธบูชาและถวายพระพรชัยมงคลแด่สมเด็จพระเจ้าอยู่หัว มหาวชิราลงกรณ บดินทรเทพยวรางกูร รวมทั้งสมเด็จพระนางเจ้าพระบรมราชินีนาถ ในรัชกาลที่ 9 พิธีพระราชทานเสาเสมาธรรมจักรผู้ทำคุณประโยชน์ต่อพระพุทธศาสนาจากสมเด็จพระเทพรัตนราชสุดาฯ สยามบรมราชกุมารี พิธีเจริญพระพุทธมนต์และเวียนเทียน โดยเชิญทูตานุทูตจากประเทศที่นับถือพระพุทธศาสนา เข้าร่วมกิจกรรมกับพุทธศาสนิกชนชาวไทย การบำเพ็ญกุศลของหน่วยงานภาครัฐ 19 กระทรวง ร่วมเป็นเจ้าภาพหลัก ณ วัดสำคัญในเขตกรุงเทพมหานคร กิจกรรมทำความดีจิตอาสา Big Cleaning day ถวายเป็นพุทธบูชา กิจกรรมเดิน – วิ่งการกุศล การจัดงานวิสาขบูชาอาเซียนใน 16 จังหวัด ที่มีชายแดนติดกับประเทศเพื่อนบ้าน การประกวดสวดมนต์หมู่สรรเสริญพระรัตนตรัยทำนองสรภัญญะ การประกวดบรรยายธรรม การแข่งขันตอบปัญหาธรรมะ การทำบุญตักบาตร ฟังพระธรรมเทศนา เวียนเทียน  เป็นต้น
ทั้งนี้ วันวิสาขบูชาเป็นหนึ่งในวันสำคัญทางพุทธศาสนา และถือเป็นวันที่มหัศจรรย์ของชาวพุทธ โดยได้เกิดเหตุการณ์สำคัญที่เกี่ยวเนื่องกับพระพุทธเจ้าถึง ๓ เหตุการณ์คือ เป็นวันประสูติ ตรัสรู้ และเสด็จดับขันธปรินิพพาน ซึ่งในปีนี้ ตรงกับวันอังคารที่ 29 พฤษภาคม 2561 รัฐบาลจึงขอเชิญชวนพุทธศาสนิกชน ประดับธงเสมาธรรมจักรคู่กับธงชาติ ตามสถานที่ราชการ บริษัท ร้านค้า และบ้านพักอาศัย เข้าร่วมในกิจกรรมสำคัญของศาสนาพุทธ แต่งกายด้วยชุดขาว ยึดมั่นรักษาศีลทั้งชุมชนและหมู่บ้าน ตลอดช่วงเทศกาลวิสาขบูชานี้
ตอนท้าย นายกรัฐมนตรีได้กล่าวขอบคุณ พร้อมเชิญชวนชาวไทยทุกคนให้ร่วมกันระลึกถึงความสำคัญของศาสนาพุทธและให้ทุกคนรักษาศีล ตลอดจนเป็นคนดีของสังคม
อนึ่ง โอกาสนี้ สำนักงานพระพุทธศาสนาแห่งชาติ ขอเชิญร่วมงานสัปดาห์ส่งเสริมการเผยแผ่พระพุทธศาสนาเนื่องในเทศกาลวันวิสาขบูชา วันสำคัญสากลของโลก ประจำปี 2561 ระหว่างวันที่ 24 – 30 พฤษภาคม 2561 ณ พุทธมณฑล จังหวัดนครปฐม โดยพร้อมเพรียงกัน สนใจสอบถามรายละเอียดได้ที่ สำนักงานพระพุทธศาสนาแห่งชาติ โทร. 02-441-7966 หรือ www.onab.go.th
.............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12423
