รัฐบาลไทย-ข่าวทำเนียบรัฐบาล-กระทรวงคมนาคมชี้แจงข้อเท็จจริง ตรึงอัตราค่าบริการรถโดยสารสาธารณะ รถไฟ มิให้กระทบต่อค่าครองชีพของประชาชน

วันจันทร์ที่ 28 พฤษภาคม 2561
กระทรวงคมนาคมชี้แจงข้อเท็จจริง ตรึงอัตราค่าบริการรถโดยสารสาธารณะ รถไฟ มิให้กระทบต่อค่าครองชีพของประชาชน
คค.ชี้แจงข้อเท็จจริง ตรึงอัตราค่าบริการรถโดยสารสาธารณะ รถไฟ ที่เป็นของรัฐ มิให้กระทบต่อค่าครองชีพของประชาชน ขณะที่โครงสร้างราคาอัตราค่าโดยสารเที่ยวบินระหว่างประเทศของการบินไทยแปรผันตามโครงสร้างราคาน้ำมันตลาดโลก
นายสรพงศ์ ไพฑูรย์พงษ์ ผู้ช่วยปลัดกระทรวงคมนาคม ในฐานะรองโฆษกกระทรวงคมนาคม ชี้แจงข้อเท็จจริงตามที่ปรากฏเป็นข่าวในหน้าหนังสือพิมพ์ สืบเนื่องจากราคาพลังงานได้ปรับขึ้นราคาในตลาดโลก ส่งผลมาถึงราคาน้ำมัน และเชื้อเพลิงที่เกี่ยวข้องอันเป็นต้นทุนต่อภาคการขนส่งที่ให้บริการประชาชนในขณะนี้ นั้น ขอเรียนว่า
1) ภาคการขนส่งผู้โดยสารในประเทศ กระทรวงคมนาคมมีนโยบายที่ชัดเจนในการตรึงอัตราค่าบริการทั้งในส่วนของรถโดยสารสาธารณะ รถไฟ ที่เป็นของรัฐ มิให้มีผลกระทบต่อค่าครองชีพของประชาชน และขอความร่วมมือจากผู้ประกอบการภาคเอกชนให้ชะลอการปรับขึ้นค่าโดยสารที่ให้บริการทั้งในส่วนของรถร่วม ขสมก. ที่ให้บริการในกรุงเทพมหานคร และรถร่วม บขส. ที่ให้บริการระหว่างจังหวัด ตลอดจนผู้ประกอบการ เรือโดยสาร ซึ่งขณะนี้ได้รับความร่วมมืออย่างดีและเสียสละจากทุกภาคส่วน ทั้งนี้เป็นไปตามนโยบายของรัฐบาลในการดูแลอัตราค่าครองชีพของประชาชนมิให้เพิ่มสูงขึ้นในขณะนี้ โดยจะได้หารือกับหน่วยงานที่รับผิดชอบให้หาแนวทางมาตรการเยียวยา ช่วยเหลือผู้ประกอบการในด้านอื่น ๆ ต่อไป
2) ตามที่มีข่าวว่าการรถไฟฯ เสนอขอปรับอัตราค่าบริการรถไฟชั้น 3 ต่อคณะกรรมการนโยบายรัฐวิสาหกิจ ภายใต้แผนฟื้นฟู นั้น เป็นเพียงผลการศึกษาในการฟื้นฟูกิจการรถไฟฯ ที่มิได้มีการปรับอัตราค่าโดยสารชั้น 3 มาโดยตลอดระยะเวลา กว่า 30 ปีที่ผ่านมาเท่านั้น และไม่มีผลในการปฏิบัติในขณะนี้แต่อย่างใด เนื่องจากการปรับอัตราค่าโดยสารชั้น 3 ยังไม่มีการเสนอคณะกรรมการบริหารรถไฟให้ความเห็นชอบ ดังนั้น จึงไม่ใช่ความจริงที่จะปรับขึ้นราคาในเวลานี้
3) ในส่วนของการปรับราคาค่าโดยสารของสายการบินไทยในเที่ยวบินระหว่างประเทศ ขอเรียนข้อเท็จจริงว่า โครงสร้างราคาของอัตราค่าโดยสารในเที่ยวบินระหว่างประเทศนั้นมีโครงสร้างราคาที่แปรผันตามโครงสร้างราคาน้ำมันในตลาดโลกอันเป็นโครงสร้างราคาที่เป็นสากลทั่วไปที่สายการบินพาณิชย์ทั่วโลกปฏิบัติ ซึ่งในยามที่ราคาค่าน้ำมันในตลาดโลกลดลงในห้วงเวลาที่ผ่านมา อัตราค่าโดยสารก็มีราคาลดต่ำลง ดังนั้น กระทรวงคมนาคม และบริษัท การบินไทย จำกัด (มหาชน) จะร่วมมือกัน มิให้อัตราค่าแปรผันราคาน้ำมันมีผลกระทบต่อระบบเศรษฐกิจโดยรวมของในประเทศตามนโยบายของรัฐบาลต่อไป
--------------------------

ที่มา : http://www.thaigov.go.th/news/contents/details/12568
