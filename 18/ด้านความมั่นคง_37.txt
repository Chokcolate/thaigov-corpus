รัฐบาลไทย-ข่าวทำเนียบรัฐบาล-มท. ปรับวิธีคิด วิธีทำงาน สร้างเครือข่ายการประชาสัมพันธ์ในยุค 4.0

วันพฤหัสบดีที่ 24 พฤษภาคม 2561
มท. ปรับวิธีคิด วิธีทำงาน สร้างเครือข่ายการประชาสัมพันธ์ในยุค 4.0
มท. ปรับวิธีคิด วิธีทำงาน สร้างเครือข่ายการประชาสัมพันธ์ในยุค 4.0
วันนี้ (24 พ.ค. 2561) เวลา 10.00 น. นายนิสิต จันทร์สมวงศ์ รองปลัดกระทรวงมหาดไทย เป็นประธานในพิธีเปิดการอบรมเชิงปฏิบัติการเครือข่ายประชาสัมพันธ์เชิงรุก กระทรวงมหาดไทย ประจำปีงบประมาณ พ.ศ. 2561 ณ ห้องจิตรลดา ชั้น 2 โรงแรม เอส ดี อเวนิว กรุงเทพมหานคร จัดขึ้นโดย กองสารนิเทศ สำนักงานปลัดกระทรวงมหาดไทย ระหว่างวันที่ 24 – 25 พฤษภาคม 2561 โดยมีผู้ปฏิบัติงานด้านการประชาสัมพันธ์เข้าร่วมฝึกอบรมจำนวนรวม 90 คนประกอบไปด้วย ตัวแทนสำนักงานจังหวัดเจ้าหน้าที่ หรือผู้ที่ได้รับมอบหมายปฏิบัติงานด้านการประชาสัมพันธ์ชี้แจงข่าว จังหวัดละ 1 คน รวม 76 คน และตัวแทนกรม รัฐวิสาหกิจในสังกัดกระทรวงมหาดไทย หน่วยงานละ 1 คน และสำนัก/กองในสังกัด สป.มท. ที่เกี่ยวข้องการชี้แจงประเด็นสำคัญ ได้แก่ สนผ.สป. สบจ. กพร.สป. สตร.สป. และ ตท.สป. รวม 14 คน
ในโอกาสนี้ รองปลัดกระทรวงมหาดไทย ได้กล่าวต้อนรับผู้เข้ารับการฝึกอบรมทุกท่าน พร้อมบรรยายพิเศษ เรื่อง “กระทรวงมหาดไทยกับการสร้างการรับรู้และความเข้าใจแก่ประชาชน” โดยมีสาระสำคัญว่าด้วยเรื่องของการสื่อสารประชาสัมพันธ์ในยุค 4.0 ทั้งนี้ ได้เน้นย้ำถึงการเพิ่มขีดความสามารถในด้านการสื่อสารประชาสัมพันธ์ของกระทรวงมหาดไทย โดยขอให้ผู้ปฏิบัติหน้าที่พึงให้ความสำคัญกับการวิเคราะห์ข้อมูลเพื่อเตรียมความพร้อมสำหรับอนาคต นอกจากนี้ยังต้องเตรียมตัวรับมือกับความท้าทายใหม่ๆ ที่อาจจะเกิดขึ้นได้ในอนาคต เพราะทุกวันนี้โลกของเราอยู่ในยุคของข้อมูลข่าวสาร ดังนั้น ปฏิบัติการตอบโต้ข่าวสารจึงถือเป็นภารกิจสำคัญและเร่งด่วนอีกประการหนึ่งที่ต้องตระหนักไว้อยู่เสมอ
นอกจากนี้ การใช้ช่องทางเพื่อการสื่อสารและประชาสัมพันธ์ให้เหมาะสมกับคนในแต่ละช่วงวัย ถือได้ว่าเป็นอีกปัจจัยหนึ่งที่ต้องพิจารณาร่วมด้วย เพราะมีส่วนสำคัญยิ่งต่อการเผยแพร่ข้อมูลข่าวสารของกระทรวงมหาดไทยให้พี่น้องประชาชนได้รับทราบ อีกทั้งจะต้องให้ความสำคัญของการประชาสัมพันธ์เชิงรุก โดยยึดหลักความเข้าถึงง่าย ทันต่อสถานการณ์ ฉับไว และเป็นเรื่องที่อยู่ในความสนใจของกระแสสังคม เพื่อให้เกิดผลสัมฤทธิ์ในแง่ของการสื่อสารประชาสัมพันธ์
สุดท้าย รองปลัดกระทรวงมหาดไทย ได้ฝากข้อคิดสำหรับการสื่อสารประชาสัมพันธ์ในยุค 4.0 โดยเน้นย้ำว่าการสื่อสารยุคนี้ต้องกล้าคิดนอกกรอบ รู้จักหยิบยืมช่องทางการสื่อสารใหม่ๆ มาปรับใช้ในการทำงาน พร้อมสร้างเครือข่ายเพื่อการประชาสัมพันธ์ในวงกว้าง ภายใต้ความร่วมมือกันระหว่างภาครัฐ ภาคเอกชน และภาคประสังคม อันถือเป็นหัวใจสำคัญของการบริหารราชการแผ่นดินตามแนวทางแบบประชารัฐ.
ครั้งที่ 111/2561 วันที่ 24 พ.ค. 61
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12504
