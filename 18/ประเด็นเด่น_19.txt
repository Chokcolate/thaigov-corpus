รัฐบาลไทย-ข่าวทำเนียบรัฐบาล-กรมปศุสัตว์ชี้แจงข้อเท็จจจริง กรณีโคในโครงการโคแม่พันธุ์คุณภาพป่วย

วันจันทร์ที่ 4 มิถุนายน 2561
กรมปศุสัตว์ชี้แจงข้อเท็จจจริง กรณีโคในโครงการโคแม่พันธุ์คุณภาพป่วย
กรมปศุสัตว์ชี้แจงข้อเท็จจจริง กรณีโคในโครงการโคแม่พันธุ์คุณภาพป่วย
วันที่  30 พฤษภาคม 2561 นายสรวิศ ธานีโต ผู้ตรวจราชการกระทรวงเกษตรและสหกรณ์ รักษาราชการอธิบดีกรมปศุสัตว์  กระทรวงเกษตรและสหกรณ์ ชี้แจงกรณีโคในโครงการโคแม่พันธุ์คุณภาพป่วยล้มตาย ตามที่ น.ส.สุภาวดี ตระกูลศรสูรย์ เกษตรกรชาวสกลนคร ร้องศูนย์ดำรงธรรม เรื่อง โครงการโคแม่พันธุ์คุณภาพ  , ข่าวไทยรัฐทีวี เมื่อวันที่  29  พฤษภาคม  2561 เวลา  20.40  น. ได้นำเสนอข่าวว่า “ผู้เลี้ยงโคสกลนคร ร้องศูนย์ดำรงธรรม  วัวแม่พันธุ์แห่แท้งลูกล้มตายอื้อ”
กรมปศุสัตว์ขอชี้แจงข้อเท็จจริงดังนี้
ข้อที่ 1. โคในโครงการดังกล่าว ไม่มีคุณภาพ เป็นโรค Brucellosis (โรคแท้งติดต่อ) จนแท้งลูกตายเป็นจำนวนมาก
คำชี้แจง  โคที่เกิดโรคนั้นอยู่ภายในโครงการส่งเสริมการเลี้ยงโคเนื้อ โดยความรับผิดชอบสหกรณ์การเกษตรเพื่อการตลาดลูกค้า (สกต.) ของ ธกส.สกลนคร จำกัด ด้วยเกษตรกรประสานขอให้ สนง.ปศจ.สกลนคร เข้าไปตรวจสอบด้านสุขภาพ  พบผลบวกป่วยเป็นโรคแท้งติดต่อจำนวน 6 ตัว จาก 50 ตัว
ข้อที่ 2. แม้ว่าเกษตรกรจะได้รับเงินชดเชยไปแล้ว แต่ระยะเวลาที่เลี้ยงมีความเสียหาย ทั้งด้านค่าใช้จ่ายและค่าเสียเวลา ขณะที่เกษตรกรต้องการที่จะได้ลูกวัวเพื่อเลี้ยงต่อไป แต่ต้องชะงักเพราะลูกวัวตายไปหมดแล้ว
คำชี้แจง  กรมปศุสัตว์จะได้ประสานงานเชิญผู้แทน สนง.สหกรณ์จังหวัดสกลนคร สนง.ปศุสัตว์จังหวัดสกลนคร สกต. ธกส. สกลนคร จำกัด และเกษตรกรผู้ได้รับผลกระทบ ร่วมประชุมหารือ วางแนวทางช่วยเหลือค่าใช้จ่ายในการดูแลสัตว์ ในห้วงการกักสัตว์ไว้เพื่อตรวจชันสูตรโรค 6 เดือน
ข้อที่ 3. ขอให้รัฐตรวจสอบปัญหาดังกล่าว และเปลี่ยนแม่พันธุ์ทั้งหมดโดยเอาชุดใหม่มาทดแทนให้เกษตรกร เพราะเจ้าหน้าที่ปศุสัตว์แจ้งว่าได้ตรวจเลือดพบว่าโคแม่พันธุ์ มีโอกาสเป็นโรคแท้งติดต่ออีก เพราะโคอยู่รวมกันมีโอกาสติดเชื้อสูง
คำชี้แจง  การติดต่อของโรคแท้งติดต่อ สามารถติดต่อได้ทางเยื่อเมือก จากการผสมพันธุ์หรือการสัมผัสใกล้ชิด หรือเป็นแม่ลูกกัน ดังนั้น โคที่อยู่ร่วมฝูงกันจึงต้องตรวจชันสูตรหาโรคแท้งติดต่อ อีกจำนวน 3 ครั้ง ห่างกันทุก 2 เดือน รวมระยะเวลาอีก 6 เดือน จึงจะสามารถยืนยันได้ว่า โคนั้นปลอดเชื้อแล้ว ส่วนการเปลี่ยนโคใหม่ทั้งฝูงนั้น อยู่ในความรับผิดชอบของ สหกรณ์การเกษตรเพื่อการตลาดลูกค้า (สกต.) ของ ธกส.สกลนคร จำกัด
การดำเนินการ : กรมปศุสัตว์ โดยสำนักงานปศุสัตว์จังหวัดสกลนครได้ดำเนินการให้ความสะดวกตามภารกิจของกรมปศุสัตว์ ได้แก่ การออกใบเคลื่อนย้ายสัตว์  การกักสัตว์ การดูแลสุขภาพสัตว์ เป็นต้น ดังนั้น ในกรณีที่เจ้าหน้าที่ได้รับแจ้งจากเกษตรกรว่ามีโคป่วย สำนักงานปศุสัตว์จังหวัดสกลนคร จึงได้จัดส่งเจ้าหน้าที่ไปดำเนินการตรวจวินิจฉัยโรค และเก็บตัวอย่างเลือดแม่โคเนื้อซึ่งป่วยด้วยอาการแท้งลูก ของนางสาวสุภาวดี  ตระกูลศรสูรย์  และเกษตรกรกลุ่มโคเนื้อคุณภาพบ้านนากับแก้  ซึ่งเป็นโคที่ได้รับจากโครงการโคแม่พันธุ์คุณภาพของ สกต. ธกส. สกลนคร จำกัด จำนวน 50 ตัว  พบโคเนื้อแม่พันธุ์ของเกษตรกรให้ผลบวกต่อโรคแท้งติดต่อ จำนวน 6 ตัว ตั้งแต่วันที่ 31 ตุลาคม 2560 พร้อมทั้งได้สั่งทำลายโคเนื้อที่ให้ผลบวก จำนวน  6  ตัว และสั่งกักโคที่ร่วมฝูงเพื่อดำเนินการชันสูตรโรคอีก 3  ครั้ง ทุก 2 เดือน ตามคำแนะนำของศูนย์วิจัยและพัฒนาการสัตวแพทย์ภาคตะวันออกเฉียงเหนือตอนบน ซึ่งเกษตรกรได้รับเงินชดเชยค่าทำลายสัตว์จาก สหกรณ์การเกษตรเพื่อการตลาด (สกต.) เรียบร้อยแล้ว นอกจากนี้ สำนักงานปศุสัตว์จังหวัดสกลนคร จะออกหนังสือรับรองการตาย/ใบผ่าซากให้เฉพาะกรณีที่ได้รับแจ้งให้ไปชันสูตรซากหรือได้ดำเนินการรักษา
ทั้งนี้ กรมปศุสัตว์ โดยสำนักงานปศุสัตว์จังหวัดสกลนครได้ทำบันทึกสั่งกักโคร่วมฝูง  จำนวน 44 ตัว เพื่อดำเนินการชันสูตรโรคตามขั้นตอน พร้อมทั้งได้สั่งการให้เจ้าหน้าที่เข้าให้บริการดูแลรักษาพยาบาลสัตว์ป่วยและให้บริการผสมเทียมกับแม่โคที่เข้าร่วมโครงการอย่างเต็มที่และทั่วถึง
แนวทางการแก้ไข : กรมปศุสัตว์ได้ประชุมร่วมกับ ธกส. (สกต.) เพื่อหามาตรการแก้ไข และจัดฝึกอบรมตัวแทนเกษตรกรผู้เลี้ยงโคเนื้อที่เข้าร่วมโครงการฯ เพื่อให้ความรู้ สร้างความเข้าใจเกี่ยวกับการเลี้ยงและการควบคุมโรคในโคเนื้อโดยกำหนดแนวทางส่งเสริมให้กลุ่มโคแม่พันธุ์คุณภาพของนางสาวสุภาวดี  ตระกูลศรสูรย์ เป็นศูนย์เรียนรู้ด้านการเลี้ยงโคเนื้อครบวงจรอีกด้วย
---------------------------

ที่มา : http://www.thaigov.go.th/news/contents/details/12725
