รัฐบาลไทย-ข่าวทำเนียบรัฐบาล-กระบวนการปล่อยสินค้านำเข้าทางเรือล่วงหน้า (Pre arrival Processing by ship)

วันพุธที่ 16 พฤษภาคม 2561
กระบวนการปล่อยสินค้านำเข้าทางเรือล่วงหน้า (Pre arrival Processing by ship)
วันพุธที่ 16 พฤษภาคม 2561 นายกุลิศ สมบัติศิริ อธิบดีกรมศุลกากร เป็นประธานงานประชาสัมพันธ์กระบวนการปล่อยสินค้านำเข้าทางเรือล่วงหน้า (Pre arrival Processing by ship) ณ ท่าเทียบเรือ A 3 ท่าเรือแหลมฉบัง จังหวัดชลบุรี
ตามประกาศกรมศุลกากรที่ 5/2561 เรื่องกระบวนการทางศุลกากรล่วงหน้าก่อนสินค้ามาถึงลงวันที่ 10 มกราคม 2561 เรื่องระบบการส่งข้อมูลอิเล็กทรอนิกส์ก่อนเรือเข้าเทียบท่า หรือ Pre arrival Processing by ship โดยตั้งแต่วันที่ 1 มีนาคม 2561 เป็นต้นมา กรมศุลกากรได้เปิดการรับรายงานเรือเข้าอิเล็กทรอนิกส์ (e-Manifest) ก่อนเรือเข้าเทียบท่า ณ ท่าเรือแหลมฉบัง โดยเป็นการเอื้อให้ ตัวแทนสายเรือและผู้นำเข้า ส่งข้อมูลที่เกี่ยวข้องทางอิเล็กทรอนิกส์ล่วงหน้า เพื่อให้กรมศุลกากรนำข้อมูลมาประเมินความเสี่ยงของเที่ยวการขนส่งนั้นๆ โดยมีขั้นตอนดังนี้ นายเรือ/ตัวแทนผู้รับมอบอำนาจจากนายเรือ/ตัวแทนเรือ ส่งข้อมูลบัญชีสินค้าที่บรรทุกมากับเรือล่วงหน้าก่อนเรือมาถึงท่า 24 ชั่วโมง ในกรณี เรือระยะสั้นจากกัมพูชาและเวียดนาม ส่งข้อมูลล่วงหน้า 6 ชั่วโมง (จากเดิม ส่งข้อมูลภายใน 24 ชั่วโมง หลังจากเรือเข้าเทียบท่า) จึงทำให้ ผู้นำเข้า/ตัวแทนผู้นำเข้า สามารถจัดทำและส่งข้อมูลใบขนสินค้าขาเข้า เข้าระบบกรมศุลกากรทางอิเล็กทรอนิกส์ พร้อมชำระค่าภาษีอากร (ถ้ามี) และผู้นำเข้าจะทราบสถานะของใบขนสินค้าหลังชำระภาษีอากร เพื่อวางแผนในการรับมอบสินค้า ได้เมื่อเรือมาถึงท่า เช่น
ใบขนสินค้าขาเข้าสถานะ G (Green Line) ยกเว้นการตรวจสินค้า ผู้ประกอบการท่าเทียบเรือจะได้รับข้อความอิเล็กทรอนิกส์จากกรมศุลกากรให้ทำการส่งมอบสินค้าได้ โดยสามารถทำการส่งมอบสินค้าให้ผู้นำเข้าหรือตัวแทน ได้ทันทีที่ยกตู้คอนเทนเนอร์ลงจากเรือ / ใบขนสินค้าขาเข้าสถานะ R (Red Line) ต้องตรวจสินค้าก่อนปล่อย ผู้นำเข้าหรือตัวแทน สามารถมาพบเจ้าหน้าที่ศุลกากรได้ทันที โดยที่ผู้ประกอบการท่าเทียบเรือจะได้รับข้อความอิเล็กทรอนิกส์จากกรมศุลกากรให้ทำการเตรียมของเพื่อตรวจได้เร็วขึ้นกว่าระบบเดิม
จากสถิติการจัดส่งข้อมูลบัญชีสินค้าบรรทุกมากับเรืออิเล็กทรอนิกส์ (e-Manifest) ในเดือนมีนาคม 2561 สายเรือระยะยาวส่งข้อมูลบัญชีสินค้าล่วงหน้า 24 ชั่วโมง ก่อนเรือมาถึงท่า 71.4% สายเรือระยะสั้นส่งข้อมูลบัญชีสินค้าล่วงหน้า 6 ชั่วโมง ก่อนเรือมาถึงท่า 96.6% โดยคาดว่าจะได้รับความร่วมมือในการจัดส่งข้อมูลบัญชีสินค้าล่วงหน้าครบทุกสายเรือ ภายในเดือนพฤษภาคม 2561 นี้ จึงขอประชาสัมพันธ์เชิญชวน ผู้ประกอบการ ผู้นำเข้า จัดทำใบขนสินค้าขาเข้าล่วงหน้าก่อนเรือมาถึงท่า ในระบบอิเล็กทรอนิกส์กรมศุลกากร เพื่อความสะดวก รวดเร็วในการรับมอบสินค้า ลดค่าธรรมเนียมในการจัดเก็บสินค้าก่อนการตรวจปล่อยออกจากอารักขาศุลกากร

ที่มา : http://www.thaigov.go.th/news/contents/details/12292
