รัฐบาลไทย-ข่าวทำเนียบรัฐบาล-“บิ๊กอู๋”จ่อยื่นสัตยาบันสาร ILO ฉบับที่ 29 คุ้มครองสิทธิแรงงานตามมาตรฐานสากล

วันอาทิตย์ที่ 3 มิถุนายน 2561
“บิ๊กอู๋”จ่อยื่นสัตยาบันสาร ILO ฉบับที่ 29 คุ้มครองสิทธิแรงงานตามมาตรฐานสากล
รมว.แรงงาน พร้อมคณะ เตรียมเข้าพบ นายกาย ไรเดอร์ ผู้อำนวยการใหญ่ ILO และจดทะเบียนยื่นสัตยาบันอนุสัญญา ฉบับที่ 29 ว่าด้วยแรงงานบังคับ พร้อมกล่าวถ้อยแถลงต่อเวทีการประชุมใหญ่ประจำปีของ ILO ในวันที่ 4 มิถุนายนนี้
เมื่อวันที่ 2 มิถุนายน 2561 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน พร้อมด้วย นายจรินทร์ จักกะพาก ปลัดกระทรวงแรงงาน และคณะ เข้าพบ นายเสข วรรณเมธี เอกอัครราชทูต ผู้แทนถาวรไทยประจำสหประชาชาติ ณ นครเจนีวา ในโอกาสที่เดินทางไปประชุมองค์การแรงงานระหว่างประเทศ (ILC) สมัยที่ 107 ระหว่างวันที่ 1 – 7 มิถุนายน 2561 ณ นครเจนีวา สมาพันธรัฐสวิส ตามที่ประเทศไทยได้เข้าร่วมเป็นสมาชิกก่อตั้งองค์การแรงงานระหว่างประเทศ(ILO) ตั้งแต่ พ.ศ. 2462 (ค.ศ. 1919) โดยในการประชุมในครั้งนี้รัฐมนตรีว่าการกระทรวงแรงงาน มีวาระเข้าพบ Mr. Guy Ryder ผู้อำนวยการใหญ่ ILO และจดทะเบียนยื่นสัตยาบันพิธีสารเสริมอนุสัญญาฯ ฉบับที่ 29 ว่าด้วยแรงงานบังคับ ค.ศ. 1930 พร้อมกล่าวถ้อยแถลงต่อที่ประชุมใหญ่ในวันที่ 4 มิถุนายนนี้ด้วย
สำหรับการเข้าร่วมประชุมใหญ่ ILO สมัยที่ 107 ของ รมว.แรงงาน และคณะในครั้งนี้จะเป็นการยืนยันถึงเจตนารมณ์ความร่วมมือระหว่างประเทศประเทศไทยในฐานะสมาชิกองค์การแรงงานระหว่างประเทศต่อเวทีโลก ในเรื่อง มาตรการในการช่วยเหลือและคุ้มครองแรงงานให้สอดคล้องกับหลักสิทธิมนุษยชน การสร้างความตระหนักรู้ให้แก่ประชาชนทั่วไป คนหางาน คนงาน นายจ้าง รวมถึงหน่วยงานผู้มีอำนาจที่เกี่ยวข้องในประเด็นว่าด้วยแรงงานบังคับ และส่งเสริมให้ผู้เกี่ยวข้องมีส่วนร่วมในความรับผิดชอบ และส่งเสริมให้เกิดการเคารพสิทธิมนุษยชน อันนำไปสู่การหลีกเลี่ยงปัญหาและแก้ไขปัญหาการค้ามนุษย์ของประเทศไทยต่อไป
-------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สำนักประสานความร่วมมือระหว่างประเทศ - ภาพ/
2 มิถุนายน 2561

ที่มา : http://www.thaigov.go.th/news/contents/details/12721
