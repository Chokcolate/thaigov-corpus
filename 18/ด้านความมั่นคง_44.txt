รัฐบาลไทย-ข่าวทำเนียบรัฐบาล-“บิ๊กอู๋” เปิดเวทีสัมมนาร่วมรัฐ เอกชน สำรวจความต้องการแรงงานป้อนระเบียงเศรษฐกิจอีอีซี

วันจันทร์ที่ 28 พฤษภาคม 2561
“บิ๊กอู๋” เปิดเวทีสัมมนาร่วมรัฐ เอกชน สำรวจความต้องการแรงงานป้อนระเบียงเศรษฐกิจอีอีซี
รมว.แรงงาน เปิดโครงการสัมมนาขับเคลื่อนนโยบายด้านแรงงานเพื่อตอบสนองการพัฒนาพื้นที่ EEC เผย พัฒนาทรัพยากรมนุษย์ขับเคลื่อนธุรกิจ อุตสาหกรรม พร้อมจับคู่คนกับงานพัฒนาทักษะอาชีพกำลังแรงงานในพื้นที่ให้มีศักยภาพสูง
วันนี้ (28 พ.ค.61) พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานในพิธีเปิดโครงการสัมมนาขับเคลื่อนนโยบายด้านแรงงานเพื่อตอบสนองการพัฒนาพื้นที่ EEC “การขาดแคลนแรงงานและประเภทแรงงานที่ต้องการในพื้นที่ EEC : ปัจจุบันและอนาคต” ณ ห้อง Mayfair Ballroom A ชั้น 11 โรงแรม เดอะ เบอร์เคลีย์ ประตูน้ำ กรุงเทพฯ โดยกล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี มีนโยบายพัฒนาพื้นที่ระเบียงเศรษฐกิจภาคตะวันออก (Eastern Economic Corridor หรือ EEC) เป็นแผนยุทธศาสตร์ภายใต้แนวคิดไทยแลนด์ 4.0 โดยยกระดับการพัฒนาพื้นที่เป้าหมายนำร่องใน 3 จังหวัด คือ ชลบุรี ระยอง และฉะเชิงเทรา ให้เป็นพื้นที่เขตเศรษฐกิจพิเศษภาคตะวันออกเพื่อรองรับการขับเคลื่อนเศรษฐกิจอย่างเป็นระบบและมีประสิทธิภาพ โดยมีการลงทุนโครงสร้างพื้นฐานและระบบสาธารณูปโภคเพื่อเพิ่มศักยภาพรองรับการลงทุน และการพัฒนากิจกรรมทางเศรษฐกิจและการอำนวยความสะดวกต่าง ๆ ในพื้นที่
พล.ต.อ.อดุลย์ฯ กล่าวต่อว่า การพัฒนาทรัพยากรมนุษย์ในพื้นที่ EEC เป็นสิ่งที่รัฐบาลให้ความสำคัญ เนื่องจากเป็นพลังหลักที่ขับเคลื่อนภาคธุรกิจ - อุตสาหกรรม และเป็นปัจจัยสำคัญที่จะทำให้บรรลุเป้าหมายของรัฐบาล โดยการพัฒนากำลังแรงงานในพื้นที่ EEC จำเป็นต้องมีข้อมูลความต้องการแรงงานในพื้นที่ เพื่อมาจับคู่คนกับงาน ตลอดจนกำหนดทิศทางการพัฒนาทุนมนุษย์และทักษะอาชีพของกำลังแรงงานให้มีคุณภาพสูง เพื่อรองรับ
การพัฒนาอุตสาหกรรมและภาคบริการที่เกี่ยวข้องในพื้นที่ดังกล่าว ซึ่งจะดำเนินการให้สำเร็จได้ต้องอาศัยความร่วมมือจากกลไกประชารัฐทั้งในระดับส่วนกลางและในระดับพื้นที่ “โครงการนี้จะเป็นส่วนสำคัญ
ที่จะนำไปสู่ทิศทางการจัดหาและพัฒนากำลังคนที่ถูกต้อง ช่วยเพิ่มผลิตภาพแรงงานให้กับผู้ประกอบกิจการได้มีกำลังแรงงานที่มีศักยภาพสูง สามารถตอบสนองการพัฒนาพื้นที่ EEC ได้อย่างแท้จริง ซึ่งจะเป็นก้าวสำคัญเพื่อจัดทำแผนปฏิบัติการ เพื่อเตรียมแรงงานเข้าสู่ระบบ ในเป้าหมายการพัฒนาประเทศที่มั่นคง มั่งคั่ง และยั่งยืนต่อไป” พล.ต.อ.อดุลย์ฯ กล่าวในท้ายสุด
------------------------------------
กองเผยแพร่และประชาสัมพันธ์/
ณัฏฐภัทร์ ชื่นเอี่ยม – ข่าว/
ปริยรณ พรหมสาขา ณ สกลนคร – ภาพ/
28 พฤษภาคม 2561

ที่มา : http://www.thaigov.go.th/news/contents/details/12607
