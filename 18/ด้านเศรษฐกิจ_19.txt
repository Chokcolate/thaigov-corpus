รัฐบาลไทย-ข่าวทำเนียบรัฐบาล-กรุงไทยติวเข้ม SMEs สร้างเครือข่ายส่งออก CLMV

วันพุธที่ 16 พฤษภาคม 2561
กรุงไทยติวเข้ม SMEs สร้างเครือข่ายส่งออก CLMV
ธนาคารกรุงไทย จับมือ 2 พันธมิตร จัดอบรมด้านการส่งออกให้ผู้ประกอบการ SMEs พร้อมเชิญนักธุรกิจในแถบ CLMV ร่วมสร้างเครือข่ายธุรกิจ อบรมฟรีไม่มีค่าใช้จ่าย พร้อมรับสิทธิเป็นสมาชิกกรมส่งเสริมการค้าระหว่างประเทศ เข้าร่วมงานแสดงสินค้าในต่างประเทศ
นายปฎิเวช สันตะวานนท์ ผู้ช่วยกรรมการผู้จัดการใหญ่อาวุโส สายงานธุรกิจขนาดกลาง ธนาคารกรุงไทย เปิดเผยว่า ธนาคารร่วมมือกับกรมส่งเสริมการค้าระหว่างประเทศ กระทรวงพาณิชย์ และกรมส่งเสริมอุตสาหกรรม กระทรวงอุตสาหกรรม จัดอบรมหลักสูตร “SMEs CLMVT Genius Exporter 2018” โดยผู้เข้าอบรมไม่ต้องเสียค่าใช้จ่าย เพื่อพัฒนาศักยภาพที่สำคัญ ต่อการดำเนินธุรกิจส่งออกไปยังประเทศต่างๆ ทั่วโลกให้กับผู้ประกอบการ SMEs ไทย โดยเชิญนักธุรกิจในแถบประเทศ CLMVT ได้แก่ กัมพูชา ลาว เมียนมาร์ เวียดนาม และไทย มาเข้าร่วมอบรมด้วย เพื่อสร้างเครือข่ายธุรกิจ ระหว่างการอบรมใช้ภาษาอังกฤษ
สำหรับคุณสมบัติผู้เข้าร่วมอบรมเพียงเป็นเจ้าของนิติบุคคล(ถือหุ้นเกิน 51%) เป็นเจ้าของ Brand สินค้าและบริการที่จดทะเบียนกับกรมทรัพย์สินทางปัญญา จดทะเบียนทำธุรกิจไม่ต่ำกว่า 3 ปี และมีประสบการณ์ด้านการส่งออกไม่น้อยกว่า 1 ปี โดยหลักสูตรเน้นการสร้าง Branding เจาะลึกกฎหมายการทำธุรกิจ และการทำ Joint Venture การวิเคราะห์ตลาดผู้บริโภคและการใช้นวัตกรรม การทำ Digital Marketing การออกแบบ Packaging กำหนดอบรมระหว่างวันที่ 24 -29 พฤษภาคม 2561 ที่สถาบันพัฒนาผู้ประกอบการค้ายุคใหม่ กรมส่งเสริมการค้าระหว่างประเทศ รัชดาภิเษก
นายปฎิเวช สันตะวานนท์ กล่าวต่อไปว่า ผู้เข้าร่วมอบรมจะได้รับสิทธิประโยชน์ต่างๆ เช่น เข้าร่วมงานแสดงสินค้าและการทำ Networking  หรือ Business Matching ของกรมส่งเสริมการค้าระหว่างประเทศ และเข้าร่วมกิจกรรมต่างๆที่จัดโดยกระทรวงอุตสาหกรรม,ได้รับคำปรึกษาด้านการส่งออกและการบริหาร อัตราแลกเปลี่ยน จากผู้เชี่ยวชาญของธนาคาร ตลอดจนเข้าร่วมสัมมนาและกิจกรรมด้านการส่งออกของธนาคาร สนใจดูรายละเอียดได้ที่เว็บไซต์ https://sme.ktb.co.th
ฝ่ายสื่อสารองค์กรและภาพลักษณ์
โทร. 0-2208-4176-8

ที่มา : http://www.thaigov.go.th/news/contents/details/12265
