รัฐบาลไทย-ข่าวทำเนียบรัฐบาล-กระทรวงเกษตรฯ เดินหน้าโครงการไทยนิยม ยั่งยืน บริหารจัดการน้ำบริเวณแก้มลิงหนองบ่อแก้ว จ.เชียงใหม่

วันพุธที่ 30 พฤษภาคม 2561
กระทรวงเกษตรฯ เดินหน้าโครงการไทยนิยม ยั่งยืน บริหารจัดการน้ำบริเวณแก้มลิงหนองบ่อแก้ว จ.เชียงใหม่
กระทรวงเกษตรฯ เดินหน้าโครงการไทยนิยม ยั่งยืน บริหารจัดการน้ำบริเวณแก้มลิงหนองบ่อแก้ว จ.เชียงใหม่ คาดเพิ่มแหล่งกักเก็บน้ำ 695,000 ลบ.ม. ครอบคลุมพื้นที่ 1,300 ไร่ กำหนดแล้วเสร็จภายใน ก.ย.นี้
นายเลิศวิโรจน์ โกวัฒนะ ปลัดกระทรวงเกษตรและสหกรณ์ เปิดเผยภายหลังลงพื้นที่ตรวจเยี่ยมโครงการไทยนิยม ยั่งยืน ในส่วนงานกรมชลประทาน ณ บริเวณแก้มลิงหนองบ่อแก้ว อ.สะเมิง จ.เชียงใหม่ ว่า จากมติ ครม. เมื่อ 16 มกราคม 2561 เห็นชอบให้ขับเคลื่อนยุทธศาสตร์ 20 ปี (2560-2579) เพื่อเสริมสร้างความมั่นคงของชาติไปสู่การปฎิบัติให้เกิดประโยชน์ต่อการพัฒนาคุณภาพชีวิตของประชาชนอย่างเป็นรูปธรรม โดยมีกรอบหลักในการดำเนินงาน 10 เรื่อง ภายใต้โครงการไทยนิยม ยั่งยืน ในส่วนกระทรวงเกษตรและสหกรณ์ ได้รับงบประมาณรายจ่ายเพิ่มเติมประจำปีงบประมาณ 2561 มี 2 แผนงาน 22 โครงการ งบประมาณรวม 24,993 ล้านบาท เกษตรกรได้รับประโยชน์รวม 4,316,802 ราย ประกอบด้วย แผนงานที่ 1 ยุทธศาสตร์ปฎิรูปโครงสร้างการผลิตภาคเกษตร (20 โครงการ) อาทิ การพัฒนาโครงสร้างพื้นฐานด้านน้ำระดับชุมชน การปรับเปลี่ยนการผลิตเพื่อลดความเสี่ยง เป็นต้น และแผนงานที่ 2 ยุทธศาสตร์เสริมสร้างศักยภาพและพัฒนาคุณภาพชีวิต (2 โครงการ) ประกอบด้วย โครงการเพิ่มทักษะอาชีพแก่เกษตรกรผู้ลงทะเบียนเพื่อสวัสดิการแห่งรัฐ ของกระทรวงเกษตรฯ และโครงการจ้างแรงงานชลประทานสร้างรายได้แก่เกษตรกร
การดำเนินงานโครงการไทยนิยม ยั่งยืน ของกระทรวงเกษตรและสหกรณ์ ได้เตรียมดำเนินการดังนี้ 1. จัดทำเมนูพัฒนาอาชีพรายบุคคลและเมนูพัฒนากลุ่ม/ชุมชน ให้หน่วยงานในระดับพื้นที่ในการรับสมัครเกษตรกรเข้าร่วมโครงการ 2. จัดทำเอกสารแนวทางการปฏิบัติงานของทุกโครงการ เพื่อสร้างความเข้าใจให้กับเจ้าหน้าที่และผู้เกี่ยวข้อง ให้สามารถปฏิบัติงานไปในแนวทางเดียวกัน 3. ประสานการดำเนินงานร่วมกับธนาคารเพื่อการเกษตรและสหกรณ์การเกษตร (ธอส.) ให้ข้อมูลด้านสินเชื่อแก่ประชาชน และเข้าถึงแหล่งเงินทุนได้ และ 4. จัดส่งเมนูพัฒนาอาชีพแก่ สำนักงานคณะกรรมการป้องกันและปราบปรามการทุจริตแห่งชาติ สำนักงานคณะกรรมการป้องกันและปราบปรามการทุจริตในภาครัฐ และสำนักงานการตรวจเงินแผ่นดิน เพื่อใช้ประกอบการตรวจสอบติดตามการดำเนินงานของกระทรวงเกษตรฯ
"กระทรวงเกษตรฯ ได้กำหนดการเริ่มดำเนินงานโครงการภายใต้งบประมาณรายจ่ายเพิ่มเติมประจำปีงบประมาณ พ.ศ. 2561 พร้อมกันทั่วประเทศในวันที่ 28 พฤษภาคม 2561 ซึ่งส่วนหนึ่งได้นำมาจัดสรรในส่วนงานชลประทาน โดยสำนักงานชลประทานที่ 1 ได้รับงบประมาณดำเนินการก่อสร้างโครงการในปี 2561 จำนวน 25 ล้านบาท ประกอบด้วย 1. แก้มลิงหนองบ่อแก้ว พร้อมระบบส่งน้ำ และอาคารประกอบ 15 ล้านบาท และ 2. ปรับปรุงอาคาร ทรบ.ปากเหมือง พร้อมอาคารประกอบลำเหมืองห้วยน้ำใส 10 ล้านบาท คาดว่าจะดำเนินการแล้วเสร็จภายในเดือนกันยายนนี้ ซึ่งจะสามารถเพิ่มแหล่งกักเก็บน้ำความจุรวม 695,000 ลบ.ม. เพิ่มขึ้นจากเดิม 113,660 ลบ.ม. ครอบคลุมพื้นที่ 1,300 ไร่ 375 ครัวเรือน ประชากร 1,150 คน" นายเลิศวิโรจน์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12618
