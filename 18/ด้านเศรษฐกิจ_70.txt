รัฐบาลไทย-ข่าวทำเนียบรัฐบาล-รมต.อุตตม บรรยายพิเศษ งานสัมมนา Game Changer เกมใหม่ เปลี่ยนอนาคต

วันพุธที่ 23 พฤษภาคม 2561
รมต.อุตตม บรรยายพิเศษ งานสัมมนา Game Changer เกมใหม่ เปลี่ยนอนาคต
รองนายกรัฐมนตรี พร้อมด้วย  รัฐมนตรีว่าการกระทรวงอุตสาหกรรม ร่วมงานสัมมนา "Game Changer...เกมใหม่ เปลี่ยน อนาคต"   ณ ห้องนภาลัย บอลลูม โรงแรมดุสิตธานี
วันนี้ (23 พ.ค. 61) ดร.สมคิด จาตุศรีพิทักษ์ รองนายกรัฐมนตรี พร้อมด้วย นายอุตตม สาวนายน รัฐมนตรีว่าการกระทรวงอุตสาหกรรม ร่วมงานสัมมนา "Game Changer...เกมใหม่ เปลี่ยน อนาคต" พร้อมร่วมบรรยายพิเศษ โดยมีนายฐากูร บุนปาน กรรมการผู้จัดการ บริษัท มติชน จำกัด (มหาชน) ให้การต้อนรับ พร้อมแขกผู้มีเกียรติและสื่อมวลชน เข้าร่วม ณ ห้องนภาลัย บอลลูม โรงแรมดุสิตธานี
รัฐมนตรีอุตตมฯ กล่าวว่า ภาพรวมเศรษฐกิจของประเทศในขณะนี้ กำลังเข้าสู่สภาวะการฟื้นตัว สังเกตจากตัวเลขที่มีแนวโน้มเพิ่มสูงขึ้นในหลายๆด้าน ไม่ว่าจะเป็น อัตราการเติบโตของ GDP อัตราการส่งออก ดัชนีผลผลิตอุตสาหกรรม และอัตราการใช้กำลังผลิต ในส่วนของด้านการลงทุน นอกจากการลงทุนภายในประเทศแล้ว ยังมีอัตราการลงทุนของต่างประเทศเพิ่มมากขึ้นด้วย เนื่องจากนโยบายการปฏิรูปประเทศไทยในแนวทาง Thailand 4.0 คือการเปลี่ยน 3 กับดัก ได้แก่ กับดักประเทศรายได้ปานกลาง กับดักความเหลื่อมล้ำ ความไม่เท่าเทียม และกับดักความไม่สมดุลในการพัฒนา สู่การปรับเปลี่ยนเป็น 3 กลไก ได้แก่ กลไกการเพิ่มขีดความสามารถในการแข่งขัน กลไกการสร้างความเติบโตจากภายใน และกลไกการพัฒนาอย่างสมดุล คือการปรับโครงสร้างเศรษฐกิจไปสู่การเป็น Value based Innovation Driven Economy หรือ เศรษฐกิจที่ขับเคลื่อนด้วยนวัตกรรม

ที่มา : http://www.thaigov.go.th/news/contents/details/12458
