รัฐบาลไทย-ข่าวทำเนียบรัฐบาล-SME Development Bank ปั้นชุมชนดินเผาบ้านมอญ ขึ้นแท่นของดีประจำ จ.นครสวรรค์ เติมดีไซน์หนุนสินเชื่อดอกเบี้ยถูก

วันศุกร์ที่ 8 มิถุนายน 2561
SME Development Bank ปั้นชุมชนดินเผาบ้านมอญ ขึ้นแท่นของดีประจำ จ.นครสวรรค์ เติมดีไซน์หนุนสินเชื่อดอกเบี้ยถูก
SME Development Bank เดินหน้ายกระดับเครื่องปั้นดินเผาบ้านมอญ ต.บ้านแก่ง จ.นครสวรรค์  เสิร์ฟความรู้ เติมดีไซน์ ช่วยเพิ่มมูลค่าและขยายตลาด ควบคู่เติมทุนสินเชื่อดอกเบี้ยต่ำ ขึ้นแท่นของฝากเด่นประจำถิ่น ผลักดันเศรษฐกิจชุมชนเติบโตยั่งยืน
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME Development Bank กล่าวว่า ชุมชนบ้านมอญ ตำบลบ้านแก่ง จังหวัดนครสวรรค์ เป็นแหล่งผลิตเครื่องปั้นดินเผาที่สืบทอดภูมิปัญญากันมายาวนานนับร้อยปี มีชาวชุมชนอยู่รวมกันมากกว่า 200 หลังคาเรือน  เดินทางสะดวกอยู่ห่างจากตัวเมืองนครสวรรค์ เพียงแค่ 16 กิโลเมตร  เหมาะแก่การส่งเสริมให้เป็นแหล่งท่องเที่ยวให้ชาวไทยและต่างชาติแวะมาเยี่ยมชมซื้อหาผลิตภัณฑ์เครื่องปั้นดินเผา
อย่างไรก็ตาม ที่ผ่านมา เครื่องปั้นดินเผาบ้านมอญแทบทั้งหมดยังทำในรูปแบบเดิม ส่วนใหญ่เป็นกระถางต้นไม้ขนาดใหญ่  เน้นขายส่งตามแหล่งต่างๆ เช่น ตลาดนัดจตุจักร กรุงเทพฯ  เป็นต้น  ทำให้ขายได้มูลค่าค่อนข้างต่ำดังนั้น  ทางจังหวัดนครสวรรค์ โดยกระทรวงอุตสาหกรรม  ธพว. และหน่วยงานพันธมิตร ร่วมกันยกระดับผู้ประกอบการเครื่องปั้นดินเผาบ้านมอญโดยนำคณะอาจารย์ และผู้ประกอบการด้านเซรามิกที่ประสบความสำเร็จ จาก จ.ลำปาง  มาถ่ายทอดความรู้ สอนการผลิต พัฒนาดีไซน์ให้เครื่องปั้นดินเผาเป็นงานเซรามิก เพิ่มความสวยงาม ใช้งานได้หลากหลาย เช่น เครื่องใช้ในครัวเรือน ของฝากของที่ระลึก เป็นต้น  ซึ่งจะช่วยเพิ่มมูลค่าผลิตภัณฑ์ และขยายตลาดได้กว้างขวาง เหมาะที่นักท่องเที่ยวจะซื้อหากลับไปเป็นของฝากของขวัญเมื่อมาเที่ยว จ.นครสวรรค์
ทั้งนี้ เมื่อได้รับการพัฒนาความรู้แล้ว ธพว.เข้าสนับสนุนสินเชื่อดอกเบี้ยต่ำ เพื่อลงทุนปรับปรุงกิจการ เป็นเงินทุนหมุนเวียนผ่านโครงการต่างๆ ไม่ว่าจะเป็นสินเชื่อสำหรับนิติบุคคล เช่น สินเชื่อเถ้าแก่4.0โดยกระทรวงอุตสาหกรรม คิดอัตราดอกเบี้ยเพียง 1% ต่อปี ปลอดชำระเงินต้น 3 ปีแรก เปิดโอกาสให้ผู้ประกอบการรายย่อยที่มีปัญหาทางการเงินสามารถกู้ได้ (แม้เคยปรับโครงสร้างหนี้ หรือผ่อนชำระไม่ต่อเนื่องมาก็ตาม) และ สินเชื่อสำหรับบุคคลธรรมดาและนิติบุคคล เช่น  สินเชื่อเศรษฐกิจติดดาว ดอกเบี้ย 3% ต่อปี ใน 3 ปีแรกฟรีค่าธรรมเนียม บสย. 4 ปี  สำหรับธุรกิจเกษตรแปรรูป ท่องเที่ยว/ท่องเที่ยวชุมชน เป็นต้น ซึ่งได้พิจารณาอนุมัติอย่างต่อเนื่อง เช่น ธุรกิจชุมชนบ้านมอญ
นายมงคล กล่าวต่อว่า การยกระดับผลิตภัณฑ์เครื่องปั้นดินเผาบ้านมอญ จะช่วยขยายตลาด รองรับนักท่องเที่ยวทั้งชาวไทยและต่างประเทศ เดินทางเข้ามาซื้อผลิตภัณฑ์ถึงแหล่งผลิต ซึ่งจะเกิดประโยชน์เชื่อมโยงไปยังธุรกิจต่อเนื่อง โดยเฉพาะด้านการท่องเที่ยวชุมชน ไม่ว่าจะเป็นร้านอาหาร  ที่พักโฮมสเตย์  และร้านขายสินค้าที่ระลึก เป็นต้น นับเป็นการยกระดับเศรษฐกิจระดับฐานราก สร้างความเข้มแข็ง มั่งคั่ง และยั่งยืนต่อระบบเศรษฐกิจไทย

ที่มา : http://www.thaigov.go.th/news/contents/details/12869
