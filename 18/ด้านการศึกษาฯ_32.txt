รัฐบาลไทย-ข่าวทำเนียบรัฐบาล-สพฐ.จัดเวิร์คช็อปการจัดการศึกษาขั้นพื้นฐาน เพื่อรองรับการพัฒนาเมืองต้นแบบ "สามเหลี่ยมมั่นคง​ มั่งคั่ง​ ยั่งยืน"

วันจันทร์ที่ 4 มิถุนายน 2561
สพฐ.จัดเวิร์คช็อปการจัดการศึกษาขั้นพื้นฐาน เพื่อรองรับการพัฒนาเมืองต้นแบบ "สามเหลี่ยมมั่นคง​ มั่งคั่ง​ ยั่งยืน"
ยุทธศาสตร์การจัดการศึกษาในเมืองต้นแบบ​ "สามเหลี่ยม​ มั่นคง​ มั่งคั่ง​ ยั่งยืน" ใน 3 อำเภอ "หนองจิก-สุไหงโกลก-เบตง" ยังคงเดินหน้า​ต่อไป ล่าสุด.. สพฐ.จัดประชุม​เชิงปฏิบัติการรับทราบความก้าวหน้า ทบทวนการดำเนินงาน
ยุทธศาสตร์การจัดการศึกษาในเมืองต้นแบบ​ "สามเหลี่ยม​ มั่นคง​ มั่งคั่ง​ ยั่งยืน" ใน 3 อำเภอ "หนองจิก-สุไหงโกลก-เบตง" ยังคงเดินหน้า​ต่อไป ล่าสุด.. สพฐ.จัดประชุม​เชิงปฏิบัติการรับทราบความก้าวหน้า ทบทวนการดำเนินงาน และให้ข้อเสนอแนะการจัดการศึกษาขั้นพื้นฐาน เพื่อรองรับการพัฒนาเมืองต้นแบบ "สามเหลี่ยมมั่นคง มั่งคั่ง ยั่งยืน" โดย​นายสนิท แย้มเกษร ผู้ช่วยเลขาธิการคณะกรรมการการศึกษาขั้นพื้นฐาน รองผู้อำนวยการศูนย์ประสานงานและบริหารการศึกษาจังหวัดชายแดนภาคใต้ เป็นประธาน
นายสนิท แย้มเกษร ผู้ช่วยเลขาธิการ กพฐ. กล่าวว่า จากการที่คณะรัฐมนตรีได้มีมติเห็นชอบหลักการโครงการเมืองต้นแบบ "สามเหลี่ยมมั่นคง มั่งคั่ง ยั่งยืน" เพื่อต้องการยกระดับคุณภาพชีวิตของประชาชนในพื้นที่จังหวัดชายแดนภาคใต้ โดยนำเศรษฐกิจมาเป็นแนวทางหลักไปสู่การเปลี่ยนแปลงครบวงจร เพื่อสร้างโอกาสและการเข้าถึงโอกาสให้กับประชาชนในพื้นที่อย่างเท่าเทียม โดยรัฐบาลได้ประกาศพื้นที่ที่เป็นเมืองต้นแบบ 3 พื้นที่ คือ
1. อำเภอหนองจิก จังหวัดปัตตานี ให้เป็นเมืองต้นแบบเกษตรอุตสาหกรรมก้าวหน้าผสมผสาน
2. อำเภอเบตง จังหวัดยะลา ให้เป็นเมืองต้นแบบการพึ่งพาพัฒนาตนเองอย่างยั่งยืน
3. อำเภอสุไหงโก-ลก จังหวัดนราธิวาส ให้เป็นเมืองต้นแบบการค้าขายชายแดนระหว่างประเทศ
กระทรวงศึกษาธิการ โดยสำนักนโยบายและแผนการจัดการศึกษาขั้นพื้นฐาน สำนักงานคณะกรรมการการศึกษาขั้นพื้นฐาน (สพฐ.) จึงได้จัดประชุมเชิงปฏิบัติการครั้งนี้ ระหว่างวันที่ 1-4 มิถุนายน 2561 โดยได้ทบทวนแผนการจัดทำยุทธศาสตร์การจัดการศึกษาเพื่อรองรับเมืองต้นแบบฯ ทั้งในระดับอำเภอ และแผนยุทธศาสตร์การศึกษาทั้ง 3 จังหวัด ร่วมกับการจัดทำแผนยุทธศาสตร์การศึกษาเขตพัฒนาเศรษฐกิจพิเศษจังหวัดชายแดนภาคใต้ 20 ปี (พ.ศ.2560-2579) โดยที่ประชุมยังได้ร่วมกันพัฒนากรอบแนวคิดหลักสูตรสถานศึกษา โดยเน้นการเป็นเมืองต้นแบบของแต่ละอำเภอ อีกทั้งได้รับทราบความคืบหน้าการดำเนินงานระดับเขตพื้นที่การศึกษาและโรงเรียน เพื่อนำมาแลกเปลี่ยนเรียนรู้ประสบการณ์ร่วมกัน เพื่อนำไปปรับปรุงพัฒนาแนวทางการบูรณาการศึกษาเมืองต้นแบบให้ตรงกับเป้าหมายของรัฐบาลต่อไป
"สิ่งที่ สพฐ. เน้นเป็นอย่างมากในการประชุม​ครั้งนี้ เพื่อปรับปรุงพัฒนาแนวทางการบูรณาการศึกษาในการเป็นเมืองต้นแบบของแต่ละอำเภอ แต่ขณะเดียวกันไม่ได้มองเพียงการศึกษาในพื้นที่ 3 อำเภอนี้เท่านั้น ต้องมองให้ครอบคลุมพื้นที่จังหวัดชายแดนภาคใต้ และสอดคล้องกับแผนยุทธศาสตร์การศึกษาเขตพัฒนาเศรษฐกิจพิเศษจังหวัดชายแดนภาคใต้ 20 ปี ตามนโยบายของ พล.อ.สุรเชษฐ์ ชัยวงศ์ รมช.ศึกษาธิการ ที่ได้ให้แนวคิดในการทำงานเพื่อให้เกิดคุณภาพว่าจะต้องครอบคลุมและเชื่อมโยงกับผู้เรียนทุกกลุ่มเป้าหมาย ทั้งในระบบ นอกระบบการศึกษา และการศึกษาตามอัธยาศัย ตลอดจนประชาชนทั่วไป โดยบูรณาการร่วมกันตามกลไกประชารัฐ ซึ่งเกิดจากความร่วมมือระหว่างภาครัฐ ภาคเอกชน และภาคประชาชน เพื่อส่งผลให้เกิดคุณภาพการศึกษาในพื้นที่อย่างเข้มแข็งต่อไป" นายสนิท กล่าว
นายสุพจน์ แกล้วกล้า ผู้อำนวยการกลุ่มส่งเสริมการจัดการศึกษา สพฐ. กล่าวว่า ผู้เข้าประชุมครั้งนี้ ประกอบด้วยศึกษานิเทศก์ ผู้บริหารสถานศึกษา และครูที่รับผิดชอบการจัดการเรียนการสอนเพื่อรองรับการเป็นเมืองต้นแบบ รวม 95 คน จากอำเภอหนองจิก อำเภอสุไหงโก-ลก และอำเภอเบตง โดยมีพันเอก ขจรศักดิ์ ไทยประยูร คณะทำงานรัฐมนตรีช่วยว่าการกระทรวงศึกษาธิการ ให้เกียรติร่วมในพิธีเปิดและเป็นวิทยากรบรรยายพิเศษ จัดขึ้นระหว่างวันที่​ 1-4 มิถุนายน 2561 ที่โรงแรมหรรษา เจบี อำเภอหาดใหญ่ จังหวัดสงขลา
ซึ่งถือว่าเป็นอีกครั้งที่ สพฐ.ใช้นโยบายเชิงรุก ในการพัฒนาเมืองต้นแบบ สามเหลี่ยมมั่นคง มั่งคั่ง ยั่งยืน เพื่อสร้างโอกาสให้กับประชาชน และให้การศึกษาเป็นพื้นฐานสำคัญต่อการยกระดับคุณภาพชีวิตของประชาชนในพื้นที่จังหวัดชายแดนภาคใต้ให้เกิดขึ้นเป็นรูปธรรม
Written by พจนาถ ช่วยเนื่อง นักประชาสัมพันธ์ชำนาญการพิเศษ สพป.พัทลุง
Photo Credit พจนาถ ช่วยเนื่อง นักประชาสัมพันธ์ชำนาญการพิเศษ สพป.พัทลุง
Rewriter/Editor บัลลังก์ โรหิตเสถียร

ที่มา : http://www.thaigov.go.th/news/contents/details/12736
