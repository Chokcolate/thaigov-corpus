รัฐบาลไทย-ข่าวทำเนียบรัฐบาล-ก.แรงงาน เสริมสร้างเกียรติภูมิ สำนึกข้าราชการไทยไม่โกง

วันศุกร์ที่ 25 พฤษภาคม 2561
ก.แรงงาน เสริมสร้างเกียรติภูมิ สำนึกข้าราชการไทยไม่โกง
วันที่ ๒๓ พฤษภาคม ๒๕๖๑ กระทรวงแรงงานร่วมกับสำนักงาน ก.พ. จัดทำโครงการเสริมสร้างเกียรติภูมิข้าราชการ : สำนึกข้าราชการไทยไม่โกง
วันที่ ๒๓ พฤษภาคม ๒๕๖๑ กระทรวงแรงงานร่วมกับสำนักงาน ก.พ. จัดทำโครงการเสริมสร้างเกียรติภูมิข้าราชการ : สำนึกข้าราชการไทยไม่โกง โดยมีนางชุติมา หาญเผชิญ รองเลขาธิการ ก.พ. เป็นประธานเปิดโครงการฯ นางเพชรรัตน์ สินอวย รองปลัดกระทรวงแรงงาน ร่วมบรรยายพิเศษ เรื่องนโยบาย วิสัยทัศน์ และการดำเนินการเสริมสร้างคุณธรรม จริยธรรม การป้องกันและปราบปรามการทุจริตของกระทรวงแรงงาน ผู้เข้าร่วมโครงการประกอบด้วยหน่วยงานในสังกัดกระทรวงแรงงานทั้ง ๖ หน่วยงาน ได้แก่ สำนักงานปลัดกระทรวงแรงงาน กรมการจัดหางาน กรมพัฒนาฝีมือแรงงาน กรมสวัสดิการและคุ้มครองแรงงาน สำนักงานประกันสังคม และสถาบันส่งเสริมความปลอดภัย อาชีวอนามัย และสภาพแวดล้อมในการทำงาน (องค์การมหาชน) จำนวนทั้งสิ้น ๑๔๐ คน ณ โรงแรมปริ้นตั้น พาร์ค สวีท กรุงเทพมหานคร
นางเพชรรัตน์ สินอวย รองปลัดกระทรวงแรงงาน กล่าวว่า กระทรวงแรงงานในฐานะหน่วยงานภาครัฐในระบบราชการพลเรือน มีภารกิจสำคัญในการขับเคลื่อนนโยบายของรัฐที่จะสร้างความเข้มแข็งให้กับประเทศไทยในมิติความมั่นคงทางสังคมและเศรษฐกิจ จึงขอแสดงความมุ่งมั่นที่จะปลูกผัง สร้างการรับรู้ ตลอดจนการปรับเปลี่ยนกระบวนการคิดด้านการส่งเสริมคุณธรรม จริยธรรม การป้องกันและปราบปรามการทุจริตให้แก่เจ้าหน้าที่ทุกระดับในสังกัดให้เกิดขึ้นอย่างจริงจังและต่อเนื่อง  โดยได้กำหนดวิสัยทัศน์ และยุทธศาสตร์ด้านการส่งเสริมคุณธรรม และด้านการป้องกันและปราบปรามการทุจริตและประพฤติมิชอบ และมีค่านิยมองค์กรร่วมกัน คือ MOL (PLS) ประกอบด้วย Proactive Teamwork (มุ่งมั่นทำงานเป็นทีมเชิงรุก) Life Long Learning (ใฝ่เรียนรู้) และ Service Mind (มีจิตบริการ) นอกจากนี้ กระทรวงแรงงานยังได้ประกาศคำมั่นที่จะบริหารงานด้วยความซื่อสัตย์ สุจริต โปร่งใส เป็นธรรม และยึดหลักคุณธรรมจริยธรรม ตามรอยเบื้องพระยุคลบาทของพระบาทสมเด็จพระปรมินทรมหาภูมิพลอดุลยเดช มาเป็นแนวทางโดยจะนำพาให้ข้าราชการและเจ้าหน้าที่ของกระทรวงแรงงานน้อมรำลึกในพระมหากรุณาธิคุณ ยึดถือปฏิบัติตามคำสอน และให้ความร่วมมือกับทุกภาคส่วนในการป้องกันและปราบปราม การทุจริต มุ่งเน้นประโยชน์ส่วนรวมเป็นสำคัญใน 6 ด้าน ได้แก่ ด้านความโปร่งใส ด้านความพร้อมรับผิด ด้านความปลอดจากการทุจริตในการปฏิบัติงาน ด้านวัฒนธรรมคุณธรรมในองค์กร ด้านคุณธรรมการทำงานในหน่วยงาน และด้านการสื่อสารในหน่วยงาน
การขับเคลื่อนยุทธศาสตร์ด้านการส่งเสริมคุณธรรม และด้านการป้องกันและปราบปรามการทุจริตและประพฤติมิชอบไปสู่วิสัยทัศน์และเป้าหมายที่กำหนด ไม่สามารถอาศัยเพียงหน่วยงานใดหน่วยงานหนึ่ง หรือบุคคลใดบุคคลหนึ่งในการแก้ไขปัญหา แต่ต้องอาศัยความร่วมมือร่วมใจของทุกท่าน ซึ่งล้วนเป็นฟันเฟืองที่สำคัญในการร่วมเป็นพลังขับเคลื่อนภารกิจตามหน้าที่ความรับผิดชอบไปสู่เป้าหมายที่กำหนดไว้ เราทุกคนจะต้องปฏิบัติหน้าที่ด้วยความเต็มใจและภาคภูมิใจ ยึดมั่นในหลักคุณธรรม จริยธรรม ต่อต้านการทุจริตประพฤติมิชอบ เพื่อสร้างความเชื่อมั่นศรัทธาของประชาชนผู้รับบริการให้สมกับที่ได้ชื่อว่าเป็นบุคลากรของกระทรวงแรงงานและระบบราชการไทย นางเพชรรัตน์ฯ กล่าวในท้ายที่สุด
----------------------------
กองเผยแพร่และประชาสัมพันธ์ / ๒๓ พฤษภาคม ๒๕๖๑ / กัณติภณ คูสมิทธิ์ ข่าว ชาญชัย ชาวหนองเพียร ภาพ

ที่มา : http://www.thaigov.go.th/news/contents/details/12517
