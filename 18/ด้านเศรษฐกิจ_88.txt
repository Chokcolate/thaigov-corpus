รัฐบาลไทย-ข่าวทำเนียบรัฐบาล-เกษตรฯ จัดใหญ่เปิดบ้านงานวิจัย โชว์ผลงานวิจัยตามนโยบาย นวัตกรรม และผลงานนำไปใช้ประโยชน์

วันศุกร์ที่ 25 พฤษภาคม 2561
เกษตรฯ จัดใหญ่เปิดบ้านงานวิจัย โชว์ผลงานวิจัยตามนโยบาย นวัตกรรม และผลงานนำไปใช้ประโยชน์
เกษตรฯ จัดใหญ่เปิดบ้านงานวิจัย โชว์ผลงานวิจัยตามนโยบาย นวัตกรรม และผลงานนำไปใช้ประโยชน์ จัดเต็มสาธิตหลากหลายสาขานำไปประกอบเป็นอาชีพเสริมได้  พร้อมเสวนา แจกพันธุ์ไม้ และปัจจัยการผลิตตลอดงาน
นายกฤษฎา  บุญราช  รัฐมนตรีว่าการกระทรวงเกษตรและสหกรณ์  เปิดเผยภายหลังเป็นประธานในพิธีเปิดงาน “เปิดบ้านงานวิจัยกรมวิชาการเกษตร” ว่า กรมวิชาการเกษตร  มีภารกิจหลักเกี่ยวกับการวิจัยและพัฒนาพืช เครื่องจักรกลการเกษตร และปัจจัยการผลิตทางการเกษตร ซึ่งในช่วงระยะเวลาที่ผ่านมากรมวิชาการเกษตรมีผลงานวิจัย  นวัตกรรมและเทคโนโลยีที่ถ่ายทอดไปสู่ เกษตรกร และผู้ประกอบการที่เกี่ยวข้องนำไปต่อยอดและใช้ประโยชน์ในเชิงพาณิชย์จำนวนมาก  ดังนั้น เพื่อสร้างการรับรู้ให้แก่กลุ่มเป้าหมายทั้งเกษตรกร  ผู้ประกอบการ  เอกชน สมาคม  ประชาชน นักเรียน  นักศึกษา และผู้สนใจทั่วไป กรมวิชาการเกษตรจึงได้กำหนดการจัดงาน เปิดบ้านงานวิจัยกรมวิชาการเกษตร ประจำปี 2561 ขึ้น  ภายใต้แนวคิด “ตลาดนำ วิชาการเกษตรทำได้” คาดว่าจะมีผู้เข้าสนใจเข้าร่วมชมงานจำนวนประมาณ 5,000 คน / วัน  รวมทั้งสิ้น 20,000 คน
สำหรับกิจกรรมที่จัดขึ้นภายในงานจะมีหลายหลาย  โดยในส่วนของนิทรรศการจะถูกแบ่งออกเป็นโซน 3 โซน  ส่วนแรกเป็นโซนผลงานของกรมวิชาการเกษตรที่ดำเนินการภายใต้นโยบายกระทรวงเกษตรและสหกรณ์   เช่น โครงการทับเบิกโมเดล โครงการส่งเสริมการปลูกพืชตระกูลถั่วประชารัฐ เครื่องหยอดปุ๋ยสั่งตัดแบบสมองกล   โดรนเพื่อการเกษตรอินทรีย์ ชีวภัณฑ์ควบคุมศัตรูพืช 16 ชนิด และการแก้ปัญหาภูเขาหัวโล้นบ้านอุ้มเปี้ยม  ส่วนที่ 2 โซนผลงานด้านนวัตกรรมของกรมวิชาการเกษตร  เช่น พืชไร่พันธุ์ใหม่ พืชสวนพันธุ์ดี การผลิตเครื่องสำอางจากสมุนไพร   ส้มพันธุ์ไร้เมล็ดแพร่ 1 เครื่องปั่นและกรอฝ้ายแบบติดมอเตอร์ขนาดเล็กระดับชุมชน และเครื่องคว้านเมล็ดเงาะสมองกล  และส่วนที่ 3 โซนผลงานวิชาการและผลงานที่มีการนำไปใช้ประโยชน์ เช่น  ปุ๋ยชีวภาพเพื่อการผลิตพืช  ศัตรูพืชดื้อยาแก้ปัญหาด้วย IPM ทุเรียนลูกผสมของกรมวิชาการเกษตร การผลิตหัวพันธุ์ขมิ้นชันโดยไม่ใช้ดิน ตีนฮุ้งดอยพืชสมุนไพรใกล้สูญพันธุ์   และพันธุ์พืชที่ได้รับการคุ้มครองเป็นพันธุ์ใหม่
นายสุวิทย์  ชัยเกียรติยศ  อธิบดีกรมวิชาการเกษตร  กล่าวว่า  นอกจากในส่วนของนิทรรศการแล้วกรมวิชาการเกษตรยังเปิด พิพิธภัณฑ์พืชกรุงเทพให้ได้ชม นิทรรศการพรรณไม้ในพระนาม  และตัวอย่างพันธุ์พืชที่ได้รับการคุ้มครองเป็นพันธุ์พืชใหม่  และพิพิธภัณฑ์แมลง ชมแมลงหายากตัวจริง  เช่น กว่างดาวเกสทรอยด์  ด้วงคีมกระทิงดำ  ตั๊กแตนใบไม้  ตั๊กแตนกิ่งไม้ยักษ์ออสเตรเลีย   และบึ้งน้ำเงิน  กิจกรรมการสาธิตหลากหลายสาขาซึ่งสามารถนำไปประกอบกเป็นอาชีพเสริมได้ เช่น การผลิตสบู่และโลชั่นผสมสารสกัดขมิ้นชัน  การเพาะถั่วงอกคอนโด  การผลิตเห็ดเพาะถุง  และการแปรรูปขมิ้นชัน  รวมทั้งยังมีการจัดเสวนาภายในงาน  เช่น รู้จริงเรื่องพันธุ์ทุเรียน  เกษตรอินทรีย์เทคนิคการผสมพันธุ์พืชสวน  รู้รอบด้านสมุนไพรบำรุงกำลัง  และไขปัญหาน้ำมันมะพร้าวกับสุขภาพ
กรมวิชาการเกษตรได้นำผลผลิตและผลิตภัณฑ์ที่เกิดจากงานวิจัยของหน่วยงานกรมวิชาการเกษตรทั่วประเทศมาให้ได้ชมและชิม รวมทั้งมีการจำหน่ายพันธุ์ไม้ต่างๆ  และสินค้าเกษตรจากกลุ่มเกษตรกร   สมาคม  และผู้ประกอบการจำนวนมาก นอกจากนี้ผู้เข้าร่วมชมงานยังจะได้รับแจกพันธุ์ไม้ เช่น มังคุด  มะนาว  มะพร้าว  ส้มไร้เมล็ด  และปัจจัยการผลิต เช่น ปุ๋ย และสารชีวภัณฑ์  รวมทั้งเมล็ดพันธุ์พืช ตลอดระยะเวลาการจัดงานตั้งแต่วันที่ 25 – 28  พฤษภาคม  2561 นี้ ณ บริเวณโดยรอบกรมวิชาการเกษตร
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th

ที่มา : http://www.thaigov.go.th/news/contents/details/12534
