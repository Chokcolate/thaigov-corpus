รัฐบาลไทย-ข่าวทำเนียบรัฐบาล-รมว.พม. ตรวจเยี่ยมและให้กำลังใจเจ้าหน้าที่หน่วยงานกระทรวง พม. จ.นครสวรรค์ พร้อมมุ่งเน้นการขับเคลื่อนงานด้านสังคมแบบบูรณาการตามนโยบายประชารัฐ

วันอังคารที่ 12 มิถุนายน 2561
รมว.พม. ตรวจเยี่ยมและให้กำลังใจเจ้าหน้าที่หน่วยงานกระทรวง พม. จ.นครสวรรค์ พร้อมมุ่งเน้นการขับเคลื่อนงานด้านสังคมแบบบูรณาการตามนโยบายประชารัฐ
รมว.พม. ตรวจเยี่ยมและให้กำลังใจเจ้าหน้าที่หน่วยงานกระทรวง พม. จ.นครสวรรค์ พร้อมมุ่งเน้นการขับเคลื่อนงานด้านสังคมแบบบูรณาการตามนโยบายประชารัฐ
วันที่ 11 มิ.ย. 61 เวลา 17.00 น. กระทรวงการพัฒนาสังคมและความมั่นคงของมนุษย์ โดยพลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหาร ลงพื้นที่ตรวจเยี่ยมหน่วยงานในสังกัดกระทรวง พม. ได้แก่ บ้านพักเด็กและครอบครัวจังหวัดนครสวรรค์ และศูนย์คุ้มครองคนไร้ที่พึ่งจังหวัดนครสวรรค์ เพื่อติดตามและรับฟังรายงานสถานการณ์ทางสังคม และมอบแนวทางทางการขับเคลื่อนงาน รวมถึงให้กำลังใจข้าราชการและเจ้าหน้าที่ในการปฏิบัติหน้าที่ ณ บ้านพักเด็กและครอบครัวจังหวัดนครสวรรค์ อำเภอเมือง จังหวัดนครสวรรค์
บ้านพักเด็กและครอบครัวจังหวัดนครสวรรค์ เป็นหน่วยงานในสังกัดกรมกิจการเด็กและเยาวชน (ดย.) กระทรวงการพัฒนาสังคมและความมั่นคงของมนุษย์ (พม.) มีภารกิจหน้าที่ในการช่วยเหลือคุ้มครองสวัสดิภาพแก่ผู้ประสบปัญหาความเดือดร้อนทุกรูปแบบให้ได้รับบริการในด้านปัจจัย 4 ได้แก่ ที่พักอาศัย อาหาร ยารักษาโรค และเครื่องนุ่งห่ม ตลอดจนสิ่งของต่างๆ ที่จำเป็นต่อการดำรงชีวิตประจำวัน รวมทั้งการแนะนำให้คำปรึกษา สงเคราะห์บำบัด การฟื้นฟูสภาพร่างกายและจิตใจ การพัฒนาศักยภาพ การส่งเสริมและพัฒนาคุณภาพและความมั่นคงในชีวิต และเป็นศูนย์รับแจ้งข่าวสารและให้คำแนะนำปรึกษาแก่เด็ก สตรี และผู้ประสบปัญหาทางสังคม รวมถึงการประสานความช่วยเหลือกับหน่วยงานที่เกี่ยวข้อง ให้การช่วยเหลือคุ้มครองสวัสดิภาพและการจัดบริการสวัสดิการสังคมแก่กลุ่มเป้าหมาย นอกจากนี้ ยังเป็นสถานที่พักพิงชั่วคราวตามกฎหมาย 3 ฉบับ ได้แก่ พระราชบัญญัติคุ้มครองเด็ก พ.ศ.2546 พระราชบัญญัติคุ้มครองผู้ถูกกระทำด้วยความรุนแรงในครอบครัว พ.ศ.2550 และพระราชบัญญัติป้องกันและปราบปรามการค้ามนุษย์ พ.ศ.2551
สำหรับศูนย์คุ้มครองคนไร้ที่พึ่งจังหวัดนครสวรรค์เป็นหน่วยงานในสังกัดกรมพัฒนาสังคมและสวัสดิการ (พส.) มีภารกิจในการรับแจ้งเหตุตามพระราชบัญญัติควบคุมการขอทาน พ.ศ. 2559 และ พระราชบัญญัติคุ้มครองคนไร้ที่พึ่ง พ.ศ. 2557 พร้อมทั้งสำรวจและติดตามปัญหาคนไร้ที่พึ่ง •สืบเสาะข้อมูลและให้การคุ้มครองคนไร้ที่พึ่ง •คัดกรองผู้ทำการขอทาน เป็นศูนย์เรียนรู้การคุ้มครองและพัฒนาคุณภาพชีวิตคนขอทานและคนไร้ที่พึ่ง โดยในปี 2561 ศูนย์คุ้มครองคนไร้ที่พึ่งจังหวัดนครสวรรค์ดำเนินงานตามพรบ.คุ้มครองคนไร้ที่พึ่ง พ.ศ.2557 และพรบ.ควบคุมการขอทาน พ.ศ.2559 กลุ่มเป้าหมายที่ดูแล ได้แก่ บุคคลที่ทำการขอทาน คนไร้ที่พึ่ง คนยากจน คนไม่มีที่อยู่อาศัย และบุคคลผู้อยู่ในภาวะยากลำบาก ปัจจุบันมีผู้ใช้บริการทั้งสิ้น 86 ราย ชาย 45 ราย หญิง 41 ราย(ข้อมูล ณ วันที่ 1 มิ.ย. 61) ประกอบด้วย คนเร่ร่อน คนไร้ที่พึ่งมากที่สุดถึง 67 ราย คนขอทาน 9 ราย และเป็นบุคคลที่มีอาการทางจิตเวช 10 ราย
ทั้งนี้ ได้มีการประชุมทีม One Home จังหวัดนครสวรรค์ และอุทัยธานี เพื่อรับฟังรายงานสถานการณ์ทางสังคมในพื้นที่ และมอบแนวทางขับเคลื่อนงานในพื้นที่ โดยทุกหน่วยงานต้องมีการวิเคราะห์ความต้องการของกลุ่มเป้าหมายในพื้นที่ มีการส่งเสริม สนับสนุน พัฒนาศักยภาพให้ทุกคนสามารถเข้าถึงได้ โดยเฉพาะการเตรียมความพร้อมเพื่อรองรับสังคมผู้สูงอายุ โดยทั้ง 2 จังหวัดมีจำนวนผู้สูงอายุรวมกันถึง 225,151 คน แบ่งเป็นจังหวัดนครสวรรค์ จำนวน 163,057 คน จังหวัดอุทัยธานี จำนวน 62,094 คน ต้องมีการสร้างอาชีพ สร้างรายได้แก่ผู้สูงอายุ ด้วยการนำภูมิปัญญาท้องถิ่น องค์ความรู้ที่เป็นเอกลักษณ์ของพื้นที่ มาสนับสนุนให้เกิดเป็นอาชีพ อันจะทำให้ผู้สูงอายุสามารถอยู่ในชุมชนได้อย่างมีความสุข นอกจากนี้ ได้เน้นย้ำให้เจ้าหน้าที่ของกระทรวง พม. ปฏิบัติหน้าที่ด้วยความซื่อสัตย์สุจริต คำนึงถึงประโยชน์ของประชาชนและประเทศชาติเป็นสำคัญ และต้องมีการบูรณาการการทำงานกับทุกภาคส่วนตามนโยบายประชารัฐ การใช้ข้อมูล Social map และฐานข้อมูลอื่นๆ มาใช้ให้เกิดประโยชน์โดยการนำเทคโนโลยีเข้ามาปรับใช้ในการทำงาน เพื่อลดขั้นตอนการทำงานให้รวดเร็ว โปร่งใส และสามารถตรวจสอบได้ คำนึงถึงประโยชน์ของประชาชนที่จะได้รับการพัฒนาและยกระดับการดำเนินงานที่มีประสิทธิภาพต่อไป

ที่มา : http://www.thaigov.go.th/news/contents/details/12955
