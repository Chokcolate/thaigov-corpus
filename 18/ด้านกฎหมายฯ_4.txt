รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะ แลกเปลี่ยนข้อคิดเห็นเกี่ยวกับการสร้างความร่วมมือด้านกฎหมายและกระบวนการยุติธรรม ระหว่างการประชุมคณะกรรมาธิการว่าด้วยการป

วันพุธที่ 16 พฤษภาคม 2561
รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะ แลกเปลี่ยนข้อคิดเห็นเกี่ยวกับการสร้างความร่วมมือด้านกฎหมายและกระบวนการยุติธรรม ระหว่างการประชุมคณะกรรมาธิการว่าด้วยการป
รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะแลกเปลี่ยนข้อคิดเห็นเกี่ยวกับการสร้างความร่วมมือด้านกฎหมายและกระบวนการยุติธรรมระหว่างการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ 27
ในวันอังคารที่ ๑๕ พฤษภาคม ๒๕๖๑ เวลา ๐๙.๐๐ น. (ตามเวลาท้องถิ่น)
ณ ห้อง Conference Room Press Room ศูนย์การประชุมสหประชาชาติ กรุงเวียนนา สาธารณรัฐออสเตรีย
พลอากาศเอก ประจิน จั่นตอง
รองนายกรัฐมนตรีและรัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย
เป็นประธานและกล่าวในพิธีเปิดงานกิจกรรมคู่ขนาน (Side Event)
ในหัวข้อ “From ‘Projects’ (Inspire, Bangkok Rules) to ‘Products’: Lessons learned
from Thailand’s Corrections-based Rehabilitation Programmes”
ซึ่งจัดโดยสำนักกิจการในพระดำริพระเจ้าหลานเธอ พระองค์เจ้าพัชรกิติยาภา กระทรวงยุติธรรม
ในระหว่างการประชุมคณะกรรมการว่าด้วยการป้องกันอาชญากรรมและความยุติธรรมทางอาญา สมัยที่ ๒๗
(The 27th Commission on Crime Prevention and Criminal Justice : CCPCJ)
ในโอกาสนี้ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
พร้อมด้วยคณะเจ้าหน้าที่โครงการกำลังใจในพระดำริฯ
ได้ให้การต้อนรับและให้ข้อมูลเกี่ยวกับโครงการกำลังใจในพระดำริฯ
โดยรองนายกรัฐมนตรีและรัฐมนตรีว่าการกระทรวงยุติธรรม ได้กล่าวถึงความสำคัญในการแก้ไขและพัฒนาพฤตินิสัย
ตลอดจนการสร้างผลิตภาพ (Productivity) จากผู้ต้องขังให้ประสบความสำเร็จนั้นเกิดจากปัจจัยที่หลากหลาย
ได้แก่ ระบบการบริหารและจัดการเรือนจำที่มีประสิทธิภาพ
เช่น การจำแนกและจัดประเภทผู้ต้องขังอย่างเป็นระบบ
การพัฒนาโปรแกรมการแก้ไขและพัฒนาพฤตินิสัยผู้ต้องขังให้มีความเหมาะสม
ควบคู่ไปกับการพัฒนาจิตใจ อารมณ์ และปัญญาของผู้ต้องขัง
พร้อมทั้งเตรียมองค์ความรู้และทักษะต่าง ๆ ที่จำเป็นต่อการดำรงชีวิต
อันจะนำไปสู่การคืนคนดีกลับสู่สังคม และใช้ชีวิตภายหลังการพ้นโทษอย่างมีคุณภาพ
และด้วยพระกรุณาธิคุณของพระเจ้าหลานเธอ พระองค์เจ้าพัชรกิติยาภา
ที่ทรงเป็นแรงบันดาลใจและให้การสนับสนุนกิจการของโครงการกำลังใจในพระดำริฯ
ในการสร้างคุณภาพชีวิต พัฒนาทักษะอาชีพและการสรรสร้างผลิตภัณฑ์ฝีมือผู้ต้องขัง
ให้เป็นที่ยอมรับจากสังคมทั้งภายในประเทศและต่างประเทศ
พร้อมทั้งกล่าวถึงข้อเสนอแนวคิดในการสร้าง Global Brand ที่ใช้เป็นการทั่วไป
ภายใต้การดำเนินงานของ UNODC เพื่อสร้างสัญลักษณ์แห่งการยอมรับของคนในสังคม
และสนับสนุนให้ผู้พ้นโทษได้ใช้ Brand นี้เป็นส่วนหนึ่งในการประกอบอาชีพ
อันจะช่วยสร้างรายได้ และไม่กลับไปกระทำผิดซ้ำอีกด้วย
การจัดกิจกรรมคู่ขนานในครั้งนี้ มีผู้ร่วมอภิปรายพร้อมทั้งตอบข้อซักถาม ประกอบด้วย
๑. ผู้แทนสำนักงานป้องกันยาเสพติดและปราบปรามอาชญากรรมแห่งสหประชาชาติ (UNODC)
นำเสนอความสำคัญของการพัฒนาพฤตินิสัยผู้ต้องขัง และที่มาของโครงการ Prison Product Brand
๒. ผู้แทนสำนักกิจการในพระดำริฯ นำเสนอบทบาท และตัวอย่างกิจการของโครงการกำลังใจในพระดำริฯ
๓. ผู้แทนกระทรวงยุติธรรม นำเสนอแนวทางการพัฒนาพฤตินิสัยของประเทศไทยและความท้าทายที่จะเกิดขึ้นในอนาคต
จากนั้น ระหว่างเวลา ๑๐.๓๐ - ๑๑.๓๐ น. (ตามเวลาท้องถิ่น)
ณ กรุงเวียนนา สาธารณรัฐออสเตรีย
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะ
ได้เข้าร่วมหารือระดับทวิภาคีกับ ดร.โจเซฟ โมเซอร์ (Josef Moser) รัฐมนตรีว่าการกระทรวงยุติธรรม
(Federal Ministry of Constitutional Affairs, Reforms, Deregulation and Justice) สาธารณรัฐออสเตรีย
เพื่อแลกเปลี่ยนข้อคิดเห็นร่วมกันเกี่ยวกับการสร้างความร่วมมือด้านกฎหมายและกระบวนการยุติธรรม
ในโอกาสนี้ รองนายกรัฐมนตรีและรัฐมนตรีว่าการกระทรวงยุติธรรม ได้แสดงความขอบคุณ
รัฐมนตรีว่าการกระทรวงยุติธรรมออสเตรีย สำหรับการต้อนรับคณะผู้แทนไทย
ในโอกาสการศึกษาดูงานเรือนจำ Schwarzau prison
ซึ่งเป็นหนึ่งในความร่วมมือด้านการราชทัณฑ์ระหว่างทั้งสองประเทศ
ทั้งนี้ ได้หารือเกี่ยวกับการปฏิรูปกระทรวงยุติธรรมและการปฏิรูปกฎหมาย
ตลอดจนแนวทางการลดความเหลื่อมล้ำ และการให้ความช่วยเหลือทางกฎหมายแก่ประชาชน
ซึ่งเป็นกลไกสำคัญในการพัฒนากระบวนการยุติธรรม
ตามยุทธศาสตร์ประเทศว่าด้วยการลดความเหลื่อมล้ำในกระบวนการยุติธรรม
โดยมุ่งเน้นให้ประชาชนมีส่วนร่วม และมีโอกาสเข้าถึงกระบวนการยุติธรรมได้อย่างสะดวก และรวดเร็ว
และในช่วงบ่ายได้เข้าร่วมการประชุม
คณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๒๗
โดยรองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะ
ได้ศึกษาดูงานและรับฟังการบรรยายเกี่ยวกับการวางแผนพลังงานของกรุงเวียนนา
โดยเยี่ยมชมโรงเผาขยะ Waste Incinerator Pfaffenau ในเขต Pfaffenau
ซึ่งรีไซเคิลขยะเพื่อผลิตเป็นพลังงานความร้อนและแปลงเป็นกระแสไฟฟ้าแจกจ่ายให้แก่ครัวเรือน
หลังจากนั้น ได้เข้าพบหารือกับนาง Maria Vassilakou รองผู้ว่ากรุงเวียนนา
เกี่ยวกับการพัฒนาเพื่อนำไปสู่การเป็นเมืองอัจฉริยะ (Smart City)
โดยเวียนนาถือเป็นต้นแบบในการพัฒนา Smart City ที่มุ่งเน้นให้ประชาชนมีคุณภาพชีวิตที่ดี
ซึ่งนับว่าสอดคล้องกับแนวทางการพัฒนา Smart City ของประเทศไทย
พร้อมทั้งหารือถึงแนวทางการพัฒนาความร่วมมือด้านการพัฒนา Smart City
ซึ่งฝ่ายเวียนนายินดีให้การสนับสนุนอย่างเต็มที่

ที่มา : http://www.thaigov.go.th/news/contents/details/12279
