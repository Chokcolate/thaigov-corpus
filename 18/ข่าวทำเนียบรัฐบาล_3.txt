รัฐบาลไทย-ข่าวทำเนียบรัฐบาล-​นายสมคิด จาตุศรีพิทักษ์ รองนายกรัฐมนตรี พบหารือกับผู้บริหารสูงสุดเขตบริหารพิเศษฮ่องกงแห่งสาธารณรัฐประชาชนจีน

วันจันทร์ที่ 14 พฤษภาคม 2561
​นายสมคิด จาตุศรีพิทักษ์ รองนายกรัฐมนตรี พบหารือกับผู้บริหารสูงสุดเขตบริหารพิเศษฮ่องกงแห่งสาธารณรัฐประชาชนจีน
ในโอกาสเยือนไทย
เมื่อวันที่ 14 พฤษภาคม 2561 นายสมคิด จาตุศรีพิทักษ์ รองนายกรัฐมนตรีเป็นเจ้าภาพงานเลี้ยงอาหารกลางวันเพื่อเป็นเกียรติแก่นางแคร์รี หล่ำ (Carrie Lam) ผู้บริหารสูงสุดเขตบริหารพิเศษฮ่องกงแห่งสาธารณรัฐประชาชนจีนในโอกาสเยือนไทย ระหว่างวันที่ 13- 14พฤษภาคม 2561 เพื่อเข้าร่วมพิธีเปิดการประชุมระดับรัฐมนตรีของการประชุมประจำปีของคณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก (UNESCAP) สมัยที่ 74
ทั้งนี้ ในงานเลี้ยงอาหารกลางวันดังกล่าว มีนายอุตตม สาวนายน รัฐมนตรีว่าการกระทรวงอุตสาหกรรม นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ นายวีระศักดิ์ ฟูตระกูล รัฐมนตรีช่วยว่าการกระทรวงการต่างประเทศ นายกลินท์ สารสิน ประธานสภาหอการค้าแห่งประเทศไทย และนายปีเตอร์ หว่อง ผู้อำนวยการภูมิภาคเอเชียตะวันออกเฉียงใต้และอินเดียของสภาพัฒนาการค้าฮ่องกง (Hong Kong Trade Development Council : HKTDC) สำนักงานประจำประเทศไทย เข้าร่วมด้วย
ในระหว่างงานเลี้ยงอาหารกลางวัน ทั้งสองฝ่ายได้ติดตามประเด็นความร่วมมือที่ได้หารือกันในช่วงที่ผ่านมา โดยเฉพาะเรื่องการจัดตั้งสำนักงานเศรษฐกิจและการค้าฮ่องกง (Hong Kong Economic and Trade Office : HKETO) ประจำประเทศไทย การจัดตั้งกลไกหารือทวิภาคีไทย - ฮ่องกง ความร่วมมือด้านการเข้าเมืองผ่านช่องทางอัตโนมัติ และความร่วมมือภายใต้กรอบความตกลงการค้าเสรีอาเซียน - ฮ่องกง รวมทั้งได้แลกเปลี่ยนทัศนะต่อแนวทางความร่วมมือที่ทั้งสองฝ่ายมีศักยภาพระหว่างกัน ได้แก่ การค้า การลงทุน การเงิน SMEs อุตสาหกรรมสร้างสรรค์และการออกแบบ โดยส่งเสริมความร่วมมือระหว่าง Hong Kong Design Center กับ Thailand Creative Design Center การท่องเที่ยวและวัฒนธรรม การศึกษา โดยเฉพาะการให้สถาบันการศึกษาที่มีชื่อเสียงของฮ่องกงมาจัดตั้งในประเทศไทย รวมทั้งใช้ประโยชน์จากทุนการศึกษาภายใต้  ข้อริเริ่ม “หนึ่งแถบ หนึ่งเส้นทาง” ต่อไป สองฝ่ายยังได้หารือแนวทางส่งเสริมความร่วมมือในโครงการระเบียงเศรษฐกิจภาคตะวันออก (Eastern Economic Corridor : ECC) สืบเนื่องจากการเยือนไทยของนายวินเซนต์ โล ประธานสภาพัฒนาการค้าฮ่องกงเมื่อพฤษภาคม 2560  และแนวทางความร่วมมือภายใต้ข้อริเริ่มต่าง ๆ ของจีน โดยเฉพาะภายใต้กรอบความร่วมมือมณฑลกวางตุ้ง - ฮ่องกง - มาเก๊า (Guangdong - Hong Kong - Macao Greater Bay Area : GBA) ความร่วมมือในพื้นที่สามเหลี่ยมลุ่มแม่น้ำจูเจียง (Pan - Pearl River Delta : PPRD) และข้อริเริ่ม “หนึ่งแถบ หนึ่งเส้นทาง” (Belt and Road Initiative : BRI) โดยฝ่ายไทยย้ำความพร้อมที่จะเป็น “ประตู” ให้กับฮ่องกงในการเข้าสู่อาเซียน และฮ่องกงได้ย้ำความพร้อมที่จะเป็น “ประตู” ให้กับไทยในการเข้าสู่จีน
นอกจากนั้น รองนายกรัฐมนตรีได้ตอบรับคำเชิญของรัฐบาลฮ่องกงในการเข้าร่วมงานประชุม 2018 Belt and Road Summit ในวันที่ 28 มิถุนายน 2561 และกล่าวสุนทรพจน์ในงานดังกล่าวด้วย
การเยือนไทยครั้งนี้เป็นการเยือนครั้งที่ 2 ของนางแคร์รี หล่ำ ในฐานะผู้บริหารสูงสุดเขตบริหารพิเศษฮ่องกง โดยนางแคร์รี หล่ำ เคยเยือนไทยอย่างเป็นทางการครั้งแรกในฐานะผู้บริหารสูงสุดระหว่างวันที่ 3-5 สิงหาคม 2560 ในฐานะแขกของนายสมคิด จาตุศรีพิทักษ์ รองนายกรัฐมนตรี และได้เข้าถวายสักการะพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร เข้าเยี่ยมคารวะนายกรัฐมนตรีเข้าพบหารือกับนายสมคิด จาตุศรีพิทักษ์ รองนายกรัฐมนตรี และร่วมประชุมกับรัฐมนตรีด้านเศรษฐกิจที่เกี่ยวข้องซึ่งมีนายดอน ปรมัตถ์วินัย รัฐมนตรีว่าการกระทรวงการต่างประเทศ เป็นประธาน ตลอดจนได้พบหารือกับภาคเอกชนไทยที่เกี่ยวข้องด้วย
-----------------------------

ที่มา : http://www.thaigov.go.th/news/contents/details/12213
