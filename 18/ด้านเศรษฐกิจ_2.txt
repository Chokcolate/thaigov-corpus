รัฐบาลไทย-ข่าวทำเนียบรัฐบาล-กอช. กระแสแรง ใน Money Expo 2018 คนกรุงอาชีพอิสระแห่สมัครสมาชิก ยอดเงินออมทะยานเฉียด 3 แสนบาท

วันจันทร์ที่ 14 พฤษภาคม 2561
กอช. กระแสแรง ใน Money Expo 2018 คนกรุงอาชีพอิสระแห่สมัครสมาชิก ยอดเงินออมทะยานเฉียด 3 แสนบาท
กอช. เผยกระแสตอบรับดีเหนือความคาดหมาย ร่วมงานมหกรรมการเงิน ครั้งที่ 18 Money Expo 2018 ครั้งแรก มีสมาชิกและผู้ประกอบอาชีพอิสระร่วมกิจกรรมที่บูธคึกคักตลอดทั้งงาน ยอดเงินออมทั้งสมาชิกใหม่และสมาชิกที่มาส่งเงินสะสมในงานกว่า 2.8 แสนบาท
กองทุนการออมแห่งชาติ หรือ กอช. เผยกระแสตอบรับดีเหนือความคาดหมาย ร่วมงานมหกรรมการเงิน ครั้งที่ 18 Money Expo 2018 ครั้งแรก มีสมาชิกและผู้ประกอบอาชีพอิสระร่วมกิจกรรมที่บูธคึกคักตลอดทั้งงาน ยอดเงินออมทั้งสมาชิกใหม่และสมาชิกที่มาส่งเงินสะสมในงานกว่า2.8 แสนบาท ผลตอบรับดีเตรียมร่วมงานกิจกรรมการเงินการลงทุนต่อเนื่อง มุ่งเป้ารับสมัครอาชีพอิสระกลุ่มมีกำลังการออม
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า ผลตอบรับจากการเข้าร่วมจัดแสดงผลิตภัณฑ์การออมเพื่อการเกษียณของ กอช. ในงานมหกรรมการเงิน ครั้งที่ 18 Money Expo 2018 ที่เพิ่งผ่านไป ช่วงวันที่ 10–13 พฤษภาคม 2561 ณ อิมแพ็ค เมืองทองธานี มีผู้ให้ความสนใจร่วมกิจกรรมที่บูธ กอช. รับโปรโมชันอย่างเนืองแน่นตลอดทั้ง 4 วัน เป็นก้าวแรกของการเปิดตัว กอช. ในงานกิจกรรมทางการเงินการลงทุนที่ประสบความสำเร็จเหนือความคาดหมาย โดย กอช. ได้จัดโปรโมชันเฉพาะในงานสำหรับการสมัครสมาชิกใหม่ การสมัครหักบัญชีเงินฝากเพื่อส่งเป็นเงินสะสมออมต่อเนื่อง โปรโมชันสมาชิกชวนเพื่อนสมัคร การโชว์มาสคอต กอช. “น้องเก็บออม” เป็นครั้งแรกในงานระดับประเทศ และกิจกรรมร่วมสนุกอื่นๆ อีกมากมาย โดยนอกจากจะได้รับความสนใจจากผู้มาชมงานแล้ว บูธ กอช. ยังได้รับความสนใจจากพริตตี้ทั้งชายหญิง เจ้าหน้าที่ประจำบูธ และผู้ออกร้านภายในงาน มาตรวจสอบสิทธิ สอบถามข้อมูลและสมัครสมาชิก กอช. อย่างคึกคักตลอดทั้ง 4 วันของการจัดงาน ซึ่งเป็นครั้งแรกที่ กอช. เข้าร่วมจัดบูธสามารถรับสมัครสมาชิกใหม่ได้ 167 คน พร้อมส่งเงินออมงวดแรกรวม 215,400 บาท และมีสมาชิกมาส่งเงินออมต่อเนื่องในงาน 85 คน เป็นเงิน 65,450 บาท รวมยอดเงินออมตลอดงานทั้ง 4 วัน ทั้งสิ้นจำนวน 280,850 บาทโดยผู้มาสมัครสมาชิกในงานมีทั้งสมัครให้ตนเอง พาบุตรมาสมัคร รวมทั้งสมัครแทนบุพการีหรือบุตร นอกจากนี้ยังมีผู้ที่อายุ 51-59 ปี มาสมัครเป็นสมาชิก กอช. ซึ่งอาจมีโอกาสน้อยที่จะได้รับเงินบำนาญตลอดชีพ เพราะยอดออมเมื่ออายุ 60 ปี อาจไม่ถึงเกณฑ์ แม้จะออมครบปีละ13,200 บาทแต่ประสงค์จะสมัครสมาชิก กอช. เพื่อรักษาสิทธิรับเงินสมทบการออมจากรัฐปีละ1,200 บาท และยังมีสมาชิกและผู้สมัครสมาชิกใหม่สมัครบริการหักบัญชีเงินฝากส่งเป็นเงินออมเป็นจำนวนมาก
“หลังจากนี้ กอช. เตรียมร่วมงานในลักษณะนี้อย่างต่อเนื่องตลอดทั้งปี เพื่อให้ได้กลุ่มเป้าหมายสมาชิกที่เป็นผู้ประกอบอาชีพอิสระ กลุ่มที่มีรายได้เพียงพอ หรือเป็นผู้มีความพร้อมที่จะออม และสามารถออมเต็มเพดานสิทธิ 13,200 บาทต่อปีตามที่กฎหมายกำหนด โดยเป้าหมายส่งเสริมการออมของ กอช. ไม่ใช่เฉพาะกลุ่มอาชีพเกษตรกรหรือแรงงานนอกระบบในเขตชนบทเท่านั้น แต่ยังรวมถึงผู้ที่ทำงานอิสระอาชีพอื่นด้วย เช่น อาชีพรับงานฟรีแลนซ์ เจ้าของร้านค้ากิจการออนไลน์ ตัวแทนขายประกัน หรือแม้แต่คนที่ไม่ได้ประกอบอาชีพ แต่เป็นพ่อบ้านแม่บ้าน ถ้ายังไม่เคยได้รับสวัสดิการชราภาพใดๆ จากรัฐบาล ก็เป็นผู้มีสิทธิได้รับเงินสมทบจากรัฐบาลเมื่อสมัครออมกับ กอช.” นางสาวจารุลักษณ์กล่าว
ผู้สนใจสมัครสมาชิก กอช. สามารถตรวจสอบสิทธิสมัครด้วยตนเองได้ที่แอปฯ กอช. หรือเว็บไซต์ กอช. www.nsf.or.th และติดต่อสมัครได้ที่ ธนาคารกรุงไทย ธนาคารออมสิน ธ.ก.ส. ธอส. ทุกสาขา ในวันและเวลาทำการของธนาคาร รวมทั้งสำนักงานคลังจังหวัด สถาบันการเงินชุมชนที่เข้าร่วม และเครือข่ายรับสมัครทั่วประเทศ สอบถามข้อมูลเพิ่มเติมโทรสายด่วนเงินออม 02-049-9000

ที่มา : http://www.thaigov.go.th/news/contents/details/12212
