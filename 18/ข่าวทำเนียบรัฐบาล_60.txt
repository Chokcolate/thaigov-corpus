รัฐบาลไทย-ข่าวทำเนียบรัฐบาล-รอง นรม. วิษณุฯ เป็นประธานการประชุมคณะกรรมการภาพยนตร์และวีดิทัศน์แห่งชาติ ครั้งที่ 3/2561

วันจันทร์ที่ 28 พฤษภาคม 2561
รอง นรม. วิษณุฯ เป็นประธานการประชุมคณะกรรมการภาพยนตร์และวีดิทัศน์แห่งชาติ ครั้งที่ 3/2561
โดยที่ประชุมคณะกรรมการภาพยนตร์และวีดิทัศน์แห่งชาติ รับทราบสรุปผลเข้าร่วมงานเทศกาลภาพยนตร์เมืองคานส์ ปี 61 ซึ่งมีมูลค่าการเจรจากว่า 35 ล้านบาท และคาดว่าจะเกิดการต่อยอดลงทุนกว่า 750 ล้านบาท
วันนี้ (25 พฤษภาคม 2561) เวลา 09.30 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานการประชุมคณะกรรมการภาพยนตร์และวีดิทัศน์แห่งชาติ ครั้งที่ 3/2561 ซึ่งมีสาระการประชุม ดังนี้
ที่ประชุม รับทราบกิจกรรมส่งเสริมการเผยแพร่ภาพยนตร์และวีดิทัศน์ในต่างประเทศ ซึ่งสรุปผลเข้าร่วมงานเทศกาลภาพยนตร์เมืองคานส์ ประจำปี 2561 สาธารณรัฐฝรั่งเศส ระว่างวันที่ 10-19 พฤษภาคม 2561  โดยมีกิจกรรม ดังนี้ 1) คูหาประชาสัมพันธ์อุตสาหกรรมภาพยนตร์ไทย 2) จัดคูหาจำหน่ายภาพยนตร์สำหรับผู้ประกอบการไทย โดยมีผู้ประกอบการเข้าร่วม 10 ราย และภาพยนตร์ไทยเข้าร่วม 70 เรื่อง 3) โครงสร้างภาพยนตร์เพื่อร่วมกันลงทุน ซึ่งผ่านการคัดเลือก 3 เรื่อง ได้แก่ เรื่อง “สวรรค์ในอก” “หิ่งห้อย” และ “ดิน ฟ้า มหาสมุทร” โดยมีมูลค่าการเจรจากว่า 35 ล้านบาท 4) จัดกิจกรรมประชาสัมพันธ์อุตสาหกรรมภาพยนตร์ไทย  5) ประชาสัมพันธ์การถ่ายทำภาพยนตร์ต่างประเทศในประเทศไทย โดยมีบริษัทที่สนใจและมีแผนถ่ายทำภาพยนตร์ต่างประเทศในประเทศไทย จำนวน 15 ราย ซึ่งคาดว่าจะเกิดการลงทุนกว่า 750 ล้านบาท และ 6) การหารือความร่วมมือด้านภาพยนตร์กับต่างประเทศ และรับทราบการเตรียมการเข้าร่วมงานเทศกาลภาพยนตร์นานาชาตินครเซี่ยงไฮ้ ครั้งที่ 21 สาธารณรัฐประชาชนจีน ระหว่างวันที่ 17-19 มิถุนายน 2561 โดย กระทรวงวัฒนธรรม กระทรวงการท่องเที่ยวและกีฬา กระทรวงพาณิชย์ และสมาพันธ์สมาคมภาพยนตร์แห่งชาติ บูรณาการจัดกิจกรรมร่วมกัน ดังนี้ 1) จัดฉายภาพยนตร์ไทย (Thai Film Week)  5 เรื่อง ได้แก่ ภาพยนตร์เรื่อง Die Tomorrow (หากพรุ่งนี้คือวันสุดท้าย) (2017) เรื่อง The promise (เพื่อนที่ระลึก) (2017) เรื่อง E-san Love Story (ส่ม ภัค เสียน) (2017) เรื่อง Sad Beauty (เพื่อนฉันฝันสลาย) (2018) และ เรื่อง 3 A.M. PART (3 ตีสาม คืนสาม) (2018) โดยจัดกิจกรรมคู่ขนานไปกับการจัดงานเทศกาลภาพยนตร์นานาชาติเซี่ยงไฮ้ 2561 และ 2) จัดคูหาประชาสัมพันธ์และจำหน่ายภาพยนตร์และวีดิทัศน์ (Thai Pavilion) ในตลาดภาพยนตร์และโทรทัศน์นานาชาตินครเซี่ยงไฮ้ ณ Shanghai Exhibition Center โดยคัดเลือก 8 บริษัทเข้าร่วมงาน
นอกจากนี้ ที่ประชุมได้พิจารณาและมีมติเห็นชอบโครงการ “ครูสอนสิทธิ” (สำนักงานปลัดกระทรวงวัฒนธรรม) ซึ่งที่ประชุมได้มอบหมายกระทรวงวัฒนธรรม กระทรวงศึกษาธิการ กระทรวงพาณิชย์ กระทรวงดิจิทัลเพื่อเศรษฐกิจและสังคม และสมาพันธ์สมาคมภาพยนตร์แห่งชาติ โดยบูรณาการจัดทำโครงการครูสอนสิทธิ เพื่อส่งเสริมให้เกิดการเรียนรู้และตระหนักถึงคุณค่าของภาพยนตร์ไทยและเป็นการแก้ไขปัญหาการละเมิดลิขสิทธิ์ในอุตสาหกรรมภาพยนตร์ไทยอย่างยั่งยืน และได้มีมติเห็นชอบแนวทางการแก้ปัญหา 2 แนวทาง คือ
แนวทางที่ 1 บรรจุในหลักสูตรการเรียนของสถาบันการศึกษา จัดทำสื่อการเรียนการสอนที่มีความเหมาะสมกับผู้เรียนในแต่ละช่วงอายุและระดับการศึกษา และการอบรมครูผู้สอนให้มีความรู้ความเข้าใจในเรื่องดังกล่าว
แนวทางที่ 2 จัดกิจกรรมรณรงค์ส่งเสริมวัฒนธรรมการไม่ละเมิดสิทธิ์  อาทิ การจัดทำคำขวัญ (Motto) เพื่อให้การรณรงค์เป็นที่จดทำ การผลิตสื่อประชาสัมพันธ์เผยแพร่ จัดประกวดทำคลิปวีดีโอ การจัดทำมาตรฐานสื่อที่ไม่ละเมิดลิขสิทธิ์ ฯลฯ รวมทั้งเสนอแต่งตั้งคณะอนุกรรมการส่งเสริมการแก้ไขปัญหาการละเมิดลิขสิทธิ์ผลงานภาพยนตร์และวีดิทัศน์ ในคณะกรรมการภาพยนตร์และวีดิทัศน์แห่งชาติ อีกด้วย
...........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12533
