รัฐบาลไทย-ข่าวทำเนียบรัฐบาล-นายกรัฐมนตรีเชิญชวนชาวพุทธสืบทอดพระศาสนา เจริญสติรู้เท่าทันกาย วาจา ใจ ละกิเลสจากความเห็นแก่ตัว ส่งเสริมให้บ้านเมืองสงบสุข พร้อมแจ้งเตือนร้านค้างดขายเหล้าในวันวิสาขบูชา

วันอังคารที่ 29 พฤษภาคม 2561
นายกรัฐมนตรีเชิญชวนชาวพุทธสืบทอดพระศาสนา เจริญสติรู้เท่าทันกาย วาจา ใจ ละกิเลสจากความเห็นแก่ตัว ส่งเสริมให้บ้านเมืองสงบสุข พร้อมแจ้งเตือนร้านค้างดขายเหล้าในวันวิสาขบูชา
นายกรัฐมนตรีเชิญชวนชาวพุทธสืบทอดพระศาสนา เจริญสติรู้เท่าทันกาย วาจา ใจ ละกิเลสจากความเห็นแก่ตัว ส่งเสริมให้บ้านเมืองสงบสุข พร้อมแจ้งเตือนร้านค้างดขายเหล้าในวันวิสาขบูชา
วันนี้  (29  พฤษภาคม  2561)  พลเอก ประยุทธ์ จันทร์โอชา นายกรัฐมนตรี เชิญชวนพุทธศาสนิกชนร่วมสืบสานพระพุทธศาสนา เนื่องในวันวิสาขบูชา ซึ่งเป็นวันสำคัญสากลของโลก ด้วยการเจริญสติให้รู้เท่าทัน กาย วาจา และใจของตน ตามพระบรมพุทโธวาทของสมเด็จพระสัมมาสัมพุทธเจ้าที่ว่า "สติเป็นเครื่องตื่นอยู่ในโลก" ซึ่งสมเด็จพระสังฆราชได้ประทานเป็นคติธรรมให้แก่ชาวพุทธในปีนี้ด้วย โดยหากทุกคนมีสติรู้เท่าทันก็ย่อมสามารถละความโลภ โกรธ หลง ที่ล้วนเกิดจากความเห็นแก่ตัวได้
“นายกฯ เน้นย้ำว่า พุทธศาสนิกชนควรใช้โอกาสนี้ทำบุญให้ทาน รักษาศีล 5 ฟังธรรม และเวียนเทียน โดยพ่อแม่ผู้ปกครองจะต้องสอนลูกหลานให้เรียนรู้ถึงหลักปฏิบัติอันดีงาม เพราะพุทธศาสนาช่วยน้อมนำชีวิต สร้างคุณธรรม จริยธรรม ทำให้ประเทศสงบสุข ประชาชนปลอดภัย และครอบครัวยั่งยืน”
นอกจากนี้ นายกรัฐมนตรียังฝากเตือนผู้ประกอบการร้านค้า ร้านอาหารต่าง ๆ ด้วยว่า วันนี้งดจำหน่ายเครื่องดื่มแอลกอฮอล์ทุกชนิด ตามมาตรการควบคุมการขายเครื่องดื่มแอลกอฮอล์ในวันสำคัญทางศาสนาโดยเจ้าหน้าที่ตำรวจจะกวดขันจับกุมผู้ที่ฝ่าฝืนกฎหมาย ทั้งการจำหน่ายและการดื่มในสถานที่ห้าม พร้อมทั้งรณรงค์ให้พี่น้องประชาชนงดดื่มเครื่องดื่มแอลกอฮอล์ด้วย ทั้งนี้ ผู้ใดพบเห็นการกระทำความผิดสามารถแจ้งข้อมูลเบาะแสได้ที่ สายด่วน 191 หรือ 1599
.......
กลุ่มประชาสัมพันธ์และเผยแพร่  สำนักโฆษก

ที่มา : http://www.thaigov.go.th/news/contents/details/12612
