รัฐบาลไทย-ข่าวทำเนียบรัฐบาล-กรมทางหลวงดำเนินโครงการก่อสร้างทางหลวงพิเศษหมายเลข 7 สายกรุงเทพฯ - บ้านฉาง ช่วงพัทยา - มาบตาพุด ผลงานคืบหน้าร้อยละ 75

วันศุกร์ที่ 8 มิถุนายน 2561
กรมทางหลวงดำเนินโครงการก่อสร้างทางหลวงพิเศษหมายเลข 7 สายกรุงเทพฯ - บ้านฉาง ช่วงพัทยา - มาบตาพุด ผลงานคืบหน้าร้อยละ 75
กรมทางหลวง (ทล.) กระทรวงคมนาคม ดำเนินโครงการก่อสร้างทางหลวงพิเศษหมายเลข 7 สายกรุงเทพฯ - บ้านฉาง ช่วงพัทยา - มาบตาพุด ผลงานมีความคืบหน้าร้อยละ 75  คาดว่าการก่อสร้างจะแล้วเสร็จในเดือนพฤศจิกายน 2561
เพื่อสนับสนุนการเดินทางและการขนส่งระหว่างภาคกลางกับภาคตะวันออก ส่งเสริมการค้า การท่องเที่ยว และเพิ่มประสิทธิภาพโครงข่ายโลจิสติกส์ของประเทศ เพื่อพัฒนาไปสู่การเป็นศูนย์กลางการคมนาคมขนส่งของภูมิภาคอาเซียน
นายธานินทร์ สมบูรณ์ อธิบดีกรมทางหลวง กล่าวว่า ทล. ได้ดำเนินโครงการก่อสร้างทางหลวงพิเศษหมายเลข 7 สายกรุงเทพฯ - บ้านฉาง ช่วงพัทยา - มาบตาพุด โดยมีจุดเริ่มต้นที่ กม.2+300 เชื่อมกับทางหลวงพิเศษหมายเลข 7 ผ่าน อ.บางละมุง อ.สัตหีบ จ.ชลบุรี สิ้นสุดที่เทศบาลเมืองมาบตาพุด จ.ระยอง บริเวณ กม.34+400 ระยะทางรวม 32 กิโลเมตร งบประมาณ 14,200 ล้านบาท แบ่งการก่อสร้างงานโยธาออกเป็น 13 สัญญา ปัจจุบันการก่อสร้างมีความคืบหน้าร้อยละ 75 (ณ เดือนพฤษภาคม 2561) คาดว่าจะแล้วเสร็จในเดือนพฤศจิกายน 2561 เพื่อสนับสนุนการเดินทางและการขนส่งระหว่างภาคกลางกับภาคตะวันออก เป็นเส้นทางสายหลักที่มีความสำคัญต่อการพัฒนาพื้นที่ชายฝั่งทะเลภาคตะวันออก ส่งเสริมการค้าและการท่องเที่ยว เชื่อมโยงท่าเรือแหลมฉบังและนิคมอุตสาหกรรมต่าง ๆ รวมทั้งการขนส่งทางรถไฟและทางอากาศที่ท่าอากาศยานสุวรรณภูมิและท่าอากาศยานอู่ตะเภา ช่วยเพิ่มประสิทธิภาพโครงข่าย โลจิสติกส์ของประเทศ เพื่อพัฒนาไปสู่การเป็นศูนย์กลางการคมนาคมขนส่งของภูมิภาคอาเซียนในอนาคต
ทั้งนี้ ทล. ได้นำเทคโนโลยีการตรวจสอบคุณภาพถนนด้วยการติดตั้งเครื่องวัดความขรุขระของผิวถนนด้วยเลเซอร์ (Laser Profilometer) ใช้วัดดัชนีความเรียบขรุขระสากล (International Roughness Index, IRI) ถนนคอนกรีตต้องมีค่าต่ำกว่า 2.5 และถนนแอสฟัลต์ต้องมีค่าต่ำกว่า 2.0 ซึ่งเป็นไปตามมาตรฐานสากลและคำแนะนำของธนาคารโลก (World Bank) ทล. จึงตรวจรับงาน สำหรับงานก่อสร้างระบบบริหารจัดเก็บค่าผ่านทางและซ่อมบำรุง (Operation and Maintenance : O & M) คาดว่าจะสามารถลงนามสัญญากับเอกชนได้เร็ว ๆ นี้ โดยเริ่มทดสอบระบบในปี 2562 และเปิดใช้งานเต็มรูปแบบในปี 2563 สอดคล้องกับแผนงานพัฒนาเพื่อรองรับระเบียงเศรษฐกิจภาคตะวันออก ปี 2560 - 2564 ที่รัฐบาลได้ให้ความสำคัญ

ที่มา : http://www.thaigov.go.th/news/contents/details/12875
