รัฐบาลไทย-ข่าวทำเนียบรัฐบาล-อธิบดีกรมการข้าวแจง รัฐบาลดำเนินมาตรการช่วยเหลือชาวนา ภายใต้แผนการผลิตและการตลาดข้าวครบวงจร ตั้งแต่ปี 2559 ถึงปัจจุบัน โดยใช้หลักการตลาดนำการผลิต

วันอังคารที่ 15 พฤษภาคม 2561
อธิบดีกรมการข้าวแจง รัฐบาลดำเนินมาตรการช่วยเหลือชาวนา ภายใต้แผนการผลิตและการตลาดข้าวครบวงจร ตั้งแต่ปี 2559 ถึงปัจจุบัน โดยใช้หลักการตลาดนำการผลิต
อธิบดีกรมการข้าวแจง รัฐบาลดำเนินมาตรการช่วยเหลือชาวนา ภายใต้แผนการผลิตและการตลาดข้าวครบวงจร ตั้งแต่ปี 2559 ถึงปัจจุบัน โดยใช้หลักการตลาดนำการผลิต
นายอนันต์ สุวรรณรัตน์ อธิบดีกรมการข้าว กระทรวงเกษตรและสหกรณ์ ชี้แจงประเด็นที่นายจาตุรนต์ ฉายแสง แสดงความคิดเห็นว่า รัฐบาลไม่มีมาตรการช่วยเหลือชาวนา ดังนี้
รัฐบาลปัจจุบัน โดยกระทรวงเกษตรและสหกรณ์ กระทรวงพาณิชย์ กระทรวงการคลัง และกระทรวงมหาดไทย ได้ร่วมกันจัดทำมาตรการช่วยเหลือชาวนาในการปลูกข้าว ภายใต้แผนการผลิตและการตลาดข้าวครบวงจรมา มาตั้งแต่ปี  2559 จนถึงปัจจุบัน โดยใช้หลักการตลาดนำการผลิต ต้องทำการผลิตข้าวให้ตรงกับความต้องการของตลาด ทำการปรับโครงสร้างการผลิตข้าว และสร้างความเป็นธรรมในการขายข้าวให้แก่ชาวนา โดยมาตรการช่วยเหลือชาวนา แบ่งออกเป็น 3 ด้านใหญ่ ๆ คือ
1. มาตรการด้านการผลิต ได้แก่ การกำหนดพื้นที่เป้าหมายส่งเสริมการปลูกข้าว การควบคุมราคาและคุณภาพปัจจัยการผลิต การควบคุมค่าเช่าที่นา การสนับสนุนและส่งเสริมการใช้ปุ๋ยสั่งตัด  การส่งเสริมระบบการเกษตรแบบแปลงใหญ่ การส่งเสริมการผลิตข้าวอินทรีย์ การส่งเสริมปรับพื้นที่ปลูกข้าวให้เหมาะสมและลดรอบการทำนา  การประกันภัยพืชผล  และการให้สินเชื่อเพื่อสร้างยุ้งฉางของเกษตรกรและสถาบันเกษตรกร
2. มาตรการด้านการตลาด ได้แก่ การให้สินเชื่อเพื่อรวบรวมข้าวและสร้างมูลค่าเพิ่มโดยสถาบันเกษตรกร  การสินให้เชื่อชะลอการขายข้าวเปลือกนาปี การช่วยเหลือค่าเก็บเกี่ยวและปรับปรุงคุณภาพข้าวให้แก่เกษตรกรรายย่อยผู้ปลูกข้าวนาปี การชดเชยดอกเบี้ยให้ผู้ประกอบการค้าข้าวในการเก็บสต๊อก การเชื่อมโยงตลาดข้าวอินทรีย์และข้าว GAP ครบวงจร การจัดหาและเชื่อมโยงตลาดต่างประเทศ และการสร้างการรับรู้ข้าวไทย
3. มาตรการด้านการเงิน ได้แก่ การพักชำระหนี้ต้นเงิน การลดดอกเบี้ยให้เกษตรกรผู้ปลูกข้าว การสนับสนุนเงินช่วยเหลือต้นทุนการผลิตให้เกษตรกรผู้ปลูกข้าว และการสนับสนุนสินเชื่อเพื่อลดต้นทุนปัจจัยการผลิต
จากการดำเนินงานตามมาตรการดังกล่าว ส่งผลให้ราคาข้าวเปลือกขยับตัวสูงขึ้น มีเสถียรภาพมากขึ้น ในขณะที่ชาวนามีการรวมกลุ่มทำนาแปลงใหญ่อย่างเข้มแข็ง มีต้นทุนการผลิตข้าวต่ำลง ทำให้ชาวนาส่วนใหญ่มีรายได้เพิ่มขึ้น
------------------------------

ที่มา : http://www.thaigov.go.th/news/contents/details/12206
