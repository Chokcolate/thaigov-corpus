รัฐบาลไทย-ข่าวทำเนียบรัฐบาล-รองประธานาธิบดีแห่งสาธารณรัฐอิสลามอิหร่านเข้าเยี่ยมคารวะนายกรัฐมนตรี

วันพุธที่ 16 พฤษภาคม 2561
รองประธานาธิบดีแห่งสาธารณรัฐอิสลามอิหร่านเข้าเยี่ยมคารวะนายกรัฐมนตรี
รองประธานาธิบดีแห่งสาธารณรัฐอิสลามอิหร่านเข้าเยี่ยมคารวะนายกรัฐมนตรี
วันนี้ (16 พ.ค. 61) เวลา 11.00 น. นายโมฮัมเหม็ด บาเก็ด โบนัก (H.E. Mr. Mohammad Bagher Nobakht) รองประธานาธิบดีแห่งสาธารณรัฐอิสลามอิหร่าน เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรียินดีต้อนรับรองประธานาธิบดีอิหร่านที่เดินทางมาประเทศไทยเพื่อเข้าร่วมการประชุมคณะกรรมการเศรษฐกิจและสังคมสำหรับเอเชียและแปซิฟิกแห่งสหประชาชาติ (UNESCAP) ครั้งที่ 74 พร้อมแสดงความระลึกถึงประธานาธิบดีอิหร่านที่ได้เยือนไทยอย่างเป็นทางการ ระหว่างการเข้าร่วมการประชุมสุดยอด ACD ครั้งที่ 2 เมื่อปี 2559 และยินดีต่อการได้รับเลือกตั้งให้ดำรงตำแหน่งประธานาธิบดีฯ อีกครั้งเป็นสมัยที่ 2
นายกรัฐมนตรีกล่าวว่าประเทศไทยติดตามสถานการณ์ภูมิภาคตะวันออกกลางมาโดยตลอด สำหรับประเด็นที่เกี่ยวข้องกับการดำเนินการตามแผนปฏิบัติการร่วมฉบับสมบูรณ์ (Joint Comprehensive Plan of Action – JCPOA) นั้น นายกรัฐมนตรีหวังว่า อิหร่านและประเทศที่เกี่ยวข้องภายใต้ JCPOA จะสามารถหารือเพื่อหาทางออกที่ดีร่วมกันได้ ซึ่งจะนำความมั่นคงและเสถียรภาพไปสู่ประชาคมระหว่างประเทศ
ในโอกาสนี้ รองประธานาธิบดีอิหร่านได้ทาบทามเชิญนายกรัฐมนตรีเข้าร่วมการประชุมสุดยอด Asia Cooperation Dialogue (ACD) ครั้งที่ 3 ซึ่งอิหร่านเป็นเจ้าภาพ ณ กรุงเตหะราน ในช่วงเดือนตุลาคมนี้ ก่อนจบการสนทนานายกรัฐมนตรีได้ฝากให้รองประธานาธิบดีอิหร่านช่วยดูแลคนไทยและนักธุรกิจไทยที่พำนักอยู่ในอิหร่านด้วย

ที่มา : http://www.thaigov.go.th/news/contents/details/12276
