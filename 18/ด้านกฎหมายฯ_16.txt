รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงยุติธรรม พร้อมคณะ เดินทางเยือนสาธารณรัฐแห่งสหภาพเมียนมา เพื่อหารือเชิงนโยบายในการส่งเสริมความร่วมมือด้านการป้องกันและแก้ไขปัญหายาเสพติด

วันจันทร์ที่ 21 พฤษภาคม 2561
รองนายกรัฐมนตรีและรัฐมนตรีว่าการกระทรวงยุติธรรม พร้อมคณะ เดินทางเยือนสาธารณรัฐแห่งสหภาพเมียนมา เพื่อหารือเชิงนโยบายในการส่งเสริมความร่วมมือด้านการป้องกันและแก้ไขปัญหายาเสพติด
รองนายกรัฐมนตรีและรัฐมนตรีว่าการกระทรวงยุติธรรม พร้อมคณะ เดินทางเยือนสาธารณรัฐแห่งสหภาพเมียนมา เพื่อหารือเชิงนโยบายในการส่งเสริมความร่วมมือด้านการป้องกันและแก้ไขปัญหายาเสพติด
ในวันจันทร์ที่ ๒๑ พฤษภาคม ๒๕๖๑ เวลา ๑๐.๐๐ น.
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
พร้อมด้วยคณะผู้แทนไทย ได้เข้าเยี่ยมคารวะและหารือข้อราชการกับ
พลโท จ่อ ส่วย รัฐมนตรีว่าการกระทรวงมหาดไทย สาธารณรัฐแห่งสหภาพเมียนมา
ณ ห้องรับรองของกระทรวงมหาดไทย กรุงเนปิดอว์ สาธารณรัฐแห่งสหภาพเมียนมา
โดยรองนายกรัฐมนตรีและรัฐมนตรีว่าการกระทรวงยุติธรรม ได้แสดงความขอบคุณรัฐบาลเมียนมา
ที่ให้ความร่วมมืออย่างดียิ่งในการแก้ไขปัญหายาเสพติดร่วมกันมาโดยตลอด
และได้ย้ำถึงนโยบายของรัฐบาลปัจจุบันของนายกรัฐมนตรี พลเอก ประยุทธ์ จันทร์โอชา
ที่ให้ความสำคัญกับการพัฒนาความร่วมมือกับประเทศเมียนมาเป็นอย่างยิ่ง
ทั้งนี้ ขอให้ฝ่ายเมียนมามุ่งเน้นการดำเนินการต่อพื้นที่แหล่งผลิตยาเสพติดและสกัดกั้นสารตั้งต้นและเคมีภัณฑ์
มิให้เข้าสู่แหล่งผลิตบริเวณพื้นที่สามเหลี่ยมทองคำตามแผนปฏิบัติการสามเหลี่ยมทองคำ
และแผนปฏิบัติการโครงการแม่น้ำโขงปลอดภัย
นอกจากนี้ ยังได้ผลักดันให้ฝ่ายเมียนมาพิจารณาสนับสนุนแผนความร่วมมือปฏิบัติการร่วม
ว่าด้วยความร่วมมือในการป้องกันและแก้ไขปัญหายาเสพติดตามแนวชายแดนไทย-เมียนมา
ซึ่งเป็นแผนที่มีความครอบคลุมการทำงานทุกมิติและรอบด้าน เน้นการยกระดับความร่วมมือในมาตรการต่างๆ
ไม่เฉพาะด้านการปราบปราม แต่ยังรวมถึงการบำบัดรักษาผู้เสพ/ผู้ติดยาเสพติด
การป้องกันยาเสพติด และการพัฒนาทางเลือกให้เกิดผลจริงในทางปฏิบัติ
โดยรัฐบาลไทยได้แสดงความพร้อมที่จะสนับสนุนการดำเนินงานในทุกกรอบและกลไกความร่วมมือฯ
ตามที่กล่าวมา ตลอดจนกรอบการประชุมทวิภาคี สำนักงานประสานงานปราบปรามยาเสพติดชายแดน (BLO)
และหมู่บ้านคู่ขนานชายแดน โดยยินดีสนับสนุนงบประมาณและการพัฒนาทรัพยากร
ให้กับหน่วยควบคุมยาเสพติดของเมียนมาที่เกี่ยวข้อง
นอกจากนี้ ฝ่ายไทยยังได้เห็นชอบร่วมกันตามที่ฝ่ายเมียนมาเสนอให้มีการยกระดับความร่วมมือ
ด้านความมั่นคงในทุกด้าน
ไม่เฉพาะด้านยาเสพติด แต่รวมถึงปัญหาอาชญากรรมอื่นๆ โดยเฉพาะที่เกิดขึ้นตามแนวชายแดนไทย-เมียนมา
รวมถึงการพิจารณาริเริ่มให้มีการจัดประชุมในระดับรัฐมนตรีและระดับรัฐมนตรีช่วยระหว่างกันในเรื่องดังกล่าวอย่างเป็นประจำ
รวมถึงการจัดการประชุมว่าด้วยเรื่องการควบคุมเคมีภัณฑ์ระหว่าง 4 ประเทศ
ประกอบด้วย ไทย เมียนมา ลาว และจีน เพื่อร่วมกันหามาตรการสกัดกั้นเคมีภัณฑ์เข้าสู่แหล่งผลิต
ทั้งนี้ ฝ่ายเมียนมาได้ยืนยันจะเร่งเจรจาสันติภาพกับชนกลุ่มน้อยและกลุ่มชาติพันธุ์ให้เสร็จสิ้น
ซึ่งเชื่อว่าจะส่งเสริมให้การแก้ไขปัญหายาเสพติดระหว่างกันสำเร็จได้โดยเร็ว
นอกจากนั้น ฝ่ายเมียนมาได้แสดงความขอบคุณถึงความตั้งใจจริงของรัฐบาลไทย
ที่จะพัฒนาความร่วมมือระหว่างกัน และยินดีที่จะให้การสนับสนุนต่อข้อเสนอ
และการริเริ่มของฝ่ายไทยอย่างเต็มที่ เพื่อสามารถแก้ไขปัญหายาเสพติดระหว่างกันได้อย่างมีประสิทธิภาพ
และเกิดความยั่งยืน ลดผลกระทบที่เกิดขึ้น เพื่อสร้างสังคมที่ปลอดภัยจากยาเสพติดร่วมกันต่อไป

ที่มา : http://www.thaigov.go.th/news/contents/details/12411
