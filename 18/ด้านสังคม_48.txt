รัฐบาลไทย-ข่าวทำเนียบรัฐบาล-รมว.พม. เป็นประธานเปิดการสัมมนาวิชาการระดับชาติ เรื่อง “การขับเคลื่อนหลักการชี้แนะของสหประชาชาติ ว่าด้วยธุรกิจกับสิทธิมนุษยชนสู่การพัฒนาอย่างยั่งยืน”

วันศุกร์ที่ 1 มิถุนายน 2561
รมว.พม. เป็นประธานเปิดการสัมมนาวิชาการระดับชาติ เรื่อง “การขับเคลื่อนหลักการชี้แนะของสหประชาชาติ ว่าด้วยธุรกิจกับสิทธิมนุษยชนสู่การพัฒนาอย่างยั่งยืน”
รมว.พม. เป็นประธานเปิดการสัมมนาวิชาการระดับชาติ เรื่อง “การขับเคลื่อนหลักการชี้แนะของสหประชาชาติ ว่าด้วยธุรกิจกับสิทธิมนุษยชนสู่การพัฒนาอย่างยั่งยืน”
วันนี้ (1 มิ.ย. 61) เวลา 09.15 น. ที่ห้องนภาลัย โรงแรมดุสิตธานี กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดการสัมมนาวิชาการระดับชาติ เรื่อง “การขับเคลื่อนหลักการชี้แนะของสหประชาชาติว่าด้วยธุรกิจกับสิทธิมนุษยชนสู่การพัฒนาอย่างยั่งยืน” (Doing Business for Sustainable Growth : a Forum to follow – up on Implementation of UNGPs in Thailand) พร้อมกล่าวปาฐกถาพิเศษ ในหัวข้อ “การปฏิบัติตามหลักการชี้แนะฯ เพื่อ ขับเคลื่อนเศรษฐกิจไทยอย่างยั่งยืน” (Implementing UNGPs for Sustainable  Economic Growth) โดยมีผู้เข้าร่วมการสัมมนาจำนวน 430 คน ประกอบด้วย ผู้แทนหน่วยงานภาครัฐที่มีหน้าที่รับผิดชอบงานด้านเศรษฐกิจและการกำกับดูแลการประกอบการของภาคเอกชน ผู้แทนจากสถาบันภาคเอกชน ผู้แทนองค์กรต่างประเทศที่เกี่ยวข้อง เช่น คณะกรรมการระหว่างรัฐบาลอาเซียนว่าด้วย
สิทธิมนุษยชน สถาบันสิทธิมนุษยชนแห่งชาติในเอเชียตะวันออกเฉียงใต้ และผู้แทนคณะทูตต่างประเทศในประเทศไทย
รัฐบาลมีหน้าที่ในการพัฒนาเศรษฐกิจเพื่อความเป็นอยู่ที่ดีของประชาชน พร้อมทั้งมีหน้าที่ในการคุ้มครองสิทธิมนุษยชนของประชาชน ประเทศไทยเป็นภาคีสนธิสัญญาหลักด้านสิทธิมนุษยชน 7 ฉบับ รัฐจึงมีหน้าที่ประกันว่าสิทธิต่างๆ ต่อไปนี้ จะได้รับการคุ้มครอง ไม่มีการละเมิดภายในประเทศหรือในเขตอำนาจรัฐ ได้แก่ สิทธิพลเมืองและการเมือง สิทธิทางเศรษฐกิจ สังคมและวัฒนธรรม สิทธิเด็ก สิทธิสตรี สิทธิของคนพิการ สิทธิแรงงานทั้งไทยและต่างชาติ การไม่เลือกปฏิบัติด้วยเหตุแห่งเชื้อชาติและด้วยเหตุแห่งเพศ การต่อต้านการทรมาน และการปฏิบัติหรือการลงโทษที่โหดร้ายไร้มนุษยธรรม หรือย่ำยีศักดิ์ศรี ตลอดจนสิทธิขั้นพื้นฐานของแรงงานตามอนุสัญญาขององค์การแรงงานระหว่างประเทศ โดยที่ผ่านมา รัฐบาลได้มีการดำเนินการที่สำคัญหลายประการเพื่อแสดงความมุ่งมั่นในการขับเคลื่อนหลักการชี้แนะของสหประชาชาติว่าด้วยธุรกิจกับสิทธิมนุษยชน (UN Guiding Principles on Business and Human Rights - UNGP) ให้เกิดผลในประเทศไทย ทั้งนี้ รัฐบาลมีความมุ่งมั่นที่จะผลักดันให้ประเทศไทยดำเนินธุรกิจควบคู่ไปกับการเคารพสิทธิมนุษยชน โดยยึดหลักการชี้แนะฯ ทั้ง 3 เสาหลัก คือ การคุ้มครอง (Protect)
การเยียวยา (Remedy) และการเคารพ (Respect)
สำหรับการจัดสัมมนาวิชาการระดับชาติ เรื่อง “การขับเคลื่อนหลักการชี้แนะของสหประชาชาติว่าด้วยธุรกิจกับสิทธิมนุษยชนสู่การพัฒนาอย่างยั่งยืน” (Doing Business for Sustainable Growth : a Forum to follow – up on Implementation of UNGPs in Thailand) ในครั้งนี้ มีวัตถุประสงค์เพื่อให้ทุกภาคส่วนทั้งภาครัฐและเอกชนได้รับรู้ถึงสถานการณ์สิทธิมนุษยชนที่เกี่ยวข้องกับการประกอบธุรกิจและหลักการชี้แนะว่าด้วยธุรกิจและสิทธิมนุษยชนของสหประชาชาติ (UNGPs) และเห็นถึงความสำคัญของการป้องกันมิให้เกิดการละเมิดสิทธิมนุษยชนเพื่อความยั่งยืนของประเทศชาติและธุรกิจบนพื้นฐานของการเคารพสิทธิมนุษยชน และเพื่อติดตามการดำเนินการตาม “ปฏิญญาความร่วมมือเพื่อขับเคลื่อนหลักการชี้แนะว่าด้วยธุรกิจกับสิทธิมนุษยชนของสหประชาชาติในประเทศไทย” ที่ภาครัฐ ภาคเอกชน และคณะกรรมการสิทธิมนุษยชนแห่งชาติร่วมลงนาม ให้เกิดผลในทางปฏิบัติอย่างต่อเนื่อง รวมทั้งสร้างความรับรู้ แบ่งปันประสบการณ์จากหน่วยงานภาครัฐและภาคธุรกิจ และการประสานความร่วมมือเพื่อส่งเสริมให้มีการนำคู่มือ “การประเมินผลสิทธิมนุษยชนอย่างรอบด้าน” (Human Rights Due Diligence) ไปปรับใช้ในการประกอบธุรกิจให้เกิดการดำเนินธุรกิจอย่างยั่งยืน
อย่างไรก็ตาม ขอให้ทุกภาคส่วนร่วมกันผลักดันและมีความรับผิดชอบในการขับเคลื่อนธุรกิจอย่างเคารพสิทธิมนุษยชนและสิทธิแรงงาน รวมทั้งยึดมั่นในมาตรฐานสิ่งแวดล้อมและหลักธรรมาภิบาลในทุกกระบวนการของการดำเนินกิจการ เพื่อนำไปสู่การพัฒนาอย่างยั่งยืน พร้อมทั้งมีส่วนร่วมในการพัฒนาชุมชน พัฒนาประเทศ ไม่ว่าจะเป็นการดำเนินการด้วยแนวคิดธุรกิจเพื่อสังคม (CSR) หรือเข้าร่วมกับภาครัฐและภาคส่วนอื่นๆ ตามแนวทางประชารัฐ ซึ่งจะเป็นกำลังสำคัญในการขับเคลื่อนเศรษฐกิจไทย โดยร่วมกันดูแลประชาชน ดูแลสังคม สิ่งแวดล้อม และร่วมกับรัฐบาลขับเคลื่อนประเทศไทยไปสู่ความมั่นคงอย่างยั่งยืนต่อไป

ที่มา : http://www.thaigov.go.th/news/contents/details/12691
