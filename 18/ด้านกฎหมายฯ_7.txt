รัฐบาลไทย-ข่าวทำเนียบรัฐบาล-ม.ล.ปนัดดาฯ ตรวจเยี่ยมพร้อมให้กำลังใจแก่ข้าราชการ เด็กและเยาวชนในสถานพินิจฯ จ.ลำปาง

วันศุกร์ที่ 18 พฤษภาคม 2561
ม.ล.ปนัดดาฯ ตรวจเยี่ยมพร้อมให้กำลังใจแก่ข้าราชการ เด็กและเยาวชนในสถานพินิจฯ จ.ลำปาง
ม.ล.ปนัดดาฯ ตรวจเยี่ยมพร้อมให้กำลังใจแก่ข้าราชการ เด็กและเยาวชนในสถานพินิจฯ จ.ลำปาง
เมื่อวันพฤหัสบดีที่ ๑๗ พฤษภาคม ๒๕๖๑ เวลา ๐๘.๓๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ตรวจเยี่ยมและให้กำลังใจในการปฏิบัติหน้าที่ของคณะผู้บริหาร ข้าราชการ ครูอาจารย์ นักสังคมสงเคราะห์
และฝ่ายปกครอง พร้อมทั้งปฏิบัติหน้าที่เป็นครูพิเศษบรรยายในวิชา “กำเนิดไทยและสังคมคุณธรรม”
แก่เด็กและเยาวชน ของสถานพินิจและคุ้มครองเด็กและเยาวชนจังหวัดลำปาง
ณ สถานพินิจและคุ้มครองเด็กและเยาวชนจังหวัดลำปาง อำเภอเมือง จังหวัดลำปาง
ม.ล.ปนัดดาฯ กล่าวว่า สำหรับในเช้าวันนี้ ลูกหลานเยาวชนสถานพินิจและคุ้มครองเด็ก
และเยาวชนจังหวัดลำปาง มีความสนใจในการตั้งคำถามและตอบคำถามในวิชาที่ได้มีการถกแถลง
ซึ่ง ม.ล.ปนัดดาฯ ในฐานะครูพิเศษประจำวัน ได้กล่าวชื่นชมกระบวนการมีส่วนร่วม
ของลูกหลานสถานพินิจฯ ทุกคน โดยกล่าวว่า ความกล้าในการแสดงออกของลูกหลานที่ได้แลเห็นวันนี้
แสดงถึงความมุ่งมั่นตั้งใจที่แต่ละคนมีความเพียรพยายามที่จะขวนขวายหาวิชาความรู้
ความมุ่งมั่นที่จะเป็นคนดีของสังคมและชาติบ้านเมือง เป็นความภูมิใจของครอบครัวและประชาชนคนไทย
ความกล้ามีไว้เพื่อให้กระทำในสิ่งที่ถูกต้องตามครรลองคลองธรรม หาใช่เพื่อกระทำความไม่ดี
ขัดต่อกฎระเบียบของแผ่นดิน ผมมีความยินดีที่ได้มาพบปะและพูดคุยกับลูกหลานทุกคน
อยากบอกว่า ทุกๆ คน คือ ความหวังของครอบครัวและของชาติ ต้องไม่ทำให้บุพการี
และประชาชนคนไทยผิดหวัง การกระทำที่ผ่านไปถือเป็นอุทาหรณ์สอนใจ แต่ต้องไม่กระทำผิดซ้ำ
ความผิดกับความชั่วนั้นไม่เหมือนกัน ความดีความถูกต้องเกิดขึ้นโดยตัวเราเองทั้งสิ้น เช่นเดียวกับความผิด
และความบกพร่อง อย่าให้ใครผู้ใดมาครอบงำหรือพาเราเดินไปในทางที่ผิดอีก
ทั้งนี้ ม.ล. ม.ล.ปนัดดาฯ ได้กล่าวทิ้งท้ายว่า คุณค่าของคนอยู่ที่การกระทำและผลของการประพฤติตน
ไม่ใช่เรื่องคุยโวโอ้อวด อยากให้เด็กๆ ซึมซับในคำสอนเหล่านี้ และเป็นทรัพยากรบุคคล
ที่ทรงคุณค่าของประเทศชาติในภายภาคหน้า

ที่มา : http://www.thaigov.go.th/news/contents/details/12353
