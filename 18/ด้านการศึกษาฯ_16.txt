รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานมอบสัมฤทธิบัตรการอบรมหลักสูตร “ผู้นำการส่งเสริมเศรษฐกิจดิจิทัล (Digital CEO)” รุ่นที่ 1

วันอังคารที่ 22 พฤษภาคม 2561
รมว.ดิจิทัลฯ เป็นประธานมอบสัมฤทธิบัตรการอบรมหลักสูตร “ผู้นำการส่งเสริมเศรษฐกิจดิจิทัล (Digital CEO)” รุ่นที่ 1
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานมอบสัมฤทธิบัตรแก่ผู้ผ่านการอบรมหลักสูตร “ผู้นำการส่งเสริมเศรษฐกิจดิจิทัล (Digital CEO)” รุ่นที่ 1 ภายใต้แนวคิด “2022 Vision for Thailand Digital Economy & Society” โดยสำนักงานส่งเสริมเศรษฐกิจดิจิทัล (ดีป้า) หน่วยงานในสังกัดกระทรวงดิจิทัลฯ จัดขึ้น เพื่อให้ผู้บริหารระดับสูงของหน่วยงานภาครัฐและเอกชนในส่วนกลางและท้องถิ่นได้ศึกษาและรับทราบข้อมูลใหม่ๆ ที่ทันสมัย เป็นการเสริมสร้างทักษะการวิเคราะห์สภาวะแวดล้อมในปัจจุบันและอนาคต พร้อมพัฒนาทักษะด้านดิจิทัลตามร่างแนวทางการพัฒนาทักษะด้านดิจิทัลฯ ทั้งยังได้เปิดโอกาสให้มีการแลกเปลี่ยนองค์ความรู้ วิสัยทัศน์ และประสบการณ์ระหว่างผู้บริหารระดับสูงที่เข้ารับการอบรมฯ ให้เกิดการพัฒนาวิสัยทัศน์ในการกำหนดนโยบายการส่งเสริมเศรษฐกิจดิจิทัล และเป็นการสานสัมพันธ์ที่ดีระหว่างกัน ตลอดจนเป็นการดำเนินการตามนโยบายรัฐบาล ที่มุ่งพัฒนาปรับเปลี่ยนภาครัฐเป็นรัฐบาลดิจิทัลมาสู่การพัฒนาระดับบุคคล รวมถึงพัฒนาผู้นำเพื่อขับเคลื่อนการเปลี่ยนแปลงและพัฒนาขีดความสามารถด้านกำลังคนในการสร้างสรรค์นวัตกรรมด้วยเทคโนโลยีดิจิทัล ซึ่งจะส่งผลต่อการจัดอันดับประเทศที่ดีขึ้นในเวทีนานาชาติ ทั้งนี้ มีผู้ผ่านการอบรมและได้รับสัมฤทธิบัตรรวมทั้งสิ้น 64 ท่าน ซึ่งถือเป็นกำลังสำคัญในการผลักดันนโยบายรัฐบาลดิจิทัลของรัฐบาล เมื่อวันที่ 19 พฤษภาคม 2561 ณ โรงแรมอีสติน แกรนด์ สาทร เขตสาทร กรุงเทพฯ
*********************

ที่มา : http://www.thaigov.go.th/news/contents/details/12435
