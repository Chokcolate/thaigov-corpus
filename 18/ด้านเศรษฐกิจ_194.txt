รัฐบาลไทย-ข่าวทำเนียบรัฐบาล-สหกรณ์โคนมไทยมิลค์ร่อนจดหมายขอโทษ กรณีจัดส่งนมโรงเรียนไม่ได้คุณภาพ พร้อมตั้งโต๊ะแถลงข่าวเพื่อชี้แจงข้อเท็จจริงวันนี้(11มิย.61) ที่สำนักงานอ.ส.ค. กรุงเทพฯ

วันจันทร์ที่ 11 มิถุนายน 2561
สหกรณ์โคนมไทยมิลค์ร่อนจดหมายขอโทษ กรณีจัดส่งนมโรงเรียนไม่ได้คุณภาพ พร้อมตั้งโต๊ะแถลงข่าวเพื่อชี้แจงข้อเท็จจริงวันนี้(11มิย.61) ที่สำนักงานอ.ส.ค. กรุงเทพฯ
สหกรณ์โคนมไทยมิลค์ร่อนจดหมายขอโทษ กรณีจัดส่งนมโรงเรียนไม่ได้คุณภาพ พร้อมตั้งโต๊ะแถลงข่าวเพื่อชี้แจงข้อเท็จจริงวันนี้(11มิย.61) ที่สำนักงานอ.ส.ค. กรุงเทพฯ  ด้านกระทรวงเกษตรฯเตรียมล้อมคอกโครงการนมโรงเรียน ยกระดับการบริหารจัดการมุ่งประสิทธิภาพขั้นสูงสุด
​นสพ.สรวิศ ธานีโต รักษาการอธิบดีกรมปศุสัตว์ ในฐานะประธานคณะอนุกรรมการบริหารจัดการโครงการอาหารเสริม(นม)โรงเรียน กล่าวว่า   เมื่อวันที่ 8 มิ.ย.61ที่ผ่านมานายเชวงศักดิ์ สงวนวงศ์วิจิตร ประธานกรรมการสหกรณ์โคนมไทยมิลค์ จำกัด  อำเภอมวกเหล็ก จังหวัดสระบุรีได้ทำหนังสือขอโทษกับกรณีที่จัดส่งให้โรงเรียนมีปัญหาคุณภาพผิดปกติไปยังนายกฤษฎาบุญราชรัฐมนตรีว่าการกระทรวงเกษตรและสหกรณ์ทั้งนี้ในจดหมายตามที่สหกรณ์ฯได้จัดส่งนมยูเอชทีภายใต้โครงการนมโรงเรียนให้แก่โรงเรียนไผทอุดมศึกษาและได้เกิดปัญหาคุณภาพของผลิตภัณฑ์นมที่จัดส่งให้โรงเรียนผิดปกติในบางกล่องมีลักษณะขุ่นข้นไม่เป็นไปตามมาตรฐานตามรายละเอียดที่สหกรณ์ได้รับทราบจากโรงเรียนแล้วนั้น
ในนามผู้บริหารฯเจ้าหน้าที่สหกรณ์รู้สึกเสียใจกับเหตุการณ์ที่เกิดขึ้นและขอโทษและขออภัยกับเหตุการณ์ที่เกิดขึ้นกับทุกฝ่ายที่เกี่ยวข้องโดยสหกรณ์ขอรับผิดชอบกับเหตุการณ์ที่เกิดขึ้นรวมทั้งการขอเรียกคืนสินค้าล๊อตนี้ทั้งหมดและจะรีบดำเนินการแก้ไจและป้องกันไม่ให้เกิดปัญหาในลักษณะนี้เกิดขึ้นอีก
ทั้งนี้  สหกรณ์ฯในฐานะเป็นองค์กรของเกษตรกรมิได้มีเจตนาที่จะผลิตนมและจัดส่งนมที่ไม่มีคุณภาพให้แก่นักเรียนผู้บริโภค  แต่เมื่อมีข้อผิดพลาดไม่ว่าจะด้วยเหตุใด  สหกรณ์ข้อน้อมรับข้อผิดพลาดทั้งหมดรวมถึงการรับผิดชอบต่อสังคมต่อไป
นอกจากนี้สหกรณ์โคนมไทยมิลค์ฯยังมีแผนที่จะแถลงข่าวเพื่อชี้แจงข้อเท็จจริงและขอโทษต่อเหตุการณ์ดังกล่าวในวันนี้ (11 มิ.ย.61) ณองค์การส่งเสริมกิจการโคนมแห่งประเทศไทย(อ.ส.ค.)  จตุจักร กรุงเทพ ในเวลา 11.00 น.อีกด้วย
ขณะเดียวกันเมื่อวันที่ 9 มิ.ย.61  สำนักงานเกษตรและสหกรณ์จังหวัดสระบุรีได้ทำจดหมายรายงานความคืบหน้าในการดำเนินการแก้ปัญหากรณีดังกล่าวยังผู้บริหารกระทรวงเกษตรฯโดยระบุขณะนี้สหกรณ์ฯได้ส่งตัวอย่างผลิตภัณฑ์ล็อตการผลิตที่มีปัญหาที่สหกรณ์เก็บไว้ ให้กรมวิทยาศาสตร์การแพทย์ตรวจวิเคราะห์เพื่อยืนยันผลอีกครั้งหนึ่งแล้วและได้ทำการแจ้งผู้รับจ้างขนส่งให้ปฏิบัติตามข้อกำหนดโดยเคร่งครัด โดยเฉพาะการวางซ้อนลังต้องไม่เกิน 8 ชั้น
นอกจากนี้ในวันที่ 11 มิ.ย. 61   เจ้าหน้าที่สำนักงานคณะกรรมการอาหารและยาจะเข้าตรวจสอบกระบวนการผลิต โดยจะมีทีมงานกระทรวงเกษตรและสหกรณ์จังหวัดสระบุรีที่เกี่ยวข้องเข้าร่วมสังเกตการณ์เพื่อรวบรวมข้อมูลประกอบการพิจารณาของจังหวัดรวมทั้งจังหวัดสระบุรีจะจัดประชุมคณะกรรมการอาหารเสริม (นม) โรงเรียนระดับจังหวัด ในวันอังคารที่ 12 มิ.ย. 61 เพื่อพิจารณาแนวทางการแก้ไขปัญหานมโรงเรียนของสหกรณ์/ผู้ประกอบการที่ได้รับการจัดสรรโควตานมโรงเรียนในภาพรวมต่อไป
สำหรับ จังหวัดสระบุรีมีสหกรณ์/ผู้ประกอบการที่ได้รับการจัดสรรโควตานมโรงเรียนปี 2561 จำนวน 4 ราย คือ สหกรณ์โคนมไทยมิลค์ จำกัดสหกรณ์โคนมมวกเหล็ก จำกัดอ.ส.ค. มวกเหล็กและบริษัท เทียนขำ แดรี่คอร์เปอเรชั่น โดยสหกรณ์โคนมไทยมิลค์ฯ ปีนี้เป็นปีแรกที่ได้รับโควต้าในการจัดส่งนมโรงเรียนให้แก่โรงเรียนไผทอุดมศึกษา
​                “จากเหตุการณ์ที่เกิดขึ้นถือเป็นกรณีศึกษาซึ่งรัฐมนตรีว่ากระทรวงเกษตรฯได้เน้นย้ำจะต้องไม่ให้ปัญหาเกิดขึ้นอีกในอนาคต  พร้อมให้หน่วยงานที่เกี่ยวข้องทุกฝ่ายเร่งหาทางในการปรับแนวทางการบริหารจัดการให้มีประสิทธิภาพมากยิ่งขึ้นโดยเฉพาะวิธีการตรวจรับนมใหม่ทั้งประเทศให้รัดกุมเพื่อป้องกันนมเสียหรือนมไม่ได้มาตรฐานอีก” นสพ.สรวิศ
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12920
