รัฐบาลไทย-ข่าวทำเนียบรัฐบาล-รัฐบาล เชิญชวนเด็กเยาวชนและคนไทยทุกคน มาดื่มนมเพื่อสุขภาพร่างกายแข็งแรงในโอกาส วันดื่มนมโลก (World Milk Day) ตรงกับวันที่ 1 มิถุนายน ของทุกปี

วันจันทร์ที่ 28 พฤษภาคม 2561
รัฐบาล เชิญชวนเด็กเยาวชนและคนไทยทุกคน มาดื่มนมเพื่อสุขภาพร่างกายแข็งแรงในโอกาส วันดื่มนมโลก (World Milk Day) ตรงกับวันที่ 1 มิถุนายน ของทุกปี
รัฐบาล โดย กระทรวงเกษตรฯ เชิญชวนเด็กเยาวชนและคนไทยทุกคน มาดื่มนมเพื่อสุขภาพร่างกายแข็งแรง และเตรียมจัดงานวันดื่มนมโลก ประจำปี 2561 ภายใต้แนวคิด “นมยิ่งดื่มยิ่งดี” ณ สวนสัตว์ดุสิต รณรงค์ให้ความรู้ที่ถูกต้อง เพื่อให้ผู้บริโภคดื่มนมที่สดและคุณภาพดี
วันนี้ (28 พฤษภาคม 2561) เวลา 08.30 น. ณ โถงกลาง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ให้เกียรติเยี่ยมชมบูธการจัดแสดงงานวันดื่มนมโลก ประจำปี 2561 ก่อนการประชุมคณะรัฐมนตรี โดยมี นายกฤษฎา บุญราช รัฐมนตรีว่าการกระทรวงเกษตรและสหกรณ์ พร้อมคณะผู้บริหารกระทรวงฯ ให้การต้อนรับและนำชมนิทรรศการฯ
ทั้งนี้ รัฐมนตรีว่าการกระทรวงเกษตรฯ กล่าวรายงานว่า วันดื่มนมโลก ได้กำหนดโดย FAO ให้เป็นวันที่ 1 มิถุนายนของทุกปี เพื่อให้ทั่วโลกได้ตระหนักถึงความสำคัญของการดื่มนม ซึ่งรวมทั้งทุกภาคส่วนที่เกี่ยวข้อง ตั้งแต่ ต้นน้ำ ได้แก่ เกษตรกรผู้เลี้ยงโคนม กลางน้ำ ได้แก่ ผู้แปรรูปนมและผลิตภัณฑ์นม จนถึงปลายน้ำ คือ ผู้บริโภค ได้เห็นคุณค่าของนม  ดังนั้น กระทรวงเกษตรและสหกรณ์ ได้แก่ กรมปศุสัตว์ องค์การส่งเสริมกิจการโคนมแห่งประเทศไทย หรือ อสค. ร่วมกับองค์การอาหารและเกษตรแห่งสหประชาชาติ หรือ FAO และสมาคมอุตสาหกรรมผลิตภัณฑ์อาหารนมไทยหรือ สอนท. รวมทั้ง องค์การสวนสัตว์ในพระบรมราชูปถัมภ์ ได้กำหนดจัดงานวันดื่มนมโลก ประจำปี 2561 ขึ้น ซึ่งในปี 2561 นี้ จะมีการจัดงานวันดื่มนมโลก ในวันศุกร์ที่ 1 มิถุนายน 2561 ณ สวนสัตว์ดุสิต กรุงเทพฯ โดยพิธีเปิดงานจะเริ่มตั้งแต่เวลา 09.30 น. บริเวณประตู 1 สวนสัตว์ดุสิต ซึ่งในงานจะมีการออกบูธแสดงผลิตภัณฑ์นมใหม่ ๆ บทความรู้ต่าง ๆ เกี่ยวกับคุณประโยชน์ โดยเฉพาะคุณประโยชน์ในด้านการเสริมสร้างสุขภาพที่เหมาะสมกับทุกวัย ตามคำขวัญที่ว่า “นมยิ่งดื่มยิ่งดี” และในงานดังกล่าวก็จะมีดารายอดนิยมที่ชื่นชอบการดื่มนมได้มาสนทนา แลกเปลี่ยนเรียนรู้เกี่ยวกับประโยชน์ต่าง ๆ ของการดื่มนมกับนักวิชาการทั้งในประเทศและต่างประเทศ
นอกจากนี้ การดื่มนมของคนไทยในรูปของนมพาสเจอร์ไรส์และนมยูเอชที ปัจจุบันเฉลี่ย 18 ลิตรต่อคนต่อปี ซึ่งค่อนข้างน้อย เมื่อเทียบกับประเทศญี่ปุ่น หรือในประเทศยุโรปและอเมริกา ซึ่งอาจเนื่องจากประเทศไทยค่อนข้างอุดมสมบูรณ์ อย่างไรก็ตาม นมถือว่าเป็นอาหารที่คุณค่าทางอาหารสูงและจำเป็นต่อสุขภาพ หากคนไทยดื่มนมเพียงวันละ 1 แก้ว จะช่วยเสริมสร้างสุขภาพของร่างกาย รวมทั้งยังช่วยสร้างความยั่งยืนในอาชีพการเลี้ยงโคนมของเกษตรกรไทยด้วย ดังนั้น จึงขอฝากสื่อมวลชนและผู้เกี่ยวข้องช่วยเผยแพร่ประชาสัมพันธ์ในงานวันดื่มนมโลกครั้งนี้ รวมทั้งช่วยกันรณรงค์ให้คนไทยได้ดื่มนมมาก ๆ และรับรู้ข่าวสารที่เป็นจริงเกี่ยวกับคุณประโยชน์ของการดื่มนมด้วย
ตอนท้าย นายกรัฐมนตรีกล่าวว่าขอให้คนทุกคนช่วยกันรณรงค์ดื่มนมให้มากยิ่งขึ้น เพื่อสุขภาพที่ดี หรือดื่มนมจากข้าว เพราะเป็นการช่วยเหลือและสนับสนุนเกษตรกร พร้อมเชิญชวนลดการดื่มสุรา มาดื่มนมเพื่อสุขภาพและรับประทานอาหารที่ดีต่อสุขภาพ
อนึ่ง ผู้สนใจสามารถติดต่อสอบถามข้อมูลที่ สำนักงานปลัดกระทรวงเกษตรและสหกรณ์ กองเกษตรสารนิเทศ โทร 02-228-1085-9 โทรสาร 02-282-2871 www.moac.go.th
..................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12588
