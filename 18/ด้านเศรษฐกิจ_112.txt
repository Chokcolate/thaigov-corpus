รัฐบาลไทย-ข่าวทำเนียบรัฐบาล-กระทรวงเกษตรฯ เตรียมจัดงานวันดื่มนมโลก ประจำปี 2561

วันพุธที่ 30 พฤษภาคม 2561
กระทรวงเกษตรฯ เตรียมจัดงานวันดื่มนมโลก ประจำปี 2561
กระทรวงเกษตรฯ เตรียมจัดงานวันดื่มนมโลก ประจำปี 2561 ภายใต้แนวคิด “นมยิ่งดื่มยิ่งดี” ณ สวนสัตว์ดุสิต รณรงค์ให้ความรู้ที่ถูกต้อง เพื่อให้ผู้บริโภคดื่มนมที่สดและคุณภาพดี
นายสรวิศ ธานีโต ผู้ตรวจราชการกระทรวงเกษตรและสหกรณ์ รักษาการอธิบดีกรมปศุสัตว์ แถลงข่าวการจัดงาน “วันดื่มนมโลก ประจำปี 2561” หรือ World Milk Day 2018 ณ กระทรวงเกษตรและสหกรณ์ ว่า  วันดื่มนมโลก ได้กำหนดโดย FAO ให้เป็นวันที่ 1 มิถุนายนของทุกปี เพื่อให้ทั่วโลกได้ตระหนักถึงความสำคัญของการดื่มนม ซึ่งรวมทั้งทุกภาคส่วนที่เกี่ยวข้อง ตั้งแต่ ต้นน้ำ ได้แก่ เกษตรกรผู้เลี้ยงโคนม กลางน้ำ ได้แก่ ผู้แปรรูปนมและผลิตภัณฑ์นม จนถึงปลายน้ำ คือ ผู้บริโภค ได้เห็นคุณค่าของนม  ดังนั้น กระทรวงเกษตรและสหกรณ์ ได้แก่ กรมปศุสัตว์ องค์การส่งเสริมกิจการโคนมแห่งประเทศไทย หรือ อสค. ร่วมกับองค์การอาหารและเกษตรแห่งสหประชาชาติ หรือ FAO และสมาคมอุตสาหกรรมผลิตภัณฑ์อาหารนมไทยหรือ สอนท. รวมทั้ง องค์การสวนสัตว์ในพระบรมราชูปถัมภ์ ได้กำหนดจัดงานวันดื่มนมโลก ประจำปี 2561 ขึ้น ซึ่งในปี 2561 นี้ จะมีการจัดงานวันดื่มนมโลก ในวันศุกร์ที่ 1 มิถุนายน 2561 ณ สวนสัตว์ดุสิต กรุงเทพฯ โดยพิธีเปิดงานจะเริ่มตั้งแต่เวลา 09.30 น. บริเวณประตู 1 สวนสัตว์ดุสิต โดยในงานจะมีการออกบูธแสดงผลิตภัณฑ์นมใหม่ ๆ บทความรู้ต่าง ๆ เกี่ยวกับคุณประโยชน์ โดยเฉพาะคุณประโยชน์ในด้านการเสริมสร้างสุขภาพที่เหมาะสมกับทุกวัย ตามคำขวัญที่ว่า “นมยิ่งดื่มยิ่งดี” และในงานดังกล่าวก็จะมีดารายอดนิยมที่ชื่นชอบการดื่มนมได้มาสนทนา แลกเปลี่ยนเรียนรู้เกี่ยวกับประโยชน์ต่าง ๆ ของการดื่มนมกับนักวิชาการทั้งในประเทศและต่างประเทศ
นายสรวิศ ธานีโต ผู้ตรวจราชการกระทรวงเกษตรและสหกรณ์ รักษาการอธิบดีกรมปศุสัตว์ กล่าวเพิ่มเติมว่า การดื่มนมของคนไทยในรูปของนมพาสเจอร์ไรส์และนมยูเอชที ปัจจุบันเฉลี่ย 18 ลิตรต่อคนต่อปี ซึ่งค่อนข้างน้อย เมื่อเทียบกับประเทศญี่ปุ่น หรือในประเทศยุโรปและอเมริกา ซึ่งอาจเนื่องจากประเทศไทยค่อนข้างอุดมสมบูรณ์ อย่างไรก็ตาม นมถือว่าเป็นอาหารที่คุณค่าทางอาหารสูงและจำเป็นต่อสุขภาพ หากคนไทยดื่มนมเพียงวันละ 1 แก้ว จะช่วยเสริมสร้างสุขภาพของร่างกาย รวมทั้งยังช่วยสร้างความยั่งยืนในอาชีพการเลี้ยงโคนมของเกษตรกรไทยด้วย ดังนั้น จึงขอฝากสื่อมวลชนและผู้เกี่ยวข้องช่วยเผยแพร่ประชาสัมพันธ์ในงานวันดื่มนมโลกครั้งนี้ รวมทั้งช่วยกันรณรงค์ให้คนไทยได้ดื่มนมมาก ๆ และรับรู้ข่าวสารที่เป็นจริงเกี่ยวกับคุณประโยชน์ของการดื่มนมด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/12615
