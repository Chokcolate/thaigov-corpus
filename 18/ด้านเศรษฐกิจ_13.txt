รัฐบาลไทย-ข่าวทำเนียบรัฐบาล-สพพ. แถลงข่าวเนื่องในโอกาสครบรอบวันสถาปนา 13 ปี

วันอังคารที่ 15 พฤษภาคม 2561
สพพ. แถลงข่าวเนื่องในโอกาสครบรอบวันสถาปนา 13 ปี
ผู้อำนวยการ สพพ. ได้แถลงข่าวเนื่องในโอกาสครบรอบวันสถาปนา 13 ปี ของสำนักงานความร่วมมือพัฒนาเศรษฐกิจกับประเทศเพื่อนบ้าน (องค์การมหาชน) (สพพ.) กระทรวงการคลัง ที่จะมาถึงในวันที่ 17 พฤษภาคม 2561
เมื่อวันที่ 11 พฤษภาคม 2561 นายพีรเมศร์ วุฒิธรเนติรักษ์ ผู้อำนวยการ สพพ. ได้แถลงข่าวเนื่องในโอกาสครบรอบวันสถาปนา 13 ปี ของสำนักงานความร่วมมือพัฒนาเศรษฐกิจกับประเทศเพื่อนบ้าน (องค์การมหาชน) (สพพ.) กระทรวงการคลัง ที่จะมาถึงในวันที่ 17 พฤษภาคม 2561 โดยนายพีรเมศร์ฯ ได้กล่าวถึงความก้าวหน้าในการดำเนินงานของ สพพ. ภายใต้ "การขับเคลื่อนตามแผนยุทธศาสตร์ในระยะ 4 ปี (2561-2564)” โดยมีประเด็นที่น่าสนใจ ประกอบด้วย (1) การพัฒนาความร่วมมือทางการเงินและวิชาการกับประเทศเพื่อนบ้าน ที่ปัจจุบันมี 7 ประเทศ คือ สปป.ลาว กัมพูชา เมียนมา เวียดนาม ภูฏาน ศรีลังกา และติมอร์-เลสเต (2) งานด้านการบริหารจัดการทรัพยากรทางการเงิน เพื่อความยั่งยืนทางการเงิน (3) นวัตกรรมในด้านการระดมทุนของ สพพ. และ (4) การบูรณาการกับภาคส่วนต่างๆ เพื่อให้เกิดประโยชน์สูงสุดต่อการพัฒนาเศรษฐกิจกับประเทศเพื่อนบ้าน
1. สพพ. ได้จัดทำแนวทางการดำเนินงานภายใต้กรอบยุทธศาสตร์ 4 ปี (2561-2564) ของ สพพ. ซึ่งมีความสอดคล้องยุทธศาสตร์ชาติระยะ 20 ปี (พ.ศ. 2560-2579) และแผนพัฒนาเศรษฐกิจและสังคมแห่งชาติ ฉบับที่ 12 (2560-2564) รวมกับสอดคล้องกับนโยบายด้านการต่างประเทศของรัฐบาล โดยมีรายละเอียด ดังนี้
ยุทธศาสตร์ที่ 1 พัฒนาความร่วมมือทางการเงินและวิชาการกับประเทศเพื่อนบ้านให้มีคุณภาพมาตรฐานสากล
ยุทธศาสตร์ที่ 2 บูรณาการกับภาคส่วนต่างๆ เพื่อประโยชน์สูงสุดในการร่วมพัฒนาเศรษฐกิจกับประเทศเพื่อนบ้าน
ยุทธศาสตร์ที่ 3 บริหารจัดการทรัพยากรทางการเงิน เพื่อความยั่งยืนในการดำเนินงาน
ยุทธศาสตร์ที่ 4 พัฒนาองค์กรอย่างต่อเนื่อง และเสริมสร้างสมรรถนะในการปฏิบัติงาน
ซึ่งแผนยุทธศาสตร์ดังกล่าว เป็นนโยบายที่รัฐบาลไทยจะสามารถส่งเสริมให้เศรษฐกิจของไทยและประเทศเพื่อนบ้าน มีความมั่นคงและยั่งยืน โดยเน้นการสร้างความเข้มแข็งทางเศรษฐกิจในภูมิภาค ซึ่งโครงการส่วนใหญ่จะเป็นการสร้างความเชื่อมโยงเครือข่ายการคมนาคมและขนส่ง โดยเฉพาะจากชายแดนไทยและเขตเศรษฐกิจพิเศษที่สำคัญของไทยสู่ประเทศเพื่อนบ้าน ซึ่งการดำเนินการดังกล่าวจะเป็นการช่วยกระตุ้นเศรษฐกิจ ตลอดจนเพิ่มศักยภาพทางด้านการค้า การลงทุน และการท่องเที่ยวภายในภูมิภาค
2. ที่ผ่านมา ตั้งแต่ปี 2548 สพพ. ได้ให้ความช่วยเหลือทางการเงินและความช่วยเหลือทางวิชาการไปแล้ว จำนวน 74 โครงการ วงเงินรวม 15,732.47 ล้านบาท ประกอบด้วย (1) ความร่วมมือทางการเงินในรูปแบบเงินกู้เงื่อนไขผ่อนปรนและเงินให้เปล่า จำนวน 23 โครงการ วงเงิน 15,466.28 ล้านบาท (2) ความร่วมมือทางการวิชาการในรูปแบบเงินให้เปล่า จำนวน 16 โครงการ วงเงิน 244.00 ล้านบาท และ (3) โครงการฝึกอบรมถ่ายทอดความรู้ให้กับเจ้าหน้าที่ประเทศเพื่อนบ้าน จำนวน 35 โครงการ วงเงิน 22.19 ล้านบาท โดยมีผู้เข้าร่วมอบรม ทั้งสิ้น 439 คน โดยความร่วมมือทางการเงินและทางวิชาการที่ผ่านมา ประกอบด้วย โครงการ ถนน สนามบิน รถไฟ เพื่อเชื่อมโยงการเดินทางและการขนส่งในภูมิภาคให้สะดวก รวดเร็ว ปลอดภัย ตลอดจนสนับสนุนและส่งเสริมการลงทุน การค้าชายแดน และการท่องเที่ยวให้มีการขยายตัว โดยนอกจากนี้ สพพ.ยังสนับสนุนโครงการสาธารณูปโภคพื้นฐาน เช่น ไฟฟ้าและประปา รวมถึงการพัฒนาชุมชนเมือง เพื่อช่วยยกระดับคุณภาพการดำรงชีวิตของประชาชนให้ดีขึ้น ซึ่งผลจากการดำเนินการที่กล่าวจะเกิดประโยชน์กับประเทศไทยและประเทศเพื่อนบ้าน ดังนี้
- ความสัมพันธ์กับประเทศเพื่อนบ้านดีขึ้นและประเทศไทยได้รับการยอมรับ รวมถึงประชาชนมีความเข้าใจและความรู้สึกที่ดีต่อกันมากขึ้น
- มีการเชื่อมโยงโครงข่ายคมนาคมขนส่งระหว่างประเทศไทยกับประเทศเพื่อนบ้าน ทำให้เกิดการค้า การลงทุน การท่องเที่ยว และการแลกเปลี่ยนวัฒนธรรมเพิ่มมากขึ้น
- คุณภาพชีวิตของประชาชนในประเทศเพื่อนบ้านและในบริเวณชายแดนประเทศไทยมีความมั่นคงและปลอดภัย รวมถึงกิจกรรมทางด้านเศรษฐกิจและสังคมเพิ่มมากขึ้น
- มีการขยายตัวทางการค้าและบริการของไทยในประเทศเพื่อนบ้าน
3. ในระหว่างปี 2561-2564 สพพ. มีแผนที่ให้ความช่วยเหลือทางการเงินกับประเทศเพื่อนบ้านในหลายโครงการ อาทิเช่น
3.1 สาธารณรัฐแห่งสหภาพเมียนมา
- โครงการก่อสร้างช่องทางเชื่อมพื้นที่เขตเศรษฐกิจพิเศษทวายสู่ชายแดนไทย-เมียนมา
- โครงการปรับปรุงระบบไฟฟ้าในเมืองย่างกุ้ง (เขต North Okkalapa และ เขต North Dagon)
3.2 สาธารณรัฐประชาธิปไตยประชาชนลาว
- โครงการก่อสร้างสะพานมิตรภาพไทย-ลาว แห่งที่ 5 (บึงกาฬ-บอลิคำไซ)
- โครงการพัฒนาถนนหมายเลข 11 (ช่วงครกข้าวดอ-บ้านโนนสะหวัน-สานะคาม-บ้านวัง-บ้านน้ำสัง)
- โครงการปรับปรุงเส้นทางหมายเลข 12 (R12) (ท่าแขก-ยมมะราด-ลังคัง-นาพาว)
- โครงการก่อสร้างสะพานข้ามแม่น้ำโขงที่เมืองเชียงแมนแล้วต่อไปยังเมืองหลวงพระบาง
3.3 ราชอาณาจักรกัมพูชา
- โครงการปรับปรุงถนนหมายเลข 67 (NR 67 เสียมราฐ-อัลลองเวง-จวม/สะงำ) กัมพูชา
4. งานด้านการพัฒนาและบริหารจัดการทรัพยากรทางการเงิน เพื่อความยั่งยืนในการดำเนินงานของ สพพ.
สพพ. มีแนวทางในการดำเนินงานทางด้านการเงิน โดยเน้นที่มีความมั่นคง โปร่งใส และตรวจสอบได้โดยเป็นภาระต่องบประมาณน้อยที่สุด ซึ่งที่ผ่านมาในบางโครงการ สพพ. จะใช้เงินสะสมที่เกิดจากรายรับดอกเบี้ยของ สพพ. มาเป็นแหล่งเงินทุน รวมถึงใช้การกู้เงินระยะสั้นจากสถาบันการเงินภายในประเทศมาสนับสนุนในบางโครงการ นอกจากนี้ ในอนาคต สพพ. อาจจะแสวงหาแหล่งเงินทุนใหม่ๆ เช่น การกู้ต่อจากกระทรวงการคลัง หรือแหล่งเงินทุนอื่น โดยในปี 2561 สพพ. มีแผนที่จะดำเนินการปรับโครงสร้างหนี้เงินกู้ระยะสั้นเดิม โดยการออกพันธบัตรภายใต้ชื่อของ สพพ. ในช่วงเดือนกรกฎาคม - กันยายน 2561 ในวงเงินไม่เกิน 1,500 ล้านบาท ซึ่งจะทำให้ สพพ. ซึ่งเป็นหน่วยงานภาครัฐที่ได้รับการจัดอันดับเครดิตเรตติ้งในระดับ AAA จากบริษัท ทริส เรทติ้ง จำกัด มีความมั่นคงทางการเงินมากขึ้น
นายพีรเมศร์ฯ ได้กล่าวเพิ่มเติมว่า สพพ. ยังได้ส่งเสริมและสร้างสรรค์การจัดกิจกรรมที่เป็นประโยชน์ รวมถึงส่งเสริมให้ภาคเอกชนไทยมีบทบาท เพื่อให้เกิดการขยายตัวทางเศรษฐกิจและมูลค่าการค้าในภูมิภาค โดยพัฒนาด้านชายแดนให้สามารถขนส่งสินค้าระหว่างประเทศไทยและประเทศเพื่อนบ้านให้สะดวกรวดเร็วขึ้น อีกทั้ง การดำเนินงานที่ผ่านมา สพพ. ยังได้รับการขับเคลื่อนจากบุคลากรที่มีความรู้ ความสามารถ พัฒนาองค์กรอย่างต่อเนื่อง โดยเฉพาะการร่วมผลักดันการดำเนินงานขององค์กรในทุกๆ ด้าน สพพ. ยังได้เสริมสร้างสมรรถนะในการปฏิบัติงาน พัฒนาบุคลากรให้เป็นมืออาชีพในการปฏิบัติงานทุกสายงาน ควบคู่ไปกับความมีคุณธรรมและจริยธรรม และยกระดับความโปร่งใสของการปฏิบัติงานให้สามารถตรวจสอบได้ เป็นที่ยอมรับจากหน่วยงานต่างๆ ทั้งในและต่างประเทศ

ที่มา : http://www.thaigov.go.th/news/contents/details/12244
