รัฐบาลไทย-ข่าวทำเนียบรัฐบาล-นายกรัฐมนตรีเน้นย้ำ รัฐบาลมุ่งแก้ไขปัญหาการบริหารจัดการน้ำอย่างยั่งยืน การลงพื้นที่เป็นไปเพื่อการรับฟังความต้องการของประชาชน การพิจารณาโครงการต่างๆเป็นไปตามความเหมาะสม

วันอังคารที่ 12 มิถุนายน 2561
นายกรัฐมนตรีเน้นย้ำ รัฐบาลมุ่งแก้ไขปัญหาการบริหารจัดการน้ำอย่างยั่งยืน การลงพื้นที่เป็นไปเพื่อการรับฟังความต้องการของประชาชน การพิจารณาโครงการต่างๆเป็นไปตามความเหมาะสม
นายกรัฐมนตรีเน้นย้ำ รัฐบาลมุ่งแก้ไขปัญหาการบริหารจัดการน้ำอย่างยั่งยืน การลงพื้นที่เป็นไปเพื่อการรับฟังความต้องการของประชาชน การพิจารณาโครงการต่างๆเป็นไปตามความเหมาะสม
วันนี้ (12 มิถุนายน 2561) เวลา 13.45 น. ณ บริเวณอาคารเฉลิมพระเกียรติฯ มหาวิทยาลัยราชภัฏนครสวรรค์ จังหวัดนครสวรรค์ พลเอก ประยุทธ์ จันทร์โอชา นายกรัฐมนตรี กล่าวภายหลังการประชุมคณะรัฐมนตรีนอกสถานที่อย่างเป็นทางการว่า การลงพื้นที่ตลอดระยะเวลา 4 ปีที่ผ่านมาเป็นการลงพื้นที่เพื่อรับฟังความต้องการของประชาชน ขอบคุณผู้ว่าราชการจังหวัดทุกจังหวัดของกลุ่มจังหวัดภาคเหนือตอนล่าง 2 (นครสวรรค์ กำแพงเพชร พิจิตร และอุทัยธานี) รวมทั้งข้าราชการ หน่วยงานที่เกี่ยวข้องทุกภาคส่วน ซึ่งก่อนการประชุมคณะรัฐมนตรีได้มีการหารือร่วมกับคณะกรรมการต่าง ๆ ในระดับจังหวัด มีการรับฟังข้อเสนอ และความต้องการที่มาจากภาคประชาชน และเอกชนในพื้นที่ ซึ่งได้มีการพิจารณาเรื่องโครงสร้างพื้นฐาน รถไฟ เส้นทางคมนาคม โดยรัฐบาลมีแผนการดำเนินงานอยู่แล้ว และยืนยันว่าจะมีการพิจารณาอย่างเหมาะสม สอดคล้องกับแผนการใช้จ่ายงบประมาณประจำปีฯ
ในส่วนการแก้ไขปัญหาการบริหารจัดการแหล่งน้ำ ได้แก่ บึงสีไฟ จังหวัดพิจิตร และบึงบอระเพ็ด จังหวัดนครสวรรค์ ซึ่งถือว่าเป็นทะเลสาบขนาดใหญ่ของประเทศไทย และเป็นพื้นที่ชุ่มน้ำ ได้มีการขุดลอกเพื่อพัฒนา ปรับปรุงพื้นที่ไปแล้วบางส่วน ทำให้มีปริมาณน้ำเพิ่มมากขึ้นถึง 10 เท่า ซึ่งมีความจำเป็นต้องเร่งดำเนินการเพราะเป็นแหล่งน้ำต้นทุน ทั้งยังเป็นการช่วยแก้ปัญหาน้ำท่วมในพื้นที่อันเกิดจากการตื้นเขินของแหล่งน้ำดังกล่าว ส่งผลให้ไม่สามารถแก้ปัญหาน้ำท่วมในฤดูน้ำหลากได้ จึงต้องหามาตรการที่เหมาะสมในการแก้ไขปัญหาดังกล่าวอย่างยั่งยืน และมีการบูรณาการร่วมด้วย โดยมีสำนักงานทรัพยากรน้ำแห่งชาติร่วมกับหน่วยงานที่เกี่ยวข้องกว่า 30 หน่วยงาน บูรณาการทำงานแก้ไขระบบบริหารจัดการน้ำครอบคลุมทุกพื้นที่ของประเทศ รวม 77 จังหวัด 25 ลุ่มน้ำ โดยเน้นย้ำการขุดลอก การทำประตูน้ำระหว่างแม่น้ำน่าน แม่น้ำพิจิตร ซึ่งคาดว่าจะเริ่มดำเนินการได้ในช่วงต้นปี 2562 โดยจะต้องสำรวจ ศึกษา จัดเตรียมด้านงบประมาณ และความพร้อมในทุก ๆ ด้านอย่างเป็นระบบ
.............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12978
