รัฐบาลไทย-ข่าวทำเนียบรัฐบาล-พม. แถลงเตรียมจัดกิจกรรมตลอดเดือนตุลาคม 2561 เนื่องในวันที่อยู่อาศัยโลก 2561 พร้อมเชิญชวนจิตอาสาลงทะเบียนดูแลผู้สูงอายุในโครงการธนาคารเวลาฯ ตั้งแต่วันนี้เป็นต้นไป

วันพฤหัสบดีที่ 27 กันยายน 2561
พม. แถลงเตรียมจัดกิจกรรมตลอดเดือนตุลาคม 2561 เนื่องในวันที่อยู่อาศัยโลก 2561 พร้อมเชิญชวนจิตอาสาลงทะเบียนดูแลผู้สูงอายุในโครงการธนาคารเวลาฯ ตั้งแต่วันนี้เป็นต้นไป
พม. แถลงเตรียมจัดกิจกรรมตลอดเดือนตุลาคม 2561 เนื่องในวันที่อยู่อาศัยโลก 2561 พร้อมเชิญชวนจิตอาสาลงทะเบียนดูแลผู้สูงอายุในโครงการธนาคารเวลาฯ ตั้งแต่วันนี้เป็นต้นไป
วันนี้ (27 ก.ย. 61) เวลา 13.00 น. ที่บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุจิตรา พิทยานรเศรษฐ์ รองโฆษกกระทรวงการพัฒนาสังคมและความมั่นคงของมนุษย์ เป็นประธานการแถลง ผลการดำเนินงานตามภารกิจสำคัญของกระทรวงการพัฒนาสังคมและความมั่นคงของมนุษย์ (พม.) ในประเด็นเรื่องการพัฒนาที่อยู่อาศัยและการเตรียมจัดกิจกรรมเนื่องในวันที่อยู่อาศัยโลก ประจำปี 2561 ในวันที่ 10 ตุลาคม 2561 ณ สำนักงานองค์การสหประชาชาติ กรุงเทพมหานคร โดยนายธนัช นฤพรพงศ์ ผู้ช่วยผู้อำนวยการสถาบันพัฒนาองค์กรชุมชน (องค์การมหาชน) หรือ พอช. และนายกฤษ โกญจนาท ผู้อำนวยการวิชาการฝ่ายพัฒนาที่อยู่อาศัยการเคหะแห่งชาติ (กคช.) และธนาคารเวลา โดย นางสาวแรมรุ้ง วรวัธ รองอธิบดีกรมกิจการผู้สูงอายุ
นางสุจิตรา กล่าวว่า ตามที่องค์การสหประชาติ (UN) กำหนดให้วันจันทร์แรกของเดือนตุลาคมของทุกปีเป็น "วันที่อยู่อาศัยโลก” (World Habitat Day) เพื่อให้ทุกประเทศตระหนักถึงความสำคัญในการแก้ไขปัญหาการไม่มีที่อยู่อาศัย หรือมีที่อยู่อาศัย ไม่เหมาะสม ตลอดจนสิทธิพื้นฐานของการมีที่อยู่อาศัย และสร้างความรับผิดชอบร่วมกันในการจัดการให้ประชากรทุกคนมีที่อยู่อาศัยในอนาคต สำหรับปี 2561 วันที่อยู่อาศัยโลกตรงกับวันจันทร์ที่ 1 ตุลาคม ทางองค์การสหประชาชาติได้กำหนดหัวข้อหลัก "Municipal Solid Waste Management” หรือ "การบริหารจัดการขยะในชุมชน” เพื่อให้ทุกประเทศจัดกิจกรรมรณรงค์ เรื่องที่อยู่อาศัยตามแนวคิดดังกล่าว
นางสุจิตรา กล่าวต่อไปว่า สำหรับประเทศไทย สถาบันพัฒนาองค์กรชุมชน (องค์การมหาชน) หรือ พอช. และการเคหะแห่งชาติ (กคช.) เป็นหน่วยงานภาครัฐที่รับผิดชอบหลักในด้านการพัฒนาที่อยู่อาศัยสำหรับผู้มีรายได้น้อย ได้ร่วมกับเครือข่าย องค์กรชุมชนทั่วประเทศ บูรณาการความร่วมมือจัดกิจกรรมเนื่องในวันที่อยู่อาศัยโลก ประจำปี 2561 ในหัวข้อ "การบริหารจัดการขยะในชุมชน” เพื่อนำเสนอแนวคิดและข้อมูลการบริหารจัดการขยะในชุมชน รวมทั้งแลกเปลี่ยนความรู้และประสบการณ์ด้าน การบริหารจัดการขยะระหว่างภาคส่วนที่เกี่ยวข้อง ตลอดจนสนับสนุนการสร้างเครือข่ายความร่วมมือทางวิชาการที่เกี่ยวข้องกับ การพัฒนาที่อยู่อาศัยและชุมชน โดยได้กำหนดจัดงานในวันพุธที่ 10 ตุลาคม 2561 เวลา 09.00 - 16.30 น. ณ UN ESCAP Hall ศูนย์การประชุมสหประชาชาติ ถนนราชดำเนิน กรุงเทพฯ โดยได้รับเกียรติจาก พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิด พร้อมมอบโล่รางวัลให้แก่หน่วยงาน และบุคคลที่มีผลงานดีเด่นด้านการสนับสนุนการพัฒนาที่อยู่อาศัยสำหรับผู้มีรายได้น้อย นอกจากนี้ ยังมีการจัดกิจกรรมเนื่องใน วันที่อยู่อาศัยโลกในพื้นที่ต่างๆ ของประเทศไทย อาทิ 1) วันที่ 10 ตุลาคม 2561 ชุมชนชนริมคลองลาดพร้าว ชุมชน กสบ.หมู่ 5 เขตสายไหม กรุงเทพฯ มีการจัดกิจกรรม ภายใต้แนวคิด "ที่อยู่อาศัยสำหรับทุกคน” หรือ "Housing For All” ด้วยคำขวัญรณรงค์ว่า "สร้างไทยไปด้วยกัน สร้างบ้าน สร้างชุมชน ไทยทุกคนมั่นคง เข้มแข็ง” ซึ่งมีกิจกรรมที่น่าสนใจ เช่น พิธีมอบบ้านกลางเพื่อผู้ด้อยโอกาสให้แก่ 5 ชุมชนริมคลอง จำนวน 5 หลัง และเวทีเสวนาเรื่องการพัฒนาบ้านประชารัฐริมคลอง เป็นต้น โดยมีผู้เข้าร่วมงาน จากเครือข่ายบ้านมั่นคงทั่วประเทศ และคณะศึกษาดูงานจากต่างประเทศ จำนวน 10 ประเทศ
นางสุจิตรา กล่าวต่อไปอีกว่า 2) วันที่ 11 ตุลาคม 2561 เทศบาลตำบลหาดเล็ก อำเภอคลองใหญ่ จังหวัดตราด มีการจัดกิจกรรมเนื่องในวันที่อยู่อาศัยโลก ซึ่งเทศบาลตำบลหาดเล็ก ถือเป็นพื้นที่ต้นแบบในการแก้ไขปัญหาที่อยู่อาศัยในที่ดินของกรมเจ้าท่า กระทรวงคมนาคม โดยความร่วมมือกับ พอช. ภายใต้โครงการบ้านมั่นคง เพื่อซ่อมแซมบ้านเรือนที่มีฐานะยากจน บ้านเรือนทรุดโทรม จำนวน 500 หลังคาเรือน ขณะนี้ อยู่ระหว่างซ่อมแซมบ้านเฟสแรกจำนวน 60 หลัง ภายใต้งบประมาณสนับสนุนจาก พอช.
หลังละ 25,000 บาท และงบสาธารณูปโภค หลังละ 25,000 บาท รวมงบทั้งหมดในเฟสแรก 3 ล้านบาท หลังจากนั้น จะทยอยซ่อมบ้านในเฟสต่อไป และ 3) ช่วงเดือนตุลาคม 2561 ในพื้นที่ภาคต่างๆ มีการจัดกิจกรรมรณรงค์เรื่องที่อยู่อาศัย เพื่อให้ภาคีเครือข่ายทุกภาคส่วน ทั้งหน่วยงานรัฐ ภาคเอกชน ประชาสังคม และประชาชนที่ประสบปัญหาที่อยู่อาศัย ได้ตระหนักถึงการแก้ไขปัญหาที่อยู่อาศัยร่วมกัน
นางสุจิตรา กล่าวเพิ่มเติมว่า ตามที่ พลเอก ฉัตรชัย สาริกัลยะ รองนายกรัฐมนตรี มอบหมายให้กระทรวง พม. โดย กรมกิจการผู้สูงอายุ (ผส.) ศึกษารูปแบบการดำเนินงานธนาคารเวลาในต่างประเทศ เช่น ประเทศสวิสเซอร์แลนด์ เป็นต้น เป็นมาตรการดูแลผู้สูงอายุ โดยประชาชนจิตอาสาได้แบ่งปันเวลาให้กับการดูแลผู้สูงอายุในสังคม ซึ่งเวลาในการดูแลผู้สูงอายุจะได้รับการสะสมเพื่อการดูแลกลับคืน เมื่อจิตอาสามีความต้องการและจำเป็นที่จะต้องได้รับการดูแล เป็นการส่งเสริมให้คนในสังคม ดูแลซึ่งกันและกัน โดยเฉพาะการดูแลผู้สูงอายุที่มีภาวะพึ่งพิง ทั้งกลุ่มที่ช่วยเหลือตัวเองได้น้อย (ติดบ้าน) และกลุ่มที่ช่วยเหลือตัวเองไม่ได้เลย (ติดเตียง) นับว่าเป็นการแก้ปัญหาสังคมในระยะยาวและช่วยประหยัดงบประมาณของประเทศ ซึ่ง ผส. ได้นำแนวทาง ดังกล่าวมาปรับใช้ให้เหมาะสมกับบริบทของประเทศไทย จึงได้ร่วมกับภาคีเครือข่ายดำเนินงานธนาคารเวลาสำหรับการดูแล ผู้สูงอายุ โดยมีการลงนามความร่วมมือ MOU เมื่อวันที่ 14 สิงหาคม 2561 ระหว่าง ผส. สำนักงานกองทุนสนับสนุนการสร้างเสริมสุขภาพ และองค์กรปกครองส่วนท้องถิ่นที่ เป็นพื้นที่นำร่อง จำนวน 44 แห่ง และเมื่อวันที่ 15 สิงหาคม 2561 ได้จัดกิจกรรม Kick Off การดำเนินงานธนาคารเวลา และจัดทำคู่มือการดำเนินงานเพื่อให้พื้นที่นำร่องดำเนินการได้ทันที ซึ่งขณะนี้ อยู่ระหว่าง ทดลองนำร่อง โดยคาดว่าประมาณเดือนพฤศจิกายนถึงธันวาคม 2561 ก่อนจะนำมาถอดบทเรียนเพื่อพัฒนาปรับปรุงแนวทาง การดำเนินงานให้มีประสิทธิภาพมากยิ่งขึ้น และสามารถขยายผลไปยังพื้นที่ทั่วประเทศ ทั้งนี้ ผส. โดยโครงการธนาคารเวลาฯ ขอเชิญชวนประชาชนจิตอาสาลงทะเบียนสมัครจิตอาสาเข้าร่วมโครงการ "ธนาคารเวลาสำหรับการดูแลผู้สูงอายุของประเทศไทย : ออมเวลา ปันสุข” ผ่านเว็บไซต์ http://www.dop.go.th และเว็บไซต์ https://www.jitarsabank. com ได้ตั้งแต่วันนี้ (27 กันยายน 2561) เวลา 14.00 น. เป็นต้นไป หรือสอบถามรายละเอียดเพิ่มเติมได้ที่กองส่งเสริมสวัสดิการและคุ้มครองสิทธิผู้สูงอายุ ผส. โทร. 0-2642- 4305-6 และศูนย์ช่วยเหลือสังคม สายด่วน 1300 เพื่อการดำเนินการจัดกิจกรรมอาสาให้การดูแลผู้สูงอายุที่เหมาะกับความสนใจ ความถนัด วิถีชีวิต และเวลาว่างของผู้ที่สมัครลงทะเบียนจิตอาสา

ที่มา : http://www.thaigov.go.th/news/contents/details/15721
