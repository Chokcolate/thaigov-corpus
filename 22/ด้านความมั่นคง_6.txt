รัฐบาลไทย-ข่าวทำเนียบรัฐบาล-กสร.เรียกสอบนายจ้าง บูรณะหอระฆังวัดพระยาทำเหตุลูกจ้างเสียชีวิต

วันพฤหัสบดีที่ 27 กันยายน 2561
กสร.เรียกสอบนายจ้าง บูรณะหอระฆังวัดพระยาทำเหตุลูกจ้างเสียชีวิต
กรมสวัสดิการและคุ้มครองแรงงาน เรียกสอบข้อเท็จจริงนายจ้าง หาเหตุลูกจ้างเสียชีวิตและบาดเจ็บระหว่างดำเนินการบูรณะหอระฆังวัดพระยาทำวรวิหาร หากพบไม่ปฏิบัติตามกฎหมายดำเนินคดีทันที
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยถึงกรณีเหตุการณ์หอระฆังวัดพระยาทำวรวิหาร เขตบางกอกน้อย กรุงเทพฯ ทรุดตัวจนเป็นเหตุให้เสียชีวิตและได้รับบาดเจ็บขณะดำเนินการบูรณะว่า จากการสอบข้อเท็จจริงของพนักงานตรวจความปลอดภัยในเบื้องต้นทราบว่า ขณะเกิดเหตุลูกจ้างกำลังทำการยกฐานหอระฆังด้วยการดีดด้วยแม่แรง โดยมีลูกจ้างลงไปปฏิบัติงานใต้ฐาน หอระฆัง แต่พื้นดินมีอาการทรุดทำให้เหล็ก(บีม)ที่ใช้ยึดแม่แรงเกิดการเบียดกันจนทำให้หอระฆังเกิดการ ทรุดตัวและมีเศษวัสดุหล่นลงมาจนเป็นเหตุให้ลูกจ้างบาดเจ็บและเสียชีวิต ทั้งนี้พนักงานตรวจความปลอดภัยได้ออกหนังสือเชิญนายจ้างให้มาพบเพื่อสอบข้อเท็จจริงในวันที่ 2 ตุลาคมนี้ หากตรวจสอบพบนายจ้างไม่ปฏิบัติตามกฎหมายจะดำเนินคดีทันที โดยอัตราโทษสูงสุดของการไม่ปฏิบัติตามกฎหมายเกี่ยวกับ ความปลอดภัยในการทำงานคือมีโทษจำคุกไม่เกิน 1 ปี ปรับไม่เกิน 4 แสนบาท หรือทั้งจำทั้งปรับ
อธิบดีกสร. กล่าวเพิ่มเติมว่า อุบัติเหตุในการทำงานที่เกิดขึ้นแต่ละครั้งก่อให้เกิดความสูญเสีย ทั้งต่อผู้ประสบเหตุ ครอบครัว นายจ้างเองก็มีความผิดและถูกดำเนินคดีตามกฎหมาย อย่างไรก็ตาม การประสบอันตรายจากการทำงานเป็นเรื่องที่สามารถป้องกันได้เริ่มต้นด้วยการปฏิบัติตามหลักเกณฑ์ ที่กฎหมายกำหนด นายจ้างที่มีข้อสงสัยเกี่ยวกับกฎหมายความปลอดภัยในการทำงานสอบถามได้ที่ กองความปลอดภัยแรงงานโทรศัพท์ 0 2448 9128-39 สำนักงานสวัสดิการและคุ้มครองแรงงานกรุงเทพมหานครพื้นที่ 10 พื้นที่ สำนักงานสวัสดิการและคุ้มครองแรงงานจังหวัดทุกจังหวัด หรือที่ โทรศัพท์สายด่วน 1506 กด 3

ที่มา : http://www.thaigov.go.th/news/contents/details/15687
