รัฐบาลไทย-ข่าวทำเนียบรัฐบาล-กระทรวงวิทย์ฯ มุ่งสานต่อนโยบาย “วิทย์สร้างคน” ส่งเสริมเยาวชนใกล้ชิดวิทยาศาสตร์

วันพฤหัสบดีที่ 27 กันยายน 2561
กระทรวงวิทย์ฯ มุ่งสานต่อนโยบาย “วิทย์สร้างคน” ส่งเสริมเยาวชนใกล้ชิดวิทยาศาสตร์
กระทรวงวิทยาศาสตร์และเทคโนโลยี ยกขบวนนิทรรศการแหล่งเรียนรู้ วทน. อย่างยิ่งใหญ่ มาจัดแสดงในงานมหกรรมวิทยาศาสตร์และเทคโนโลยีแห่งชาติระดับภูมิภาค จังหวัดขอนแก่น มุ่งสร้างโอกาสในการเรียนรู้อย่างสร้างสรรค์ตามนโยบาย “วิทย์สร้างคน"
วันที่ (11 กรกฎาคม 2561) กระทรวงวิทยาศาสตร์และเทคโนโลยี ยกขบวนนิทรรศการแหล่งเรียนรู้วิทยาศาสตร์ เทคโนโลยี และนวัตกรรมอย่างยิ่งใหญ่ มาจัดแสดงในงานมหกรรมวิทยาศาสตร์และเทคโนโลยีแห่งชาติระดับภูมิภาค จังหวัดขอนแก่น มุ่งสร้างโอกาสในการเรียนรู้อย่างสร้างสรรค์ตามนโยบาย “วิทย์สร้างคน” เสริมสร้างความแข็งแกร่งให้แก่เยาวชน ณ ศูนย์ประชุมและแสดงสินค้านานาชาติขอนแก่น (KICE) โดยมี ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี เป็นประธานในการเปิดงาน
ดร.สุวิทย์ฯ กล่าวว่า จากการจัดงานมหกรรมวิทยาศาสตร์และเทคโนโลยีแห่งชาติ ระดับภูมิภาค ทั้งภาคเหนือและภาคใต้ที่ผ่านมา ได้รับผลตอบรับจากผู้เข้าร่วมเป็นอย่างดี และครั้งนี้ที่จังหวัดขอนแก่น ถือเป็นการจัดงานมหกรรมวิทย์ฯ ภูมิภาค ครั้งที่ 3 ที่มุ่งสร้างต่อนโยบาย “วิทย์สร้างคน” ที่ต้องการให้เด็กๆ เยาวชน ได้เข้าใจและเห็นถึงความสำคัญในการเรียนรู้วิทยาศาสตร์ เทคโนโลยี และนวัตกรรมอย่างสร้างสรรค์ นับเป็นการเสริมสร้างแรงบันดาลใจที่ดีให้แก่เยาวชนในภาคตะวันออกเฉียงเหนือได้พัฒนาความคิด ความรู้ ความสามารถ และพร้อมเติบโตไปกับการพัฒนาประเทศให้ก้าวไปสู่ศตวรรษที่ 21 ได้อย่างเข้มแข็งต่อไป
ด้าน รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี กล่าวถึง นิทรรศการและกิจกรรมที่น่าสนใจภายในงานมหกรรมวิทยาศาสตร์และเทคโนโลยีแห่งชาติ ระดับภูมิภาค จังหวัดขอนแก่น อาทิ นิทรรศการเทิดพระเกียรติพระบาทสมเด็จพระจอมเกล้าเจ้าอยู่หัว “พระบิดาแห่งวิทยาศาสตร์ไทย” และนิทรรศการเทิดพระเกียรติพระบาทสมเด็จพระปรมินทรมหาภูมิพลอดุลยเดช “พระบิดาแห่งเทคโนโลยีไทยและพระบิดาแห่งนวัตกรรมไทย” นำเสนอเรื่องราวหลักการทรงงานเพื่อประโยชน์สุขของชาวไทย โดยทรงใช้วิทยาศาสตร์และเทคโนโลยีเป็นเครื่องมือในการแก้ไขปัญหาและพัฒนาประเทศ จนทำให้เกิดเป็นนวัตกรรมอย่างหลากหลาย
ด้าน ดร.สมศักดิ์ จังตระกุล ผู้ว่าราชการจังหวัดขอนแก่น กล่าวว่า จังหวัดขอนแก่นเป็นหนึ่งใน Smart city เมืองอัจฉริยะที่จะพัฒนาการบริหารจัดการเมืองได้อย่างเป็นระบบและมีความทันสมัย ซึ่งจะส่งเสริมให้จังหวัดขอนแก่นเติบโตได้อย่างมีประสิทธิภาพและมีศักยภาพในการเป็นศูนย์กลางการเรียนรู้ต่างๆ โดยเฉพาะด้านวิทยาศาสตร์ เทคโนโลยี และนวัตกรรมให้แก่เยาวชน
สำหรับงานมหกรรมวิทยาศาสตร์และเทคโนโลยีแห่งชาติระดับภูมิภาค จังหวัดขอนแก่น จัดขึ้นระหว่างวันที่ 11 – 17 กรกฎาคม 2561 โดยนักเรียน เยาวชน และผู้ที่สนใจ สามารถเข้าร่วมงานได้โดยไม่เสียค่าใช้จ่ายใดทั้งสิ้น

ที่มา : http://www.thaigov.go.th/news/contents/details/15703
