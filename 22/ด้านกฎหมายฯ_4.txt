รัฐบาลไทย-ข่าวทำเนียบรัฐบาล-“ยุติธรรม” พิจารณาค่าตอบแทนผู้เสียหายในคดีอาญาฯ ประจำเดือนสิงหาคม ๒๕๖๑

วันศุกร์ที่ 28 กันยายน 2561
“ยุติธรรม” พิจารณาค่าตอบแทนผู้เสียหายในคดีอาญาฯ ประจำเดือนสิงหาคม ๒๕๖๑
กระทรวงยุติธรรม พิจารณาค่าตอบแทนผู้เสียหายในคดีอาญาฯ ประจำเดือนสิงหาคม ๒๕๖๑
ในวันพฤหัสบดีที่ ๒๗ กันยายน ๒๕๖๑ เวลา ๐๙.๓๐ น. ณ ห้องประชุมเมจิก ๒ ชั้น ๒ โรงแรมมิราเคิลแกรนด์ คอนเวนชั่น กรุงเทพฯ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะกรรมการพิจารณาค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา ครั้ง ๙/๒๕๖๑ เพื่อพิจารณาอุทธรณ์คำวินิจฉัยของคณะอนุกรรมการฯ จำนวน ๔๐ เรื่อง เรื่องสืบเนื่อง จำนวน ๒ เรื่อง กรณีจำเลย จำนวน ๕๕ เรื่อง โดยผลการดำเนินงานของสำนักงานช่วยเหลือทางการเงินแก่ผู้เสียหายและจำเลยในคดีอาญา ประจำเดือนสิงหาคม ๒๕๖๑ มีผู้ยื่นคำขอรับความความช่วยเหลือ จำนวน ๘๔๖ ราย ดำเนินการแล้วเสร็จ จำนวน ๒๗ ราย โดยมีมติจ่ายเงินช่วยเหลือ จำนวน ๒๐ ราย รวมเป็นเงินทั้งสิ้น ๑,๒๐๔,๑๑๒ บาท ไม่จ่าย จำนวน ๗ ราย และอยู่ระหว่างดำเนินการ จำนวน ๘๑๙ ราย
นอกจากนี้ กระทรวงการพัฒนาสังคมและความมั่นคงของมนุษย์ ได้รายงานผลการดำเนินงาน กรณีความผิดเกี่ยวกับเพศ “ให้มีกลไกติดตามผลการให้ความช่วยเหลือผู้เสียหาย” ประจำเดือนสิงหาคม ๒๕๖๑ ซึ่งให้ความช่วยเหลือแล้วจำนวน ๙๙ ราย ประกอบด้วย กรุงเทพมหานคร จำนวน ๒๒ ราย จังหวัดฉะเชิงเทรา จำนวน ๙ ราย จังหวัดอ่างทอง จำนวน ๒ ราย จังหวัดแม่ฮ่องสอน จำนวน ๗ ราย จังหวัดเชียงราย จำนวน ๑๘ ราย จังหวัดลำปาง จำนวน ๒ ราย จังหวัดลำพูน จำนวน ๑ ราย จังหวัดแพร่ จำนวน ๒ ราย จังหวัดตาก จำนวน ๔ ราย จังหวัดอำนาจเจริญ จำนวน ๑๑ ราย จังหวัดหนองคาย จำนวน ๓ ราย จังหวัดศรีษะเกษ จำนวน ๑๒ ราย จังหวัดหนองบัวลำภู จำนวน ๓ ราย จังหวัดจันทบุรี จำนวน ๒ ราย และจังหวัดพังงา จำนวน ๑ ราย

ที่มา : http://www.thaigov.go.th/news/contents/details/15727
