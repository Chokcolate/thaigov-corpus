รัฐบาลไทย-ข่าวทำเนียบรัฐบาล-สธ.-ไปรษณีย์ไทย ลงนามบันทึกความร่วมมือการจัดสวัสดิการเบิกจ่ายตรงค่ารักษาพยาบาล

วันศุกร์ที่ 28 กันยายน 2561
สธ.-ไปรษณีย์ไทย ลงนามบันทึกความร่วมมือการจัดสวัสดิการเบิกจ่ายตรงค่ารักษาพยาบาล
กระทรวงสาธารณสุข และบริษัทไปรษณีย์ไทย จำกัด ลงนามบันทึกความร่วมมือการจัดสวัสดิการเบิกจ่ายตรงค่ารักษาพยาบาล พนักงานไปรษณีย์ไทยสามารถรักษาที่แผนกผู้ป่วยนอก โรงพยาบาลในสังกัดกระทรวงสาธารณสุข โดยไม่ต้องสำรองจ่าย
กระทรวงสาธารณสุข และบริษัทไปรษณีย์ไทย จำกัด ลงนามบันทึกความร่วมมือการจัดสวัสดิการเบิกจ่ายตรงค่ารักษาพยาบาล พนักงานไปรษณีย์ไทยสามารถรักษาที่แผนกผู้ป่วยนอก โรงพยาบาลในสังกัดกระทรวงสาธารณสุข โดยไม่ต้องสำรองจ่าย
วันนี้ (28 กันยายน 2561) นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่า ได้ลงนามบันทึกความร่วมมือการจัดสวัสดิการเบิกจ่ายตรงค่ารักษาพยาบาลให้แก่ผู้ปฏิบัติงานบริษัทไปรษณีย์ไทย จำกัด ระหว่างกระทรวงสาธารณสุข และบริษัทไปรษณีย์ไทย จำกัด กับนางสมร เทิดธรรมพิบูล กรรมการผู้จัดการใหญ่ บริษัทไปรษณีย์ไทย จำกัด เพื่อจัดสวัสดิการเบิกจ่ายตรงค่ารักษาพยาบาลให้แก่ผู้มีสิทธิรักษาพยาบาลของบริษัท ไปรษณีย์ไทย จำกัด ให้สามารถเข้าถึงระบบบริการสาธารณสุขได้อย่างสะดวกรวดเร็วและมีคุณภาพ โดยพนักงานบริษัทไปรษณีย์ไทย สามารถรับการรักษาพยาบาลที่แผนกผู้ป่วยนอก โรงพยาบาลทุกแห่งในสังกัดกระทรวงสาธารณสุขทั่วประเทศ โดยไม่ต้องสำรองจ่ายค่ารักษา ตามระเบียบ หลักเกณฑ์ ที่เกี่ยวกับการให้บริการรักษาพยาบาลเป็นเงินเชื่อ และระเบียบของทางราชการที่เกี่ยวข้อง รวมทั้ง จะร่วมมือกันพัฒนาความรู้ ความเข้าใจ ทักษะในการดูแลสุขภาพ และการรักษาพยาบาลของบุคลากรทั้งสองฝ่าย ซึ่งขณะนี้อยู่ระหว่างการเตรียมความพร้อมระบบ และจะเริ่มดำเนินการในปีงบประมาณ 2562
***********************************  28 กันยายน 2561

ที่มา : http://www.thaigov.go.th/news/contents/details/15733
