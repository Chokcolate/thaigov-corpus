รัฐบาลไทย-ข่าวทำเนียบรัฐบาล-“บิ๊กอู๋”พบปะเอกอัครราชทูต ณ กรุงโซล ขยายตลาดแรงงานไทยในเกาหลี

วันศุกร์ที่ 28 กันยายน 2561
“บิ๊กอู๋”พบปะเอกอัครราชทูต ณ กรุงโซล ขยายตลาดแรงงานไทยในเกาหลี
รมว.แรงงาน เดินทางไปราชการเผยแพร่และขยายตลาดแรงงานไทย ณ สาธารณรัฐเกาหลี พบปะเอกอัครราชทูต มอบประกาศเกียรติคุณ อสร.ดีเด่น และมอบนโนบายฝ่ายแรงงาน ณ กรุงโซล
เมื่อวันที่ 26 กันยายน 2561 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน และคณะเดินทางไปราชการ ณ สาธารณรัฐเกาหลี เพื่อเผยแพร่และขยายตลาดแรงงานไทย โดยได้พบปะและหารือข้อราชการกับนายสิงห์ทอง ลาภพิเศษพันธ์ เอกอัครราชทูต ณ กรุงโซล และมอบประกาศเกียรติคุณอาสาสมัครแรงงานดีเด่น ประจำปี 2561 จากนั้นได้ตรวจเยี่ยมและมอบนโยบายแก่ฝ่ายแรงงาน ประจำสถานเอกอัครราชทูต ณ กรุงโซล
ทั้งนี้ สาธารณรัฐเกาหลีมีนโยบายการจ้างแรงงานต่างชาติ โดยอนุญาตให้แรงงานต่างชาติเข้ามาทำงานด้วยระบบ (Employment Permit System : EPS) มาตั้งแต่ปี 2547 เพื่อคุ้มครองโอกาสในการทำงานของคนเกาหลี และแก้ปัญหาการขาดแคลนแรงงานในสถานประกอบการขนาดกลางและขนาดย่อม (SMEs) โดยอนุญาตให้นายจ้างที่ไม่สามารถว่าจ้างแรงงานในประเทศ สามารถว่าจ้างแรงงานต่างด้าวในจำนวนที่เหมาะสมอย่างถูกกฎหมาย เพื่อป้องกันการละเมิดสิทธิมนุษยชนของแรงงานต่างชาติ ซึ่งกระทรวงการจ้างงานและแรงงานสาธารณรัฐเกาหลีจะเป็นผู้คัดเลือกประเทศผู้ส่งแรงงานและกำหนดโควตาของแรงงานต่างชาติแต่ละปี รวมทั้งกำหนดเพดานการจัดส่งแรงงานต่างชาติแต่ละประเทศ ซึ่งสาขาอาชีพที่อนุญาตให้ทำงานภายใต้ระบบ EPS ได้แก่ การผลิต ก่อสร้าง เกษตรและปศุสัตว์ ประมง และการบริการ เป็นต้น
จากข้อมูลสำนักงานตรวจคนเข้าเมืองสาธารณรัฐเกาหลี ณ เดือนสิงหาคม 2561 พบว่า มีคนไทยพำนักในสาธารณรัฐเกาหลี จำนวน 188,202 คน เป็นแรงงานจำนวน 24,774 คน โดยมีแรงงานไปทำงานอย่างถูกต้อง จำนวน 21,384 คน
“การหารือข้อราชการที่สาธารณรัฐเกาหลีในครั้งนี้จะได้ตรวจเยี่ยมแรงงานไทยที่ทำงานอยู่ในเกาหลี พร้อมหารือกับทางการเกาหลี เพื่อหาแนวทางแก้ไขปัญหาแรงงานไทยลักลอบทำงานในเกาหลีผิดกฎหมาย รวมทั้งการหารือเพื่อขยายตลาดแรงงานไทยในเกาหลีอีกด้วย”พล.ต.อ.อดุลย์ฯ กล่าวในท้ายสุด
-------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สำนักประสานความร่วมมือระหว่างประเทศ ภาพและข้อมูล/
26 กันยายน 2561

ที่มา : http://www.thaigov.go.th/news/contents/details/15681
