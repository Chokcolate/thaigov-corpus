รัฐบาลไทย-ข่าวทำเนียบรัฐบาล-ไปได้สวย! UCEP นโยบายดูแลผู้ป่วยฉุกเฉินวิกฤต มีสิทธิทุกที่ ไม่ต้องสำรองจ่าย

วันพฤหัสบดีที่ 27 กันยายน 2561
ไปได้สวย! UCEP นโยบายดูแลผู้ป่วยฉุกเฉินวิกฤต มีสิทธิทุกที่ ไม่ต้องสำรองจ่าย
--
"ขอเล่าให้ฟังนิดหน่อยครับ ในขณะที่ยังมีแรงอยู่ เมื่อคืนตอนตี 3 พ่อผมมีอาการแน่นหน้าอก หายใจไม่ออก เจ็บหัวใจ เลยเรียกรถพยาบาลมารับไป รพ.เปาโล สะพานควาย เพราะใกล้สุด
หมอบอกพ่อมีอาการหัวใจขาดเลือดเฉียบพลัน ต้องสวนหัวใจขยายหลอดเลือดด่วน ค่าใช้จ่าย 250,000 บาท แต่ตัวเองจำได้ว่ารัฐมีสิทธิ UCEP ของสถาบันการแพทย์ฉุกเฉิน สามารถเบิกได้ จากการรักษาใน 72 ชม. แรก หรือ จนกว่าจะพ้นระยะวิกฤต เลยได้ใช้สิทธินั้น
ตอนนี้พ่อทำสำเร็จแล้ว กำลังมาพักฟื้นต่อที่ รพ.ราชวิถี ผมเห็นว่าโครงการ UCEP มีประโยชน์มากเลยครับ"
ส่วนหนึ่งของความเห็นที่ประชาชนโพสต์เล่าประสบการณ์ดี ๆ ผ่านสื่อออนไลน์ ถึงประโยชน์ของโครงการ UCEP
เช่นเดียวกับ ผู้ใช้เพจแม่นุ่น ที่บอกว่า...
“คุณพ่อมีอาการเจ็บหน้าอก หายใจติดขัด และใกล้หมดสติ จึงได้รีบนำส่งไปรักษายังโรงพยาบาลที่ใกล้ที่สุดคือโรงพยาบาลศิครินทร์ เมื่อไปถึงทางครอบครัวได้แจ้งว่าค่าใช้จ่ายอาจมีไม่พอ เจ้าหน้าที่โรงพยาบาลจึงได้แจ้งว่าอาการของคุณพ่อน่าจะเข้าข่ายสิทธิเจ็บป่วยฉุกเฉินวิกฤต มีสิทธิทุกที่ หรือ UCEP ได้ ขณะนี้คุณพ่อกำลังเข้ารับการรักษาในห้อง ICU ตามสิทธิแล้ว”
จะว่าไปแล้ว...อาการเจ็บป่วยฉุกเฉินสามารถเกิดขึ้นได้กับทุกคน ไม่ว่าจะกับใคร ที่ไหน เมื่อไร ก็ย่อมต้องทุกข์ร้อนทั้งกายและใจอย่างแน่นอน
“เจ็บป่วยฉุกเฉินวิกฤต มีสิทธิทุกที่” หรือ Universal Coverage for Emergency Patients : UCEP เป็นนโยบายด้านสาธารณสุขที่ต้องการให้ผู้ป่วยฉุกเฉินสามารถใช้สิทธิรักษาพยาบาลฟรีได้ที่โรงพยาบาลรัฐและเอกชนที่ใกล้ที่สุด ภายใน 72 ชั่วโมงหรือพ้นภาวะวิกฤต ช่วยลดความแออัดในโรงพยาบาลขนาดใหญ่ของรัฐได้
เพราะแทนที่ผู้ป่วยจะต้องจ่ายเงินค่ารักษาเอง แต่รัฐจะเป็นผู้ดูแลในส่วนนี้ให้ตามสิทธิที่แต่ละคนมี เช่น สิทธิข้าราชการ ประกันสังคม หลักประกันสุขภาพแห่งชาติ ฯลฯ ถือเป็นรัฐสวัสดิการอย่างหนึ่ง
ตั้งแต่วันที่ 1 เม.ย. 60 - 30 ส.ค. 61 มีผู้ป่วยฉุกเฉินได้รับประโยชน์จำนวนมาก จากสถิติพบว่ามีผู้ที่เข้ารับการคัดกรองตามโครงการ UCEP ทั้งสิ้น 131,936 ราย และเป็นผู้ป่วยที่เข้าเกณฑ์ฉุกเฉินวิกฤต 25,655 ราย
สำนักงานหลักประกันสุขภาพแห่งชาติ (สปสช.) สรุปข้อมูลว่า ในจำนวนผู้ป่วยที่เข้าเกณฑ์มีการเบิกจ่ายค่ารักษาพยาบาลตามสิทธิที่ผู้ป่วยมีแล้ว 24,416 ราย แบ่งเป็น ผู้ป่วยสิทธิหลักประกันสุขภาพแห่งชาติ 15,780 ราย สิทธิเบิกกรมบัญชีกลาง 4,277 ราย สิทธิเบิกกองทุนประกันสังคม 3,384 ราย และสิทธิอื่น ๆ 975 ราย ส่วนที่เหลืออยู่ระหว่างดำเนินการ
แล้วอาการแบบใดบ้างที่เข้าข่ายเจ็บป่วยฉุกเฉินวิกฤตตามหลักเกณฑ์ของ UCEP?
1. หมดสติ ไม่รู้สึกตัว ไม่หายใจ
2. หายใจเร็ว หอบเหนื่อยรุนแรง หายใจติดขัดมีเสียงดัง
3. เจ็บหน้าอกเฉียบพลัน รุนแรง
4. ซึมลง เหงื่อแตก ตัวเย็น หรือมีอาการชักร่วม
5. แขนขาอ่อนแรงครึ่งซีก พูดไม่ชัดแบบปัจจุบันทันด่วน หรือชักต่อเนื่องไม่หยุด
6. มีอาการอื่นร่วมที่มีผลต่อการหายใจ ระบบการไหลเวียนโลหิต และระบบสมองที่อาจเป็นอันตรายต่อชีวิต
สำหรับอาการเจ็บป่วยฉุกเฉินวิกฤต 4 อันดับแรก ที่ผู้ป่วยเข้ารับการรักษามากที่สุด คือ 1) หายใจลำบาก/ติดขัด ร้อยละ 20.62 2) เจ็บหน้าอกเฉียบพลัน ร้อยละ 14.13 3) อัมพาต แขนขาอ่อนแรง ร้อยละ 13.70 4) หมดสติ ไม่รู้สึกตัว ร้อยละ 8.84
หลายคนอยากรู้ว่า UCEP รักษาฟรี 72 ชั่วโมงเท่านั้นหรือ?
ตามเงื่อนไขของ UCEP ผู้ป่วยฉุกเฉินวิกฤตมีสิทธิรักษาพยาบาลได้ฟรีภายใน 72 ชั่วโมง นับจากสถาบันการแพทย์ฉุกเฉิน (สพฉ.) รับผู้ป่วยเข้าระบบ
จากนั้น สพฉ. จะแจ้งให้กองทุนเจ้าของสิทธิทราบโดยเร็ว เพื่อให้แต่ละกองทุนประสานไปยังโรงพยาบาลของผู้ป่วยและส่งต่อผู้ป่วยเข้าสู่ระบบปกติหลังจาก 72 ชั่วโมง โดยผู้ป่วยสามารถเข้ารับการรักษาได้ตามสิทธิของตนเองต่อไป
ซึ่งที่ผ่านมาได้รับความร่วมมือเป็นอย่างดีจากทุกโรงพยาบาล ทำให้ประชาชนเกิดความอุ่นใจอย่างมาก
อย่างไรก็ตาม ภาครัฐจะพัฒนาปรับปรุงการให้บริการให้ดีขึ้นต่อไป เช่น ผู้ป่วยบางรายถูกเรียบเก็บเงินแม้ว่าจะประเมินเบื้องต้นว่าเข้าเกณฑ์เจ็บป่วยฉุกเฉินวิกฤต หรือขอใช้สิทธิ UCEP แต่โรงพยาบาลไม่ยอมประเมินเกณฑ์ เป็นต้น
ขอทิ้งท้ายไว้ว่า...ทุกคนควรดูแลสุขภาพของตนเองให้แข็งแรง แต่หากเจ็บป่วยฉุกเฉินวิกฤต หรือพบเห็นผู้ป่วยฉุกเฉินวิกฤตให้รีบโทรแจ้งสายด่วน 1669 ได้ตลอด 24 ชั่วโมง
-----------------------------------
ภาพ/ข่าว กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/15724
