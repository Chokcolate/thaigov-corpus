รัฐบาลไทย-ข่าวทำเนียบรัฐบาล-ไทยร่วมการประชุมระดับสูงสมัชชาสหประชาชาติ

วันพุธที่ 26 กันยายน 2561
ไทยร่วมการประชุมระดับสูงสมัชชาสหประชาชาติ
ไทยร่วมการประชุมระดับสูงของสมัชชาสหประชาชาติ ว่าด้วยการต่อสู้กับวัณโรค และว่าด้วยการป้องกันและควบคุมโรคไม่ติดต่อ
ไทยร่วมการประชุมระดับสูงของสมัชชาสหประชาชาติ ว่าด้วยการต่อสู้กับวัณโรค และว่าด้วยการป้องกันและควบคุมโรคไม่ติดต่อ
นายแพทย์สุขุม กาญจนพิมาย อธิบดีกรมวิทยาศาสตร์การแพทย์ ให้สัมภาษณ์ว่า ได้รับมอบหมายจากศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข นำคณะผู้บริหารกระทรวงสาธารณสุข เข้าร่วมการประชุมระดับสูงของสมัชชาสหประชาชาติว่าด้วยการต่อสู้กับวัณโรค และการป้องกันและควบคุมโรคไม่ติดต่อ ครั้งที่ 3 ระหว่างวันที่ 26 – 27 กันยายน 2561 ณ สำนักงานใหญ่สหประชาชาติ นครนิวยอร์ก สหรัฐอเมริกา ผู้ร่วมประชุมประกอบด้วย ประมุขแห่งรัฐ หัวหน้ารัฐบาล ผู้แทนรัฐสภา ภาคประชาสังคม กลุ่มประชากรเปราะบาง ภาควิชาการ มูลนิธิการกุศล และภาคเอกชน โดยรัฐสมาชิกจะร่วมกันรับรองปฏิญญาทางการเมืองการประชุมระดับสูงของสมัชชาสหประชาชาติว่าด้วยการต่อสู้กับวัณโรค และปฏิญญาทางการเมืองของการประชุมระดับสูงของสมัชชาสหประชาชาติว่าด้วยการป้องกันและควบคุมโรคไม่ติดต่อ
นายแพทย์สุขุมกล่าวต่อว่า การเข้าร่วมประชุมครั้งนี้ ประเทศไทยได้รับเกียรติให้ร่วมกล่าวถ้อยแถลงต่อที่ประชุมเต็มคณะของทั้งสองการประชุม เป็นการเน้นย้ำให้เห็นว่าประเทศไทยให้ความสำคัญและมีศักยภาพในการร่วมขับเคลื่อนประเด็นสุขภาพกับนานาประเทศ ซึ่งจะส่งผลต่อการขับเคลื่อนงานด้านสุขภาพโลกของประเทศไทยต่อไปอีกด้วย และเป็นการส่งเสริมความมุ่งมั่นทางการเมืองของไทยในการยุติวัณโรค รวมทั้งการป้องกันและควบคุมโรคไม่ติดต่อ
ทั้งนี้ ไทยได้รับเกียรติเป็นเจ้าภาพร่วมกิจกรรมคู่ขนานด้านสาธารณสุขในระหว่างการประชุมสมัชชาสหประชาชาติ สมัยสามัญ ครั้งที่ 73 ใน 2 หัวข้อ คือ หลักประกันสุขภาพถ้วนหน้า และแอลกอฮอล์ โรคไม่ติดต่อ และการพัฒนาที่ยั่งยืน
*************************  26 กันยายน 2561

ที่มา : http://www.thaigov.go.th/news/contents/details/15677
