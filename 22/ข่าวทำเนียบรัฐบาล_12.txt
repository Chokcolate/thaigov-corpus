รัฐบาลไทย-ข่าวทำเนียบรัฐบาล-คณะกรรมการส่งเสริมความเท่าเทียมระหว่างเพศ (สทพ.) แห่งชาติ  เห็นชอบมาตราการคุ้มครอง ผู้ร้องทุกข์ และผู้เป็นพยาน  ให้ผู้ถูกล่วงละเมิดหรือคุกคามทางเพศ ในการทำงาน

วันศุกร์ที่ 28 กันยายน 2561
คณะกรรมการส่งเสริมความเท่าเทียมระหว่างเพศ (สทพ.) แห่งชาติ  เห็นชอบมาตราการคุ้มครอง ผู้ร้องทุกข์ และผู้เป็นพยาน  ให้ผู้ถูกล่วงละเมิดหรือคุกคามทางเพศ ในการทำงาน
รอง นรม. พล.อ.ฉัตรชัย เป็นประธานการประชุมคณะกรรมการส่งเสริมความเท่าเทียมระหว่างเพศ (สทพ.) แห่งชาติ
วันนี้ ( 28 กันยายน 2561 ) เวลา 09.00 น. ณ ห้องประชุม 301 ตึกบัญชาการ1 ทำเนียบรัฐบาล พลเอก ฉัตรชัย      สาริกัลยะ รองนายกรัฐมนตรี เป็นประธานการประชุมคณะกรรมการส่งเสริมความเท่าเทียมระหว่างเพศ (สทพ.) แห่งชาติ ครั้งที่ 2/2561 ร่วมกับหน่วยงานที่เกี่ยวข้อง สรุปสาระสำคัญดังนี้
ที่ประชุมเห็นชอบมาตราการคุ้มครองผู้ร้องทุกข์ และผู้เป็นพยาน มีวัตถุประสงค์ให้ผู้ถูกล่วงละเมิดหรือคุกคามทางเพศในการทำงานมีความกล้าและมั่นใจที่จะดำเนินการตามมาตราการในการป้องกันและ แก้ไขปัญหาการล่วงละเมิดหรือคุกคามทางเพศในการทำงาน โดยไม่ต้องรู้สึกอับอายหรือหวาดกลัวต่อการที่อาจต้องสูญเสียการงานหรืออาชีพมาตรการดังกล่าวประกอบด้วย 1) การกำชับให้หน่วยงานภาครัฐทุกหน่วยดำเนินการตามมาตรการในการป้องกันและแก้ไขปัญหาการล่วงละเมิดทางเพศในการทำงาน 2) เมื่อมีการร้องทุกข์แล้วผู้ร้องทุกข์และพยานจะไม่ถูกดำเนินการใด ๆ ที่กระทบต่อหน้าที่การงานหรือการดำรงชีวิต หากจำเป็นต้องมีการดำเนินการใด ๆ เช่น การแยกสถานที่ทำงานเพื่อป้องกันไม่ให้ผู้ร้องทุกข์และผู้เป็นพยานและผู้ถูกกล่าวหาพบปะกัน เป็นต้น ต้องได้รับความยินยอมจากผู้ร้องทุกข์และผู้เป็นพยาน 3) ให้กรมกิจการสตรีและสถาบันครอบครัวเป็นศูนย์ประสานการป้องกันและแก้ไขปัญหาการล่วงละเมิดหรือคุกคามทางเพศในการทำงานรวมทั้ง กำกับ ติดตามการดำเนินงานให้เป็นไปตามมาตรการฯ 4) ให้หน่วยงานภาครัฐทุกหน่วยขจัดสิ่งแวดล้อมที่ล่วงละเมิดและคุกคามทางเพศ เช่น ภาพลามก ภาพโป๊เปลือยในปฏิทินและหน้าจอคอมพิวเตอร์ เป็นต้น
พร้อมกันนี้ที่ประชุมเห็นชอบ (ร่างแผน) ขับเคลื่อนการส่งเสริมความเท่าเทียมระหว่างเพศ เพื่อให้เป็นทิศทางตามแนวทางการเพิ่มประสิทธิภาพการทำงานของคณะกรรมการส่งเสริมความเท่าเทียมระหว่างเพศ(สทพ.) แห่งชาติโดยมีแผนงานหลัก ดังนี้ 1) ส่งเสริมให้มีความรู้ความเข้าใจและตระหนักถึงความสำคัญของความเท่าเทียมระหว่างเพศ      2) ส่งเสริมให้มีการสร้างพลังอำนาจของผู้ที่ถูกเลือกปฏิบัติ 3) กำหนดนโยบายที่เอื้อให้องค์กรเกิดพลังในเชิงบวกในการส่งเสริมความเท่าเทียมระหว่างเพศ และ 4) ส่งเสริมการวิจัยและพัฒนานวัตกรรมเพื่อสร้างความเท่าเทียมระหว่างเพศ
..............................................................................
สำนักโฆษก

ที่มา : http://www.thaigov.go.th/news/contents/details/15736
