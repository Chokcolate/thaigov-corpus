รัฐบาลไทย-ข่าวทำเนียบรัฐบาล-รมต.นร.กอบศักดิ์ฯ เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 6/2561

วันพุธที่ 26 กันยายน 2561
รมต.นร.กอบศักดิ์ฯ เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 6/2561
คณะกรรมการขับเคลื่อนและเร่งรัดการดำเนินงานตามนโยบายรัฐบาล พร้อมกันนี้ที่ประชุมรับทราบความก้าวหน้าการปรับปรุงหรือยกเลิกกฎหมายที่หมดความจำเป็น ล้าสมัย เป็นอุปสรรคต่อการดำรงชีพของประชาชนอีกด้วย
วันนี้ (26 กันยายน 2561) เวลา 08.30 น. ณ ห้องประชุม 521 ชั้น 2 อาคาร 5 สำนักงานคณะกรรมการพัฒนาการเศรษฐกิจและสังคมแห่งชาติ ถนนกรุงเกษม เขตป้อมปราบศัตรูพ่าย กรุงเทพฯ นายกอบศักดิ์  ภูตระกูล รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 6/2561 สรุปผลการประชุมฯ ดังนี้
ที่ประชุมรับทราบความก้าวหน้า Regulatory Guillotine KISS License : Keep it Simple & Smart License โดยมีวัตถุประสงค์ปรับปรุงหรือยกเลิกกฎหมายที่หมดความจำเป็น ล้าสมัย เป็นอุปสรรคต่อการดำรงชีพของประชาชน เป็นการเพิ่มขีดความสามารถในการแข่งขันของภาคธุรกิจ และลดภาระการบริหารราชการแผ่นดิน ดำเนินการให้สอดคล้องกับนโยบาย Thailand 4.0 สนับสนุนยุทธศาสตร์ชาติและแผนการปฏิรูปประเทศ โดยภาครัฐ สามารถลดกระบวนการทำงาน และระยะเวลาของหน่วยงานราชการ รวมถึงสามารถนำฐานข้อมูลไปใช้ในการวิเคราะห์ภาพรวมกระบวนการขออนุญาต เพื่อใช้ทบทวนการยกเลิกกฎหมาย หรือกระบวนงานที่เกี่ยวกับการอนุญาตในอนาคต ภาคเอกชน สามารถยกระดับการทำงานที่เกี่ยวกับการอนุญาต โดยการลดขั้นตอน ลดเอกสาร เพิ่มความรวดเร็ว ช่วยให้ประหยัดค่าใช้จ่ายในการติดต่อประสานงาน ประชาชน จะมีความสะดวก รวดเร็ว และลดค่าใช้จ่ายในการติดต่อประสานงานกับหน่วยงานที่เกี่ยวข้อง ซึ่งผลที่ได้รับคือลดค่าใช้จ่าย ลดระยะเวลา และเพิ่มความโปร่งใส
พร้อมรับทราบความก้าวหน้าเรื่องการพัฒนาระบบการสอบเพื่อวัดความรู้ความสามารถทั่วไป ให้เป็นมาตรฐานเดียวกันสำหรับเจ้าหน้าที่ของรัฐทุกประเภท โดยเห็นชอบดังนี้ 1. ประชุมวางแผนเพื่อกำหนดแนวทาง การบริหารจัดการการสอบฯ ร่วมกัน 2. กำหนดมาตรการรักษาความปลอดภัย และ การป้องกันการทุจริตที่มีประสิทธิภาพมากขึ้น และ 3. ประชาสัมพันธ์รายละเอียดต่างๆ ของการดำเนินการสอบฯ ให้ประชาชนทราบล่วงหน้า
นอกจากนี้ ที่ประชุมได้รับทราบความก้าวหน้า e-Book OBEC Content Center หนังสืออิเล็กทรอนิกส์ เพื่อส่งเสริมประสิทธิภาพการเรียนรู้ กลุ่มสาระการเรียนรู้ภาษาไทย ระดับมัธยมศึกษาตอนปลาย โดยมีขอบข่ายเนื้อหา ได้แก่ 1) การอ่าน 2) การเขียน 3) การฟัง การดู และการพูด 4) หลักการใช้ภาษาไทย และ 5) วรรณคดีและวรรณกรรม รวมถึงรับทราบความก้าวหน้า หนังสือส่งเสริมประสิทธิภาพการเรียนรู้ กลุ่มสาระการเรียนรู้สังคมศึกษา ศาสนา และวัฒนธรรม และสื่อการเรียนรู้นอกห้องเรียนเสมือนจริง สาระประวัติศาสตร์ไทย สมัยสุโขทัย อยุธยา และรัตนโกสินทร์
พร้อมทั้งรับทราบความก้าวหน้าการดำเนินการห้องสมุดดิจิทัลของหอสมุดแห่งชาติ D-Library (Digital Library) เป็นระบบห้องสมุดดิจิทัลของหอสมุดแห่งชาติ กรมศิลปากรพัฒนาขึ้น เพื่อจัดเก็บทรัพยากรสารสนเทศฉบับเต็มที่เป็นลิขสิทธิ์ของหอสมุดแห่งชาติ ผู้ใช้บริการสามารถดาวน์โหลดทรัพยากรสารสนเทศฉบับเต็มได้ผ่านทางเว็บไซต์ www.digital.nlt.go.th ทรัพยากรสารสนเทศใน D-Library ซึ่งจะถูกจัดแบ่งเป็นคอลเลคชั่น ตามประเภทของทรัพยากรมากกว่า 14 คอลเลคชั่น เช่น หนังสือหายาก หนังสือพิมพ์เก่า เอกสารโบราณ หนังสือท้องถิ่น ภาพถ่ายเก่า องค์ความรู้ของหอสมุดแห่งชาติ วารสารกรมศิลปากร เป็นต้น ปัจจุบันมีรายการทรัพยากรสารสนเทศทั้งหมดในระบบมากกว่า 10,000 รายการ
..........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15679
