รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐประชาชนบังกลาเทศประจำประเทศไทย เข้าเยี่ยมคารวะนายกรัฐมนตรีในโอกาสพ้นจากหน้าที่

วันพฤหัสบดีที่ 27 กันยายน 2561
เอกอัครราชทูตสาธารณรัฐประชาชนบังกลาเทศประจำประเทศไทย เข้าเยี่ยมคารวะนายกรัฐมนตรีในโอกาสพ้นจากหน้าที่
เอกอัครราชทูตสาธารณรัฐประชาชนบังกลาเทศประจำประเทศไทย เข้าเยี่ยมคารวะนายกรัฐมนตรีในโอกาสพ้นจากหน้าที่
วันนี้ (วันพฤหัสบดีที่ 27 กันยายน 2561) เวลา 13.30 น. นางซะอีดะฮ์ มุนา ตัสนีม (H.E. Mrs. Saida Muna Tasneem) เอกอัครราชทูตสาธารณรัฐประชาชนบังกลาเทศประจำประเทศไทย เข้าเยี่ยมคารวะนายกรัฐมนตรีในโอกาสพ้นจากหน้าที่ ณ ห้องสีงาช้าง ตึกไทยคู่ฟ้า ทำเนียบรัฐบาล สรุปสาระสำคัญของการหารือ ดังนี้
นายกรัฐมนตรี ขอบคุณเอกอัครราชทูตสาธารณรัฐประชาชนบังกลาเทศประจำประเทศไทยที่ทําหน้าที่ในการส่งเสริมความสัมพันธ์ไทย - บังกลาเทศ เป็นอย่างดียิ่ง และขอให้ประสบความความสําเร็จในหน้าที่ใหม่ พร้อมขอบคุณรัฐบาลบังกลาเทศที่ได้รับเสด็จสมเด็จพระเทพรัตนราชสุดา ฯ สยามบรมราชกุมารี อย่างสมพระเกียรติ รวมถึงการให้การสนับสนุนการดําเนินโครงการในพระราชูปถัมภ์ฯ ในบังกลาเทศด้วยดีมาโดยตลอด โดยเฉพาะการถ่ายทอดแนวทางการทําการเกษตรทฤษฎีใหม่ ซึ่งจะมีส่วนช่วยในการพัฒนาภาคเกษตรของบังกลาเทศอย่างยั่งยืน
ทั้งนี้ นายกรัฐมนตรีกล่าวย้ำว่า ไทยพร้อมที่จะสนับสนุนความร่วมมือทางวิชาการกับบังกลาเทศ รวมถึงความร่วมมือภายใต้กรอบแผนพัฒนาทรัพยากรมนุษย์ 5 ปี ในสาขาที่ฝ่ายบังกลาเทศประสงค์และไทยมีความเชี่ยวชาญ
โอกาสนี้ ทั้งสองฝ่ายเห็นพ้องที่จะส่งเสริมความเชื่อมโยงระหว่างภูมิภาคเอเชียใต้กับภูมิภาคเอเชียตะวันออกเฉียงใต้ (อาเซียน) ตลอดจนโครงการความเชื่อมโยงในภูมิภาคที่รัฐบาลทั้งสองประเทศดําเนินการอยู่ ซึ่งนายกรัฐมนตรีกล่าวว่าไทยสามารถเป็นประตูไปสู่อาเซียนให้แก่บังกลาเทศ โดยผ่านโครงข่ายคมนาคมขนส่งทางบกกับทางทะเลที่รัฐบาลไทยกําลังพัฒนาเชื่อมโยงกับประเทศเพื่อนบ้าน รวมถึงการส่งเสริมการเปิดเส้นทางการเดินเรือเชื่อมโยงท่าเรือระนองกับท่าเรือจิตตะกองของบังกลาเทศ
ด้านเอกอัครราชทูตสาธารณรัฐประชาชนบังกลาเทศประจำประเทศไทยกล่าวชื่นชมความสัมพันธ์อันดีและใกล้ชิด ระหว่างไทยกับบังกลาเทศ โดยมีรากฐานสำคัญมาจากศาสนาพุทธ ทั้งนี้ ยังกล่าวชื่นชมการพัฒนาประเทศของไทย ทางด้านต่างๆ อาทิ เศรษฐกิจ สังคม ภายใต้การนำของนายกรัฐมนตรี ตลอดระยะเวลา 4 ปี สะท้อนได้จากความร่วมมือทางด้านต่างๆ โดยเฉพาะด้านการค้า การลงทุน วิชาการ และการท่องเที่ยว ซึ่งตลอดช่วงเวลา 5 ปีที่ผ่านมา มีการขยายตัวของมูลค่าการค้าระหว่างสองประเทศ
โอกาสนี้ ทั้งสองฝ่ายเห็นพ้องที่จะดำเนินกลไกความร่วมมือทางเศรษฐกิจที่มีอยู่ โดยเฉพาะการประชุมคณะกรรมการร่วมทางการค้า (JTC) เพื่อผลักดันให้บรรลุเป้าหมายทางการค้าของทั้งสองประเทศ นอกจากนี้ นายกรัฐมนตรีกล่าวว่า ภาคเอกชนไทยตระหนักถึงศักยภาพทางเศรษฐกิจของบังกลาเทศ และภาคเอกชนไทยได้เข้าไปลงทุนในบังกลาเทศในหลากหลายสาขา จึงขอให้รัฐบาลบังกลาเทศช่วยดูแลและอำนวยความสะดวกให้กับนักลงทุนไทย
ในช่วงท้ายของการหารือ นายกรัฐมนตรียินดีที่บังกลาเทศเข้ารับตําแหน่งประธานสภารัฐมนตรีต่างประเทศขององค์การความร่วมมืออิสลาม (OIC) เมื่อเดือนพฤษภาคม 2561 ที่ผ่านมา และขอบคุณที่บังกลาเทศที่เข้าใจและสนับสนุนในประเด็นจังหวัดชายแดนใต้ของไทยด้วยดีมาโดยตลอด ในโอกาสที่ประเทศไทยจะดำรงตำแหน่งประธานอาเซียนในปี 2562 เอกอัครราชทูตสาธารณรัฐประชาชนบังกลาเทศประจำประเทศไทยมุ่งหวังว่าไทยจะเชื่อมโยงความสัมพันธ์ระหว่างบังกลาเทศกับอาเซียนให้แน่นแฟ้นยิ่งขึ้น

ที่มา : http://www.thaigov.go.th/news/contents/details/15719
