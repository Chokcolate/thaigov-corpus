รัฐบาลไทย-ข่าวทำเนียบรัฐบาล-มหาดไทย หารือร่วม พณ. กษ. เตรียมขับเคลื่อนการจัดตั้งตลาดกลางสินค้าเกษตร

วันพุธที่ 26 กันยายน 2561
มหาดไทย หารือร่วม พณ. กษ. เตรียมขับเคลื่อนการจัดตั้งตลาดกลางสินค้าเกษตร
มหาดไทย หารือร่วม พณ. กษ. เตรียมขับเคลื่อนการจัดตั้งตลาดกลางสินค้าเกษตร
วันนี้ (26 ก.ย. 61) เวลา 09.30 น. ณ ห้องประชุมสำนักตรวจราชการและเรื่องราวร้องทุกข์ กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุมหารือแนวทางการจัดตั้งตลาดกลางสินค้าเกษตร โดยมี ผู้แทนจากหน่วยงานที่เกี่ยวข้อง อาทิ กระทรวงพาณิชย์ กระทรวงเกษตรและสหกรณ์ กรมการปกครอง กรมการพัฒนาชุมชน กรมส่งเสริมการปกครองท้องถิ่น และองค์การตลาด เข้าร่วมประชุม
โอกาสนี้ รองปลัดกระทรวงมหาดไทย กล่าวว่า สืบเนื่องจากข้อสั่งการของนายกรัฐมนตรีในคราวประชุมคณะรัฐมนตรี เมื่อวันที่ 31 กรกฎาคม 2561 ที่สั่งการให้กระทรวงมหาดไทย เป็นหน่วยงานหลัก ร่วมกับกระทรวงพาณิชย์ กระทรวงเกษตรและสหกรณ์ และหน่วยงานที่เกี่ยวข้อง พิจารณาดำเนินการให้มีการจัดตั้งตลาดกลางเพื่อเป็นศูนย์กลางการขายส่งสินค้าเกษตร หรือผลิตภัณฑ์ชุมชนที่มีคุณภาพและได้มาตรฐานระหว่างผู้ผลิต/เกษตรกร และผู้จำหน่ายสินค้าปลีกในพื้นที่ให้ครอบคลุมทุกจังหวัดภายในปี 2561 โดยมีวัตถุประสงค์เพื่อเสริมสร้างรายได้ และส่งเสริมให้เกิดตลาดประชารัฐอย่างยั่งยืน รวมทั้งขยายตลาดให้ครอบคลุมถึงการค้าปลีกและค้าส่งสินค้าเกษตร สินค้าประมง และสินค้าปศุสัตว์ รวมถึงให้พิจารณาจัดระบบการบริหารจัดการด้านโลจิสติกส์ให้เหมาะสม และแนวทางการเชื่อมโยงตลาดในแต่ละภูมิภาคโดยใช้กลไกประชารัฐ และให้เร่งดำเนินการให้เกิดผลอย่างเป็นรูปธรรมภายใน 3 เดือน
โดยผู้แทนหน่วยงานที่เกี่ยวข้องได้นำเสนอข้อมูลและสถานการณ์ตลาดที่อยู่ในความรับผิดชอบของแต่ละหน่วยงาน เพื่อเป็นข้อมูลประกอบการตัดสินใจในการจัดตั้งตลาดกลางสินค้าเกษตร เพื่อให้ได้ตลาดที่ครอบคลุมในทุกพื้นที่ทั้งในระดับภูมิภาคและระดับจังหวัด ซึ่งปัจจุบันตลาดกลางสินค้าเกษตรในประเทศไทยมีอยู่ทั้งหมด 55 แห่ง ภายใต้การดำเนินงานของกรมการค้าภายใน กระทรวงพาณิชย์ ประกอบด้วย ภาคกลางและภาคตะวันออก 20 แห่ง ภาคเหนือ 22 แห่ง ภาคใต้ 3 แห่ง และภาคตะวันออกเฉียงเหนือ 10 แห่ง และจำแนกได้เป็น 5 ประเภท คือ ตลาดข้าวและพืชไร่ 30 แห่ง ตลาดผักและผลไม้ 20 แห่ง ตลาดสัตว์น้ำและผลิตภัณฑ์ที่แปรสภาพมาจากสัตว์น้ำ 4 แห่ง และตลาดกลางปลาสวยงามและสัตว์เลี้ยง 1 แห่ง จากนั้นที่ประชุมได้กำหนดแนวทางสำหรับการจัดตั้งตลาดกลางสินค้าเกษตร เพื่อให้สอดรับตามนโยบายของรัฐบาล โดยแบ่งเป็น 2 ลักษณะ ได้แก่ 1) ตลาดกลางสินค้าเกษตรระดับภูมิภาค เพื่อเป็นศูนย์กลางของการซื้อขายและการกระจายสินค้าที่ครอบคลุมพื้นที่ในหลายๆ จังหวัด โดยมีปัจจัยสนับสนุนในการเป็นศูนย์กลางของการผลิต และการคมนาขนส่ง และ 2) ตลาดกลางสินค้าระดับจังหวัด ซึ่งจะเป็นตลาดที่เกษตรกรสามารถนำสินค้า/ผลผลิตเข้ามาสู่ตลาดได้ภายในจังหวัด ทั้งนี้ในการจัดตั้งตลาดกลางสินค้าเกษตรดังกล่าว จะต้องพิจารณาถึงความต้องการและความพึงพอใจของผู้บริโภค (ผู้ซื้อ) และผู้ประกอบการ (ผู้ขาย) ที่มีต่อตลาดดังกล่าว รวมถึงความพร้อมของตลาดในพื้นที่อีกด้วย เช่น ความสะดวกในการเดินทาง การขนส่งสินค้าและบริการ สถานที่อำนวยความสะดวก มีที่จอดรถ มีห้องน้ำ ร้านอาหาร เป็นต้น
รองปลัดกระทรวงมหาดไทย กล่าวเพิ่มเติมว่า เพื่อให้การจัดตั้งตลาดกลางสินค้าเกษตร เป็นไปตามเป้าหมายที่รัฐบาลตั้งไว้ โดยได้วางแผนกลยุทธ์ในการจัดตั้งตลาดฯ และทบทวนข้อมูลตลาดกลางในพื้นที่ที่มีอยู่ในปัจจุบัน และในเบื้องต้นจะเป็นการพิจารณาจากตลาดที่มีอยู่เดิม ซึ่งอยู่ในพื้นที่ความรับผิดชอบของหน่วยงานต่างๆ เพื่อพัฒนาศักยภาพและยกระดับให้เป็นตลาดกลางตามความเหมาะและความจำเป็นเร่งด่วนในแต่ละพื้นที่ ทั้งนี้ เพื่อให้มีสถานที่รองรับผลิตผลทางการเกษตรที่ได้มาตรฐาน ทั้งในด้านคุณภาพและราคาสินค้า เพื่อป้องกันปัญหาสินค้าเกษตรล้นตลาด ทั้งนี้ กระทรวงมหาดไทยพร้อมให้การสนับสนุนและขับเคลื่อนนโยบายดังกล่าว เพื่อให้เกิดผลสัมฤทธิ์อย่างเป็นรูปธรรม สามารถเสริมสร้างความเข้มแข็งด้านเศรษฐกิจได้อย่างยั่งยืนต่อไป

ที่มา : http://www.thaigov.go.th/news/contents/details/15683
