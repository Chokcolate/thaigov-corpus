รัฐบาลไทย-ข่าวทำเนียบรัฐบาล-พล.อ.อ.ประจินฯ รองนายกรัฐมนตรี เป็นประธานการประชุมคณะกรรมการขับเคลื่อนการพัฒนาเมืองอัจฉริยะ ครั้งที่ 3/2561

วันพฤหัสบดีที่ 27 กันยายน 2561
พล.อ.อ.ประจินฯ รองนายกรัฐมนตรี เป็นประธานการประชุมคณะกรรมการขับเคลื่อนการพัฒนาเมืองอัจฉริยะ ครั้งที่ 3/2561
พล.อ.อ.ประจินฯ รองนายกรัฐมนตรี เป็นประธานการประชุมคณะกรรมการขับเคลื่อนการพัฒนาเมืองอัจฉริยะ ครั้งที่ 3/2561 โดยที่ประชุมเห็นชอบผลักดันการพัฒนาเมืองอัจฉริยะ 7 จังหวัด 10 พื้นที่ ตามเป้าหมาย ปี 2561 – 2562
วันนี้ (27 ก.ย. 61) เวลา 09.00 น. ณ ห้องประชุม 109 อาคารสำนักงานปลัดสำนักนายกรัฐมนตรี ทำเนียบรัฐบาล  พลอากาศเอก ประจิน  จั่นตอง รองนายกรัฐมนตรี เป็นประธานการประชุมคณะกรรมการขับเคลื่อนการพัฒนาเมืองอัจฉริยะ ครั้งที่ 3/2561  ร่วมกับหน่วยงานที่เกี่ยวข้อง สรุปสาระสำคัญ ดังนี้
ที่ประชุมรับทราบผลการประชุมเชิงปฏิบัติการ The ASEAN Smart Cities Governance Workshop (SCGW) และการประชุม The Inaugural Smart Cities Network ณ สาธารณรัฐสิงคโปร์ ทั้งนี้ ฝ่ายเลขานุการร่วม (สนข. สนพ. และ Depa) จะได้หารือเพื่อวางกรอบแนวทางการเตรียมความพร้อมในการจัดการประชุม ASCN ครั้งที่ 2 (กำหนดกรอบเวลาการประชุม ASCN ครั้งที่ 2 ไว้ 2 ช่วง คือ มิถุนายน 2562 และกันยายน 2562)  ที่ประเทศไทยเป็นเจ้าภาพ เสนอคณะกรรมการฯ พิจารณาต่อไป
พร้อมกันนี้ ที่ประชุมเห็นชอบแนวทางการพิจารณาการเป็นเมืองอัจฉริยะ ตามที่คณะอนุกรรมการขับเคลื่อนและบริหารโครงการเมืองอัจฉริยะเสนอ รวมทั้งให้คณะอนุกรรมการขับเคลื่อนและบริหารโครงการเมืองอัจฉริยะ แต่งตั้งคณะทำงานประเมินแผนการเป็นเมืองอัจฉริยะ 7 Smart เพื่อพิจารณาประเมินแผนตามกรอบการพัฒนาเมือง 7 Smart ได้แก่ Smart Economy Smart Mobility Smart Energy Smart Environment Smart Governance Smart Living และ Smart People โดยให้หน่วยงานหลักตามที่ฝ่ายเลขานุการฯ เสนอพิจารณาองค์ประกอบของคณะทำงาน และแจ้งฝ่ายเลขานุการฯ ภายใน 1 สัปดาห์เพื่อยกร่างคำสั่งเสนอคณะอนุกรรมการฯ พิจารณาต่อไป
อีกทั้ง ที่ประชุมได้มีมติเห็นชอบการประกวดตราสัญลักษณ์เมืองอัจฉริยะ เพื่อประชาสัมพันธ์เชิญชวนให้ประชาชนทั่วไป (รวมถึงนักเรียน นักศึกษา นักออกแบบ) ที่สนใจเข้ามาเป็นส่วนหนึ่งในการร่วมตั้งชื่อและออกแบบตราสัญลักษณ์เมืองอัจฉริยะที่มีความสวยงามมีเอกลักษณ์อย่างเป็นสากล โดยมีวัตถุประสงค์เพื่อให้ได้ชื่อและสัญลักษณ์สำหรับนำไปใช้ในการดำเนินงานที่เกี่ยวข้องกับ “เมืองอัจฉริยะ” ต่อไป รวมทั้งเพื่อให้มีการประชาสัมพันธ์เผยแพร่ข่าวสาร และข้อมูลการดำเนินงาน “เมืองอัจฉริยะ” แก่หน่วยงานที่เกี่ยวข้องทั้งภาครัฐและเอกชน และประชาชนทั่วไป ตลอดจนกระตุ้นให้เกิดการพัฒนาระบบเมืองอัจฉริยะ ผ่านการออกแบบที่น่าสนใจ
นอกจากนี้ ที่ประชุมได้มีการพิจารณาข้อมูล ข้อเสนอแนะของคณะอนุกรรมการฯ ต่อกรณีการขับเคลื่อนเมืองอัจฉริยะใน EEC และพื้นที่อื่น ๆ ตามเป้าหมาย โดยเป้าหมายเมืองอัจฉริยะ ประกอบด้วย 1) ปี 2561 – 2562 (7 จังหวัด 10 พื้นที่) ได้แก่ กรุงเทพมหานคร (ศูนย์คมนาคมพหลโยธิน และ ปทุวัน) ภูเก็ต เชียงใหม่ (ถนนนิมมานเหมินทร์ และมหาวิทยาลัยเชียงใหม่) จังหวัดชลบุรี (แหลมฉบัง และอมตะนคร) จังหวัดขอนแก่น (มหาวิทยาลัยขอนแก่น) จังหวัดระยอง (อำเภอเมือง) และจังหวัดฉะเชิงเทรา (แปดริ้ว) 2) ปี 2562 – 2563 (8 จังหวัด 15 พื้นที่) ได้แก่ จังหวัดระยอง (เมืองการบินอู่ตะเภา EECi) จังหวัดชลบุรี (EECd ครอบคลุมศรีราชา พัทยา และแหลมฉบัง) จังหวัดปทุมธานี (เชียงรากน้อย) จังหวัดชลบุรี – ระยอง (เมืองการเงิน) และ 3) ปี 2563 – 2565 พัฒนาเมืองอัจฉริยะ 30 จังหวัด/พื้นที่ จากการจัดกิจกรรม City Challenge
ทั้งนี้ ที่ประชุมได้มีมติเห็นชอบผลักดันการพัฒนาเมืองอัจฉริยะ 7 จังหวัด 10 พื้นที่ ตามเป้าหมาย ปี 2561 – 2562 สำหรับพื้นที่อื่น ๆ หากมีความพร้อมสามารถยื่นแบบฟอร์มเพื่อรับการประเมินเป็น “เมืองอัจฉริยะ” ตามเกณฑ์ได้
------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15708
