รัฐบาลไทย-ข่าวทำเนียบรัฐบาล-กลุ่มอากาศยานฝรั่งเศสสนใจลงทุนไทย บีโอไอเล็งดึงลงทุนในเขตเมืองการบินภาคตะวันออก

วันพุธที่ 26 กันยายน 2561
กลุ่มอากาศยานฝรั่งเศสสนใจลงทุนไทย บีโอไอเล็งดึงลงทุนในเขตเมืองการบินภาคตะวันออก
นักธุรกิจกลุ่มอากาศยานฝรั่งเศสเยือนไทย รับฟังนโยบายส่งเสริมอุตสาหกรรมการบินและอากาศยาน บีโอไอเน้นชวนลงทุนในเมืองการบินภาคตะวันออก (EECa ) พร้อมย้ำรัฐบาลมุ่งส่งเสริมให้ไทยเป็นศูนย์กลางการบินของภูมิภาค
นางสาวดวงใจ อัศวจินตจิตร์  เลขาธิการคณะกรรมการส่งเสริมการลงทุน (บีโอไอ) เปิดเผยภายหลังการหารือร่วมกับนายสีหศักดิ์ พวงเกตุแก้ว เอกอัครราชทูต ณ กรุงปารีส ซึ่งนำคณะนักธุรกิจรายใหญ่ด้านอุตสาหกรรมอากาศยานจากประเทศฝรั่งเศส เดินทางมาเยือนประเทศไทย อาทิ ผู้ผลิตชิ้นส่วนอากาศยานที่ใช้เทคโนโลยีขั้นสูง และกิจการศูนย์ซ่อมอากาศยานและการบำรุงรักษา เป็นต้น ว่า นักธุรกิจฝรั่งเศสแสดงความสนใจการลงทุนในไทย โดยเฉพาะในพื้นที่เมืองการบินภาคตะวันออก (EECa) โดยบีโอไอได้ชี้แจงรายละเอียดของนโยบายส่งเสริมการลงทุนในอุตสาหกรรมอากาศยาน ซึ่งเป็นหนึ่งในอุตสาหกรรมเป้าหมายที่ไทยส่งเสริม  เพื่อมุ่งไปสู่การเป็นศูนย์กลางอุตสาหกรรมการบินและอากาศยานของภูมิภาค รวมถึงความพร้อมของประเทศไทยภายใต้การดำเนินงานของรัฐบาลเพื่อรองรับการลงทุน โดยเฉพาะในพื้นที่เขตพัฒนาพิเศษภาคตะวันออก (EEC)
นอกจากสิทธิประโยชน์ด้านการลงทุนแล้วยังมีปัจจัยสนับสนุนอีกหลายประการ เช่น ทิศทางของอุตสาหกรรมการบินและอากาศยาน ที่มีความสำคัญมากขึ้นเรื่อยๆ จากการขยายตัวของจำนวนเที่ยวบิน การขนส่งสินค้า และจำนวนผู้โดยสาร ตลอดจนจำนวนนักท่องเที่ยวในไทยที่เพิ่มมากขึ้น ซึ่งจะเพิ่มความต้องการใช้ชิ้นส่วนอากาศยาน และธุรกิจด้าน MRO (Maintenance, repair and Overhaul) หรือศูนย์ซ่อมอากาศยานและการบำรุงรักษามากยิ่งขึ้น
ขณะเดียวกันประเทศไทยโดยหน่วยงานที่เกี่ยวข้อง เช่น สถาบันยานยนต์ ยังได้เริ่มดำเนินการพัฒนาผู้ประกอบการไทยที่มีความพร้อมและมีศักยภาพสูงในการก้าวเข้ามาเป็นผู้ผลิตชิ้นส่วนอากาศยานเพื่อรองรับตลาดและการเติบโตของอุตสาหกรรมในอนาคต ซึ่งปัจจุบันมีผู้ผลิตไทยที่พัฒนาศักยภาพจนสามารถเดินหน้าไปสู่การผลิตชิ้นส่วนอากาศยานรองรับความต้องการของตลาดได้แล้ว
“นักธุรกิจฝรั่งเศสสอบถามถึงความชัดเจนทั้งด้านการพัฒนาระบบโครงสร้างพื้นฐาน  ความก้าวหน้าทางด้านเทคโนโลยี  และการพัฒนาทรัพยากรมนุษย์ รวมถึงกฎระเบียบต่างๆ ที่เกี่ยวข้องกับการส่งเสริมอุตสาหกรรมอากาศยานซึ่ง บีโอไอได้ย้ำให้นักธุรกิจมั่นใจว่ารัฐบาลและบีโอไอให้ความสำคัญกับอุตสาหกรรมนี้ เนื่องจากเป็นอุตสาหกรรมเป้าหมายของประเทศ โดยมีมาตรการส่งเสริมการลงทุนที่สอดรับกับการเปลี่ยนแปลงทั้งด้านเทคโนโลยีและสภาวะการแข่งขันทางธุรกิจ การผลักดันความร่วมมือกับสถาบันการศึกษาเพื่อพัฒนาบุคคลากร รวมถึงยังให้ความสำคัญกับการปรับปรุงการอำนวยความสะดวกในการดำเนินธุรกิจให้มีประสิทธิภาพยิ่งขึ้น เช่น สมาร์ทวีซ่า ซึ่งจะทำให้ผู้เชี่ยวชาญจากต่างประเทศ เข้ามาทำงานในไทยได้สะดวกขึ้น” นางสาวดวงใจกล่าว
สำหรับ ประเทศฝรั่งเศสถือเป็นหนึ่งในประเทศที่มีเทคโนโลยี  และความเชี่ยวชาญด้านอุตสาหกรรมอากาศยาน เป็นที่ตั้งสำนักงานใหญ่ของบริษัทแอร์บัส (Airbus) รวมถึงมีการผลิตและจำหน่ายเครื่องบินให้กับรัฐบาลและสายการบินทั่วโลก นอกจากนี้ฝรั่งเศสยังมีบริษัทขนาดกลางและขนาดเล็ก       อีกจำนวนมากที่อยู่ในห่วงโซ่การผลิตของอุตสาหกรรมอากาศยานที่ทำให้ฝรั่งเศสมีสิ่งแวดล้อม (EcoSystem) ที่เอื้อต่อ  การสร้างสรรค์นวัตกรรมใหม่ด้านอากาศยานมาโดยตลอด การเดินทางมาเยือนประเทศไทยครั้งนี้ของคณะนักธุรกิจรายใหญ่ด้านอากาศยานของประเทศฝรั่งเศส จึงนับเป็นโอกาสอันดีที่ไทยจะแสดงศักยภาพของอุตสาหกรรม และสร้างความเชื่อมั่นให้กับนักธุรกิจฝรั่งเศสใช้ประกอบการตัดสินใจลงทุนต่อไป
+++++++++++++++++++++++++++++++++++++++++++++

ที่มา : http://www.thaigov.go.th/news/contents/details/15662
