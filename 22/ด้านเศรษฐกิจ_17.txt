รัฐบาลไทย-ข่าวทำเนียบรัฐบาล-กรุงไทยยกระดับด้าน Market Conduct ขั้นสูงสุดตั้งแต่ต้นปี

วันพฤหัสบดีที่ 27 กันยายน 2561
กรุงไทยยกระดับด้าน Market Conduct ขั้นสูงสุดตั้งแต่ต้นปี
ธนาคารกรุงไทยได้สั่งการสาขาทั่วประเทศยกระดับการปฏิบัติตาม Market Conduct อย่างเคร่งครัด โดยปรับกระบวนการทำงานครั้งใหญ่ เน้นการบริหารความเสี่ยง 3 ระดับ ภายในธนาคารอย่างใกล้ชิด
ธนาคารกรุงไทยได้สั่งการสาขาทั่วประเทศยกระดับการปฏิบัติตาม Market Conduct อย่างเคร่งครัด โดยปรับกระบวนการทำงานครั้งใหญ่ เน้นการบริหารความเสี่ยง 3 ระดับ ภายในธนาคารอย่างใกล้ชิด ทั้งสายงานเครือข่ายสาขา  สายงานกำกับฯและสายงานตรวจสอบ พร้อมสื่อสารและอบรมเพื่อสร้างความรู้ความเข้าใจกับพนักงานมาตั้งแต่ต้นปี และสุ่มตรวจอย่างต่อเนื่อง หากพบข้อผิดพลาด มีมาตรการลงโทษที่ชัดเจน  เชื่อมั่นสาขาปฏิบัติอย่างเต็มที่ เพื่อความพึงพอใจสูงสุดของลูกค้า
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ตามที่คณะกรรมการธนาคารมีนโยบายที่ชัดเจนให้ธนาคารมุ่งเน้นเรื่องโครงการกรุงไทยคุณธรรม ทั้งการปลูกจิตสำนึก ปรับเปลี่ยนและป้องกัน เช่น โครงการ Compliance Champion, CG in Process, Zero tolerance รวมทั้งให้ความสำคัญกับเรื่องการบริหารจัดการด้านการให้บริการแก่ลูกค้าอย่างเป็นธรรม (Market Conduct)  ตามที่ธนาคารแห่งประเทศไทยประกาศ โดยตั้งแต่ต้นปีที่ผ่านมา ธนาคารได้ปรับกระบวนการทำงานครั้งใหญ่ทั่วทั้งธนาคาร ตลอดจนยกระดับการบริหารความเสี่ยง 3 ระดับ ทั้งสายงานเครือข่ายสาขา สายงานกำกับฯและสายงานตรวจสอบ รวมทั้งกำชับสาขาทั่วประเทศให้ข้อมูลที่ครบถ้วนและถูกต้องกับลูกค้าเพื่อประกอบการตัดสินใจ และที่สำคัญต้องไม่บังคับขาย เพื่อสร้างความมั่นใจและพึงพอใจสูงสุดให้กับลูกค้า
ตั้งแต่ต้นปี ธนาคารเอาจริงเอาจังและให้ความสำคัญสูงสุดในเรื่อง  Market Conduct  โดยเฉพาะการให้บริการที่สอดคล้องกับความต้องการที่แท้จริงของลูกค้า โดยได้สื่อสารและอบรมเพื่อให้พนักงานทุกคนเข้าใจและตระหนักผ่านช่องทางต่างๆ มาอย่างต่อเนื่องและเป็นรูปธรรม ตั้งแต่ Train the Trainer เพื่อให้เป็นต้นแบบการฝึกฝนทีมงานสาขาทั้งประเทศให้ปฎิบัติได้ครบถ้วน ถูกต้องตามMarket Conduct ในมาตรฐานเดียวกัน และสามารถกระจายการฝึกฝนได้ทั่วถึง ภายในระยะเวลาที่กำหนด พร้อมทำตัวอย่างวิธีการเสนอบริการให้ลูกค้าตามMarket Conduct ในทุกผลิตภัณฑ์ เพื่อเป็นตัวอย่างในการฝึกฝน และหากไม่ผ่านการทดสอบหลังฝึกฝน จะไม่อนุญาตให้นำเสนอแก่ลูกค้าการทดสอบหลังฝึกฝนจะทำอย่างเข้มข้น ทั้งภายในสาขาตนเอง  ทีมสำนักงานเขต และการทดสอบในลักษณะ Mystery Shopping จากทีมต่างเขต
นอกจากนี้ กำลังรณรงค์การรับประกัน Quality Assurance Market Conduct โดยประกาศรับประกันด้านสถานที่/พื้นที่การขายถูกต้องตามMarket Conduct ทุกสาขาทั่วประเทศเมื่อเดือนสิงหาคมที่ผ่านมาและสาขาอันดับหนึ่งของกลุ่มเครือข่ายที่เข้าประกวดแข่งขัน Star of QA ในปีนี้ต้องมีการประกาศรับประกันด้านพนักงาน ที่เสนอขายให้ถูกต้องตาม Market Conduct ด้วยเพื่อเป็นจุดเริ่มต้นที่จะทะยอยประกาศทุกสาขาต่อไป
นายผยง ศรีวณิช กล่าวต่อไปว่า ที่ผ่านมา ธนาคารให้ความสำคัญกับความสะดวกของลูกค้า ดังนั้นบางครั้งในการเสนอบริการประกันอัคคีภัย มีบางสาขาเสนอบริการและผลิตภัณฑ์เฉพาะของบริษัทในเครือที่คัดสรรว่ามั่นคงแล้ว ทำให้ธนาคารแห่งประเทศมีคำสั่งเปรียบเทียบปรับธนาคาร อย่างไรก็ตาม ตั้งแต่ต้นปีที่ผ่านมา ธนาคารได้สั่งการทุกสาขาอย่างเด็ดขาด ในกรณีการทำประกันอัคคีภัยสิ่งปลูกสร้างที่เป็นหลักประกันของสินเชื่อ ไม่ให้เสนอผลิตภัณฑ์ของบริษัทในเครืออย่างเดียวเท่านั้น แต่ให้ลูกค้ามีสิทธิ์เลือกได้ตามความต้องการ ความเหมาะสมและความสมัครใจ
ฝ่ายสื่อสารองค์กรและภาพลักษณ์
โทร.0-2208-4174-8

ที่มา : http://www.thaigov.go.th/news/contents/details/15702
