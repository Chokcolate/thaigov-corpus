รัฐบาลไทย-ข่าวทำเนียบรัฐบาล-ดร.สุวิทย์ ปลื้ม ม.อุบลฯ หากสำเร็จเตรียมพลิกโฉมอีสาน 4.0

วันพฤหัสบดีที่ 27 กันยายน 2561
ดร.สุวิทย์ ปลื้ม ม.อุบลฯ หากสำเร็จเตรียมพลิกโฉมอีสาน 4.0
“สุวิทย์ เมษินทรีย์” รมว.วิทยาศาสตร์และเทคโนโลยี ปลื้มอุทยานวิทยาศาสตร์ มหาวิทยาลัยอุบลราชธานี สร้างผู้ประกอบการหน้าใหม่กว่า 100 ราย สร้างการจ้างงานมากกว่า 230 ตำแหน่งงาน สร้างรายได้ของผู้ประกอบการและเงินลงทุนของเอกชน กว่า 300 ล้านบาท
“สุวิทย์ เมษินทรีย์” รมว.วิทยาศาสตร์และเทคโนโลยี ปลื้มอุทยานวิทยาศาสตร์ มหาวิทยาลัยอุบลราชธานี สร้างผู้ประกอบการหน้าใหม่กว่า 100 ราย สร้างการจ้างงานมากกว่า 230 ตำแหน่งงาน สร้างรายได้ของผู้ประกอบการและเงินลงทุนของเอกชน กว่า 300 ล้านบาท เผยมีสตาร์ทอัพจากกรุงเทพฯ นนทบุรี ปทุมธานี เชียงใหม่ ระยองเข้าร่วมโครงการบ่มเพาะธุรกิจเพียบ ดึง ม.ราชภัฎอุบลฯ ศรีสะเกษ สุรินทร์ ขยายเครือข่าย
เมื่อเวลา 13.30 น. (23 ก.ค. 61) ณ มหาวิทยาลัยอุบลราชธานี จ.อุบลราชธานี / ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี(วท.) พร้อมคณะ เดินทางเข้าเยี่ยมชมและติดตามความก้าวหน้าของอุทยานวิทยาศาสตร์ มหาวิทยาลัยอุบลราชธานี ซึ่งดำเนินงานภายใต้การสนับสนุนของคณะกรรมการส่งเสริมกิจการอุทยานวิทยาศาสตร์ (สอว.) (Science Park Promotion Agency : SPA)  มาตั้งแต่ปี 2555 มีพื้นที่รับผิดชอบในการพัฒนาผู้ประกอบการ เอสเอ็มอี(SMEs) และสตาร์ทอัพ( Startup) ในบริเวณกลุ่มจังหวัดภาคตะวันออกเฉียงเหนือตอนล่าง 2 โดยมีเป้าหมายในการพัฒนาพื้นที่ดังกล่าวให้เป็นฮับของเอสเอ็มอี(SMEs) และสตาร์ทอัพ(Startup)ในภูมิภาค ให้บริการบ่มเพาะธุรกิจที่เน้นเทคโนโลยี สร้างสตาร์ทอัพที่ศักยภาพในการเติบโตได้ระดับโลกปัจจุบันมีผู้ประกอบการที่เข้าร่วมโครงการบ่มเพาะวิสาหกิจของอุทยานวิทยาศาสตร์ มหาวิทยาลัยอุบลราชธานีจำนวนมาก ที่ผ่านมาอุทยานวิทยาศาสตร์สามารถสร้างผู้ประกอบการใหม่ในพื้นที่ไปแล้วกว่าร้อยราย สร้างการจ้างงานมากกว่า 230 ตำแหน่งงาน สร้างรายได้ของผู้ประกอบการและเงินลงทุนของเอกชน กว่า 300 ล้านบาท
ดร.สุวิทย์ฯ เปิดเผยหลังการเยี่ยมชมว่า อุทยานวิทยาศาสตร์ มหาวิทยาลัยอุบลราชธานี มีความโดดเด่นอย่างมากในการสร้างผู้ประกอบการใหม่ และสตาร์ทอัพ  โดยพบว่ามีผู้สนใจสมัครเข้าร่วมโครงการบ่มเพาะธุรกิจจำนวนมาก และมาจากแทบทุกภูมิภาคของประเทศ ไม่เว้นแม้แต่ผู้ประกอบการจาก กรุงเทพฯ นนทบุรี ปทุมธานี เชียงใหม่ ระยอง เป็นต้น ที่ผ่านมามีการสร้างนักศึกษาไปเป็นผู้ประกอบการจริงแล้วเป็นจำนวนมาก เช่น บริษัท Control C ผู้ผลิตและจำหน่ายซอฟท์แวร์ด้านการจัดการร้านค้า บริษัท Smart Think Control ผู้ผลิตระบบ Smart Farm สำหรับแปลงเกษตรสมัยใหม่ บริษัทดีไลท์ 888 ผู้ผลิตและจำหน่ายกวยจั๊บอุบลกึ่งสำเร็จรูป ซึ่งล้วนเป็นนักศึกษาที่กลายผู้ประกอบการที่ประสบความสำเร็จและมีการเติบโตอย่างก้าวกระโดดทั้งสิ้น นอกจากนี้ผู้ประกอบการของมหาวิทยาลัยอุบลราชธานียังได้รับรางวัลระดับชาติ และระดับนานาชาติอีกมากมาย เช่น หจก.พลังเทวดา ผู้ผลิตและจำหน่ายเตาชีวมวลใช้พลังงานจากขี้เลื่อย โดยได้รับรางวัลรองชนะเลิศ Thailand Energy Award ปี 2011 จากนายกรัฐมนตรีบริษัท Ideaan ผู้ผลิตและจำหน่ายหวดอัจฉริยะสำหรับนึ่งข้าวเหนียวในหม้อหุงข้าวไฟฟ้า ได้รับรางวัล 7 Innovations Awards ปี 2557 ด้านสังคม บริษัท Ubon Forage Seeds ได้รับรางวัล Award for Internationalization Incubatee จากสมาคมหน่วยบ่มเพาะธุรกิจและอุทยานวิทยาศาสตร์ไทย (Thai Bispa) ปี 2559 บริษัทดีไลท์ 888 ผู้ผลิตและจำหน่ายก๋วยจั๊บอุบลกึ่งสำเร็จรูป ได้รับรางวัล 7 Innovations Awards ปี 2560 ด้านเศรษฐกิจ เป็นต้น
นอกจากนี้ อุทยานวิทยาศาสตร์ มหาวิทยาลัยอุบลราชธานี ยังมีความร่วมมือด้านการพัฒนาสตาร์ทอัพกับต่างประเทศ และมีการสนับสนุนกิจกรรมด้านสตาร์ทอัพ อย่างมากมาย เช่น มีนักศึกษาผ่านการคัดเลือกเข้าร่วมค่ายสตาร์ทอัพ ระดับนานาชาติ Be Young Beyond Startup Boothcamp ณ เกาะไต้หวัน ระหว่างวันที่ 18 – 21 ก.ค.2561 โดยมีนักศึกษาผ่านเข้ารอบถึง 3 ราย มากที่สุดในประเทศไทย และในปี 2560 ยังสามารถพัฒนา นักศึกษาผ่านเข้าโครงการ Startup Thailand League จำนวนมากถึง 20 ทีม ซึ่งอยู่ในกลุ่มมหาวิทายาลัยที่มีจำนวนสตาร์ทอัพ เข้ารอบมากในประเทศไทย นอกจากนี้ยังมีการเชื่อมต่อผู้ประกอบการสตาร์ทอัพ กับประเทศต่างๆอีกมากมาย เช่นการส่งผู้ประกอบการไป matching ธุรกิจกับผู้ประกอบการในประเทศ เกาหลีใต้ ไต้หวัน ญี่ปุ่น สิงคโปร์ ฟิลิปปินส์ อินโดนีเซีย จีน ลาว กัมพูชา เวียดนาม เป็นต้น
รศ.ดร.ชวลิต ถิ่นวงศ์พิทักษ์ ผอ.โครงการอุทยานวิทยาศาสตร์ มหาวิทยาลัยอุบลราชธานี กล่าวว่า อุทยานวิทยาศาสตร์ มหาวิทยาลัยอุบลราชธานี และ สอว. มีแนวคิดที่จะขยายเครือข่ายการทำงาน โดยขยายความร่วมมือในการพัฒนาผู้ประกอบการกับเครือข่ายมหาวิทยาลัยราชภัฎในพื้นที่ ได้แก่ มหาวิทยาลัยราชภัฎอุบลราชธานี มหาวิทยา ลัยราชภัฎศรีสะเกษ และมหาวิทยาลัยราชภัฎสุรินทร์ เพื่อขยายขอบเขตการทำงานให้เข้าถึงผู้ประกอบการให้กว้างขวางขึ้นด้วย

ที่มา : http://www.thaigov.go.th/news/contents/details/15714
