รัฐบาลไทย-ข่าวทำเนียบรัฐบาล-พม. กำชับ จนท. เร่งช่วยเหลือผู้ด้อยโอกาสและประสบปัญหาทางสังคม ที่ จ.สตูล ปัตตานี และชลบุรี

วันพฤหัสบดีที่ 27 กันยายน 2561
พม. กำชับ จนท. เร่งช่วยเหลือผู้ด้อยโอกาสและประสบปัญหาทางสังคม ที่ จ.สตูล ปัตตานี และชลบุรี
พม. กำชับ จนท. เร่งช่วยเหลือผู้ด้อยโอกาสและประสบปัญหาทางสังคม ที่ จ.สตูล ปัตตานี และชลบุรี
วันนี้ (27 ก.ย. 61) เวลา 08.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 124/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทาง การป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นางไพรวรรณ กล่าวว่า จากกรณีชายวัย 48 ปี ป่วยเป็นโรคมะเร็งที่ขา ทำให้ขาบวมโตมีขนาดใหญ่ ไม่สามารถเดินได้ เจ็บปวดทุกข์ทรมานเป็นอย่างมาก อาศัยอยู่กับภรรยาวัย 45 ปี ที่ป่วยเป็นโรคอัมพฤกษ์ เดินไม่ได้ ต้องนั่งบนรถวีลแชร์ มือพิการ 1 ข้าง อีกทั้งยังป่วยเป็นโรคเบาหวาน และเส้นเลือดในสมองตีบ ครอบครัวมีฐานะยากจน อาศัยเพื่อนบ้านแบ่งปันอาหารให้กินประทังชีวิต ที่จังหวัดสตูล และกรณีหญิงวัย 39 ปี พิการครึ่งตัวตั้งแต่เอวลงไป ไม่สามารถช่วยเหลือตัวเองได้ แต่ต้องรับภาระเลี้ยงดูหลานและเหลนถึง 9 ชีวิต และมีบางคนไม่ได้เรียนหนังสือ จึงต้องสู้ชีวิตรับจ้างฉีกเนื้อปลา เพื่อหารายได้จุนเจือครอบครัว บ่อยครั้งที่ต้องอดอาหารทั้งครอบครัว เนื่องจากไม่มีรายได้ครอบครัวมีฐานะยากจน ที่จังหวัดปัตตานี นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.สตูล และ พมจ.ปัตตานี พร้อมทีม One Home ทั้ง 2 จังหวัด เร่งลงพื้นที่ตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการและด้านเด็กของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และดูแลเรื่องการศึกษาของเด็กทั้งหมดอย่างต่อเนื่องในระยาว รวมทั้ง การให้คำปรึกษาแนะนำเพื่อขอรับสิทธิตามกฎหมายตามความเหมาะสม พร้อมแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง และร่วมกันหาแนวทางการช่วยเหลือในระยะยาวต่อไป
นางไพรวรรณ กล่าวต่ออีกว่า อีกกรณีเด็กชายวัย 9 ขวบ นักเรียนชั้น ป.3 โรงเรียนแห่งหนึ่งในจังหวัดชลบุรี อาศัยเวลาว่างหลังเลิกเรียน ออกตระเวนเดินขายผักและผลไม้ เพื่อหารายได้ช่วยเหลือจุนเจือครอบครัว และในวันหยุด ยังใช้เวลาว่างช่วยทำสวนปลูกผักและผลไม้ นั้น ตนขอชื่นชมเด็กชายคนดังกล่าว มีความขยันหมั่นเพียร และมีมุมานะอดทน กตัญญู มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กชายอย่างต่อเนื่องในระยะยาว รวมทั้ง ให้คำปรึกษาแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
นางไพรวรรณ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงชราวัย 61 ปี พิการเป็นอัมพาต ป่วยติดเตียงช่วยเหลือตัวเองไม่ได้ อาศัยอยู่กับน้องสาวที่มีอาชีพเป็นแม่บ้าน ซึ่งต้องอยู่ลำพังคนเดียว เนื่องจากน้องสาวต้องออกไปทำงาน ที่จังหวัดบุรีรัมย์ นั้น ทางทีม One Home ได้ลงพื้นที่เยี่ยมบ้านเพื่อให้กำลังใจ และมอบเครื่องอุปโภค บริโภค ทั้งนี้ ในปี 2557-2560 พมจ.บุรีรัมย์ ได้เคยให้ความช่วยเหลือมอบเงินสงเคราะห์ผู้มีรายได้น้อยฯ นอกจากนี้ ยังได้รับการปรับปรุงสภาพพื้นบ้าน ปรับทางเดิน และได้รับการบริจาคเตียงพร้อมที่นอนลม และ 2) กรณีเด็กสาววัย 15 ปี ต้องลาออกจากโรงเรียน เพื่อเก็บของเก่าขายหารายได้เลี้ยงดูครอบครัวถึง 6 ชีวิต ที่จังหวัดสุโขทัย นั้น ทางทีม One Home ได้ลงพื้นที่เยี่ยมบ้านเพื่อให้กำลังใจ พร้อมรวบรวมข้อมูลเสนอคณะกรรมการคุ้มครองเด็กจังหวัดสุโขทัย เพื่อพิจารณาให้ความช่วยเหลือ เด็กและครอบครัวในระยะยาว และขอรับการสงเคราะห์จากกองทุนคุ้มครองเด็ก อีกทั้ง ประชุมทีมสหวิชาชีพ เพื่อหา แนวทางการให้ความช่วยเหลือด้านการศึกษาและคุ้มครองสวัสดิภาพเด็กในระยะยาว ทั้งนี้ พมจ.สุโขทัย เคยให้ความช่วยเหลือ ดังนี้ 1.ได้กู้เงินคนพิการ จำนวน 20,000 บาท 2.กองทุนคุ้มครองเด็กได้พิจาราณาเบี้ยค่าเลี้ยงดู คนละ 1,500 บาท จำนวน 4 คน ค่าอุปกรณ์การเรียน คนละ 3,000 บาท และเงินช่วยเหลือต่างๆ จำนวน 29,500 บาท อีกทั้ง เคยได้รับเงินบริจาค อีกจำนวน 150,000 บาท
"ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นางไพรวรรณ กล่าวในตอนท้าย

ที่มา : http://www.thaigov.go.th/news/contents/details/15712
