รัฐบาลไทย-ข่าวทำเนียบรัฐบาล-สำนักงานสลากฯ เปิดตัวแอพลิเคชั่น “GLO Lottery”  ตรวจผลรางวัลสะดวกรวดเร็วด้วยการสแกนบาร์โค้ด 2 มิติ

วันพฤหัสบดีที่ 27 กันยายน 2561
สำนักงานสลากฯ เปิดตัวแอพลิเคชั่น “GLO Lottery”  ตรวจผลรางวัลสะดวกรวดเร็วด้วยการสแกนบาร์โค้ด 2 มิติ
สำนักงานสลากกินแบ่งรัฐบาลได้จัดทำแอพลิเคชั่น “GLO Lottery” เพื่ออำนวยความสะดวกในการตรวจผลรางวัลสลากกินแบ่งรัฐบาลงวดปัจจุบันและตรวจย้อนหลังได้ 2 ปี ด้วยการอ่านจากรหัสบาร์โค้ด 2 มิติ (2D Barcode) บนใบสลาก หรือตรวจด้วยการกรอกหมายเลข 6 หลัก
วันนี้ (26 กันยายน 2561) นางตุ้มทอง มุสิกรัตน์ รองผู้อำนวยการ รักษาการในตำแหน่งผู้อำนวยการสำนักงานสลากกินแบ่งรัฐบาล เปิดเผยว่า สำนักงานสลากกินแบ่งรัฐบาลได้จัดทำแอพลิเคชั่น “GLO Lottery” เพื่ออำนวยความสะดวกในการตรวจผลรางวัลสลากกินแบ่งรัฐบาลงวดปัจจุบันและตรวจย้อนหลังได้ 2 ปี ด้วยการอ่านจากรหัสบาร์โค้ด 2 มิติ (2D Barcode) บนใบสลาก หรือตรวจด้วยการกรอกหมายเลข 6 หลักรวมถึงการตรวจจากใบตรวจผลรางวัล นอกจากนี้ ยังสามารถรับชมการถ่ายทอดสดการออกรางวัลสลากหรือชมเทปย้อนหลัง ตลอดจนข่าวสารของสำนักงานสลากกินแบ่งรัฐบาล ได้จากแอพลิเคชั่นดังกล่าวด้วย ท่านที่สนใจสามารถดาวน์โหลดแอพลิเคชั่น “GLO Lottery” ได้แล้ววันนี้ ผ่านโทรศัพท์มือถือในระบบแอนดรอยด์
แอพลิเคชั่น “GLO Lottery” เป็นการพัฒนาช่องทางในการอำนวยความสะดวกและการเผยแพร่ข้อมูลข่าวสารของสำนักงานสลากกินแบ่งรัฐบาล สู่การรับรู้อย่างถูกต้องรวดเร็ว อย่างไรก็ตาม มีการนำตราสัญลักษณ์ของสำนักงานสลากกินแบ่งรัฐบาล ไปใช้ในการจัดทำแอพลิเคชั่นในลักษณะคล้ายกันโดยไม่ได้รับอนุญาต
ขณะนี้ สำนักกฎหมายของสำนักงานสลากกินแบ่งรัฐบาล กำลังเร่งดำเนินการในส่วนที่เกี่ยวข้อง จึงขอให้พี่น้องประชาชน ดาวน์โหลดแอพลิเคชั่น “GLO Lottery” เพื่อประโยชน์สูงสุดในการใช้งานต่อไป รักษาการในตำแหน่งผู้อำนวยการสำนักงานสลากกินแบ่งรัฐบาล กล่าวในตอนท้าย
https://play.google.com/store/apps/details?id=th.or.glo.glolotteryapp

ที่มา : http://www.thaigov.go.th/news/contents/details/15699
