รัฐบาลไทย-ข่าวทำเนียบรัฐบาล-ปลัดสธ. เผยประชาชนได้ใช้ประโยชน์เครื่องมือแพทย์ที่จำเป็น 412 รายการ โครงการ “ก้าวคนละก้าว”

วันพฤหัสบดีที่ 27 กันยายน 2561
ปลัดสธ. เผยประชาชนได้ใช้ประโยชน์เครื่องมือแพทย์ที่จำเป็น 412 รายการ โครงการ “ก้าวคนละก้าว”
ปลัดกระทรวงสาธารณสุข เผยประชาชนได้ใช้ประโยชน์เครื่องมือแพทย์ที่จำเป็น 412 รายการ จากการร่วมบริจาคเงินของประชาชนทั่วประเทศ ในโครงการก้าวคนละก้าว เพื่อ 11 โรงพยาบาลทั่วประเทศ ของคุณตูน บอดี้สแลม
ปลัดสธ. เผยประชาชนได้ใช้ประโยชน์เครื่องมือแพทย์ที่จำเป็น 412 รายการ โครงการ “ก้าวคนละก้าว”
ปลัดกระทรวงสาธารณสุข เผยประชาชนได้ใช้ประโยชน์เครื่องมือแพทย์ที่จำเป็น 412 รายการ จากการร่วมบริจาคเงินของประชาชนทั่วประเทศ ในโครงการก้าวคนละก้าว เพื่อ 11 โรงพยาบาลทั่วประเทศ ของคุณตูน บอดี้สแลม
วันนี้ (27 กันยายน 2561) นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ความคืบหน้าการดำเนินงานจัดหาเครื่องมือแพทย์ ในโครงการก้าวคนละก้าว เพื่อ 11 โรงพยาบาลทั่วประเทศ ของทีมงานคุณอาทิวราห์ คงมาลัย (ตูน บอดี้สแลม) ซึ่งมาจากจิตศรัทธาของประชาชนทั่วประเทศร่วมบริจาคเงิน โดยมอบให้โรงพยาบาลศูนย์ 10 แห่ง ในสังกัดกระทรวงสาธารณสุข จำนวนทั้งสิ้น 1,079 ล้านบาท ว่า กระทรวงสาธารณสุข ได้เร่งรัดดำเนินการให้โรงพยาบาลศูนย์ทั้ง 10 แห่ง จัดซื้อเครื่องมือแพทย์ที่มีความจำเป็นในการให้บริการประชาชน โดยกำหนดนโยบายให้มีการดำเนินการจัดซื้ออย่างโปร่งใส ตรวจสอบได้ ตามระเบียบกระทรวงสาธารณสุข ว่าด้วยเงินบริจาคของหน่วยบริการ  เพื่อให้มีการใช้เงินบริจาคอย่างมีประสิทธิภาพสูงสุด และตรงตามวัตถุประสงค์ของผู้บริจาคเงิน
นายแพทย์เจษฎากล่าวต่อว่า ได้รับรายงานจากนายแพทย์ธานินทร์ สีวราภรณ์สกุล อดีตประธานชมรมโรงพยาบาลศูนย์ โรงพยาบาลทั่วไป ในฐานะประธานคณะกรรมการพิจารณาคำขอครุภัณฑ์โครงการก้าวคนละก้าว ฯ ว่า จัดหาเครื่องมือแพทย์ที่จำเป็นและขาดแคลนในการบริการประชาชนได้จำนวนมากถึง 412 รายการ เช่น เครื่องจำลองการรักษาด้วยคอมพิวเตอร์ (CT Simulation) สำหรับรักษาผู้ป่วยโรคมะเร็ง, เครื่องสวนหัวใจ สำหรับรักษาผู้ป่วยโรคเส้นหัวใจตีบ,เครื่องมือแพทย์และห้องผ่าตัดหัวใจ, ระบบสั่งการการแพทย์ฉุกเฉินทางไกลในรถพยาบาลพร้อมเครื่องกระตุกหัวใจและเครื่องติดตามสัญญาณชีพ (Telemedicine) หรือเครื่องช่วยหายใจ เป็นต้น ขณะนี้ ประชาชนได้ใช้ประโยชน์จากเครื่องมือแพทย์แล้ว โดยโรงพยาบาลศูนย์ได้รับมอบเครื่องมือแพทย์แล้ว 48 รายการ คิดเป็นมูลค่าเงินเกือบ 10% ของเงินบริจาคทั้งหมด อยู่ระหว่างส่งของ 178 รายการ คิดเป็นมูลค่าเงินประมาณ 44% รอลงนามในสัญญาซื้อขาย 86 รายการ คิดเป็นมูลค่าเงินประมาณ 27% และที่เหลืออีก 110 รายการ (20%) อยู่ในขั้นตอนการจัดซื้อ คาดว่าทั้งหมดจะดำเนินการเรียบร้อยภายในเดือนธันวาคม 2561
ทั้งนี้ ทางกระทรวงสาธารณสุขขอขอบคุณประชาชนทุกคนที่ร่วมกันทำบุญบริจาคเงินเพื่อจัดหาเครื่องมือแพทย์ให้โรงพยาบาลศูนย์ 10 แห่ง และขอขอบคุณคุณอาทิวราห์ คงมาลัยพร้อมทีมงานทุกคนมา ณ โอกาสนี้
***********************************  27 กันยายน 2561

ที่มา : http://www.thaigov.go.th/news/contents/details/15707
