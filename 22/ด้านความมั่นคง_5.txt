รัฐบาลไทย-ข่าวทำเนียบรัฐบาล-มท. เผยโครงการไทยนิยม ยั่งยืน (หมู่บ้าน/ชุมชนละ 2 แสนบาท) สร้างอาชีพ สร้างรายได้ให้ประชาชน งบประมาณดำเนินการในพื้นที่แล้วกว่า 90 เปอร์เซ็นต์

วันพุธที่ 26 กันยายน 2561
มท. เผยโครงการไทยนิยม ยั่งยืน (หมู่บ้าน/ชุมชนละ 2 แสนบาท) สร้างอาชีพ สร้างรายได้ให้ประชาชน งบประมาณดำเนินการในพื้นที่แล้วกว่า 90 เปอร์เซ็นต์
มท. เผยโครงการไทยนิยม ยั่งยืน (หมู่บ้าน/ชุมชนละ 2 แสนบาท) สร้างอาชีพ สร้างรายได้ให้ประชาชน งบประมาณดำเนินการในพื้นที่แล้วกว่า 90 เปอร์เซ็นต์
วันนี้ ( 26 ก.ย. 61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทย ในฐานะฝ่ายเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน ได้รายงานความคืบหน้าโครงการไทยนิยม ยั่งยืน ต่อคณะรัฐมนตรี เมื่อวันที่ 25 กันยายน 2561 โดยโครงการพัฒนาคุณภาพชีวิตเพื่อขับเคลื่อนเศรษฐกิจฐานรากในพื้นที่ (หมู่บ้าน/ชุมชนละ 2 แสนบาท) สามารถเบิกจ่ายได้แล้วกว่า 92.10 เปอร์เซ็นต์ โดยมีหมู่บ้าน/ชุมชนร่วมเสนอขอโครงการจำนวน 81,555 แห่ง จำนวน 92,273 โครงการ วงเงินงบประมาณ 16,247.92 ล้านบาท ซึ่งในจำนวนนี้เป็นหมู่บ้าน/ชุมชนที่อยู่ในความรับผิดชอบของกรมการปกครอง จำนวน 79,978 หมู่บ้าน/ชุมชน และเป็นชุมชนในความรับผิดชอบของกรุงเทพมหานคร จำนวน 1,577 ชุมชน ซึ่งขณะนี้มีการเบิกจ่ายงบประมาณเพื่อดำเนินงานโครงการไปแล้ว 80,744 หมู่บ้าน/ชุมชน  91,180 โครงการ เป็นงบประมาณ 14,964.50 ล้านบาท หรือคิดเป็น 92.10 เปอร์เซ็นต์ โดยมีโครงการที่ตอบสนองต่อความต้องการของประชาชน แบ่งเป็น 3 ประเภท ดังนี้
1) โครงการประเภทสร้างอาชีพ สร้างรายได้โดยตรง 15,474 โครงการ คิดเป็น 16.77 เปอร์เซ็นต์ 3 ลำดับแรก ได้แก่ ลานตากผลผลิตทางการเกษตร การปรับปรุงภูมิทัศน์แหล่งท่องเที่ยว และโรงสี เป็นต้น
2) โครงการประเภทสร้างอาชีพ สร้างรายได้โดยอ้อม 12,337 โครงการ คิดเป็น 13.37 เปอร์เซ็นต์ 3 ลำดับแรก ได้แก่ ถนนเพื่อการเกษตร ขุดลอกสระห้วย หนอง คลอง บึง และลานอเนกประสงค์/สาธารณประโยชน์ เป็นต้น
3) โครงการประเภทส่งเสริมคุณภาพชีวิต 64,462 โครงการ คิดเป็น 69.86 เปอร์เซ็นต์ 3 ลำดับแรก ได้แก่ ถนนสัญจรภายในหมู่บ้าน ศาลากลางบ้าน/ศาลาประชาคม/อาคารเอนกประสงค์ และปรับปรุงซ่อมแซมประปาหมู่บ้าน เป็นต้น
โฆษกกระทรวงมหาดไทย กล่าวต่อว่า สำหรับความคืบหน้าโครงการชุมชนท่องเที่ยว OTOP นวัตวิถี ซึ่งดำเนินการโดยกรมการพัฒนาชุมชนว่า หลังจากหมู่บ้าน/ชุมชนเป้าหมาย จำนวน 3,273 แห่ง ได้ดำเนินการพัฒนาด้านการจัดการท่องเที่ยวและการพัฒนาผลิตภัณฑ์ OTOP หมู่บ้าน/ชุมชนละ 10 ผลิตภัณฑ์ รวมจำนวน 32,730 ผลิตภัณฑ์แล้ว นอกจากนั้น ยังได้ดำเนินการตามกระบวนงาน 5 ด้าน ได้แก่ การพัฒนาบุคลากรด้านการท่องเที่ยว พัฒนาแหล่งท่องเที่ยวและสิ่งอำนวยความสะดวก พัฒนาสินค้าและบริการด้านการท่องเที่ยว เชื่อมโยงเส้นทางการท่องเที่ยวแต่ละท้องถิ่น และส่งเสริมการตลาดชุมชนท่องเที่ยว ทั้งนี้ กรมการพัฒนาชุมชน ได้จัดตั้งศูนย์ประสานงานOTOP นวัตวิถี ระดับกรมและระดับภูมิภาค รวม 12 ศูนย์ เพื่อติดตามความก้าวหน้าทุกสัปดาห์
ในท้ายที่สุด โฆษกกระทรวงมหาดไทย กล่าวเพิ่มเติมว่า รัฐบาลและกระทรวงมหาดไทย มีเป้าหมายในการลดความเหลื่อมล้ำ เพิ่มรายได้ให้ประชาชนฐานราก โดยโครงการไทยนิยม ยั่งยืนนั้นเป็นหนึ่งในโครงการที่จะวางรากฐานให้ประชาชนในทุกพื้นที่ทั่วประเทศได้มีการพัฒนาอาชีพ เพิ่มรายได้ และสร้างการรับรู้เพื่อให้เกิดการพัฒนาตนเอง และเติบโตได้อย่างยั่งยืน

ที่มา : http://www.thaigov.go.th/news/contents/details/15684
