รัฐบาลไทย-ข่าวทำเนียบรัฐบาล-ดร.สุวิทย์ฯ ลงพื้นที่ตรวจเยี่ยม “โครงการวิทย์สร้างอาชีพ ยกระดับภูมิภาค” ณ วิทยาลัยเทคนิคอำนาจเจริญ พร้อมชมเทคโนโลยีพร้อมใช้ เตาชีวมวลเพื่อชุมชนประหยัดพลังงาน

วันพฤหัสบดีที่ 27 กันยายน 2561
ดร.สุวิทย์ฯ ลงพื้นที่ตรวจเยี่ยม “โครงการวิทย์สร้างอาชีพ ยกระดับภูมิภาค” ณ วิทยาลัยเทคนิคอำนาจเจริญ พร้อมชมเทคโนโลยีพร้อมใช้ เตาชีวมวลเพื่อชุมชนประหยัดพลังงาน
ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี ลงพื้นที่ตรวจเยี่ยมผลการดำเนินโครงการวิทย์สร้างอาชีพ ยกระดับภูมิภาค ณ วิทยาลัยเทคนิคอำนาจเจริญ
เมื่อเวลา 9.30 น. (23 ก.ค. 61) ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี พร้อมคณะ ลงพื้นที่ตรวจเยี่ยมผลการดำเนินโครงการวิทย์สร้างอาชีพ ยกระดับภูมิภาค โดยการนำวิทยาศาสตร์ เทคโนโลยีและนวัตกรรม (วทน.) ของสถาบันวิจัยวิทยาศาสตร์และเทคโนโลยีแห่งประเทศไทย (วว.) และกรมวิทยาศาสตร์บริการ (วศ.) ได้แก่ การผลิตเตาชีวมวลเพื่อชุมชน การผลิตจิ้งหรีดไร้กลูเตน การผลิตเห็ดวิทยาศาสตร์ (หัวเชื้อเห็ด ก้อนเชื้อเห็ด) และเครื่องผลิตน้ำอ่อน เพื่ออบรมเจ้าหน้าที่องค์การบริหารส่วนตำบล นักศึกษาในสถาบันอาชีวศึกษา เกษตรกรสมาชิกสภาเกษตรกรแห่งชาติ ในเขตพื้นที่จังหวัดอำนาจเจริญ และจังหวัดข้างเคียง เพื่อเป็นตัวแทนของพื้นที่ในการขยายผลการพัฒนาต่อยอดไปยังพื้นที่ใกล้เคียงในอนาคต โดยมีผู้เข้าอบรมสุทธิกว่า 200 คน เป็นโครงการตอบโจทย์การใช้วิทยาศาสตร์และเทคโนโลยีเพื่อขับเคลื่อนเศรษฐกิจฐานราก ผ่านการใช้ปัจจัยการผลิตด้วยตนเอง สามารถลดต้นทุนการเพาะปลูก และการผลิต พึ่งพาตนเองได้ สร้างงานและรายได้เสริมที่มั่งคั่ง ในวันที่ 18 -23 กรกฎาคม 2561 ณ วิทยาลัยเทคนิคอำนาจเจริญ
ดร.สุวิทย์ฯ กล่าวว่า “รัฐบาลให้ความสำคัญกับการกระจายรายได้ โอกาส และความมั่งคั่งอย่างเท่าเทียมเพื่อให้ประเทศหลุดพ้นจากกับดักของความเหลื่อมล้ำ การขับเคลื่อนประเทศโดยนโยบาย Thailand 4.0 จะต้องพัฒนาประเทศด้วยนวัตกรรม ปัญญา เทคโนโลยี และความคิดสร้างสรรค์ การดำเนินงานที่ผ่านมามีการกระจายตัวสูง ขาดการมุ่งเน้นการพัฒนาทั้งในมิติพื้นที่ดำเนินการและกลุ่มเป้าหมาย และขาดการจัดการองค์ความรู้ด้านวิทยาศาสตร์ เทคโนโลยีและนวัตกรรมอย่างเป็นระบบ และการแลกเปลี่ยนข้อมูลและความรู้ เพื่อแก้ไขปัญหาดังกล่าวกระทรวงวิทยาศาสตร์และเทคโนโลยีจึงได้มอบหมายให้สถาบันวิจัยวิทยาศาสตร์และเทคโนโลยีแห่งประเทศไทยบูรณาการดำเนินการร่วมกับกรมวิทยาศาสตร์บริการขับเคลื่อนโครงการมหกรรมวิทย์สร้างอาชีพ ยกระดับภูมิภาค ประกอบด้วยโครงการยกระดับ OTOP ใน 10 จังหวัดพื้นที่เป้าหมายและโครงการ 1 ตำบล 1 นวัตกรรมเกษตร โดยการนำวิทยาศาสตร์ เทคโนโลยี และงานวิจัยนวัตกรรมต่างๆ เข้ามาช่วยพัฒนาต่อยอด ภูมิปัญญาท้องถิ่นเพื่อลดต้นทุนการผลิต เพิ่มคุณค่าและสร้างรายได้เพิ่มมากขึ้น”

ที่มา : http://www.thaigov.go.th/news/contents/details/15706
