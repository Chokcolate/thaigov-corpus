รัฐบาลไทย-ข่าวทำเนียบรัฐบาล-พม. จัดประชุมคณะกรรมการการส่งเสริมความเท่าเทียมระหว่างเพศ (สทพ.) ครั้งที่ 2/2561 เร่งขับเคลื่อนการส่งเสริมความเท่าเทียมระหว่างเพศ พร้อมแก้ปัญหาล่วงละเมิดหรือคุกคามทางเพศในการทำงาน

วันศุกร์ที่ 28 กันยายน 2561
พม. จัดประชุมคณะกรรมการการส่งเสริมความเท่าเทียมระหว่างเพศ (สทพ.) ครั้งที่ 2/2561 เร่งขับเคลื่อนการส่งเสริมความเท่าเทียมระหว่างเพศ พร้อมแก้ปัญหาล่วงละเมิดหรือคุกคามทางเพศในการทำงาน
พม. จัดประชุมคณะกรรมการการส่งเสริมความเท่าเทียมระหว่างเพศ (สทพ.) ครั้งที่ 2/2561 เร่งขับเคลื่อนการส่งเสริมความเท่าเทียมระหว่างเพศ พร้อมแก้ปัญหาล่วงละเมิดหรือคุกคามทางเพศในการทำงาน
วันนี้ (28 ก.ย. 61) เวลา 09.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล กรุงเทพมหานคร พลเอก ฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมการส่งเสริมความเท่าเทียมระหว่างเพศ (สทพ.) ครั้งที่ 2/2561 พร้อมด้วย พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) ในฐานะรองประธานกรรมการฯ และคณะกรรมการฯ ประกอบด้วย นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) คณะผู้บริหาร และผู้ทรงคุณวุฒิจากหน่วยงานภาครัฐและภาคเอกชน โดยมี นายเลิศปัญญา บูรณบัณฑิต อธิบดีกรมกิจการสตรีและสถาบันครอบครัว กระทรวงการพัฒนาสังคมและความมั่นคงของมนุษย์ เป็นกรรมการและเลขานุการ
พลเอก ฉัตรชัย กล่าวว่า การประชุมคณะกรรมการส่งเสริมความเท่าเทียมระหว่างเพศ (สทพ.) ในวันนี้ เป็นการประชุมเพื่อพิจารณา (ร่าง) แผนขับเคลื่อนการส่งเสริมความเท่าเทียมระหว่างเพศ และการดำเนินงานตามมาตรการในการป้องกันและแก้ไขปัญหาการล่วงละเมิดหรือคุกคามทางเพศในการทำงาน ประกอบกับพระราชบัญญัติความเท่าเทียมระหว่างเพศ พ.ศ.2558 กำหนดให้กรรมการผู้ทรงคุณวุฒิในคณะกรรมการ สทพ. มีวาระการดำรงตำแหน่งคราวละ 3 ปี ซึ่งจะครบกำหนดวาระในวันที่ 6 ตุลาคม 2561 ส่งผลถึงการหมดวาระของผู้ทรงคุณวุฒิในคณะอนุกรรมการฯ ของ สทพ. จึงจำเป็นต้องดำเนินการพิจารณาแต่งตั้งกรรมการผู้ทรงคุณวุฒิชุดใหม่ต่อไป
พลเอก ฉัตรชัย กล่าวต่อไปว่า สำหรับผลการประชุมที่มีการพิจารณาเนื้อหาบางส่วนของ (ร่าง) แผนขับเคลื่อน การส่งเสริมความเท่าเทียมระหว่างเพศ ซึ่งประกอบด้วย แผนงานหลัก 4 แผน ได้แก่ 1) ส่งเสริมให้มีความรู้ความเข้าใจและตระหนักถึงความสำคัญของความเท่าเทียมระหว่างเพศ 2) ส่งเสริมให้มีการสร้างพลังอำนาจของผู้ที่ถูกเลือกปฏิบัติ 3) กำหนดนโยบายที่เอื้อให้องค์กรเกิดพลังในเชิงบวกในการส่งเสริมความเท่าเทียมระหว่างเพศ และ 4) ส่งเสริมการวิจัยและพัฒนานวัตกรรมเพื่อสร้างความเท่าเทียมระหว่างเพศ ตลอดจนเนื้อหามาตรการโดยสรุปเกี่ยวกับการดำเนินงานตามมาตรการในการป้องกันและแก้ไขปัญหาการล่วงละเมิดหรือคุกคามทางเพศในการทำงาน ซึ่งมี 2 ส่วน ประกอบด้วย ส่วนที่ 1 มาตรการในการดำเนินการของหน่วยงาน ที่มีหลักการที่หน่วยงานต้องถือปฏิบัติ 7 ข้อ ได้แก่ 1) การให้ความคุ้มครองบุคลากรของหน่วยงานทุกคน 2) การสร้างสภาพแวดล้อมที่ดีในการทำงานร่วมกัน 3) การสร้างความรู้ความเข้าใจแก่บุคลากร 4) การใช้กระบวนการแก้ไขปัญหาอย่างไม่เป็นทางการ 5) การจัดการแก้ไขปัญหาอย่างรวดเร็วและเป็นความลับ 6) การร้องเรียนและคุณสมบัติของกรรมการสอบข้อเท็จจริง และ 7) การติดตามผลการดำเนินงานอย่างต่อเนื่อง และ ส่วนที่ 2 ตัวอย่างแนวปฏิบัติเพื่อป้องกันและแก้ไขปัญหาการล่วงละเมิดหรือคุกคามทางเพศในการทำงาน เป็นมาตรการคุ้มครองผู้ร้องทุกข์และผู้เป็นพยาน ซึ่งเป็นมาตรการเสริมที่มีผลต่อการสร้างแรงจูงใจให้ผู้ถูกกระทำเกิดความกล้าที่จะดำเนินการเมื่อเกิดปัญหา
พลเอก ฉัตรชัย กล่าวต่ออีกว่า ทั้งนี้ มีการกำหนดมาตรการดำเนินการ ดังนี้ 1) กำชับให้หน่วยงานภาครัฐทุกหน่วยงานดำเนินการตามมาตรการป้องกันและแก้ไขปัญหาการล่วงละเมิดหรือคุกคามทางเพศในการทำงาน 2) เมื่อมีการร้องทุกข์แล้ว ผู้ร้องทุกข์และพยานจะไม่ถูกดำเนินการใดๆ ที่กระทบต่อหน้าที่การงานหรือการดำรงชีวิต หากจำเป็นต้องมีการดำเนินการใดๆ เช่น การแยกสถานที่ทำงานเพื่อป้องกันไม่ให้ผู้ร้องทุกข์และผู้เป็นพยานและผู้ถูกกล่าวหาพบปะกัน เป็นต้น ต้องได้รับ ความยินยอมจากผู้ร้องทุกข์และผู้เป็นพยาน 3) ให้กรมกิจการสตรีและสถาบันครอบครัว เป็นศูนย์ประสานการป้องกันและแก้ไขปัญหาการล่วงละเมิดหรือคุกคามทางเพศในการทำงาน รวมทั้งกำกับ ติดตามการดำเนินงานให้เป็นไปตามมาตรการฯ 4) ให้หน่วยงานภาครัฐทุกหน่วยขจัดสิ่งแวดล้อมที่ล่วงละเมิดและคุกคามทางเพศ เช่น ภาพลามก ภาพโป๊เปลือยในปฏิทิน และหน้าจอคอมพิวเตอร์ เป็นต้น

ที่มา : http://www.thaigov.go.th/news/contents/details/15739
