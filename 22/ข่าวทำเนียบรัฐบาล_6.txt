รัฐบาลไทย-ข่าวทำเนียบรัฐบาล-กขร. เห็นชอบในหลักการโครงการพัฒนาศักยภาพผู้นำชุมชน และพัฒนาเศรษฐกิจ สังคมและสิ่งแวดล้อมชมุชน

วันพุธที่ 26 กันยายน 2561
กขร. เห็นชอบในหลักการโครงการพัฒนาศักยภาพผู้นำชุมชน และพัฒนาเศรษฐกิจ สังคมและสิ่งแวดล้อมชมุชน
กขร. เห็นชอบในหลักการโครงการพัฒนาศักยภาพผู้นำชุมชนและพัฒนาเศรษฐกิจ สังคมและสิ่งแวดล้อมชุมชน มอบหมาย พม. พอช. และหน่วยงานที่เกี่ยวข้อง เร่งรัดเสนอ ครม. ภายใน 1-2  เดือน
หลังจากเกิดวิกฤติเศรษฐกิจปี 2540  รัฐบาลได้จัดทำโครงการการลงทุนทางสังคม สนับสนุนให้ชุมชนทั่วประเทศจัดทำโครงการพัฒนาคุณภาพชีวิตชุมชน โดยผู้ดำเนินการคือองค์กรชุมชน ซึ่งนอกจากจะก่อให้เกิดผลด้านการพัฒนาคุณภาพชีวิตด้านต่าง ๆ จำนวนมากแล้ว ยังเกิดผลพลอยได้ที่สำคัญคือกระบวนการจัดทำโครงการโดยชุมชุนนั้น ทำให้เกิดผู้นำรุ่นใหม่ขึ้นมาจำนวนมาก และผู้นำเหล่านี้ยังคงทำงานต่อเนื่องมาจนถึงปัจจุบัน แม้ระยะเวลาของโครงการจะสิ้นสุดไปแล้วเกือบ 20 ปี
ปัจจุบันประเทศไทยประสบปัญหาความเหลื่อมล้ำเชิงพื้นที่ในระดับสูง การพัฒนาของชุมชนฐานรากไม่สอดคล้องกับการพัฒนาในเมืองใหญ่ ทั้งด้านเศรษฐกิจและสังคม  ความเข้มแข็งของชุมชนหรือทุนทางสังคมได้ลดลงอย่างมาก จังหวัดที่ยากจนที่สุดของประเทศยังคงยากจนเรื้อรัง
โครงการพัฒนาผู้นำชุมชน (Social Investment Fund-SIF) เป็นการดำเนินการที่สอดคล้องกับยุทธศาสตร์ชาติในการพัฒนาคน รวมทั้งแผนการปฏิรูประเทศด้านเศรษฐกิจและด้านสังคม จึงเห็นควรจัดตั้ง โครงการพัฒนาผู้นำชุมชนขึ้น ในลักษณะกองทุนสำหรับการพัฒนาเชิงพื้นที่ (Area-based) เป็นโครงการที่นำปัจจัยความสำเร็จจากโครงการ SIF Menu 5 ในอดีตมาใช้ในการดำเนินโครงการ เพื่อสร้างผู้นำชุมชนที่มีศักยภาพ สร้างความเข้มแข็งให้กับชุมชนฐานรากในการพัฒนาอย่างยั่งยืน โดยเน้นให้คนในชุมชนทุกภาคส่วนเข้ามามีส่วนร่วมในการเสนอขับเคลื่อน และคัดเลือกโครงการเพื่อพัฒนาชุมชน งบประมาณเบื้องต้นปีแรกประมาณ 200  ล้านบาท โดย พอช. จะพิจารณาโครงการที่เสนอเข้ามา สำหรับโครงการที่เข้าหลักเกณฑ์และผ่านการพิจารณา  จะช่วยสนับสนุนประมาณ 1-2 แสนบาทต่อโครงการ
ทั้งนี้ การดำเนินโครงการดังกล่าวจะส่งผลลัพธ์ ดังนี้ 1) สร้างความเข้มแข็งให้กับชุมชนฐานรากผ่านการเสนอโครงการที่มาชุมชนอย่างแท้จริง ซึ่งจะเป็นตาข่ายความปลอดภัยทางสังคม ที่จะช่วยประคับประคองคนในชุมชนทุกกลุ่มได้ 2) สร้างเครือข่ายผู้นำการเปลี่ยนแปลงชุมชนที่เป็นผู้ขับเคลื่อนโครงการในด้านต่าง ๆ อาทิ ป่าชุมชน สวัสดิการชุมชน วิสาหกิจชุมชน ธนาคารชุมชน วิสาหกิจเพื่อสังคม ฯลฯ โดยมีดัชนีความเข้มแข็งของชุมชน และดัชนีความสุขของประชาชนในพื้นที่เป็นตัวชี้วัด
มติที่ประชุม เห็นชอบในหลักการโครงการพัฒนาศักยภาพผู้นำชุมชนและพัฒนาเศรษฐกิจ สังคมและสิ่งแวดล้อม ชุมชน และมอบหมายให้กระทรวงการพัฒนาสังคมและความมั่นคงของมนุษย์ สถาบันพัฒนาองค์กรชุมชน (องค์การมหาชน) (พอช.) และหน่วยงานที่เกี่ยวข้อง เร่งรัดเสนอ ครม. ได้ภายใน 1-2  เดือน
-----------------------
ที่มา : คณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) สำนักเลขาธิการนายกรัฐมนตรี โทร. 02 288 4436

ที่มา : http://www.thaigov.go.th/news/contents/details/15685
