รัฐบาลไทย-ข่าวทำเนียบรัฐบาล-กระทรวงยุติธรรม จัดประชุมแผนฯ เตรียมความพร้อมตามบันทึกความร่วมมือ  เพื่อให้ประชาชนเข้าถึงงานบริการพื้นฐานของรัฐ

วันศุกร์ที่ 28 กันยายน 2561
กระทรวงยุติธรรม จัดประชุมแผนฯ เตรียมความพร้อมตามบันทึกความร่วมมือ  เพื่อให้ประชาชนเข้าถึงงานบริการพื้นฐานของรัฐ
กระทรวงยุติธรรม จัดประชุมแผนฯ เตรียมความพร้อมตามบันทึกความร่วมมือ เพื่อให้ประชาชนเข้าถึงงานบริการพื้นฐานของรัฐ
ในวันศุกร์ที่ ๒๘ กันยายน ๒๕๖๑ เวลา ๐๙.๐๐ น.
ณ ห้องประชุมกระทรวงยุติธรรม ๑ ชั้น ๙
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พันตำรวจโท พงษ์ธร ธัญญสิริ หัวหน้าผู้ตรวจราชการกระทรวงยุติธรรม
เป็นประธานในการประชุมพิจารณา (ร่าง) แผนปฏิบัติการตามบันทึกข้อตกลงการบูรณาการความร่วมมือ
เพื่อให้ความช่วยเหลือประชาชนให้เข้าถึงงานบริการพื้นฐานของรัฐ (พ.ศ. ๒๕๖๒ - ๒๕๖๔)
โดยมีผู้แทนจากหน่วยงานในสังกัดกระทรวงยุติธรรม รวมทั้งผู้แทนจากกระทรวงต่าง ๆ
ได้แก่ กระทรวงการพัฒนาสังคมและความมั่นคงของมนุษย์
กระทรวงดิจิทัลเพื่อเศรษฐกิจและสังคม กระทรวงมหาดไทย กระทรวงแรงงาน
กระทรวงศึกษาธิการ กระทรวงสาธารณสุข และสำนักงานตำรวจแห่งชาติ เข้าร่วมการประชุมฯ
โดยที่ประชุมได้พิจารณาและเห็นชอบ (ร่าง) แผนปฏิบัติการฯ ประกอบด้วย
วิสัยทัศน์ : ประชาชนได้รับบริการขั้นพื้นฐานจากหน่วยงานของรัฐและเคารพสิทธิซึ่งกันและกัน
เป้าประสงค์หลัก : บูรณาการการให้บริการขั้นพื้นฐานของรัฐ
ภายใต้แนวคิด "เท่าเทียม ทั่วถึง รวมเป็นหนึ่ง เพื่อประชาชน"
อีกทั้งยังได้เห็นชอบกลยุทธ์หลักในการขับเคลื่อนการดำเนินงาน
ให้สำเร็จลุล่วงตามเป้าหมาย จำนวน 6 ด้าน ได้แก่
กลยุทธ์ที่ ๑ : ส่งเสริมสนับสนุนให้ประชาชนมีความรู้ ความเข้าใจ และได้รับบริการสิทธิขั้นพื้นฐาน
ตามกฎหมายและหลักสิทธิมนุษยชน
กลยุทธ์ที่ ๒ : มาตรการในการลดความเสี่ยงต่อการกระทำความผิด
กลยุทธ์ที่ ๓ : พัฒนากลไกความร่วมมือให้ผู้ที่เข้าสู่กระบวนการยุติธรรม
ได้รับสิทธิขั้นพื้นฐานในด้านต่าง ๆ อย่างเหมาะสม
กลยุทธ์ที่ ๔ : มาตรการเพิ่มประสิทธิภาพในการคุ้มครองพยานในคดีอาญา
กลยุทธ์ที่ ๕ : สนับสนุนให้การช่วยเหลือ เยียวยาในด้านต่าง ๆ
แก่ผู้ได้รับผลกระทบจากการละเมิดสิทธิส่วนบุคคล
และกลยุทธ์ที่ ๖ : พัฒนาความร่วมมือร่วมกัน ให้ประชาชนเข้าถึงบริการพื้นฐานของรัฐ
นอกจากนี้ ที่ประชุมได้พิจารณารายละเอียดในส่วนของแผนงาน โครงการ และกิจกรรมดำเนินงาน
เพื่อให้สอดคล้องกับกลยุทธ์ในด้านต่าง ๆ รวมทั้งรับฟังความคิดเห็นข้อเสนอแนะ
จากหน่วยงานที่เข้าร่วมประชุม เพื่อให้การจัดทำแผนปฏิบัติการการดำเนินการช่วยเหลือประชาชน
ให้เข้าถึงงานบริการพื้นฐานของรัฐ สามารถบรรลุเป้าหมายตามเจตนารมณ์
ของบันทึกข้อตกลงการบูรณาการความร่วมมือเพื่อให้ประชาชนเข้าถึงงานบริการพื้นฐานของรัฐ
อย่างเท่าเทียมและทั่วถึงต่อไป

ที่มา : http://www.thaigov.go.th/news/contents/details/15747
