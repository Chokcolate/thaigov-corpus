รัฐบาลไทย-ข่าวทำเนียบรัฐบาล-“ยุติธรรม” เตรียมความพร้อมร่วมกับองค์กรปกครองส่วนท้องถิ่น เพื่อส่งเสริมการดำเนินงานของศูนย์ยุติธรรมชุมชน

วันศุกร์ที่ 28 กันยายน 2561
“ยุติธรรม” เตรียมความพร้อมร่วมกับองค์กรปกครองส่วนท้องถิ่น เพื่อส่งเสริมการดำเนินงานของศูนย์ยุติธรรมชุมชน
กระทรวงยุติธรรม เตรียมความพร้อมร่วมกับองค์กรปกครองส่วนท้องถิ่น เพื่อส่งเสริมการดำเนินงานของศูนย์ยุติธรรมชุมชน
ในวันพฤหัสบดีที่ ๒๗ กันยายน ๒๕๖๑ เวลา ๐๙.๐๐ น.
นางกรรณิการ์ แสงทอง รองปลัดกระทรวงยุติธรรม
เป็นประธานการประชุมเชิงปฏิบัติการ
โครงการวิจัยศักยภาพและความพร้อมขององค์กรปกครองส่วนท้องถิ่น
ในการส่งเสริมการดำเนินงานศูนย์ยุติธรรมชุมชน : กิจกรรมของหน่วยงานที่เกี่ยวข้อง ครั้งที่ ๑
เพื่อแลกเปลี่ยนความคิดเห็นในการศึกษาศักยภาพและความพร้อมขององค์กรปกครองส่วนท้องถิ่น
ในการดำเนินงานศูนย์ยุติธรรมชุมชนและศึกษาความต้องการของชุมชน
ในการดำเนินงานยุติธรรมชุมชนในพื้นที่โดยมีผู้แทนจากหน่วยงานที่เกี่ยวข้อง เข้าร่วมประชุมฯ
ณ โรงแรม อมารี ดอนเมือง แอร์พอร์ต กรุงเทพฯ
รองปลัดกระทรวงยุติธรรม กล่าวว่า กระทรวงยุติธรรม มีนโยบายให้มีการบูรณาการ
การทำงานของส่วนราชการในสังกัด ทั้งในส่วนกลางและระดับจังหวัด
เน้นบทบาทหน้าที่ของสำนักงานยุติธรรมจังหวัด และศูนย์ยุติธรรมชุมชน
โดยประสานงานกับศูนย์ดำรงธรรม และหน่วยงานอื่นๆ ที่เกี่ยวข้อง
เพื่ออำนวยความยุติธรรม ลดความเหลื่อมล้ำ ให้แก่ประชาชนระดับพื้นที่
อาทิ การสร้างการรับรู้ด้านกฎหมายในชีวิตประจำวัน การให้คำปรึกษาด้านกฎหมาย
การทำให้ประชาชนเข้าถึงงานบริการของกองทุนยุติธรรม การช่วยเหลือเยียวยาประชาชนที่ถูกละเมิดสิทธิ
การสร้างมาตรการไกล่เกลี่ยระงับข้อพิพาทให้เกิดขึ้นในชุมชน การคุ้มครองพยาน
และการคืนคนดีสู่สังคม เป็นต้น
ดังนั้น การศึกษาความต้องการของประชาชนในระดับพื้นที่ และการดำเนินงาน
ร่วมกับหน่วยงานที่เกี่ยวข้องในระดับพื้นที่จึงมีความจำเป็นอย่างมาก
ซึ่งโครงการศึกษาฯ ดังกล่าว จะทำให้ได้ข้อมูลรูปแบบความต้องการของประชาชน
และปัจจัยที่ช่วยส่งเสริมการดำเนินงานของศูนย์ยุติธรรมชุมชน
อันจะนำไปสู่การสังเคราะห์แนวทาง วิธีการดำเนินงานขององค์กรปกครองส่วนท้องถิ่น
ในการบริหารจัดการศูนย์ยุติธรรมชุมชนอย่างเป็นรูปธรรม ต่อไป

ที่มา : http://www.thaigov.go.th/news/contents/details/15726
