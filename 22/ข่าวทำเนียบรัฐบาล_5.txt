รัฐบาลไทย-ข่าวทำเนียบรัฐบาล-นายกรัฐมนตรีขอบคุณผู้เกษียณอายุราชการ ของสำนักเลขาธิการนายกรัฐมนตรี ที่เป็นกลไกสำคัญขับเคลื่อนการทำงานของรัฐบาล อย่างเต็มประสิทธิภาพ และเป็นประโยชน์แก่ประเทศชาติ

วันพุธที่ 26 กันยายน 2561
นายกรัฐมนตรีขอบคุณผู้เกษียณอายุราชการ ของสำนักเลขาธิการนายกรัฐมนตรี ที่เป็นกลไกสำคัญขับเคลื่อนการทำงานของรัฐบาล อย่างเต็มประสิทธิภาพ และเป็นประโยชน์แก่ประเทศชาติ
นายกรัฐมนตรีขอบคุณผู้เกษียณอายุราชการ ของสำนักเลขาธิการนายกรัฐมนตรี ที่เป็นกลไกสำคัญขับเคลื่อนการทำงานของรัฐบาล อย่างเต็มประสิทธิภาพ และเป็นประโยชน์แก่ประเทศชาติ
วันนี้ (26 ก.ย.61) เวลา 13.30 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก วิลาศ อรุณศรี เลขาธิการนายกรัฐมนตรี นำข้าราชการ ลูกจ้างประจำและพนักงานราชการ สำนักเลขาธิการนายกรัฐมนตรี ที่เกษียณอายุราชการ ประจำปี 2561 รวม 15 คน เข้าพบพลเอก ประยุทธ์ จันทร์โอชา นายกรัฐมนตรี เพื่อขอรับโอวาทและเพื่อเป็นขวัญกำลังใจแก่ผู้เกษียณอายุราชการ โดยมี นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง นางสาวปราณี ศรีประเสริฐ รองเลขาธิการนายกรัฐมนตรีฝ่ายบริหาร และผู้บริหารสำนักเลขาธิการนายกรัฐมนตรี เข้าร่วมด้วย
โอกาสนี้ นายกรัฐมนตรีกล่าวมอบโอวาทและกล่าวขอบคุณผู้เกษียณอายุราชการสำนักเลขาธิการนายกรัฐมนตรี ประจำปี 2561 ว่า ในนามของนายกรัฐมนตรีและรัฐบาลขอขอบคุณผู้เกษียณอายุราชการทุกคนที่ให้ความร่วมมือช่วยกันทำงานแก้ปัญหาต่าง ๆ ให้รัฐบาลอย่างเต็มความสามารถ โดยทุกคนถือเป็นกลไกสำคัญในการทำงานให้กับสำนักเลขาธิการนายกรัฐมนตรี เพื่อขับเคลื่อนงานของรัฐบาลอย่างเต็มประสิทธิภาพ และเป็นประโยชน์แก่ประเทศชาติ ซึ่งงานจะสำเร็จไม่ได้เลยหากไม่ได้รับความร่วมมือจากทุกคนที่เปรียบเสมือนเป็นครอบครัวเดียวกัน
พร้อมกันนี้ นายกรัฐมนตรีกล่าวอวยพรให้ผู้เกษียณอายุราชการทุกคนใช้ชีวิตหลังเกษียณฯ อย่างมีความสุขและมีสุขภาพแข็งแรง จากนั้น นายกรัฐมนตรีได้ร่วมถ่ายรูปพร้อมมอบเหรียญกษาปณ์ที่ระลึกเฉลิมพระเกียรติ พระบาทสมเด็จพระปรมินทรมหาภูมิพลอดุลยเดช เนื่องในโอกาสการจัดงานฉลองสิริราชสมบัติครบ 70 ปี 9 มิถุนายน 2559 ให้กับข้าราชการ ลูกจ้างประจำ และพนักงานราชการที่เกษียณอายุราชการทุกคนด้วย
..........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15682
