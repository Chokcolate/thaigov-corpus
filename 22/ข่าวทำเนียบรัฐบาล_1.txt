รัฐบาลไทย-ข่าวทำเนียบรัฐบาล-นายกรัฐมนตรีเป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 4/2561

วันพุธที่ 26 กันยายน 2561
นายกรัฐมนตรีเป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 4/2561
นายกรัฐมนตรีเป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 4/2561 เพื่อมอบนโยบายให้ส่วนราชการนำไปดำเนินการให้เป็นไปในทิศทางเดียวกัน  โดยย้ำให้หัวหน้าส่วนราชการฯ นำนโยบายไปแปลงสู่การปฏิบัติให้เกิดผลเป็นรูปธรรม
วันนี้ (26 ก.ย.61) เวลา 10.00 น. ณ ตึกภักดีบรดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 4/2561 ร่วมกับหน่วยงานที่เกี่ยวข้อง เพื่อมอบนโยบายให้ส่วนราชการนำไปดำเนินการให้เป็นไปในทิศทางเดียวกัน และติดตามความก้าวหน้าของภารกิจสำคัญตามคำสั่งของนายกรัฐมนตรี ซึ่งการประชุมครั้งนี้เป็นการประชุมครั้งสุดท้ายของปีงบประมาณ พ.ศ. 2561 พร้อมเลี้ยงอาหารกลางวันหัวหน้าส่วนราชการระดับกระทรวงหรือเทียบเท่าและหัวหน้าส่วนราชการหรือเทียบเท่าที่ครบเกษียณอายุราชการในปีงบประมาณนี้ด้วย โดยสำนักเลขาธิการนายกรัฐมนตรีเป็นเจ้าภาพจัดการประชุมและเลี้ยงอาหารดังกล่าว โดยมี พลเอกวิลาศ อรุณศรี เลขาธิการนายกรัฐมนตรี ข้าราชการการเมืองและคณะผู้บริหารระดับสูงของสำนักเลขาธิการนายกรัฐมนตรี ตลอดจนเจ้าหน้าที่ที่เกี่ยวข้องเข้าร่วมประชุมฯ ด้วย
ก่อนการประชุมฯ นายกรัฐมนตรี ได้ถ่ายภาพหมู่ร่วมกับคณะหัวหน้าส่วนราชการระดับกระทรวงหรือเทียบเท่า พร้อมถ่ายภาพหมู่และภาพคู่กับหัวหน้าส่วนราชการระดับกระทรวงหรือเทียบเท่าที่ครบเกษียณอายุราชการประจำปีงบประมาณ พ.ศ. 2561 จำนวน 10 ราย ณ บริเวณโถงตึกไทยคู่ฟ้า ทำเนียบรัฐบาล ประกอบด้วย 1) นายดิสทัต โหตระกิตย์ เลขาธิการคณะกรรมการกฤษฎีกา 2) พลเอก เทพพงศ์ ทิพยจันทร์ ปลัดกระทรวงกลาโหม 3) นายเลิศวิโรจน์ โกวัฒนะ ปลัดกระทรวงเกษตรและสหกรณ์ 4) นายชาติชาย ทิพย์สุนาวี ปลัดกระทรวงคมนาคม 5) นายธรรมยศ ศรีช่วย ปลัดกระทรวงพลังงาน 6) นางนันทวัลย์ ศกุนตนาค ปลัดกระทรวงพาณิชย์ 7) นายเจษฎา โชคดำรงสุข ปลัดกระทรวงสาธารณสุข 8) พันโท กรทิพย์ ดาโรจน์ เลขาธิการคณะกรรมการป้องกันและปราบปรามการทุจริตในภาครัฐ 9) นายศุภณัฐ สิรันทวิเนติ เลขาธิการศูนย์อำนวยการบริหารจังหวัดชายแดนภาคใต้ และ 10) นายภัทรุตน์ ทรรทรานนท์ ปลัดกรุงเทพมหานคร
โอกาสนี้ นายกรัฐมนตรี ได้กล่าวเปิดการประชุมฯ ว่า การประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 4/2561 วันนี้ เป็นการประชุมครั้งสุดท้ายของปีงบประมาณ พ.ศ. 2561 จึงเป็นโอกาสอันดีอีกครั้งหนึ่งที่ได้มาพบปะแลกเปลี่ยนความคิดเห็นเกี่ยวกับนโยบายในการบริหารราชการ และการบูรณาการปฏิบัติงานร่วมกัน ซึ่งการประชุมหัวหน้าส่วนราชการฯ ถือว่าเป็นเวทีที่มีความสำคัญ เนื่องจากหัวหน้าส่วนราชการฯ เป็นผู้ที่ปฏิบัติงานที่แท้จริงที่จะเป็นเครื่องจักรสำคัญในการขับเคลื่อนนำนโยบายไปสู่การปฏิบัติให้เกิดผลเป็นรูปธรรม ทั้งนี้ ได้รับทราบรายงานข้อมูลการดำเนินงานของกระทรวงและหน่วยงานต่าง ๆ แล้ว ซึ่งการดำเนินงานของทุกกระทรวงและหน่วยงานมีความก้าวหน้าโดยลำดับ จึงขอขอบคุณหัวหน้าส่วนราชการฯ และเจ้าหน้าที่ที่เกี่ยวข้องทุกคน
พร้อมกันนี้ นายกรัฐมนตรี ได้กล่าวเน้นย้ำให้หัวหน้าส่วนราชการฯการนำนโยบายไปแปลงสู่การปฏิบัติให้เกิดผลเป็นรูปธรรม เพื่อให้ทุกอย่างสามารถขับเคลื่อนเดินหน้าไปสู่เป้าหมายที่กำหนดไว้ รวมไปถึงฝากให้ทุกคนให้ความสำคัญในเรื่องการดำเนินการตามยุทธศาสตร์ชาติ และแผนแม่บท โดยเฉพาะการทำแผนปฏิบัติการให้สอดคล้องกับยุทธศาสตร์ชาติและแผนแม่บทดังกล่าว ทั้งนี้ การดำเนินการตามยุทธศาสตร์ชาติถือเป็นกรอบการดำเนินการสำคัญของรัฐบาลระดับนโยบายและการบริหารงานของทุกคนในวันข้างหน้า ซึ่งขณะนี้กำลังจะเดินหน้าไปสู่การมีรัฐบาลที่มาจากการเลือกตั้ง จึงขอให้ทุกคนทำงานอย่างมีประสิทธิภาพดำรงไว้ซึ่งเกียรติยศและศักดิ์ศรีของข้าราชการทุกคน
สำหรับหัวหน้าส่วนราชการระดับกระทรวงหรือเทียบเท่าที่ครบเกษียณอายุราชการประจำปีงบประมาณ พ.ศ. 2561 จำนวน 10 ราย นั้น นายกรัฐมนตรี ได้กล่าวว่า ทั้งรู้สึกยินดีและเสียใจไปพร้อมกัน โดยที่ผ่านมาทุกคนได้ทุ่มเททำงานร่วมกันอย่างเต็มความสามารถ และเคารพให้เกียรติซึ่งกันและกันด้วยดีตลอดมา อย่างไรก็ตามแม้ทุกคนจะเกษียณอายุราชการไปแล้ว ก็พร้อมยินดีรับฟังคำแนะนำและข้อเสนอแนะจากทุกคน โดยขอให้หัวหน้าส่วนราชการฯ ที่ครบเกษียณอายุราชการทุกคนได้มีความภาคภูมิใจในเกียรติยศที่ทุกคนต่างมีให้แก่กันและได้มีโอกาสเข้ามาทำงานด้วยความทุ่มเท เสียสละ อุทิศตนเพื่อประโยชน์ของทางราชการและส่วนรวมมาโดยตลอดจนครบเกษียณอายุราชการ และมีผลงานเป็นที่ปรากฏซึ่งถือเป็นเกียรติประวัติของผู้รับราชการ และความภาคภูมิใจของครอบครัว อันจะเป็นแบบอย่างที่ดีให้แก่ข้าราชการรุ่นใหม่ที่จะเข้ามาสานงานต่อไปในอนาคต
ภายหลังเสร็จสิ้นการประชุมฯ นายกรัฐมนตรี ได้เปิดเผยว่า การประชุมหัวหน้าส่วนราชการระดับกระทรวงหรือเทียบเท่าครั้งนี้ เป็นการประชุมครั้งสุดท้ายของปีงบประมาณ พ.ศ. 2561 รวมทั้งได้มีพิธีการเลี้ยงอำลาหัวหน้าส่วนราชการระดับกระทรวงหรือเทียบเท่าที่ครบเกษียณอายุราชการในปีงบประมาณนี้ และได้มอบของที่ระลึกแก่หัวหน้าส่วนราชการระดับกระทรวงหรือเทียบเท่าที่ครบเกษียณอายุราชการ ประจำปี 2561 จำนวน 10 ราย ด้วย พร้อมกล่าวว่าสักวันหนึ่งทุกอย่างก็ต้องมีการจากกันไม่มีอะไรที่จะยั่งยืน แต่สิ่งสำคัญที่จะยั่งยืนคือ ความดี เกียรติยศและศักดิ์ศรีที่คนอื่นมอบให้  ทั้งนี้ ถือว่าทุกคนคือครอบครัวของรัฐบาลในการทำงานร่วมกันตลอดระยะเวลาที่ผ่านมา ซึ่งผู้ที่เกษียณอายุราชการไปแล้วก็ขอให้ทุกคนได้ระลึกเสมอว่าทุกคนคือครอบครัวเดียวกัน และมีลูกหลานที่ต้องช่วยกันดูแลคือประชาชน 67 ล้านคน ซึ่งประชาชนมีความคาดหวังจากการทำงานของข้าราชการและรัฐบาล โดยขณะนี้รัฐบาลพยายามที่จะขับเคลื่อนประเทศไปให้ได้ตามยุทธศาสตร์ชาติที่กำหนดไว้ และแผนแม่บทซึ่งพรุ่งนี้จะมีการจัดประชุมสัมมนาเกี่ยวกับแผนแม่บท เพื่อหาข้อยุติสำหรับวางแนวทางที่จะดำเนินการต่อไปในอนาคต
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15670
