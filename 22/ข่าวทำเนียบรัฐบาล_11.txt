รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ เป็นประธานการประชุมคณะกรรมการนโยบายและแผน การบริหารจัดการทรัพยากรทางทะเลและชายฝั่งแห่งชาติ ครั้งที่ 3/2561

วันศุกร์ที่ 28 กันยายน 2561
รอง นรม.พล.อ.ประวิตรฯ เป็นประธานการประชุมคณะกรรมการนโยบายและแผน การบริหารจัดการทรัพยากรทางทะเลและชายฝั่งแห่งชาติ ครั้งที่ 3/2561
ผลการจัดกิจกรรมวันเก็บขยะชายหาดสากล ระหว่างวันที่ 13 – 17 กันยายน 2561 มีประชาชนและนักท่องเที่ยวเข้าร่วมกิจกรรมกว่า 10,000 คน รวมเก็บขยะจากชายหาดทั้งชายฝั่งอ่าวไทยและชายฝั่งอันดามัน ได้กว่า 16,000 กิโลกรัม
วันนี้ (28 กันยายน 2561 เวลา 10.00 น. ณ ห้องประชุมคณะรัฐมนตรี ชั้น 2 สำนักเลขาธิการคณะรัฐมนตรี (ตึกแดง) ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายและแผนการบริหารจัดการทรัพยากรทางทะเลและชายฝั่งแห่งชาติ ครั้งที่ 3/2561 สรุปสาระสำคัญดังนี้
ที่ประชุมรับทราบ รายงานผลการจัดกิจกรรมวันเก็บขยะชายหาดสากล (International Coastal Cleanup Day) ซึ่งได้ดำเนินการระหว่างวันที่ 13 – 17 กันยายน 2561 ที่ผ่านมา ซึ่งมีประชาชนและนักท่องเที่ยวเข้าร่วมกิจกรรมกว่า 10,000 คน รวมเก็บขยะจากชายหาดทั้งชายฝั่งอ่าวไทยและชายฝั่งอันดามัน ได้กว่า 16,000 กิโลกรัม
นอกจากนี้ ที่ประชุมรับทราบรายงานสถานการณ์ด้านทรัพยากรทางทะเลและชายฝั่ง และการกัดเซาะชายฝั่งของประเทศไทย พ.ศ. 2560 โดยกรมทรัพยากรทางทะเลและชายฝั่ง (ทช.) ได้จัดทำรายงานสถานการณ์ฯ ที่มีเนื้อหาครอบคลุมสถานการณ์ด้านต่าง ๆ เกี่ยวกับทรัพยากรทางทะเลและชายฝั่ง รวมถึงปัญหาการกัดเซาะชายฝั่ง ของประเทศ โดยใช้หลักการวิเคราะห์ความเชื่อมโยงตามแนวคิดของปัจจัยขับเคลื่อน ภาวะกดดัน สถานภาพ สิ่งแวดล้อม ผลกระทบ และการตอบสนอง (Drivers – Pressures - States - Impacts - Responses: DPSIR)
พร้อมกันนี้ ที่ประชุมรับทราบการออกประกาศกระทรวงทรัพยากรธรรมชาติและสิ่งแวดล้อม เรื่อง มาตรการคุ้มครองทรัพยากร ทางทะเลและชายฝั่ง ในพื้นที่เกาะไข่ใน เกาะไข่นอก และเกาะไข่นุ้ย ต.พรุใน อ.เกาะยาว จ.พังงา พ.ศ. ... ตามมาตรา 22 โดย กรม ทช. ได้ดำเนินการเตรียมประกาศมาตรการคุ้มครองทรัพยากรทางทะเลและชายฝั่ง ในพื้นที่ เกาะไข่ใน เกาะไข่นอก และเกาะไข่นุ้ย ต.พรุใน อ.เกาะยาว จ.พังงา ครอบคลุมพื้นที่ประมาณ 18,290.23 ไร่ ซึ่งพื้นที่ดังกล่าว เป็นแหล่งท่องเที่ยวทางทะเลของประเทศไทยที่มีชื่อเสียงและได้รับความนิยมจากนักท่องเที่ยวอย่างมาก มีระบบนิเวศที่สำคัญ คือ แนวปะการัง คิดเป็นพื้นที่รวม 248 ไร่ ปัจจุบันแนวปะการังอยู่ในสถานภาพ เสียหายมาก เนื่องจากการใช้ประโยชน์จากกิจกรรมการท่องเที่ยวที่เพิ่มสูงขึ้นอย่างต่อเนื่อง
อีกทั้ง ที่ประชุมรับทราบการออกประกาศกระทรวงทรัพยากรธรรมชาติและสิ่งแวดล้อม เรื่อง มาตรการคุ้มครองทรัพยากร ทางทะเลและชายฝั่ง ในพื้นที่เกาะราชาใหญ่ เกาะราชาน้อย ต.ราไวย์ อ.เมือง จ.ภูเก็ต พ.ศ. .... ตามมาตรา 22 โดยกรม ทช. ได้ดำเนินการเตรียมประกาศมาตรการคุ้มครองทรัพยากรทางทะเลและชายฝั่ง ในพื้นที่ เกาะราชาใหญ่ เกาะราชาน้อย ต.ราไวย์ อ.เมือง จ.ภูเก็ต พ.ศ. .... ครอบคลุมพื้นที่ประมาณ 234,599.64 ไร่ คิดเป็นพื้นที่รวม 576 ไร่ ปัจจุบันแนวปะการังเกิดความเสียหายและมีสภาพเสื่อมโทรมลงอย่างรวดเร็ว มีแนวโน้มรุนแรงเพิ่มขึ้นอาจเข้าขั้นวิกฤต เนื่องจากการใช้ประโยชน์จากกิจกรรมการท่องเที่ยวที่เพิ่มสูงขึ้นอย่างต่อเนื่อง ซึ่งมีนักท่องเที่ยวเดินทางมาเที่ยวมากกว่า 1 ล้านคนต่อปี
นอกจากนี้ ที่ประชุมพิจารณาเห็นชอบประกาศกระทรวงทรัพยากรธรรมชาติและสิ่งแวดล้อม เรื่องมาตรการคุ้มครองทรัพยากรปะการัง จากกิจกรรมท่องเที่ยวดำน้ำ พ.ศ. .... มาตรา 22 โดย กรม ทช. ได้ดำเนินการเตรียมประกาศมาตรการคุ้มครองทรัพยากรปะการัง จากกิจกรรม ท่องเที่ยวดําน้ำ พ.ศ. .... ซึ่งแนวปะการังของประเทศไทย มีพื้นที่ประมาณ 148,954 ไร่ มีความสำคัญต่อระบบนิเวศ และความหลากหลายทางชีวภาพ รวมถึงด้านเศรษฐกิจ แต่ละปีมีนักท่องเที่ยวไปดำน้ำดูปะการังไม่ต่ำกว่า 5 ล้านคน และมีแนวโน้มที่จะขยายตัวเพิ่มขึ้น ปัจจุบันกิจกรรมการท่องเที่ยวดำน้ำดูปะการัง ได้เกิดผลกระทบทำให้แนวปะการังได้รับความเสียหายและหลายพื้นที่เข้าขั้นวิกฤต ดังนั้น จึงจำเป็นต้องมีการกำหนดมาตรฐาน รูปแบบ วิธีการท่องเที่ยวและกำหนดเงื่อนไขอื่น ๆ ในการเข้าไปในบริเวณแนวปะการัง ตามความเหมาะสมของพื้นที่
โอกาสนี้ รองนายกรัฐมนตรี ได้ให้เกียรติมอบเครื่องหมายเชิดชู เกียรติยศยิ่ง “รักษ์ทะเลยิ่งชีพ” แก่คณะกรรมาธิการการทรัพยากรธรรมชาติและสิ่งแวดล้อม สภานิติบัญญัติแห่งชาติ จำนวนทั้งสิ้น 19 คน
........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15735
